VājasaneyiSamhitāSuklaYajurveda  iṣe tvā   ūrje tvā   vāyava stha   devo vaḥ savitā prārpayatu śreṣṭhatamāya karmaṇa ā pyāyadhvam aghnyā  indrāya bhāgaṃ prajāvatīr anamīvā ayakṣmā mā va stena īśata  māghaśamso dhruvā asmin gopatau syāta bahvīḥ   yajamānasya paśūn pāhi  vasoḥ pavitram asi   dyaur asi pṛthivy asi   mātariśvano gharmo 'si viśvadhā asi parameṇa dhāmnā dṛmhasva mā hvār  mā te yajñapatir hvārṣīt  vasoḥ pavitram asi śatadhāraṃ vasoḥ pavitram asi sahasradhāram   devas tvā savitā punātu vasoḥ pavitreṇa śatadhāreṇa supvā   kām adhukṣaḥ  sā viśvāyuḥ   sā viśvakarmā   sā viśvadhāyāḥ   indrasya tvā bhāgam somenā tanacmi   viṣṇo havyam rakṣa  agne vratapate vrataṃ cariṣyāmi tac chakeyaṃ tan me rādhyatām   idam aham anṛtāt satyam upaimi  kas tvā yunakti sa tvā yunakti kasmai tvā yunakti tasmai tvā yunakti   karmaṇe vāṃ veṣāya vām  pratyuṣṭam rakṣaḥ pratyuṣṭā arātayaḥ   niṣṭaptam rakṣo niṣṭaptā arātayaḥ   urv antarikṣam anv emi  dhūr asi dhūrva dhūrvantaṃ dhūrva taṃ yo 'smān dhūrvati taṃ  dhūrva yaṃ vayaṃ dhūrvāmaḥ   devānām asi vahnitamam samnitamaṃ papritamaṃ juṣṭatamaṃ devahūtamam  ahrutam asi havirdhānaṃ dṛmhasva mā hvār mā yajñapatir hvārṣīt   viṣṇus tvā kramatām   uru vātāya   apahatam rakṣaḥ   yacchantāṃ pañca  devasya tvā savituḥ prasave 'śvinor bāhubhyāṃ pūṣṇo hastābhyām   agnaye juṣṭaṃ gṛhṇāmi   agnīṣomābhyāṃ juṣṭaṃ gṛhṇāmi  bhūtāya tvā nārātaye   svar abhivi khyeṣam   dṛmhantāṃ duryāḥ pṛthivyām   urv antarikṣam anv emi   pṛthivyās tvā nābhau sādayāmy adityā upasthe 'gne havyam rakṣa  pavitre stho vaiṣṇavyau   savitur vaḥ prasava ut punāmy acchidrena pavitreṇa sūryasya raśmibhiḥ   devīr āpo agreguvo agrepuvo 'gra imam adya yajñaṃ nayatāgre yajñapatim  sudhātuṃ yajñapatiṃ devayuvam  yuṣmā indro 'vṛṇīta vṛtratūrye yūyam indram avṛṇīdhvaṃ  vṛtratūrye   prokṣitā stha   agnaye tvā juṣṭaṃ prokṣāmi   agnīṣomābhyāṃ tvā juṣṭaṃ prokṣāmi   daivyāya karmaṇe śundhadhvaṃ devayajyāyai yad vo 'śuddhāḥ parājaghnur  idaṃ vas tac chundhāmi  śarmāsi   avadhūtam rakṣo 'vadhūtā arātayaḥ   adityās tvag asi prati tvāditir vettu   adrir asi vānaspatyaḥ   grāvāsi pṛthubudhnaḥ prati tvādityās tvag vettu  agnes tanūr asi vāco visarjanaṃ devavītaye tvā gṛhṇāmi   bṛhadgrāvāsi vānaspatyaḥ   sa idaṃ devebhyo haviḥ śamīṣva suśami śamīṣva   haviṣkṛd ehi haviṣkṛd ehi haviṣkṛd ehi  kukkuṭo 'si madhujihva iṣam ūrjam ā vada tvayā vayam  saṃghātamsaṃghātaṃ jeṣma   varṣavṛddham asi   prati tvā varṣavṛddhaṃ vettu   parāpūtam rakṣaḥ parāpūtā arātayaḥ   apahatam rakṣaḥ   vāyur vo vi vinaktu   devo vaḥ savitā hiraṇyapāṇiḥ prati gṛbhṇātv acchidreṇa pāṇinā  dhṛṣṭir asi   apāgne agnim āmādaṃ jahi niṣ kravyādam sedha   ā devayajaṃ vaha   dhruvam asi pṛthivīṃ dṛmha brahmavani tvā kṣatravani sajātavany upa  dadhāmi bhrātṛvyasya badhāya  agne brahma gṛbhṇīṣva   dharuṇam asy antarikṣaṃ dṛmha brahmavani tvā kṣatravani sajātavany upa  dadhāmi bhrātṛvyasya badhāya   dhartram asi divaṃ dṛmha brahmavani tvā kṣatravani sajātavany upa  dadhāmi bhrātṛvyasya badhāya   viśvābhyas tvāśābhya upa dadhāmi   cita sthordhvacitaḥ   bhṛgūṇām aṅgirasāṃ tapasā tapyadhvam  śarmāsi   avadhūtam rakṣo 'vadhūtā arātayaḥ   adityās tvag asi prati tvāditir vettu   dhiṣaṇāsi parvatī prati tvādityās tvag vettu   diva skambhanīr asi   dhiṣaṇāsi pārvateyī prati tvā parvatī vettu  dhānyam asi dhinuhi devān   prāṇāya tvā   udānāya tvā   vyānāya tvā   dīrghām anu prasitim āyuṣe dhāṃ devo vaḥ savitā hiraṇyapāṇiḥ prati  gṛbhṇātv acchidreṇa pāṇinā   cakṣuṣe tvā   mahīnāṃ payo 'si  devasya tvā savituḥ prasave 'śvinor bāhubhyāṃ pūṣṇo hastābhyām   saṃ vapāmi   sam āpa oṣadhībhiḥ sam oṣadhayo rasena   sam revatīr jagatībhiḥ pṛcyantām saṃ madhumatīr madhumatībhiḥ pṛcyantām   janayatyai tvā saṃ yaumi   idam agneḥ   idam agnīṣomayoḥ   iṣe tvā   gharmo 'si viśvāyuḥ   uruprathā uru prathasvoru te yajñapatiḥ prathatām   agniṣ ṭe tvacaṃ mā himsīt   devas tvā savitā śrapayatu varṣiṣṭhe 'dhi nāke  mā bher mā saṃ vikthāḥ   atamerur yajño 'tamerur yajamānasya prajā bhūyāt   tritāya tvā   dvitāya tvā   ekatāya tvā  devasya tvā savituḥ prasave 'śvinor bāhubhyāṃ pūṣṇo hastābhyām   ā dade 'dhvarakṛtaṃ devebhyaḥ   indrasya bāhur asi dakṣiṇaḥ sahasrabhṛṣṭiḥ śatatejā vāyur asi tigmatejā  dviṣato badhaḥ  pṛthivi devayajany oṣadhyās te mūlaṃ mā himsiṣam   vrajaṃ gaccha goṣṭhānam   varṣatu te dyauḥ   badhāna deva savitaḥ paramasyāṃ pṛthivyām śatena pāśair yo 'smān  dveṣṭi yaṃ ca vayaṃ dviṣmas tam ato mā mauk  apāraruṃ pṛthivyai devayajanād badhyāsam   vrajaṃ gaccha goṣṭhānam   varṣatu te dyauḥ   badhāna deva savitaḥ paramasyāṃ pṛthivyām śatena pāśair yo 'smān  dveṣṭi yaṃ ca vayaṃ dviṣmas tam ato mā mauk   araro divaṃ mā paptaḥ   drapsas te dyāṃ mā skan   vrajaṃ gaccha goṣṭhānam   varṣatu te dyauḥ   badhāna deva savitaḥ paramasyāṃ pṛthivyām śatena pāśair yo 'smān  dveṣṭi yaṃ ca vayaṃ dviṣmas tam ato mā mauk  gāyatreṇa tvā chandasā pari gṛhṇāmi   traiṣṭubhena tvā chandasā pari gṛhṇāmi   jagatena tvā chandasā pari gṛhṇāmi   sukṣmā cāsi śivā cāsi   syonā cāsi suṣadā cāsi   ūrjasvatī cāsi payasvatī ca  purā krūrasya visṛpo virapśinn udādāya pṛthivīṃ jīvadānum   yām airayamś candramasi svadhābhis tām u dhīrāso anudiśya yajante  prokṣaṇīr ā sādaya   dviṣato badho 'si  pratyuṣṭam rakṣaḥ pratyuṣṭā arātayaḥ   niṣṭaptam rakṣo niṣṭaptā arātayaḥ   aniśito 'si sapatnakṣid vājinaṃ tvā vājedhyāyai saṃ mārjmi   pratyuṣṭam rakṣaḥ pratyuṣṭā arātayaḥ   niṣṭaptam rakṣo niṣṭaptā arātayaḥ   aniśitāsi sapatnakṣid vājinīṃ tvā vājedhyāyai saṃ mārjmi  adityai rāsnāsi   viṣṇor veṣyo 'si   ūrje tvā   adabdhena tvā cakṣuṣāva paśyāmi   agner jihvāsi suhūr devebhyo dhāmnedhāmne me bhava yajuṣeyajuṣe  savitus tvā prasava ut punāmy acchidreṇa pavitreṇa sūryasya  raśmibhiḥ   savitur vaḥ prasava ut punāmy acchidreṇa pavitreṇa sūryasya raśmibhiḥ   tejo 'si śukram asy amṛtam asi   dhāma nāmāsi priyaṃ devānām anādhṛṣṭaṃ devayajanam asi   kṛṣṇo 'sy ākhareṣṭho 'gnaye tvā juṣṭaṃ prokṣāmi   vedir asi barhiṣe tvā juṣṭāṃ prokṣāmi   barhir asi srugbhyas tvā juṣṭaṃ prokṣāmi  adityai vyundanam asi   viṣṇo stupo 'si   ūrṇamradasaṃ tvā stṝṇāmi svāsasthāṃ devebhyaḥ   bhuvapataye svāhā   bhuvanapataye svāhā   bhūtānāṃ pataye svāhā  gandharvas tvā viśvāvasuḥ pari dadhātu viśvasyāriṣṭyai yajamānasya  paridhir asy agnir iḍa īḍitaḥ   indrasya bāhur asi dakṣiṇo viśvāvasuḥ pari dadhātu viśvasyāriṣṭyai  yajamānasya paridhir asy agnir iḍa īḍitaḥ   mitrāvaruṇau tvottarataḥ pari dhattāṃ dhruveṇa dharmaṇā viśvasyāriṣṭyai  yajamānasya paridhir asy agnir iḍa īḍitaḥ  vītihotraṃ tvā kave dyumantam sam idhīmahi   agne bṛhantam adhvare  samid asi   sūryas tvā purastāt pātu kasyāś cid abhiśastyai   savitur bāhū sthaḥ   ūrṇamradasaṃ tvā stṝṇāmi svāsasthaṃ devebhyaḥ   ā tvā vasavo rudrā ādityāḥ sadantu  ghṛtācy asi juhūr nāmnā sedaṃ priyeṇa dhāmnā priyam sada ā sīda    ghṛtācy asy upabhṛn nāmnā sedaṃ priyeṇa dhāmnā priyam sada ā sīda   ghṛtācy asi dhruvā nāmnā sedaṃ priyeṇa dhāmnā priyam sada ā sīda   priyeṇa dhāmnā priyam sada ā sīda   dhruvā asadann ṛtasya yonau tā viṣṇo pāhi   pāhi yajñaṃ   pāhi yajñapatim   pāhi māṃ yajñanyam  agne vājajid vājaṃ tvā sariṣyantaṃ vājajitam saṃ mārjmi   namo devebhyaḥ   svadhā pitṛbhyaḥ   suyame me bhūyāstam  askannam adya devebhya ājyam saṃ bhriyāsam   aṅghriṇā viṣṇo mā tvāva kramiṣam   vasumatīm agne te chāyām upa stheṣaṃ viṣṇo sthānam asi   ita indro vīryam akṛṇod ūrdhvo 'dhvara āsthāt  agne ver hotraṃ ver dūtyam   avatāṃ tvāṃ dyāvāpṛthivī   ava tvaṃ dyāvāpṛthivī sviṣṭakṛd devebhyo indra ājyena haviṣā bhūt  svāhā   saṃ jyotiṣā jyotiḥ  mayīdam indra indriyaṃ dadhātv asmān rāyo maghavānam sacantām   asmākam santv āśiṣaḥ satyā naḥ santv āśiṣaḥ   upahnutā pṛthivī mātopa māṃ pṛthivī mātā hvayatām   agnir āgnīdhrāt svāhā  upahūto dyauṣ pitopa māṃ dyauṣ pitā hvayatām agnir āgnīdhrāt  svāhā   devasya tvā savituḥ prasave 'śvinor bāhubhyāṃ pūṣṇo hastābhyām   prati gṛhṇāmi   agneṣ ṭvāsyena prāśnāmi  etaṃ te deva savitar yajñaṃ prāhur bṛhaspataye brahmaṇe  tena yajñam ava tena yajñapatiṃ tena mām ava  mano jūtir juṣatām ājyasya bṛhaspatir yajñam imaṃ tanotu   ariṣṭaṃ yajñam sam imaṃ dadhātu viśve devāsa iha mādayantām oṃ pra  tiṣṭha  eṣā te agne samit tayā vardhasva cā ca pyāyasva  vardhiṣīmahi ca vayam ā ca pyāsiṣīmahi  agne vājajid vājaṃ tvā sasṛvāmsaṃ vājajitam saṃ mārjmi  agnīṣomayor ujjitim anūj jeṣaṃ vājasya mā prasavena prohāmi  agnīṣomau tam apa nudatāṃ yo 'smān dveṣṭi yaṃ ca vayaṃ dviṣmo  vājasyainaṃ prasavenāpohāmi  indrāgnyor ujjitim anūj jeṣaṃ vājasya mā prasavena prohāmi   indrāgnī tam apa nudatāṃ yo 'smān dveṣṭi yaṃ ca vayaṃ dviṣmo  vājasyainaṃ prasavenāpohāmi  vasubhyas tvā   rudrebhyas tvā   ādityebhyas tvā   saṃ jānāthāṃ dyāvāpṛthivī   mitrāvaruṇau tvā vṛṣṭyāvatām   vyantu vayo 'ktam rihāṇāḥ   marutāṃ pṛṣatīr gaccha vaśā pṛśnir bhūtvā divaṃ gaccha tato no  vṛṣṭim ā vaha   cakṣuṣpā agne 'si cakṣur me pāhi  yaṃ paridhiṃ paryadhatthā agne deva pāṇibhir guhyamānaḥ   taṃ ta etam anu joṣaṃ bharāmy net tvad apacetayātai  agneḥ priyaṃ pātho 'pītam  samsravabhāgā stheṣā bṛhantaḥ prastareṣṭhāḥ paridheyāś ca devāḥ   imāṃ vācam abhi viśve gṛṇanta āsadyāsmin barhiṣi mādayadhvam  svāhā vāṭ  ghṛtācī stho dhuryau pātam sumne sthaḥ sumne mā dhattam   yajña namaś ca ta upa ca yajñasya śive saṃ tiṣṭhasva svṣṭe me  saṃtiṣṭhasva  agne 'dabdhāyo 'śītama pāhi mā didyoḥ   pāhi prasityai   pāhi duriṣṭyai   pāhi duradmanyā aviṣaṃ naḥ pituṃ kṛṇu   suṣadā yonau svāhā vāṭ   agnaye saṃveśapataye svāhā   sarasvatyai yaśobhaginyai svāhā  vedo 'si yena tvaṃ deva veda devebhyo vedo 'bhavas tena mahyaṃ vedo  bhūyāḥ   devā gātuvido gātuṃ vittvā gātum ita   manasas pata imaṃ deva yajñam svāhā vāte dhāḥ  saṃ barhir aṅktām haviṣā ghṛtena sam ādityair vasubhiḥ saṃ  marudbhiḥ   sam indro viśvadevebhir aṅktāṃ divyaṃ nabho gacchatu yat svāhā  kas tvā vi muñcati sa tvā vi muñcati kasmai tvā vi muñcati tasmai  tvā vi muñcati   poṣāya  rakṣasāṃ bhāgo 'si  saṃ varcasā payasā saṃ tanūbhir aganmahi manasā sam śivena   tvaṣṭā sudatro vi dadhātu rāyo 'numārṣṭi tanvo yad viliṣṭam  divi viṣṇur vy akramsta jāgatena chandasā tato nirbhakto yo 'smān  dveṣṭi yaṃ ca vayaṃ dviṣmaḥ   antarikṣe viṣṇur vy akramsta jāgatena chandasā tato nirbhakto yo 'smān  dveṣṭi yaṃ ca vayaṃ dviṣmaḥ   pṛthivyāṃ viṣṇur vy akramsta jāgatena chandasā tato nirbhakto yo  'smān dveṣṭi yaṃ ca vayaṃ dviṣmaḥ   asmād annāt   asyai pratiṣṭhāyai   aganma svaḥ   saṃ jyotiṣābhūma  svayambhūr asi śreṣṭho raśmir varcodā asi varco me dehi   sūryasyāvṛtam anv āvarte  agne gṛhapate sugṛhapatis tvayāgne 'haṃ gṛhapatinā bhūyāsam  sugṛhapatis tvaṃ mayāgne gṛhapatinā bhūyāḥ   asthūri ṇau gārhapatyāni santu śatam himāḥ   sūryasyāvṛtam anv āvarte  agne vratapate vratam acāriṣaṃ tad aśakaṃ tan me 'rādhi   idam ahaṃ ya evāsmi so 'smi  agnaye kavyavāhanāya svāhā   somāya pitṛmate svāhā   apahatā asurā rakṣāmsi vediṣadaḥ  ye rūpāṇi pratimuñcamānā asurāḥ santaḥ svadhayā caranti   parāpuro nipuro ye bharanty agniṣ ṭān lokāt pra ṇudāty asmāt  atra pitaro mādayadhvaṃ yathābhāgam ā vṛṣāyadhvam   amīmadanta pitaro yathābhāgam ā vṛṣāyiṣata  namo vaḥ pitaro rasāya   namo vaḥ pitaro śoṣāya   namo vaḥ pitaro jīvāya   namo vaḥ pitaro svadhāyai   namo vaḥ pitaro ghorāya   namo vaḥ pitaro manyave namo vaḥ pitaraḥ pitaro namo vaḥ   gṛhān naḥ pitaro datta sato vaḥ pitaro deṣma   etad vaḥ pitaro vāsa ā dhatta  ā dhatta pitaro garbhaṃ kumāraṃ puṣkarasrajam   yatheha puruṣo 'sat  ūrjaṃ vahantīr amṛtaṃ ghṛtaṃ payaḥ kilālaṃ parisrutam   svadhā stha tarpayata me pitṛn   samidhāgniṃ duvasyata ghṛtair bodhayatātithim   āsmin havyā juhotana  susamiddhāya śociṣe ghṛtaṃ tīvraṃ juhotana   agnaye jātavedase  taṃ tvā samidbhir aṅgiro ghṛtena vardhayāmasi   bṛhacchocā yaviṣṭya  upa tvāgne haviṣmatīr ghṛtācīr yantu haryata   juṣasva samidho mama  bhūr bhuvaḥ svaḥ   dyaur iva bhūmnā pṛthivīva varimṇā  tasyās te pṛthivi devayajani pṛṣṭhe 'gnim annādam annādyāyā dadhe  āyaṃ gauḥ pṛśnir akramīd asadan mātaraṃ puraḥ   pitaraṃ ca prayant svaḥ  antaś carati rocanāsya prāṇād apānatī   vy akhyan mahiṣo divam  trimśad dhāma vi rājati vāk pataṅgāya dhīyate   prati vastor aha dyubhiḥ  agnir jyotir jyotir agniḥ svāhā   sūryo jyotir jyotiḥ sūryaḥ svāhā   agnir varco jyotir varcaḥ svāhā   sūryo varco jyotir varcaḥ svāhā   jyotiḥ sūryaḥ sūryo jyotiḥ svāhā  sajūr devena savitrā sajū rātryendravatyā   juṣāṇo agnir vetu svāhā  sajūr devena savitrā sajū uṣasendravatyā   juṣāṇaḥ sūryo vetu svāhā  upaprayanto adhvaraṃ mantraṃ vocemāgnaye   āre asme ca śṛṇvate  agnir mūrdhā divaḥ kakut patiḥ pṛthivyā ayam   apām retāmsi jinvati  ubhā vām indrāgnī āhuvadhyā ubhā rādhasaḥ saha mādayadhyai   ubhā dātārāv iṣām rayīṇām ubhā vājasya sātaye huve vām  ayaṃ te yonir ṛtviyo yato jāto arocathāḥ   taṃ jānann agna ārohāthā no vardhayā rayim  ayam iha prathamo dhāyi dhātṛbhir hotā yajiṣṭho adhvareṣv īḍyaḥ   yam apnavāno bhṛgavo virurucur vaneṣu citraṃ vibhvaṃ viśeviśe  asya pratnām anu dyutam śukraṃ duduhre ahrayaḥ   payaḥ sahasrasām ṛṣim  tanūpā agne 'si tanvaṃ me pāhi   āyurdā agne 'sy āyur me dehi   varcodā agne 'si varco me dehi   agne yan me tanvā ūnaṃ tan me ā pṛṇa  indhānās tvā śatam himā dyumantam sam idhīmahi   vayasvanto vayaskṛtam sahasvantaḥ sahaskṛtam   agne sapatnadambhanam adabdhāso adābhyam   citrāvaso svasti te pāram aśīya  saṃ tvam agne sūryasya varcasāgathāḥ sam ṛṣīṇām stutena   saṃ priyeṇa dhāmnā sam aham āyuṣā saṃ varcasā saṃ prajayā sam rāyas  poṣeṇa gmiṣīya  andha sthāndho vo bhakṣīya maha stha maho vo bhakṣīyorja sthorjaṃ  vo bhakṣīya rāyas poṣa stha rāyas poṣaṃ vo bhakṣīya  revatī ramadhvam asmin yonāv asmin goṣṭhe 'smiṃl loke 'smin kṣaye  ihaiva sta māpagāta  samhitāsi viśvarūpy ūrjā māviśa gaupatyena   upa tvāgne divedive doṣāvastar dhiyā vayam   namo bharanta emasi  rājantam adhvarāṇāṃ gopām ṛtasya dīdivim   vardhamāṇam sve dame  sa naḥ piteva sūnave 'gne sūpāyano bhava   sacasvā naḥ svastaye  agne tvaṃ no antama uta trātā śivo bhavā varūthyaḥ   vasur agnir vasuśravā acchānakṣi dyumattamam rayiṃ dāḥ  taṃ tvā śociṣṭha dīdivaḥ sumnāya nūnam īmahe sakhibhyaḥ   sa no bodhi śrudhī havam uruṣyā ṇo adhāyataḥ samasmāt  iḍa ehy adita ehi  kāmyā eta   mayi vaḥ kāmadharaṇaṃ bhūyāt  somānam svaraṇaṃ kṛṇuhi brahmaṇaspate   kakṣīvantaṃ ya auśijaḥ  yo revān yo amīvahā vasuvit puṣṭivardhanaḥ   sa naḥ siṣaktu yas turaḥ  mā naḥ śamso araruṣo dhūrtiḥ pra ṇaṅ nartyasya   rakṣā ṇo brahmaṇaspate  mahi trīṇām avo 'stu dyukṣaṃ mitrasyāryamṇaḥ   durādharṣaṃ varuṇasya  nahi teṣām amā cana nādhvasu vāraṇeṣu   īśe ripur aghaśamsaḥ  te hi putrāso aditeḥ pra jīvase martyāya   jyotir yacchanty ajasram  kadā cana starīr asi nendra saścasi dāśuṣe   upopen nu maghavan bhūya in nu te dānaṃ devasya pṛcyate  tat savitur vareṇyaṃ bhargo devasya dhīmahi   dhiyo yo naḥ pracodayat  pari te dūḍabho ratho 'smām aśnotu viśvataḥ   yena rakṣasi dāśuṣaḥ  bhūr bhuvaḥ svaḥ suprajāḥ prajābhi syām suvīro vīraiḥ supoṣaḥ  poṣaiḥ   narya prajāṃ me pāhi   śamsya paśūn me pāhi   atharya pituṃ me pāhi  āganma viśvavedasam asmabhyaṃ vasuvittamam   agne samrāḍ abhi dyumnam abhi saha ā yacchasva  ayam agnir gṛhapatir gārhapatyaḥ prajāyā vasuvittamaḥ   agne gṛhapate 'bhi dyumnam abhi saha ā yacchasva  ayam agniḥ purīṣyo rayimān puṣṭivardhanaḥ   agne purīṣyābhi dyumnam abhi saha ā yacchasva  gṛhā mā bibhīta mā vepadhvam ūrjaṃ bibhrata emasi   ūrjaṃ bibhrad vaḥ sumanāḥ sumedhā gṛhān aimi manasā modamānaḥ  yeṣām adhyeti pravasan yeṣu saumanaso bahuḥ   gṛhān upa hvayāmahe te no jānantu jānataḥ  upahūtā iha gāva upahūtā ajāvayaḥ   atho annasya kīlāla upahūto gṛheṣu naḥ   kṣemāya vaḥ śāntyai pra padye śivam śagmam śamyoḥ śamyoḥ  praghāsino havāmahe marutaś ca riśādasaḥ   karambheṇa sajoṣasaḥ  yad grāme yad araṇye yat sabhāyāṃ yad indriye   yad enaś cakṛmā vayam idaṃ tad ava yajāmahe svāhā  mo ṣū ṇa indrātra pṛtsu devair asti hi ṣmā te śuṣminn avayāḥ   mahaś cid yasya mīḍhuṣo yavyā haviṣmato maruto vandate gīḥ  akran karma karmakṛtaḥ saha vācā mayobhuvā   devebhyaḥ karma kṛtvāstaṃ preta sacābhuvaḥ  avabhṛtha nicumpuṇa nicerur asi nicumpuṇaḥ   ava devair devakṛtam eno 'yāsiṣam ava martyair martyakṛtam   pururāvṇo deva riṣas pāhi  pūrṇā darvi parā pata supūrṇā punar ā pata   vasneva vi krīṇāvahā iṣam ūrjam śatakrato  dehi me dadāmi te ni me dhehi ni te dadhe   nihāraṃ ca harāsi me nihāraṃ niharāṇi te svāhā  akṣann amīmadanta hy ava priyā abhūṣata   astoṣata svabhānavo viprā niviṣṭhayā matī yojā nv ndra te harī  susaṃdṛśaṃ tvā vayaṃ maghavan vandiṣīmahi   pra nūnaṃ pūrṇabandhura stuto yāsi vaśām anu yojā nv ndra te harī  mano nv āhvamahe nārāśamsena stomena   pitṝṇāṃ ca manmabhiḥ  ā na etu manaḥ punaḥ kratve dakṣāya havise   jmok ca sūryaṃ dṛśe  punar naḥ pitaro mano dadātu daivyo janaḥ   jīvaṃ vrātam sacemahi  vayam soma vrate tava manas tanūṣu bibhrataḥ   prajāvantaḥ sacemahi  eṣa te rudra bhāgaḥ saha svasrāmbikayā taṃ juṣasva svāhā   eṣa te rudra bhāga ākhus te paśuḥ  ava rudramad īmahy ava devaṃ tryambakam   yathā no vasyasas karad yad yathā naḥ śreyasas karad yad yathā no  vyavasāyayāt  bheṣajam asi bheṣajaṃ gave 'śvāya puruṣāya bheṣajam   sukhaṃ meṣāya meṣyai  tryambakaṃ yajāmahe sugandhiṃ puṣṭivardhanam   urvārukam iva bandhanān mṛtyor mukṣīya māmṛtāt  tryambakaṃ yajāmahe sugandhiṃ pativedanam   urvārukam iva bandhanād ito mukṣīya māmutaḥ  etat te rudrāvasaṃ tena paro mūjavato 'tīhi   avatatadhanvā pinākāvasaḥ kattivāsā ahimsan naḥ śivo 'tīhi  tryāyuṣaṃ jamadagneḥ kaśyapasya tryāyuṣam   yad deveṣu tryāyuṣaṃ tan no astu tryāyuṣam  śivo nāmāsi svadhitis te pitā namas te astu mā mā himsīḥ   ni vartayāmy uṣe 'nnādyāya prajananāya rāyas poṣāya suprajāstvāya  suvīryāya   edam aganma devayajanaṃ pṛthivyā yatra devāso ajuṣanta viśve   ṛk sāmābhyā saṃtaranto yajurbhī rāyas poṣeṇa sam iṣā madema   imā āpaḥ śam u me santu devīḥ   oṣadhe trāyasva   svadhite mainam himsīḥ  āpo asmān mātaraḥ śundhayantu ghṛtena no ghṛtapvaḥ punantu   viśvam hi ripraṃ pravahanti devīḥ   ud idābhyaḥ śucir ā pūta emi   dīkṣātapasos tanūr asi taṃ tvā śivām śagmāṃ pari dadhe bhadraṃ varṇaṃ  puṣyan  mahīnāṃ payo 'si varcodā asi varco me dehi   vṛtrasyāsi kanīnakaś cakṣurdā asi cakṣur me dehi  citpatir mā punātu   vākpatir mā punātu   devo mā savitā punāv acchidreṇa pavitreṇa sūryasya raśmibhiḥ   tasya te pavitrapate pavitrapūtasya yatkāmaḥ pune tac chakeyam  ā vo devāsa īmahe vāmaṃ prayaty adhvare   ā vo devāsa āśiṣo yajñiyāso havāmahe  svāhā yajñaṃ manasaḥ   svāhoror antarikṣāt   svāhā dyāvāpṛthivībhyām   svāhā vātād ā rabhe svāhā  ākūtyai prayuje 'gnaye svāhā  medhāyai manase 'gnaye svāhā  dīkṣāyai tapase 'gnaye svāhā  sarasvatyai pūṣṇe 'gnaye svāhā  āpo devīr bṛhatīr viśvaśambhuvo dyāvāpṛthivī uro antarikṣa   bṛhaspataye haviṣā vidhema svāhā  viśvo devasya netur marto vurīta sakhyam   viśvo rāya iṣudhyati dyumnaṃ vṛṇīta puṣyase svāhā  ṛksāmayoḥ śilpe sthas te vām ā rabhe te mā pātamāsya  yajñasyodṛcaḥ   śarmāsi śarma me yaccha namas te astu mā mā himsīḥ  ūrg asy āṅgirasyūrṇamradā ūrjaṃ mayi dhehi   somasya nīvir asi   viṣṇoḥ śarmāsi śarma yajamānasya   indrasya yonir asi   susasyāḥ kṛṣīs kṛdhi   uc chrayasva vanaspata ūrdhvo mā pāhy amhasa āsya yajasyudṛcaḥ  vrataṃ kṛṇutāgnir brahmāgnir yajño vanaspatir yajñiyaḥ   daivīṃ dhiyaṃ manāmahe sumṛḍīkām abhiṣṭaye varcodhāṃ yajñavāhasam  sutīrthā no asad vaśe   ye devā manojātā manoyujo dakṣakratavas te no 'vantu te naḥ pāntu tebhaḥ  svāhā  śvātrāḥ pītā bhavata yūyam āpo asmākam antar udare suśevāḥ   tā asmabhyam ayakṣmā anamīvā anāgasaḥ svadantu devīr amṛtā  ṛtāvṛdhaḥ  iyaṃ te yajñiyā tanūḥ   apo muñcāmi na prajām   amhomucaḥ svāhākṛtāḥ pṛthivīm āviśata   pṛthivyā saṃbhava  agne tvam su jāgṛhi vayam su mandiṣīmahi   rakṣā ṇo aprayucchan prabudhe naḥ punas kṛdhi  punar manaḥ punar āyur ma āgan punaḥ prāṇaḥ punar ātmā ma āgan  punaś cakṣuḥ punaḥ śrotraṃ ma āgan   vaiśvānaro adabdhas tanūpā agnir naḥ pātu duritād avadyāt  tvam agne vratapā asi deva ā martyeṣv ā tvaṃ yajñeṣv īḍyaḥ   rāsveyatsomā bhūyo bhara devo naḥ savitā vasor dātā vasv adāt  eṣā te śukra tanūr etad varcas tayā saṃ bhava bhrājaṃ gaccha   jūr asi dhṛtā manasā juṣṭā viṣṇave  tasyās te satyasavasaḥ prasave tanvo yantram aśīya svāhā   śukram asi candram asy amṛtam asi vaiśvadevam asi  cid asi manāsi dhīr asi dakṣiṇāsi kṣatriyāsi yajñiyāsy aditir asy  ubhayataḥśīrṣṇī   sā naḥ suprācī supratīcy edhi mitras tvā padi badhnītāṃ pūṣādhvanas  pātv indrāyādhyakṣāya  anu tvā mātā manyatām anu pitānu bhrātā sagarbhyo 'nu sakhā  sayūthyaḥ  sā devi devam acchehīndrāya somam rudras tvā vartayatu svasti somsakhā  punar ehi  vasvy asy aditir asyādityāsi rudrāsi candrāsi   bṛhaspatiṣ ṭvā sumne ramṇātu rudro vasubhir ā cake  adityās tvā mūrdhann ā jigharmi devayajane pṛthivyā iḍāyās padam  asi ghṛtavat svāhā   asme ramasva   asme te bandhuḥ   tve rāyaḥ   me rāyaḥ   mā vayam rāyaspoṣeṇa vi yauṣma   toto rāyaḥ  sam akhye devyā dhiyā saṃ dakṣiṇayorucakṣasā   mā ma āyuḥ pra moṣīr mo ahaṃ tava   vīraṃ videya tava devi saṃdṛśi  eṣa te gāyatro bhāga iti me somāya brūtād eṣa te traiṣṭubho bhāga  iti me somāya brūtād eṣa te jāgato bhāga iti me somāya brūtāc  chandonāmānām sāmrājyaṃ gaccheti me somāya brūtāt  āsmāko 'si śukras te grahyo vicitas tvā vi cinvantu  abhi tyaṃ devam savitāram oṇyoḥ kavikratum arcāmi satyasavam  ratnadhām abhi priyaṃ matiṃ kavim  ūrdhvā yasyāmatir bhā adidyutat savīmani hiraṇyapāṇir amimīta sukratuḥ  kṛpā svaḥ  prajābhyas tvā  prajās tvānuprāṇantu prajās tvam anuprāṇihi  śukraṃ tvā śukreṇa krīṇāmi candraṃ candreṇāmṛtam amṛtena   sagme te goḥ   asme te candrāṇi   tapasas tanūr asi prajāpater varṇaḥ parameṇa paśunā krīyase  sahasrapoṣaṃ puṣeyam  mitro na ehi sumitradhaḥ   indrasyorum ā viśa dakṣiṇam uśann uśantam syonaḥ syonam   svāna bhrājāṅghāre bambhāre hasta suhasta kṛśāno   ete vaḥ somakrayaṇās tān rakṣadhvaṃ mā vo dabhan  pari māgne duścaritād bādhasvā mā sucarite bhaja   ud āyuṣā svāyuṣodasthām amṛtām anu  prati panthām apadmahi svastigām anehasam   yena viśvāḥ pari dviṣo vṛṇakti vindate vasu  adityās tvag asi   adityai sada ā sīda   astabhnād dyāṃ vṛṣabho antarikṣam amimīta varimāṇaṃ pṛthivyāḥ   āsīdad viśvā bhuvanāni samrāḍ viśvet tāni varuṇasya vratāni  vaneṣu vy antarikṣaṃ tatāna vājam arvatsu paya usriyāsu   hṛtsu kratuṃ varuṇo vikṣv agniṃ divi sūryam adadhāt somam adrau  sūryasya cakṣur ārohāgner akṣṇaḥ kanīnakam   yatraitraśebhir īyase bhrājamāno vipaścitā  usrāv etaṃ dhūrṣāhau yujyethām anaśrū avīrahaṇau brahmacodanau   svasti yajamānasya gṛhān gacchatam  bhadro me 'si pracyavasva bhuvaspate viśvāny abhi dhāmāni  mā tvā paripariṇo vidan mā tvā paripanthino vidan mā vṛkā aghāyavo  vidan  śyeno bhūtvā parā pata yajamānasya gṛhān gaccha tan nau samskṛtam  namo mitrasya varuṇasya cakṣase maho devāya tad ṛtam saparyata   dūredṛśe devajātāya ketave divas putrāya sūryāya śamsata  varuṇasyottambhanam asi   varuṇasya skambhasarjanī sthaḥ   varuṇasya ṛtasadany asi  varuṇasya ṛtasadanam asi   varuṇasya ṛtasadanam ā sīda  yā te dhāmāni haviṣā yajanti tā te viśvā paribhūr astu yajñam   gayasphānaḥ prataraṇaḥ suvīro 'vīrahā pracarā soma duryān   agnes tanūr asi viṣṇave tvā somasya tanūr asi viṣṇave tvātither  ātithyam asi viṣṇave śyenāya tvā somabhṛte viṣṇave tvāgnaye tvā  rāyaspoṣade viṣṇave tvā  agner janitram asi   vṛṣaṇau sthaḥ   urvaśy asi   āyur asi   purūravā asi   gāyatreṇa tvā chandasā manthāmi   traiṣṭubhena tvā chandasā manthāmi   jāgatena tvā chandasā manthāmi  bhavataṃ naḥ samanasau sacetasāv arepasau   mā yajñam himsiṣṭaṃ mā yajñapatiṃ jātavedasau śivau bhavatam adya naḥ  agnāv agniś carati praviṣṭa ṛṣīṇāṃ putro abhiśastipāvā   sa naḥ syonaḥ suyajā yajeha devebhyo havyam sadam aprayucchant svāhā  āpataye tvā paripataye gṛhṇāmi tanūnaptrye śākvarāya śakvana  ojiṣṭhāya   anādhṛṣṭam asy anādhṛṣyaṃ devānām ojo 'nabhiśasty abhiśastipā  anabhiśastenyam añjasā satyam upa geṣam svite mā dhāḥ  agne vratapās tve vratapā yā tava tanūr iyam sā mayi yo mama  tanūr eṣā sā tvayi   saha nau vratapate vratāny anu me dīkṣāṃ dīkṣāpatir manyatām anu tapas  tapaspatiḥ  amśuramśuṣ ṭe deva somāpyāyatām indrāyaikadhanavide   ā tubhyam indraḥ pyāyatām ā tvam indrāya pyāyasva   ā pyāyayāsmānt sakhīnt sanyā medhayā svasti te deva soma sutyām aśīya   eṣṭā rāyaḥ preṣe bhagāya ṛtam ṛtavādibhyo namo dyāvāpṛthivībhyām  yā te agne 'yaḥśayā tanūr varṣiṣṭhā gahvareṣṭhā   ugraṃ vaco apāvadhīt tveṣaṃ vaco apāvadhīt svāhā   yā te agne rajaḥśayā tanūr varṣiṣṭhā gahvareṣṭhā   ugraṃ vaco apāvadhīt tveṣaṃ vaco apāvadhīt svāhā   yā te agne hariśayā tanūr varṣiṣṭhā gahvareṣṭhā   ugraṃ vaco apāvadhīt tveṣaṃ vaco apāvadhīt svāhā  taptāyanī me 'si   vittāyanī me 'si   avatān mā nāthitāt   avatān mā vyathitāt   vided agnir nabho nāma   agne aṅgira āyunā nāmnehi   yo 'syāṃ pṛthivyām asi yat te 'nādhṛṣṭaṃ nāma yajñiyaṃ tena tvā  dadhe   vided agnir nabho nāma   agne aṅgira āyunā nāmnehi   yo dvitīyasyāṃ pṛthivyām asi yat te 'nādhṛṣṭaṃ nāma yajñiyaṃ tena  tvā dadhe   vided agnir nabho nāma   agne aṅgira āyunā nāmnehi   yas tṛtīyasyāṃ pṛthivyām asi yat te 'nādhṛṣṭaṃ nāma yajñiyaṃ tena  tvā dadhe   anu tvā devavītaye  simhy asi sapatnasāhī devebhyaḥ kalpasva   simhy asi sapatnasāhī devebhyaḥ śundhasva   simhy asi sapatnasāhī devebhyaḥ śumbhasva  indraghoṣas tvā vasubhiḥ purastāt pātu   pracetās tvā rudraiḥ paścāt pātu   manojavās tvā pitṛbhir dakṣiṇataḥ pātu   viśvakarmā tvādityair uttarataḥ pātu   idam ahaṃ taptaṃ vār bahirdhā yajñān niḥ sṛjāmi  simhy asi svāhā   simhy asy ādityavaniḥ svāhā   simhy asi brahmavaniḥ kṣatravaniḥ svāhā   simhy asi suprajāvanī rāyaspoṣavaniḥ svāhā   simhy asy āvaha devān yajamānāya svāhā   bhūtebhyas tvā  dhruvo 'si pṛthivīṃ dṛmha   dhruvakṣid asy antarikṣaṃ dṛmha   acyutakṣid asi divaṃ dṛmha   agneḥ purīṣam asi  yuñjate mana uta yuñjate dhiyo viprā viprasya bṛhato vipaścitaḥ   vi hotrā dadhe vayunāvid eka in mahī devasya savituḥ pariṣṭutiḥ svāhā  idaṃ viṣṇur vicakrame tredhā ni dadhe padam   samūḍham asya pāmsare svāhā  urāvatī dhenumatī hi bhūtam sūyavasinī manave daśasyā   vy askabhnā rodasī viṣṇav ete dādhartha pṛthivīm abhito mayūkhaiḥ  svāhā  devaśrutau deveṣv ā ghoṣatam   prācī pretam adhvaraṃ kalpayantī ūrdhvaṃ yajñaṃ nayataṃ mā jihvaratam   svaṃ goṣṭham ā vadataṃ devī durye āyur mā nir vādiṣṭaṃ prajāṃ mā nir  vādiṣṭam   atra ramethāṃ varṣman pṛthivyāḥ  viṣṇor nu kaṃ vīryāṇi pra vocaṃ yaḥ pārthivāni vimame rajāmsi   yo askabhāyad uttaram sadhasthaṃ vicakramāṇas tredhorugāyaḥ  viṣṇave tvā  divo vā viṣṇa uta vā pṛthivyā maho vā viṣṇa uror antarikṣāt   ubhā hi hastā vasunā pṛṇasvā prayaccha dakṣiṇād ota savyāt  viṣṇave tvā  pra tad viṣṇu stavate vīryeṇa mṛgo na bhīmaḥ kucaro giriṣṭhāḥ   yasyoruṣu triṣu vikramaṇeṣv adhikṣiyanti bhuvanāni viśvā  viṣṇo rarāṭam asi   viṣṇoḥ śnaptre sthaḥ   viṣṇoḥ syūr asi   viṣṇor dhruvo 'si   vaiṣṇavam asi viṣṇave tvā  devasya tvā savituḥ prasave 'śvinor bāhubhyāṃ pūṣṇo hastābhyām   ā dade nāry asi   idam aham rakṣasāṃ grīvā apikṛntāmi   bṛhann asi bṛhadravā bṛhatīm indrāya vācaṃ vada  rakṣohaṇaṃ valagahanaṃ vaiṣṇavīm   idam ahaṃ taṃ valagam ut kirāmi yaṃ me niṣṭyo yam amātyo nicakhāna    idam ahaṃ taṃ valagam ut kirāmi yaṃ me samāno yam asamāno nicakhāna   idam ahaṃ taṃ valagam ut kirāmi yaṃ me sabandhur yam asabandhur  nicakhāna   idam ahaṃ taṃ valagam ut kirāmi yaṃ me sajāto yam asajāto nicakhāna   ut kṛtyāṃ kirāmi  svarāḍ asi   satrarāḍ asy abhimātihā   janarāḍ asi rakṣohā   sarvarāḍ asy amitrahā  rakṣohaṇo vo valagahanaḥ prokṣāmi vaiṣṇavān   rakṣohaṇo vo valagahano 'va nayāmi vaiṣṇavān   rakṣohaṇo vo valagahano 'va stṝṇāmi vaiṣṇavān   rakṣohaṇau vāṃ valagahanā upa dadhāmi vaiṣṇavī   rakṣohaṇau tvā valagahanau pary ūhāmi vaiṣṇavī   vaiṣṇavam asi   vaiṣṇavā stha  devasya tvā savituḥ prasave 'śvinor bāhubhyāṃ pūṣṇo hastābhyām   ā dade nāry asi   idam aham rakṣasāṃ grīvā api kṛntāmi   yavo 'si yavayāsmad dveṣo yavayārātīḥ   dive tvāntarikṣāya tvā pṛthivyai tvā   śundhantāṃ lokāḥ pitṛṣadanāḥ   pitṛṣadanam asi  ud divam stabhānāntarikṣaṃ pṛṇa dṛmhasva pṛthivyām   dyutānās tvā māruto minotu mitrāvaruṇau dhruveṇa dharmaṇā   brahmavani tvā kṣatravani tvā rāyaspoṣavani pary ūhāmi   brahma dṛmha kṣatraṃ dṛmhāyur dṛmha prajāṃ dṛmha  dhruvāsi dhruvo 'yaṃ yajamāno 'sminn āyatane prajayā paśubhir  bhūyāt   ghṛtena dyāvāpṛthivī pūryethām   indrasya chadir asi viśvajanasya chāyā  pari tvā girvaṇo gira imā bhavantu viśvataḥ   vṛddhāyum anu vṛddhayo juṣṭā bhavantu juṣṭayaḥ  indrasya syūr asi   indrasya dhruvo 'si   aindram asi   vaiśvadevam asi  vibhūr asi pravāhaṇaḥ   vahnir asi havyavāhanaḥ   śvātro 'si pracetāḥ   tutho 'si viśvavedāḥ  uśig asi kaviḥ   aṅghārir asi bambhāriḥ   avasyūr asi duvasvān   śundhyūr asi mārjālīyaḥ   samrāḍ asi kṛśānuḥ   pariṣadyo 'si pavamānaḥ   nabho 'si pratakvā   mṛṣṭo 'si havyasūdanaḥ   ṛtadhāmāsi svarjyotiḥ  samudro 'si viśvavyacāḥ   ajo 'sy ekapāt   ahir asi budhnyaḥ   vāg asy aindram asi sado 'si   ṛtasya dvārau mā mā saṃtāptam   adhvanām adhvapate pra mā tira svasti me smin pathi devayāne bhūyāt  mitrasya mā cakṣuṣekṣadhvam   agnayaḥ sagarāḥ sagarā stha sagareṇa nāmnā raudreṇānīkena pāta māgnayaḥ  pipṛta māgnayo gopāyata mā namo vo 'stu mā mā himsiṣṭa  jyotir asi viśvarūpaṃ viśveṣāṃ devānām samit   tvam soma tanūkṛdbhyo dveṣobhyo 'nyakṛtebhya uru yantāsi varūtham  svāhā   juṣāṇo aptur ājyasya vetu svāhā  agne naya supathā rāya asmān viśvāni deva vayunāni vidvān   yuyodhy asmaj juhurāṇam eno bhūyiṣṭhāṃ te namaktiṃ vidhema  ayaṃ no agnir varivas kṛṇotv ayaṃ mṛdhaḥ pura etu prabhindan   ayaṃ vājān jayatu vājasātāv ayam śatrūn jayatu jarhṛṣāṇaḥ svāhā  uru viṣṇo vi kramasvoru kṣayāya nas kṛdhi   ghṛtaṃ ghṛtayone piba prapra yajñapatiṃ tira svāhā  deva savitar eṣa te somas tam rakṣasva mā tvā dabhan   etat tvaṃ deva soma devo devām upāgā idam ahaṃ manuṣyānt saha  rāyaspoṣeṇa   svāhā nir varuṇasya pāśān mucye  agne vratapās tve vratapā yā tava tanūr mayy abhūd eṣā sā tvayi  yo mama tanūs tvayy abhūd eṣā sā mayi   yathāyathaṃ nau vratapate vratāny anu me dīkṣāṃ dīkṣāpatir amamstānu  tapas tapaspatiḥ  uru viṣṇo vi kramasvoru kṣayāya nas kṛdhi   ghṛtaṃ ghṛtayone piba prapra yajñapatiṃ tira svāhā  aty anyām agāṃ nānyām upāgām arvāk tvā parebhyo 'vidaṃ paro  'varebhyaḥ   taṃ tvā juṣāmahe deva vanaspatedevayajyāyai devās tvā devayajyāyai  juṣantāṃ viṣṇave tvā   oṣadhe trāyasva   svadhite mainam himsīḥ  dyāṃ mā lekhīr antarikṣaṃ mā himsīḥ pṛthivyā saṃ bhava   ayam hi tvā svadhitis tetijānaḥ praṇināya mahate saubhagāya   atas tvaṃ deva vanaspate śatavalśo vi roha sahasravalśā vi vayam ruhema   devasya tvā savituḥ prasave 'śvinor bāhubhyāṃ pūṣṇo hastābhyām   ā dade nāry asi   idam aham rakṣasāṃ grīvā api kṛntāmi   yavo 'si yavayāsmad dveṣo yavayārātīḥ   dive tvāntarikṣāya tvā pṛthivyai tvā   śundhantāṃ lokāḥ pitṛṣadanāḥ   pitṛṣadanam asi  agreṇīr asi svāveśa unnetṝṇām etasya vittād adhi tvā sthāsyati   devas tvā savitā madhv anaktu   supippalābhyas tvauṣadhībhyaḥ   dyām agreṇāspṛkṣa āntarikṣaṃ madhyenāprāḥ pṛthivīm upareṇādṛmhīḥ  yā te dhāmāny uśmasi gamadhyai yatra gāvo bhūriśṛṅgā ayāsaḥ   atrāha tad urugāyasya viṣṇoḥ paramaṃ padam ava bhāri bhūri  brahmavani tvā kṣatravani rāyaspoṣavani pary ūhāmi   brahma dṛmha kṣatraṃ dṛmhāyur dṛmha prajāṃ dṛmha  viṣṇoḥ karmāṇi paśyata yato vratāni paspaśe   indrasya yujyaḥ sakhā  tad viṣṇoḥ paramaṃ padam sadā paśyanti sūrayo divīva cakṣur ātatam   parivīr asi pari tvā daivīr viśo vyayantāṃ parīmaṃ yajamānam rāyo  manuṣyāṇām   divaḥ sūnur asi   eṣa te pṛthivyāṃ loka āraṇyas te paśuḥ  upāvīr asi   upa devān daivīr viśaḥ prāgur uśijo vahnitamān   deva tvaṣṭar vasu rama havyā te svadantām  revatī ramadhvaṃ bṛhaspate dhārayā vasūni   ṛtasya tvā devahaviḥ pāśena prati muñcāmi dharṣā mānuṣaḥ  devasya tvā savituḥ prasave 'śvinor bāhubhyāṃ pūṣṇo hastābhyām   agnīṣomābhyāṃ juṣṭaṃ ni yunajmi   adbhyas tvauṣadhībhyo 'nu tvā mātā manyatām anu pitānu bhrātā  sagarbhyo 'nu sakhā sayūthyaḥ   agnīṣomābhyāṃ tvā juṣṭaṃ prokṣāmi  apāṃ perur asi   āpo devīḥ svadantu svāttaṃ cit sad devahaviḥ   saṃ te prāṇo vātena gacchatām sam aṅgāni yajatraiḥ saṃ yajñapatir āśiṣā   ghṛtenāktau paśūms trāyethām   revati yajamāne priyaṃ dhā ā viśa   uror antarikṣāt sajūr devena vātenāsya haviṣas tmanā yaja samasya  tanvā bhava   varṣo varṣīyasi yajñe yajñaptiṃ dhāḥ   svāhā devebhyaḥ   devebhyaḥ svāhā  māhir bhūr mā pṛdākuḥ    namas ta ātānānarvā prehi   ghṛtasya kulyā upa ṛtasya pathyā anu  devīr āpaḥ śuddhā voḍhvam supariviṣṭā deveṣu   supariviṣṭā vayaṃ pariveṣṭāro bhūyāsma  vācaṃ te śundhāmi   prāṇaṃ te śundhāmi   cakṣus te śundhāmi   śrotraṃ te śundhāmi   nābhiṃ te śundhāmi   meḍhraṃ te śundhāmi   pāyuṃ te śundhāmi   caritrāms te śundhāmi  manas ta ā pyāyatām   vāk ta ā pyāyatām   prāṇas ta ā pyāyatām   cakṣus ta ā pyāyatām   śrotraṃ ta ā pyāyatām   yat te krūraṃ yad āsthitaṃ tat ta ā pyāyatāṃ ni ṣṭyāyatāṃ tat te  śudhyatu   śam ahobhyaḥ   oṣadhe trāyasva   svadhite mainam himsīḥ  rakṣasāṃ bhāgo 'si   nirastam rakṣaḥ   idam aham rakṣo 'bhi tiṣṭhāmīdam aham rakṣo 'va bādha idam aham rakṣo  'dhamaṃ tamo nayāmi   ghṛtena dyāvāpṛthivī prorṇuvāthām   vāyo ve stokānām   agnir ājyasya vetu svāhā   svāhākṛte ūrdhvanabhasaṃ mārutaṃ gacchatam  idam āpaḥ pravahatāvadyaṃ ca malaṃ ca yat   yac cābhidudrohānṛtaṃ yac ca śepe abhīruṇam   āpo mā tasmād enasaḥ pavamānaś ca muñcatu  saṃ te mano manasā saṃ prāṇaḥ prāṇena gacchatām   reḍ asy agniṣ ṭvā śrīṇātv āpas tvā samariṇan vātasya tvā dhrājyai  pūṣṇo ramhyā ūṣmaṇo vyathiṣat   prayutaṃ dveṣaḥ  ghṛtaṃ ghṛtapāvānaḥ pibata vasāṃ vasāpāvānaḥ pibatāntarikṣasya  havir asi svāhā   diśaḥ   pradiśaḥ   ādiśaḥ   vidiśaḥ   uddiśaḥ   digbhyaḥ svāhā  aindraḥ prāṇo aṅgeaṅge ni dīdhyad aindra udāno aṅgeaṅge nidhītaḥ   deva tvaṣṭar bhūri te samsametu salakṣmā yad viṣurūpaṃ bhavāti   devatrā yantam avase sakhāyo 'nu tvā mātā pitaro madantu  samudraṃ gaccha svāhā   antarikṣaṃ gaccha svāhā   devam savitāraṃ gaccha svāhā   mitrāvaruṇau gaccha svāhā   ahorātre gaccha svāhā   chandāmsi gaccha svāhā   dyāvāpṛthivī gaccha svāhā   yajñaṃ gaccha svāhā   somaṃ gaccha svāhā   divyaṃ nabho gaccha svāhā   agniṃ vaiśvānaraṃ gaccha svāhā   mano me hārdi yaccha   divaṃ te dhūmo gacchatu svar jyotiḥ pṛthivīṃ bhasmanā pṛṇa svāhā  māpo mauṣadhīr himsīḥ   dhāmnodhāmno rājams tato varuṇa no muñca   yad āhur aghnyā iti varuṇeti śapāmahe tato varuṇa no muñca    sumitriyā na āpa oṣadhayaḥ santu durmitriyās tasmai santu yo 'smān  dveṣṭi yaṃ ca vayaṃ dviṣmaḥ  haviṣīmatīr imā āpo haviṣmām ā vivāsati   haviṣmān devo adhvaro haviṣmām astu sūryaḥ  agner vo 'pannagṛhasya sadasi sādayāmi   indrāgnyor bhāgadheyī stha   mitrāvaruṇyor bhāgadheyī stha   viśveṣāṃ devānāṃ bhāgadheyī stha   amūr yā upa sūrye yābhir vā sūryaḥ saha   tā no hinvantv adhvaram  hṛde tvā manase tvā dive tvā sūryāya tvā   ūrdhvam imam adhvaraṃ divi deveṣu hotrā yaccha  soma rājan viśvās tvaṃ prajā upāva roha   viśvās tvāṃ prajā upāva rohantu   śṛṇotv agniḥ samidhā havaṃ me śṛṇvantv āpo dhiṣaṇāś ca devīḥ   śrotā grāvāṇo viduṣo na yajñam śṛṇotu devaḥ savitā havaṃ me svāhā  devīr āpo apāṃ napād yo va ūrmir viṣya indriyāvān madintamaḥ   taṃ devebhyo devatrā datta śukrapebhyo yeṣāṃ bhāga stha svāhā  kārṣir asi   samudrasya tvākṣityā un nayāmi   sam āpo adbhir agmata sam oṣadhībhir oṣadhīḥ  yam agne pṛtsu martyam avā vājeṣu yaṃ junāḥ   sa yantā śaśvatīr iṣaḥ svāhā  devasya tvā savituḥ prasave 'śvinor bāhubhyāṃ pūṣṇo hastābhyām   ā dade rāvāsi gabhīram imam adhvaraṃ kṛdhīndrāya suṣūtamam   uttamena pavinorjasvantaṃ madhumantaṃ payasvantam   nigrābhyā stha devaśrutas tarpayata mā  mano me tarpayata vācaṃ me tarpayata prāṇaṃ me tarpayata cakṣur me  tarpayata śrotraṃ me tarpayatātmānaṃ me tarpayata prajāṃ me tarpayata  paśūn me tarpayata gaṇān me tarpayata gaṇā me mā vitṛṣan  indrāya tvā vasumate rudravate   indrāya tvādityavate   indrāya tvābhimātighne   śyenāya tvā momabhṛte   agnaye tvā rāyaspoṣade  yat te soma divi jyotir yat pṛthivyāṃ yad urāv antarikṣe   tenāsmai yajamānāyoru rāye kṛdhy adhi dātre vocaḥ  śvātrā stha vṛtraturo rādhogūrtā amṛtasya patnīḥ   tā devīr devatremaṃ yajñaṃ nayatopahūtāḥ somasya pibata  mā bher mā saṃ vikthā ūrjaṃ dhatsva dhiṣaṇe vīḍvī satī  vīḍayethām ūrjaṃ dadhāthām   pāpmā hato na somaḥ  prāg apāg udag adharāk sarvatas tvā diśa ā dhāvantu   amba ni ṣpara sam arīr vidām  tvam aṅga pra śamsiṣo devaḥ śaviṣṭha martyam   na tvad anyo maghavann asti marḍitendra bravīmi te vacaḥ   vācas pataye pavava vṛṣṇo amśubhyāṃ gabhastipūtaḥ   devo devebhyaḥ pavasva yeṣāṃ bhāgo 'si  madhumatīr na iṣas kṛdhi   yat te somādābhyaṃ nāma jāgṛvi tasmai te soma somāya svāhā   svāhā   urv antarikṣam anv emi  svāṃkṛto 'si viśvebhya indriyebhyo divyebhyaḥ pārthivebhyo manas  tvāṣṭu svāhā tvā subhava sūryāya   devebhyas tvā marīcipebhyaḥ   devāmśo yasmai tveḍe tat satyam upariprutā bhaṅgena hato 'sau phaṭ   prāṇāya tvā   vyānāya tvā  upayāmagṛhīto 'sy antaryaccha maghavan pāhi somam   uruṣya rāya eṣo yajasva  antas te dyāvāpṛthivī dadhāmy antardadhāmy urv antarikṣam   sajūr devebhir avaraiḥ paraiś cāntaryāme maghavan mādayasva  svāṃkṛto 'si viśvebhya indriyebhyo divyebhyaḥ pārthivebhyo manas  tvāṣṭu svāhā tvā subhava sūryāya   devebhyas tvā marīcipebhyaḥ   udānāya tvā  ā yāyo bhūṣa śucipā upa naḥ sahasraṃ te niyuto viśvavāra   upo te andho madyam ayāmi yasya deva dadhiṣe pūrvapeyam   vāyave tvā  indravāyū ime sutā upa prayobhir āgatam   indavo vām uśanti hi   upayāmagṛhīto 'si vāyava indravāyubhyāṃ tvā   eṣa te yoniḥ   sajoṣebhyāṃ tvā  ayaṃ vāṃ mitrāvaruṇā sutaḥ soma ṛtāvṛdhā   mamed iha śrutam havam   upayāmagṛhīto 'si mitrāvaruṇābhyāṃ tvā  rāyā vayam sasavāmso madema havyena devā yavasena gāvaḥ   tāṃ dhenuṃ mitrāvaruṇā yuvaṃ no viśvāhā dhattam anapasphurantīm   eṣa te yonir ṛtāyubhyāṃ tvā  yā vāṃ kaśā madhumatyāśvinā sūnṛtāvatī   tayā yajñaṃ mimikṣatam   upayāmagṛhīto 'sy aśvibhyāṃ tvā   eṣa te yonir mādhvībhyāṃ tvā  taṃ pratnathā pūrvathā viśvathemathā jyeṣṭhatātiṃ barhiṣadam  svarvidam   pratīcīnaṃ vṛjanaṃ dohase dhunim āśuṃ jayantam anu yāsu vardhase   upayāmagṛhīto 'si śaṇḍāya tvā   eṣa te yonir vīratāṃ pāhi   apamṛṣṭaḥ śaṇḍaḥ   devās tvā śukrapāḥ paṇayantu   anādhṛṣṭāsi  suvīro vīrān prajanayan parīhy abhi rāyaspoṣeṇa yajamānam   saṃjagmāno divā pṛthivyā śukraḥ śukraśociṣā   nirastaḥ śaṇḍaḥ   śukrasyādhiṣṭhānam asi  acchinnasya te deva soma suvīryasya rāyaspoṣasya daditāraḥ syāma   sā prathamā samskṛtir viśvavārā sa prathamo varuṇo mitro agniḥ  sa prathamo bṛhaspatiś cikitvāms tasmā indrāya sutam ā juhota  svāhā  tṛmpantu hotrā madhvo yāḥ svṣṭā yāḥ suprītāḥ suhutā yat svāhā   ayāḍ agnīt  ayaṃ venaś codayat pṛśnigarbhā jyotirjarāyū rajaso vimāne   imam apām saṃgame sūryasya siśuṃ na viprā matibhī rihanti  upayāmagṛhīto 'si markāya tvā  mano na yeṣu havaneṣu tigmaṃ vipaḥ śacyā vanutho dravantā   ā yaḥ śaryābis tuvinṛmṇo asyāśrīṇītādiśaṃ gabhastau  eṣa te yoniḥ prajāḥ pāhi   apamṛṣṭo markaḥ   devās tvā manthipāḥ praṇayantu   anādhṛṣtāsi  suprajāḥ prajāḥ prajanayan parīhy abhi rāyaspoṣeṇa yajamānam   saṃjagmāno divā pṛthivyā manthī mathiśociṣā   nirasto markaḥ   manthino 'dhiṣṭhānam asi  ye devāso divy ekādaśa stha pṛthivyām adhy ekādaśa stha   apsukṣito mahinaikādaśa stha te devāso yajñam imaṃ juṣadhvam  upayāmagṛhīto 'sy āgrayaṇo 'si svāgrayaṇaḥ pāhi yajñaṃ pāhi  yajñapatiṃ viṣṇus tvām indriyeṇa pātu viṣṇuṃ tvaṃ pāhy abhi savanāni pāhi   somaḥ pavate somaḥ pavate 'smai brahmaṇe 'smai kṣatrāyāsmai sunvate  yajamānāya pavata iṣa ūrje pavate 'dbhya oṣadhībhyaḥ pavate  dyāvāpṛthivībhyāṃ pavate subhūtāya pavate viśvebhyas tvā devebhyaḥ   eṣa te yonir viśvebhyas tvā devebhyaḥ  upayāmagṛhīto 'sīndrāya tvā bṛhadvate vayasvata ukthāvyaṃ  gṛhṇāmi   yat ta indra bṛhad vayas tasmai tvā viṣṇave tvā   eṣa te yonir ukthebhyas tvā   devebhyas tvā devāvyaṃ gṛhṇāmi yajñasyāyuṣe gṛhṇāmi  mitrāvaruṇābhyāṃ tvā devāvyaṃ yajñasyāyuṣe gṛhṇāmi   indrāya tvā devāvyaṃ yajñasyāyuṣe gṛhṇāmi   indrāgnibhyāṃ tvā devāvyaṃ yajñasyāyuṣe gṛhṇāmi   indrāvaruṇābhyāṃ tvā devāvyaṃ yajñasyāyuṣe gṛhṇāmi   indrābṛhaspatibhyāṃ tvā devāvyaṃ yajñasyāyuṣe gṛhṇāmi   indrāviṣṇubhyāṃ tvā devāvyaṃ yajñasyāyuṣe gṛhṇāmi  mūrdhānaṃ divo aratiṃ pṛthivyā vaiśvānaram ṛta ā jātam agnim   kavim samrājam atithiṃ janānām āsann ā pātraṃ janayanta devāḥ  upayāmagṛhīto 'si dhruvo 'si dhruvakṣitir dhruvāṇāṃ dhruvatamo  'cyutānām acyutakṣittamaḥ   eṣa te yonir vaiśvānarāya tvā   dhruvaṃ dhruveṇa manasā vācā somam ava nayāmi   athā na indra id viśo 'sapatnāḥ samanasas karat  yas te drapsa skandati yas te amśur grāvacyuto dhiṣaṇayor upasthāt   adhvaryor vā pari vā yaḥ pavitrāt taṃ juhomi manasā vaṣaṭkṛtam svāhā   devānām utkramaṇam asi  prāṇāya me varcodā varcase pavasva   vyānāya me varcodā varcase pavasva   udānāya me varcodā varcase pavasva   vāce me varcodā varcase pavasva   kratūdakṣābhyāṃ me varcodā varcase pavasva   śrotrāya me varcodā varcase pavasva   cakṣurbhyāṃ me varcodasau varcase pavethām  ātmane me me varcodā varcase pavasva   ojase me varcodā varcase pavasva   āyuṣe me varcodā varcase pavasva   viśvābhyo me prajābhyo varcodasau varcase pavethām  ko 'si katamo 'si kasyāsi ko nāmāsi   yasya te nāmāmanmahi yaṃ tvā somenātītṛpāma   bhūr bhuvaḥ svaḥ suprajāḥ prajābhiḥ syām suvīro vīraiḥ supoṣaḥ poṣaiḥ   upayāmagṛhīto 'si madhave tvā   upayāmagṛhīto 'si mādhavāya tvā   upayāmagṛhīto 'si śukrāya tvā   upayāmagṛhīto 'si śucaye tvā   upayāmagṛhīto 'si nabhase tvā   upayāmagṛhīto 'si nabhasyāya tvā   upayāmagṛhīto 'sīṣe tvā   upayāmagṛhīto 'sy ūrje tvā   upayāmagṛhīto 'si sahase tvā   upayāmagṛhīto 'si sahasyāya tvā   upayāmagṛhīto 'si tapase tvā   upayāmagṛhīto 'si tapasyāya tvā   upayāmagṛhīto 'sy amhasaspataye tvā  indrāgnī ā gatam sutaṃ gīrbhir nabho vareṇyam   asya pātaṃ dhiyeṣitā  upayāmagṛhīto 'sīndrāgnibhyāṃ tvā   eṣa te yonir indrāgnibhyāṃ tvā  ā ghā ye agnim indhate stṛṇanti barhir ānuṣak   yeṣām indro yuvā sakhā   upayāmagṛhīto 'sy agnīndrābhyāṃ tvā   eṣa te yonir agnīndrābhyāṃ tvā  omāsaś carṣaṇīdhṛto viśve devāsa ā gata   dāśvāmso dāśuṣaḥ sutam   upayāmagṛhīto 'si viśvebhyas tvā devebhyaḥ   eṣa te yonir viśvebhyas tvā devebhyaḥ  viśve devāsa ā gata śṛṇutā ma imam havam   edaṃ barhir ni ṣīdata   upayāmagṛhīto 'si viśvebhyas tvā devebhyaḥ   eṣa te yonir viśvebhyas tvā devebhyaḥ  indra marutva iha pāhi somaṃ yathā śāryāte apibaḥ sutasya   tava praṇītī tava śūra śarmann ā vivāsanti kavayaḥ suyajñāḥ  upayāmagṛhīto 'sīndrāya tvā marutvate   eṣa te yonir indrāya tvā marutvate  marutvantaṃ vṛṣabhaṃ vāvṛdhānam akavāriṃ divyam śāsam indram   viśvāsāham avase nūtanāyogram sahodām iha tam huvema  upayāmagṛhīto 'sīndrāya tvā marutvate   eṣa te yonir indrāya tvā marutvate   upayāmagṛhīto 'si marutāṃ tvaujase  sajoṣā indra sagaṇo marudbhiḥ somaṃ piba vṛtrahā śūra vidvān   jahi śatrūmr apa mṛdho nudasvāthābhayaṃ kṛṇuhi viśvato naḥ  upayāmagṛhīto 'sīndrāya tvā marutvate   eṣa te yonir indrāya tvā marutvate  marutvām indra vṛṣabho raṇāya pibā somam anuṣvadhaṃ madāya   āsiñcasva jaṭhare madhva ūrmiṃ tvam rājāsi pratipatsutānām  upayāmagṛhīto 'sīndrāya tvā marutvate   eṣa te yonir indrāya tvā marutvate  mahām indro nṛvad ā carṣaṇiprā uta dvibarhā aminaḥ sahobhiḥ   asmadryag vāvṛdhe vīryāyoruḥ pṛthuḥ sukṛtaḥ kartṛbhir bhūt  upayāmagṛhīto 'si mahendrāya tvā   eṣa te yonir mahendrāya tvā  mahām indro ya ojasā parjanyo vṛṣṭimām iva   stomair vatsasya vāvṛdhe  upayāmagṛhīto 'si mahendrāya tvā   eṣa te yonir mahendrāya tvā  ud u tyaṃ jātavedasaṃ devaṃ vahanti ketavaḥ   dṛśe viśvāya sūryam svāhā  citraṃ devānām ud agād anīkaṃ cakṣur mitrasya varuṇasyāgneḥ   āprā dyāvāpṛthivī antarikṣam sūrya ātmā jagatas tasthuṣaś ca svāhā   agne naya supathā rāye asmān viśvāni deva vayunāni vidvān   yuyodhy asmaj juhurāṇam eno bhūyiṣṭhāṃ te namaktiṃ vidhema svāhā  ayaṃ no agnir varivas kṛṇotv ayaṃ mṛdhaḥ pura etu prabhindan   ayaṃ vājān jayatu vājasātāv ayam śatrūn jayatu jarhṛṣāṇaḥ svāhā  rūpeṇa vo rūpam abhyāgāṃ tutho vo viśvavedā vi bhajatu   ṛtasya pathā preta candradakṣiṇāḥ   vi svaḥ paśya vy antarikṣam   yatasva sadasyaiḥ  brāhmaṇam adya videyaṃ pitṛmantaṃ paitṛmatyam ṛṣim ārṣeyam  sudhātudakṣiṇam   asmadrātā devatrā gacchata pradātāram ā viśata  agnaye tvā mahyaṃ varuṇo dadātu so 'mṛtatvam aśīyāyur dātra edhi  mayo mahyaṃ pratigrahītre   rudrāya tvā mahyaṃ varuṇo dadātu so 'mṛtatvam aśīya prāṇo dātra edhi  vayo mahyaṃ pratigrahītre   bṛhaspataye tvā mahyaṃ varuṇo dadātu so 'mṛtatvam aśīya tvag dātra  edhi mayo mahyaṃ pratigrahītre   yamāya tvā mahyaṃ varuṇo dadātu so 'mṛtatvam aśīya hayo dātra edhi vayo  mahyaṃ pratigrahītre  ko 'dāt kasmā adāt kāmo 'dāt kāmāyādāt   kāmo dātā kāmaḥ pratigrahītā kāmaitat te   upayāmagṛhīto 'si   ādityebhyas tvā   viṣṇa urugāyaiṣa te somas tam rakṣasva mā tvā dabhan  kadā cana starīr asi nendra saścasi dāśuṣe   upopen nu maghavan bhūya in nu te dānaṃ devasya pṛcyate  ādityebhyas tvā  kadā cana pra yucchasy ubhe ni pāsi janmanī   turīyāditya savanaṃ ta indriyam ā tasthāv amṛtaṃ divi   ādityebhyas tvā  yajño devānāṃ praty eti sumnam ādityāso bhavatā mṛḍayantaḥ   ā vo 'rvācī sumatir vavṛtyād amhoś cid yā varivovittarāsat   ādityebhyas tvā  vivasvann ādityaiṣa te somapīthas tasmin matsva   śrad asmai naro vacase dadhātana yad āśīrdā dampatī vāmam aśnutaḥ   pumān putro jāyate vindate vasv adhā viśvāhār apa edhate gṛhe  vāmam adya savitar vāmam u śvo divedive vāmam asmabhyam sāvīḥ   vāmasya hi kṣayasya deva bhūrer ayā dhiyā vāmabhājaḥ syāma  upayāmagṛhīto 'si sāvitro 'si canodhāś canodhā asi cano mayi dhehi    jinva yajñaṃ jinva yajñapatiṃ bhagāya devāya tvā savitre  upayāmagṛhīto 'si suśarmāsi supratiṣṭhāno bṛhadukṣāya namaḥ   viśvebhyas tvā devebhyaḥ   eṣa te yonir viśvebhyas tvā devebhyaḥ  upayāmagṛhīto 'si bṛhaspatisutasya deva soma ta indor  indriyāvataṃ patnīvato grahām ṛdhyāsam   ahaṃ parastād aham avastād yad antarikṣaṃ tad u me pitābhūt   aham sūryam ubhayato dadarśāhaṃ devānāṃ paramaṃ guhā yat  agnāi patnīvant sajūr devena tvaṣṭrā somaṃ piba svāhā   prajāpatir vṛṣāsi retodhā reto mayi dhehi prajāpates ta vṛṣṇo  retodhaso retodhām aśīya  upayāmagṛhīto 'si harir asi hāriyojano haribhyāṃ tvā   haryor dhānā stha sahasomā indrāya  yas te aśvasanir bhakṣo yo gosanis tasya ta iṣṭayajuṣa stutasomasya  śastokthasyopahūtasyopahūto bhakṣayāmi  devakṛtasyainaso 'vayajanam asi   manuṣyakṛtasyainaso 'vayajanam asi   pitṛkṛtasyainaso 'vayajanam asi   ātmakṛtasyainaso 'vayajanam asi   enasaenaso 'vayajanam asi   yac cāham eno vidvāmś cakāra yac cāvidvāms tasya sarvasyainaso  'vayajanam asi  saṃ varcasā payasā saṃ tanūbhir aganmahi manasā sam śivena   tvaṣṭā sudatro vi dadhātu rāyo 'nu mārṣṭu tanvo yad viliṣṭam  sam indra ṇo manasā neṣi gobhiḥ sam sūribhir maghavant sam svastyā   saṃ brahmaṇā devakṛtaṃ yad asti saṃ devānām sumatau yajñiyānām svāhā  saṃ varcasā payasā saṃ tanūbhir aganmahi manasā sam śivena   tvaṣṭā sudatro vidadhātu rāyo 'nu mārṣṭu tanvo yad viliṣṭam  dhātā rātiḥ savitedaṃ juṣantāṃ prajāpatir nidhipā devo agniḥ   tvaṣṭā viṣṇuḥ prajayā samrarāṇā yajamānāya draviṇaṃ dadhāta svāhā  sugā vo devāḥ sadanā akarma ya ājagmedam savanaṃ juṣāṇāḥ   bharamāṇā vahamānā havīmṣy asme dhatta vasavo vasūni svāhā  yām āvaha uśato deva devāms tān preraya sve agne sadhasthe   jakṣivāmsaḥ papivāmsaś ca viśve 'suṃ dharmam svarātiṣṭhatānu svāhā  vayam hi tvā prayati yajñe asminn agne hotāram avṛṇīmahīha   ṛdhag ayā ṛdhag utāśamiṣṭhāḥ prajānan yajñam upa yāhi vidvānt  svāhā  devā gātuvido gātuṃ vittvā gātum ita   manasaspata imaṃ deva yajñam svāhā vāte dhāḥ  yajña yajñaṃ gaccha yajñapatiṃ gaccha svāṃ yoniṃ gaccha svāhā   eṣa te yajño yajñapate sahasūktavākaḥ sarvavīras taj juṣasva svāhā  māhir bhūr mā pṛdākuḥ   urum hi rājā varuṇaś cakāra sūryāya panthām anvetavā u   apade pādā pratidhātave 'kar utāpavaktā hṛdayāvidhaś cit   namo varuṇāyābhiṣṭhito varuṇasya pāśaḥ  agner anīkam apa ā viveśāpāṃ napāt pratirakṣann asuryam   damedame samidhaṃ yakṣy agne prati te jihvā ghṛtam uc caraṇyat svāhā   samudre te hṛdayam apsv antaḥ saṃ tvā viśantv oṣadhīr utāpaḥ   yajñasya tvā yajñapate sūktoktau namovāke vidhema yat svāhā  devīr āpa eṣa vo garbhas tam suprītam subhṛtaṃ bibhṛta   deva somaiṣa te lokas tasmiñ chaṃ ca vakṣva pari ca vakṣva  avabhṛtha nicumpuṇa nicerur asi nicumpuṇaḥ   ava devair devakṛtam eno 'yāsiṣam ava martyair martyakṛtaṃ pururāvṇo  deva riṣas pāhi  devānām samid asi  ejatu daśamāsyo garbho jarāyuṇā saha   yathāyaṃ vāyur ejati yathā samudra ejati   evāyaṃ daśamāsyo asraj jarāyuṇā saha  yasyai te yajñiyo garbho yasyai yonir hiraṇyī   aṅgāny ahrutā yasya taṃ mātrā sam ajīgamam svāhā  purudasmo viṣurūpa indur antar mahimānam ānañja dhīraḥ   ekapadīṃ dvipadīṃ tripadīṃ catuṣpadīm aṣṭāpadīṃ bhuvanānu prathantām  svāhā  maruto yasya hi kṣaye pāthā divo vimahasaḥ   sa sugopātamo janaḥ  mahī dyauḥ pṛthivī ca na imaṃ yajñaṃ mimikṣatām   pipṛtāṃ no bharīmabhiḥ  ā tiṣṭha vṛtrahan rathaṃ yuktā te brahmaṇā harī   arvācīnam su te mano grāvā kṛṇotu vagnunā  upayāmagṛhīto 'sīndrāya tvā ṣoḍaśine   eṣa te yonir indrāya tvā ṣoḍaśine  yukṣvā hi keśinā harī vṛṣaṇā kakṣyaprā   athā na indra somapā girām upaśrutiṃ cara  upayāmagṛhīto 'sīndrāya tvā ṣoḍaśine   eṣa te yonir indrāya tvā ṣoḍaśine  indram id dharī vahato 'pratidhṛṣṭaśavasam   ṛṣīṇāṃ ca stutīr upa yajñaṃ ca mānuṣāṇām  upayāmagṛhīto 'sīndrāya tvā ṣoḍaśine   eṣa te yonir indrāya tvā ṣoḍaśine  yasman na jātaḥ paro anyo asti ya āviveśa bhuvanāni viśvā   prajāpatiḥ prajayā samrarāṇas trīṇi jyotīmṣi sacate sa ṣolaśī  indraś ca samrāḍ varuṇaś ca rājā tau te bhakṣaṃ cakratur agr etam   tayor aham anu bhakṣaṃ bhakṣayāmi vāg devī juṣāṇā somasya tṛpyatu   saha prāṇena svāhā  agne pavasva svapā asme varcaḥ suvīryam   dadhad rayiṃ mayi poṣam  upayāmagṛhīto 'sy agnaye tvā varcase   eṣa te yonir agnaye tvā varcase   agne varcasvin varcasvāms tvaṃ deveṣv asi varcasvān ahaṃ manuṣyeṣu  bhūyāsam  uttiṣṭhann ojasā saha pītvī śipre avepayaḥ   somam indra camū sutam   upayāmagṛhīto 'sīndrāya tvaujase   eṣa te yonir indrāya tvaujase   indraujiṣṭhaujiṣṭhas tvaṃ deveṣv asy ojiṣṭho 'haṃ manuṣyeṣu bhūyāsam  adṛśram asya ketavo vi raśmayo janām anu   bhrājanto agnayo yathā  upayāmagṛhīto 'si sūryāya tvā bhrājāya   eṣa te yoniḥ sūryāya tvā bhrājāya   sūrya bhrājiṣṭha bhrājiṣṭhas tvaṃ deveṣv asi bhrājiṣṭho 'haṃ manuṣyeṣu  bhūyāsam  ud u tyaṃ jātavedasaṃ devaṃ vahanti ketavaḥ   dṛśe viśvāya sūryam  upayāmagṛhīto 'si sūryāya tvā bhrājāya   eṣa te yoniḥ sūryāya tvā bhrājāya   sūrya bhrājiṣṭha bhrājiṣṭhas tvaṃ deveṣv asi bhrājiṣṭho 'haṃ manuṣyeṣu  bhūyāsam  sahasraṃ dhukṣvorudhārā payasvatī punar māviśatād rayiḥ  iḍe rante havye kāmye candre jyote 'dite sarasvati mahi viśruti   etā te aghnye nāmāni devebhyo mā sukṛtaṃṃ brūtāt  vi na indra mṛdho jahi nīcā yaccha pṛtanyataḥ   yo asmām abhidāsaty adharaṃ gamayā tamaḥ  upayāmagṛhīto 'sīndrāya tvā vimṛdhe   eṣa te yonir indrāya tvā vimṛdhe  vācas patiṃ viśvakarmāṇam ūtaye manojuvaṃ vāje adyā huvema   sa no viśvāni havanāni joṣad viśvaśambhūr avase sādhukarmā  upayāmagṛhīto 'sīndrāya tvā viśvakarmaṇe   eṣa te yonir indrāya tvā viśvakarmaṇe  viśvakarman haviṣā vardhanena trātāram indram akṛṇor avadhyam   tasmai viśaḥ samanamanta pūrvīr ayam ugro vihavyo yathāsat  upayāmagṛhīto 'sīndrāya tvā viśvakarmaṇe   eṣa te yonir indrāya tvā viśvakarmaṇe  upayāmagṛhīto 'sy agnaye tvā gāyatracchandasaṃ gṛhṇāmi   indrāya tvā triṣṭupchandasaṃ gṛhṇāmi   viśvebhyas tvā devebhyo jagacchandasaṃ gṛhṇāmi   anuṣṭup te 'bhigaraḥ  vreśīnāṃ tvā patmann ā dhūnomi kukānanānāṃ tvā patmann ā dhūnomi  bhandanānāṃ tvā patmann ā dhūnomi madintamānāṃ tvā patmann ā dhūnomi  madhuntamānāṃ tvā patmann ā dhūnomi śukraṃ tvā śukra ā dhūnomy ahno rūpe  sūryasya raśmiṣu  kakubham rūpaṃ vṛṣabhasya rocate bṛhac chukraḥ śukrasya purogāḥ  somaḥ somasya purogāḥ   yat te somādābhyaṃ nāma jāgṛvi tasmai tvā gṛhṇāmi  tasmai te soma somāya svāhā  uśik tvaṃ deva somāgneḥ priyaṃ pātho 'pīhi   vaśī tvaṃ deva somendrasya priyaṃ pātho 'pīhi   asmatsakhā tvaṃ deva soma viśveṣāṃ devānāṃ priyaṃ pātho 'pīhi  iha ratir iha ramadhvam iha dhṛtir iha svadhṛtiḥ svāhā   upasṛjan dharuṇaṃ mātre dharuṇo mātaraṃ dhayan   rāyaspoṣam asmāsu dīdharat svāhā  satrasya ṛddhir asy aganma jyotir amṛtā abhūma  divaṃ pṛthivyā adhy āruhāmāvidāma devānt svar jyotiḥ  yuvaṃ tam indrāparvatā puroyudhā yo naḥ pṛtanyād apa taṃtam id  dhataṃ vajreṇa taṃtam id dhatam   dūre cattāya chantsad gahanaṃ yad inakṣat   asmākam śatrūn pari śūra viśvato darmā darṣīṣṭa viśvataḥ  bhūr bhuvaḥ svaḥ suprajāḥ prajābhiḥ syāma suvīrā vīraiḥ supoṣāḥ  poṣaiḥ  parameṣṭhy abhidhītaḥ   prajāpatir vāci vyāhṛtāyām   andho acchetaḥ   savitā sanyām   viśvakarmā dīkṣāyām   pūṣā somakrayaṇyām  indraś ca marutaś ca krayāyopotthitaḥ   asuraḥ paṇyamānaḥ   mitraḥ krītaḥ   viṣṇuḥ śipiviṣṭa ūrāv āsannaḥ   viṣṇur narandhiṣaḥ prohyamāṇaḥ  soma āgataḥ   varuṇa āsandyām āsannaḥ   agnir āgnīdhre   indro havirdhāne   atharvopāvahriyamāṇaḥ  viśve devā amśuṣu nyuptaḥ   viṣṇur āprītapā āpyāyyamānaḥ   yamaḥ sūyamānaḥ   viṣṇuḥ saṃbhriyamāṇaḥ   vāyuḥ pūyamānaḥ   śukraḥ pūtaḥ   śukraṃ kṣīraśrīḥ   manthī saktuśrīḥ  viśve devāś camaseṣūnnītaḥ   asur homāyodyataḥ   rudro hūyamānaḥ   vāto 'bhyāvṛttaḥ   nṛcakṣāḥ pratikhyātaḥ   bhakṣo bhakṣyamāṇaḥ   pitaro nārāśamsāḥ sannaḥ  sindhur avabhṛthāyodyataḥ   samudro 'bhyavahriyamāṇaḥ   salilaḥ praplutaḥ   yayor ojasā skabhitā rajāmsi vīryebhir vīratamā śaviṣṭhā   yā patyete apratītā sahobhir viṣṇū agan varuṇā pūrvahūtau  devān divam agan yajñas tato mā draviṇam aṣṭu manuṣyān antarikṣam  agan yajñas tato mā draviṇam aṣṭu pitṛn pṛthivīm agan yajñas tato mā  draviṇam aṣṭu yaṃ kaṃ ca lokam agan yajñas tato me bhadraṃ abhūt  catustrimśat tantavo ye vitatnire ya imaṃ yajñam svadhayā dadante   teṣāṃ chinnam sam v etad dadhāmi svāhā gharmo apy etu devān  yajñasya doho vitataḥ purutrā so aṣṭadhā divam anvā tatāna   sa yajña dhukṣva mahi me prajayām rāyaspoṣaṃ viśvam āyur aśīya svāhā  ā pavasva hiraṇyavad aśvavat soma vīravat   vājaṃ gomantam ā bhara svāhā   deva savitaḥ pra suva yajñaṃ pra suva yajñapatiṃ bhagāya   divyo gandharvaḥ ketupūḥ ketaṃ naḥ punātu vācaspatir vājaṃ naḥ svadatu  svāhā  dhruvasadaṃ tvā nṛṣadaṃ manaḥsadam   upayāmagṛhīto 'sīndrāya tvā juṣṭaṃ gṛhṇāmi   eṣa te yonir indrāya tvā juṣṭatamam   apsuṣadaṃ tvā ghṛtasadaṃ vyomasadam   upayāmagṛhīto 'sīndrāya tvā juṣṭaṃ gṛhṇāmi   eṣa te yonir indrāya tvā juṣṭatamam   pṛthivīsadaṃ tvāntarikṣasadaṃ divisadaṃ devasadaṃ nākasadam   upayāmagṛhīto 'sīndrāya tvā juṣṭaṃ gṛhṇāmi   eṣa te yonir indrāya tvā juṣṭatamam  apām rasam udvayasam sūrye santam samāhitam   apām rasasya yo rasas taṃ vo gṛhṇāmy uttamam  upayāmagṛhīto 'sīndrāya tvā juṣṭaṃ gṛhṇāmi   eṣa te yonir indrāya tvā juṣṭatamam  grahā ūrjāhutayo vyanto viprāya matim   teṣāṃ viśipriyāṇāṃ vo 'ham iṣam ūrjam sam agrabham   upayāmagṛhīto 'sīndrāya tvā juṣṭaṃ gṛhṇāmi   eṣa te yonir indrāya tvā juṣṭatamam   sampṛcau sthaḥ saṃ mā bhadreṇa pṛṅktam   vipṛcau stho vi mā pāpmanā pṛṅktam  indrasya vajro 'si vājasās tvayāyam set   vājasya nu prasave mātaraṃ mahīm aditiṃ nāma vacasā karāmahe   yasyām idaṃ viśvaṃ bhuvanam āviveśa tasyāṃ no devaḥ savitā dharma  sāviṣat  apsv antar amṛtam apsu bheṣajam apām uta praśastiṣv aśvā bhavata  vājinaḥ   devīr āpo yo va ūrmiḥ pratūrtiḥ kakunmān vājasās tenāyaṃ vājam set  vāto vā mano vā gandharvāḥ saptavimśatiḥ   te agre 'śvam ayuñjams te asmin javam ādadhuḥ  vātaramhā bhava vājin yujyamāna indrasyeva dakṣiṇaḥ śriyaidhi   yuñjantu tvā maruto viśvavedasa ā te tvaṣṭā patsu javaṃ dadhātu  javo yas te vājin nihito guhā yaḥ śyene parītto acarac ca vāte   tena no vājin balavān balena vājajic ca bhava samane ca pārayiṣṇuḥ  vājino vājajito vājam sariṣyanto bṛhaspater bhāgam ava jighrata  devasyāham savituḥ save satyasavaso bṛhaspater uttamaṃ nākam  ruheyam   devasyāham savituḥ save satyasavasa indrasyottamaṃ nākam ruheyam   devasyāham savituḥ save satyaprasavaso bṛhaspater uttamaṃ nākam aruham    devasyāham savituḥ save satyaprasavasa indrasyottamaṃ nākam aruham  bṛhaspate vājaṃ jaya bṛhaspataye vācaṃ vadata bṛhaspatiṃ  vājaṃ jāpayata   indra vājaṃ jayendrāya vācaṃ vadatendraṃ vājaṃ jāpayata  eṣā vaḥ sā satyā saṃvāg abhūd yayā bṛhaspatiṃ vājam  ajījapatājījapata bṛhaspatiṃ vājaṃ vanaspatayo vi mucyadhvam   eṣā vaḥ sā satyā saṃvāg abhūd yayendraṃ vājam  ajījapatājījapatendraṃ vājaṃ vanaspatayo vi mucyadhvam  devasyāham savituḥ save satyaprasavaso bṛhaspater vājajito vājaṃ  jeṣam   vājino vājajito 'dhvana skabhnuvanto yojanā mimānāḥ kāṣṭhāṃ gacchata  eṣa sya vājī kṣipaṇiṃ turaṇyati grīvāyāṃ baddho apikakṣa āsani   kratuṃ dadhikrā anu samsaniṣyadat pathām aṅgāmsy anv āpanīphaṇat svāhā   uta smāsya druvatas turaṇayataḥ parṇaṃ na ver anu vāti pragardhinaḥ   śyenasyeva dhrajato aṅkasaṃ pari dadhikrāvṇaḥ sahorjā taritraḥ svāhā  śaṃ no bhavantu vājino haveṣu devatātā mitadravaḥ svarkāḥ   jambhayanto 'hiṃ vṛkam rakṣāmsi sanemy asmad yuyavann amīvāḥ  te no arvanto havanaśruto havaṃ viśve śṛṇvantu vājino mitadravaḥ   sahasrasā medhasātā saniṣyavo maho ye dhanam samitheṣu jabhrire  vājevāje 'vata vājino no dhaneṣu viprā amṛtā ṛtajñāḥ   asya madhvaḥ pibata mādayadhvaṃ tṛptā yāta pathibhir devayānaiḥ  ā mā vājasya prasavo jagamyād eme dyāvāpṛthivī viśvarūpe   ā mā gantāṃ pitarā mātarā cā mā somo amṛtatvena gamyāt  vājino vājajito vājam sasṛvāmso bṛhaspater bhāgam ava jighrata  nimṛjānāḥ  āpaye svāhā   svāpaye svāhā   āpijāya svāhā   kratave svāhā   vasave svāhā   aharpataye svāhā   ahne mugdhāya svāhā   mugdhāya vainamśināya svāhā   vinamśina āntyāyanāya svāhā   antyāya bhauvanāya svāhā   bhuvanasya pataye svāhā   adhipataye svāhā  āyur yajñena kalpatām   prāṇo yajñena kalpatām   cakṣur yajñena kalpatām   śrotraṃ yajñena kalpatām   pṛṣṭhaṃ yajñena kalpatām   yajño yajñena kalpatām   prajāpateḥ prajā abhūma   svardevā aganma   amṛtā abhūma  asme vo astv indriyam asme nṛmṇam uta kratur asme varcāmsi santu  vaḥ   namo mātre pṛthivyai namo mātre pṛthivyai   iyaṃ te rāṭ   yantāsi yamano dhruvo 'si dharuṇaḥ kṛṣyai tvā kṣemāya tvā rayyai tvā  poṣāya tvā  vājasyemaṃ prasavaḥ suṣuve 'gre somam rājānam oṣadhīṣv apsu   tā asmabhyaṃ madhumatīr bhavantu vayam rāṣṭṛe jāgṛyāma purohitāḥ  svāhā  vājasyemāṃ prasavaḥ śiśriye divam imā ca viśvā bhuvanāni samrāṭ   aditsantaṃ dāpayati prajānan sa no rayim sarvavīraṃ ni yacchatu svāhā  vājasya nu prasava ābabhūvemā ca viśvā bhuvanāni sarvataḥ   sanemi rājā pariyāti vidvān prajāṃ puṣṭiṃ vardhayamāno asme svāhā  ādityān viṣṇum sūryaṃ brahmāṇaṃ ca bṛhaspatim svāhā  aryamaṇaṃ bṛhaspatim indraṃ dānāya codaya   vācaṃ viṣṇum sarasvatīm savitāraṃ ca vājinam svāhā  agne acchāvadeha naḥ prati naḥ sumanā bhava   pra no yaccha sahasrajittvam hi dhanadā asi svāhā  pra no yacchatv aryamā pra pūṣā pra bṛhaspatiḥ   pra vāg devī dadātu naḥ svāhā  devasya tvā savituḥ prasave 'śvinor bāhubhyāṃ pūṣṇo hastābhyām   sarasvatyai vāco yantur yantriye dadhāmi bṛhaspateṣ ṭvā sāmrājyenābhi  ṣiñcāmy asau  agnir ekākṣareṇa prāṇam ud ajayat tam uj jeṣam   aśvinau dvyakṣareṇa dvipado manuṣyān ud ajayatāṃ tān uj jeṣam   viṣṇus tryakṣareṇa trīml lokān ud ajayat tān uj jeṣam   somaś caturakṣareṇa catuṣpadaḥ paśūn ud ajayat tān uj jeṣam  pūṣā pañcākṣareṇa pañca diśa ud ajayat tā uj jeṣam   savitā ṣaḍakṣareṇa ṣaḍ ṛtūn ud ajayat tān uj jeṣam   marutaḥ saptākṣareṇa sapta grāmyān paśūn ud ajayams tān uj jeṣam   bṛhaspatir aṣṭākṣareṇa gāyatrīm ud ajayat tām uj jeṣam  mitro navākṣareṇa trivṛtam stomam ud ajayat tam uj jeṣam   varuṇo daśākṣareṇa virājam ud ajayat tām uj jeṣam   indra ekādaśākṣareṇa triṣṭubham ud ajayat tām uj jeṣam   viśve devā dvādaśākṣareṇa jagatīm ud ajayams tām uj jeṣam  vasavas trayodaśākṣareṇa trayodaśam stomam ud ajayams tam uj jeṣam   rudrāś caturdaśākṣareṇa caturdaśam stomam ud ajayams tam uj jeṣam   ādityāḥ pañcadaśākṣareṇa pañcadaśam stomam ud ajayams tam uj jeṣam   aditiḥ ṣoḍaśākṣareṇa ṣoḍaśam stomam ud ajayat tam uj jeṣam   prajāpatiḥ saptadaśākṣareṇa saptadaśam stomam ud ajayat tam uj jeṣam  eṣa te nirṛte bhāgas taṃ juṣasva svāhā   agninetrebhyo devebhyaḥ puraḥsadbhyaḥ svāhā   yamanetrebhyo devebhyo dakṣiṇāsadbhyaḥ svāhā   viśvadevanetrebhyo devebhyaḥ paścātsadbhyaḥ svāhā   mitrāvaruṇanetrebhyo vā marunnetrebhyo vā devebhya uttārasadbhyaḥ svāhā    somanetrebhyo devebhya uparisadbhyo duvasvadbhyaḥ svāhā  ye devā agninetrāḥ puraḥsadas tebhyaḥ svāhā   ye devā yamanetrā dakṣiṇāsadas tebhyaḥ svāhā   ye devā viśvadevanetrāḥ paścātsadas tebhyaḥ svāhā   ye devā mitrāvaruṇanetrā vā marunnetrā vottarāsadas tebhyaḥ svāhā   ye devāḥ somanetrā uparisado duvasvantas tebhyaḥ svāhā  agne sahasva pṛtanā abhimātīr apāsya   dusṭaras tarann arātīr varco dhā yajñavāhasi  devasya tvā savituḥ prasave 'śvinor bāhubhyāṃ pūṣṇo hastābhyām   upāmśor vīryeṇa juhomi hatam rakṣaḥ svāhā   rakṣasāṃ tvā badhāya   abadhiṣma rakṣo 'badhiṣmāmum asau hataḥ  savitā tvā savānām suvatām agnir gṛhapatīnām somo vanaspatīnām   bṛhaspatir vāca indro jyaiṣṭhyāya rudraḥ paśubhyo mitraḥ satyo varuṇo  dharmapatīnām  imaṃ devā asupatnam suvadhvaṃ mahate kṣatrāya mahate jyaiṣṭhyāya  mahate jānarājyāyendrasyendriyāya   imam amuṣya putram amuṣyai putram asyai viśa eṣa vo 'mī rājā somo  'smākaṃ brāhmaṇānām rājā   apo devā madhumatīr agṛbhṇann ūrjasvatī rājasvaś citānāḥ   yābhir mitrāvaruṇāv abhyaṣiñcan yābhir indram anayann aty arātīḥ  vṛṣṇa ūrmir asi rāṣṭradā rāṣṭraṃ me dehi svāhā   vṛṣṇa ūrmir asi rāṣṭradā rāṣṭram amuṣmai dehi   vṛṣaseno si rāṣṭradā rāṣṭraṃ me dehi svāhā   vṛṣaseno si rāṣṭradā rāṣṭram amuṣmai dehi  artheta stha rāṣṭradā rāṣṭraṃ me datta svāhā   artheta stha rāṣṭradā rāṣṭram amuṣmai datta   ojasvatī stha rāṣṭradā rāṣṭraṃ me datta svāhā   ojasvatī stha rāṣṭradā rāṣṭram amuṣmai datta   āpaḥ parivāhiṇī stha rāṣṭradā rāṣṭraṃ me datta svāhā   āpaḥ parivāhiṇī stha rāṣṭradā rāṣṭram amuṣmai datta   apāṃ patir asi rāṣṭradā rāṣṭraṃ me dehi svāhā   apāṃ patir asi rāṣṭradā rāṣṭram amuṣmai dehi   apāṃ garbho 'si rāṣṭradā rāṣṭraṃ me dehi svāhā   apāṃ garbho 'si rāṣṭradā rāṣṭram amuṣmai dehi  sūryatvacasa stha rāṣṭradā rāṣṭraṃ me datta svāhā   sūryatvacasa stha rāṣṭradā rāṣṭram amuṣmai datta   sūryavarcasa stha rāṣṭradā rāṣṭraṃ me datta svāhā   sūryavarcasa stha rāṣṭradā rāṣṭram amuṣmai datta   māndā stha rāṣṭradā rāṣṭraṃ me datta svāhā   māndā stha rāṣṭradā rāṣṭram amuṣmai datta   vrajakṣita stha rāṣṭradā rāṣṭraṃ me datta svāhā   vrajakṣita stha rāṣṭradā rāṣṭram amuṣmai datta   vāśā stha rāṣṭradā rāṣṭraṃ me datta svāhā   vāśā stha rāṣṭradā rāṣṭram amuṣmai datta   śaviṣṭhā stha rāṣṭradā rāṣṭraṃ me datta svāhā   śaviṣṭhā stha rāṣṭradā rāṣṭram amuṣmai datta   śakvarī stha rāṣṭradā rāṣṭraṃ me datta svāhā   śakvarī stha rāṣṭradā rāṣṭram amuṣmai datta   janabhṛta stha rāṣṭradā rāṣṭraṃ me datta svāhā   janabhṛta stha rāṣṭradā rāṣṭram amuṣmai datta   viśvabhṛta stha rāṣṭradā rāṣṭraṃ me datta svāhā   viśvabhṛta stha rāṣṭradā rāṣṭram amuṣmai datta   āpaḥ svarāja stha rāṣṭradā rāṣṭram amuṃai datta   madhumatīr madhumatībhiḥ pṛcyantāṃ mahi kṣatraṃ kṣatriyāya vanvānāḥ   anādhṛṣṭāḥ sīdata sahaujaso mahi kṣatraṃ kṣatriyāya dadhatīḥ  somasya tviṣir asi taveva me tviṣir bhūyāt   agnaye svāhā   somāya svāhā   savitre svāhā   sarasvatyai svāhā   pūṣṇe svāhā   bṛhaspataye svāhā   indrāya svāhā   ghoṣāya svāhā   ślokāya svāhā   amśāya svāhā   bhagāya svāhā   aryamṇe svāhā  pavitre stho vaiṣṇavyau   savitur vaḥ prasava ut punāmy acchidreṇa pavitreṇa sūryasya raśmibhiḥ   anibhṛṣṭam asi vāco bandhus tapojāḥ somasya dātram asi svāhā rājasvaḥ   sadhamādo dyumninīr āpa etā anādhṛṣṭā apasyo vasānāḥ   pastyāsu cakre varuṇaḥ sadhastham apām śiśur mātṛtamāsv antaḥ  kṣatrasyolvam asi   kṣatrasya jarāyv asi   kṣatrasya yonir asi   kṣatrasya nābhir asi   indrasya vātraghnam   mitrasyāsi varuṇasyāsi   tvayāyaṃ vṛtraṃ badhet   dṛvāsi   rujāsi   kṣumāsi   pātainaṃ prāñcam   pātainaṃ pratyañcam   pātainaṃ tiryañcaṃ digbhyaḥ pāta  āvirmayāḥ   āvitto agnir gṛhapatiḥ   āvitta indro vṛddhaśravāḥ   āvittau mitrāvaruṇau dhṛtavratau   āvittaḥ pūṣā viśvavedāḥ   āvitte dyāvāpṛthivī viśvaśambhuvau   āvittāditir uruśarmā  aveṣṭā dandaśūkāḥ   prācīm ā roha gāyatrī tvāvatu rathantaram sāma trivṛt stomo vasanta  ṛtur brahma draviṇam  dakṣiṇām ā roha triṣṭup tvāvatu bṛhat sāma pañcadaśa stomo  grīṣma ṛtuḥ kṣatraṃ draviṇam  pratīcīm ā roha jagatī tvāvatu vairūpam sāma saptadaśa stomo  varṣā ṛtuḥ viḍ draviṇam  udīcīm ā rohānuṣṭup tvāvatu vairājam sāmaikavimśa stomaḥ śarad  ṛtuḥ phalaṃ draviṇam  ūrdhvām ā roha paṅktis tvāvatu śākvararaivate sāmanī  triṇavatrayastrimśau stomau hemantaśiśirāv ṛtū varco draviṇam   pratyastaṃ namuceḥ śiraḥ  somasya tviṣir asi taveva me tviṣir bhūyāt   mṛtyoḥ pāhi   ojo 'si saho 'sy amṛtam asi  hiraṇyarūpā uṣaso viroka ubhāv indrā udithaḥ sūryaś ca   ā rohataṃ varuṇa mitra gartaṃ tataś cakṣāthām aditiṃ ditiṃ ca  mitro 'si varuṇo 'si  somasya tvā dyumnenābhiṣiñcāmy agner bhrājasā sūryasya  varcasendrasyendriyeṇa   kṣatrāṇāṃ kṣatrapatir edhy ati didyūn pāhi  imaṃ devā asupatnam suvadhvaṃ mahate kṣatrāya mahate jyaiṣṭhyāya  mahate jānarājyāyendrasyendriyāya   imam amuṣya putram amuṣyai putram asyai viśa eṣa vo 'mī rājā somo  'smākaṃ brāhmaṇānām rājā  pra parvatasya vṛṣabhasya pṛṣṭhān nāvaś caranti svasica iyānāḥ    tā āvavṛtrann adharāg udaktā ahiṃ budhnyam anu rīyamāṇāḥ  viṣṇor vikarmaṇam asi   viṣṇor vikrāntam asi   viṣṇoḥ krāntam asi  prajāpate na tvad etāny anyo viśvā rūpāṇi pari tā babhūva   yatkāmās te juhumas tan no astu   ayam amuṣya pitāsāv asya pitā   vayam syāma patayo rayīṇām svāhā   rudra yat te krivi paraṃ nāma tasmin hutam asy ameṣṭam asi svāhā  indrasya vajro 'si   mitrāvaruṇayos tvā praśāstroḥ praśiṣā yunajmi   avyathāyai tvā svadhāyai tvāriṣṭo arjunaḥ   marutāṃ prasavena jaya   āpāma manasā   sam indriyeṇa  mā ta indra te vayaṃ turāṣāḍ ayuktāso abrahmatā vidasāma   tiṣṭhā ratham adhi yaṃ vajrahastā raśmīn deva yuvase svaśvān  agnaye gṛhapataye svāhā   somāya vanaspataye svāhā   marutām ojase svāhā   indrasyendriyāya svāhā   pṛthivi mātar mā mā himsīr mo ahaṃ tvām  hamsaḥ śuciṣad vasur antarikṣasad dhotā vediṣad atithir duroṇasat   nṛṣad varasad ṛtasad vyomasad abjā gojā ṛtajā adrijā ṛtaṃ bṛhat   iyad asyāyur asyāyur mayi dhehi yuṅṅ asi varco 'si varco mayi  dhehi   ūrg asy ūrjaṃ mayi dhehi   indrasya vāṃ vīryakṛto bāhū abhyupāva harāmi  syonāsi suṣadāsi   kṣatrasya yonir asi   syonām ā sīda suṣadām ā sīda kṣatrasya yonim ā sīda  ni ṣasāda ghṛtavrato varuṇaḥ pastyāsv ā   sāmrājyāya sukratuḥ  abhibhūr asy etās te pañca diśaḥ kalpantām   brahmams tvaṃ brahmāsi savitāsi satyaprasavaḥ   varuṇo 'si satyaujāḥ   indro 'si viśaujāḥ   rudro 'si suśevaḥ   bahukāra śreyaskara bhūyaskara   indrasya vajro 'si tena me radhya  agniḥ pṛthur dharmaṇas patir juṣāṇo agniḥ pṛthur dharmaṇas patir  ājyasya vetu svāhā   svāhākṛtāḥ sūryasya raśmibir yatadhvam sajātānāṃ madhyameṣṭhyāya  savitrā prasavitrā sarasvatyā vācā tvaṣṭrā rūpaiḥ pūṣṇā  paśubhir indreṇāsme bṛhaspatinā brahmaṇā varuṇenaujasāgninā tejasā  somena rājñā viṣṇunā daśamyā devatayā prasūtaḥ pra sarpāmi  aśvibhyāṃ pacyasva   sarasvatyai pacyasva   indrāya sutrāmṇe pacyasva   vāyuḥ pūtaḥ pavitreṇa pratyaṅk somo atisrutaḥ   indrasya yujyaḥ sakhā  kuvid aṅga yavamanto vayaṃ cid yathā dānty anupūrvaṃ viyūya   ihehaiṣāṃ kṛṇuhi bhojanāni ye barhiṣo namaktiṃ yajanti  upayāmagṛhīto 'sy aśvibhyāṃ tvā sarasvatyai tvendrāya tvā sutrāmṇe  vayam surāmam aśvinā namucāv āsure sacā   vipipānā śubhas patī indraṃ karmasv āvatam  putram iva pitarāv aśvinobhendrāvathuḥ kāvyair damsanābhiḥ   yat surāmaṃ vyapibaḥ śacībhiḥ sarasvatī tvā maghavann abhiṣṇak   yuñjānaḥ prathamaṃ manas tatvāya savitā dhiyam   agner jyotir nicāyya pṛthivyā adhy ābharat  yuktena manasā vayaṃ devasya savituḥ save   svargyāya śaktyā  yuktvāya savitā devānt svaryato dhiyā divam   bṛhaj jyotiḥ kariṣyataḥ savitā pra suvāti tān  yuñjate mana uta yuñjate dhiyo viprā viprasya bṛhato vipaścitaḥ   vi hotrā dadhe vayunāvid eka in mahī devasya savituḥ pariṣṭutiḥ  yuje vāṃ brahma pūrvyaṃ namobhir vi śloka etu pathyeva sūreḥ   śṛṇvantu viśve amṛtasya putrā ā ye dhāmāni divyāni tasthuḥ  yasya prayāṇam anv anya id yayur devā devasya mahimānam ojasā   yaḥ pārthivāni vimame sa etaśo rajāmsi devaḥ savitā mahitvanā  deva savitaḥ pra suva yajñaṃ pra suva yajñapatiṃ bhagāya   divyo gandharvaḥ ketapūḥ ketaṃ naḥ punātu vācas patir vācaṃ naḥ svadatu   imaṃ no deva savitar yajñaṃ pra ṇaya devāvyam sakhividam satrājitaṃ  dhanajitam svarjitam   ṛcā stomam samardhaya gāyatreṇa rathantaraṃ bṛhad gāyatravartani  svāhā  devasya tvā savituḥ prasave 'śvinor bāhubhyāṃ pūṣṇo hastābhyām   ā dade gāyatreṇa chandasāṅgirasvat pṛthivyāḥ sadhasthād agniṃ purīṣyam  aṅgirasvad ā bhara traiṣṭubhena chandasāṅgirasvat  abhrir asi nāry asi tvayā vayam agnim śakema khanitum sadhastha ā  jāgatena chandasāṅgirasvat  hasta ādhāya savitā bibhrad abhrim hiraṇyayīm   agner jyotir nicāyya pṛthivyā adhy ā bhara  ānuṣṭubhena chandasāṅgirasvat  pratūrtaṃ vājinn ā drava variṣṭhām anu samvatam   divi te janma paramam antarikṣe tava nābhiḥ pṛthivyām adhi yonir it  yuñjāthām rāsabhaṃ yuvam asmin yāme vṛṣaṇvasū   agniṃ bharantam asmayum  yogeyoge tavastaraṃ vājevāje havāmahe   sakhāya indram ūtaye  pratūrvann ehy avakrāmann aśasto rudrasya gāṇapatyaṃ mayobhūr  ehi   urv antarikṣaṃ vīhi   svastigavyūtir abhayāni kṛṇvan pūṣṇā sayujā saha  pṛthivyāḥ sadhasthād agniṃ purīṣyam aṅgirasvad ā bhara   agniṃ purīṣyam aṅgirasvad acchemaḥ    agniṃ purīṣyam aṅgirasvad bhariṣyāmaḥ  anv agnir uṣasām agram akhyad anv ahāni prathamo jātavedāḥ   anu sūryasya purutrā ca raśmīn anu dyāvāpṛthivī ā tatantha  āgatya vājy adhvānam sarvā mṛdho vidhūnute   agnim sadhasthe mahati cakṣuṣā ni cikīṣate  ākramya vājin pṛthivīm agnim iccha rucā tvam   bhūmyā vṛktvāya no brūhi yataḥ khanema taṃ vayam  dyaus te pṛṣṭhaṃ pṛthivī sadhastham ātmāntarikṣam samudro yoniḥ    vikhyāya cakṣuṣā tvam abhi tiṣṭha pṛtanyataḥ  ut krāma mahate saubhagāyāsmād āsthānād draviṇodā vājin   vayam syāma sumatau pṛthivyā agniṃ khananta upasthe asyāḥ  ud akramīd draviṇodā vājy arvākaḥ su lokam sukṛtaṃ pṛthivyām   tataḥ khanema supratīkam agnim svo ruhāṇā adhi nākam uttamam  ā tvā jigharmi manasā ghṛtena pratikṣiyantaṃ bhuvanāni viśvā   pṛthuṃ tiraścā vayasā bṛhantaṃ vyaciṣṭham annai rabhasaṃ dṛśānam  ā viśvataḥ pratyañcaṃ jigharmy arakṣasā manasā taj juṣeta   maryaśrī spṛhayadvarṇo agnir nābhimṛśe tanvā jarbhurāṇaḥ  pari vājapatiḥ kavir agnir havyāny akramīt   dadhad ratnāni dāśuṣe  pari tvāgne puraṃ vayaṃ vipram sahasya dhīmahi   dhṛṣadvarṇaṃ divedive hantāraṃ bhaṅgurāvatām  tvam agne dyubhis tvam āśuśukṣaṇis tvam adbhyas tvam aśmanas pari   tvaṃ vanebhyas tvam oṣadhībhyas tvaṃ nṛṇāṃ nṛpate jāyase śuciḥ  devasya tvā savituḥ prasave 'śvinor bāhubhyāṃ pūṣṇo hastābhyām   pṛthivyāḥ sadhasthād agniṃ purīṣyam aṅgirasvat khanāmi   jyotiṣmantaṃ tvāgne supratīkam ajasreṇa bhānunā dīdyatam   śivaṃ prajābhyo 'himsantaṃ pṛthivyā sadhasthād agniṃ purīṣyam  aṅgirasvat khanāmaḥ  apāṃ pṛṣṭham asi yonir agneḥ samudram abhitaḥ pinvamānam   vardhamāno mahām ā ca puṣkare divo mātrayā varimṇā prathasva  śarma ca stho varma ca stho 'cchidre bahule ubhe   vyacasvatī saṃ vasāthāṃ bhṛtam agniṃ purīṣyam  saṃvasāthām svarvidā samīcī urasā tmanā   agnim antar bhariṣyantī jyotiṣmantam ajasram it  purīṣyo 'si viśvabharā atharvā tvā prathamo nir amanthad agne   tvām agne puṣkarād adhy atharvā nir amanthata   mūrdhno viśvasya vāghataḥ  tam u tvā dadhyaṅṅ ṛṣiḥ putra īdhe atharvaṇaḥ   vṛtrahaṇaṃ puraṃdaram  tam u tvā pāthyo vṛṣā samīdhe dasyuhantamam   dhanaṃjayam raṇeraṇe  sīda hotaḥ sva u loke cikitvān sādayā yajñam sukṛtasya yonau   devāvīr devān haviṣā yajāsy agne bṛhad yajamāne vayo dhāḥ  ni hotā hotṛṣadane vidānas tveṣo dīdivām asadat sudakṣaḥ   adabdhavratapramatir vasiṣṭhaḥ sahasrambharaḥ śucijihvo agniḥ  sam sīdasva mahām asi śocasva devavītamaḥ   vi dhūmam agne aruṣaṃ miyedhya sṛja praśasta darśatam  apo devīr upasṛja madhumatīr ayakṣmāya prajābhyaḥ   tāsām āsthānād uj jihatām oṣadhayaḥ supippalāḥ  saṃ te vāyur mātariśvā dadhātūttānāyā hṛdayaṃ yad vikastam   yo devānāṃ carasi prāṇathena kasmai deva vaṣaḍ astu tubhyam  sujāto jyotiṣā saha śarma varūtham āsadat svaḥ   vāso agne viśvarūpam saṃvyayasva vibhāvaso  ud u tiṣṭha svadhvarāvā no devyā dhiyā   dṛśe ca bhāsā bṛhatā śuśukvanir āgne yāhi suśastibhiḥ  ūrdhva ū ṣu ṇa ūtaye tiṣṭhā devo na savitā   ūrdhvo vājasya sanitā yad añjibhir vāghadbhir vihvayāmahe  sa jāto garbho asi rodasyor agne cārur vibhṛta oṣadhīṣu   citraḥ śiśuḥ pari tamāmsy aktūn pra mātṛbhyo adhi kanikradad gāḥ  sthiro bhava vīḍv aṅga āśur bhava vājy arvan   pṛthur bhava suṣadas tvam agneḥ purīṣavāhaṇaḥ  śivo bhava prajābhyo mānuṣībhyas tvam aṅgiraḥ   mā dyāvāpṛthivī abhi śocīr māntarikṣaṃ mā vanaspatīn  praitu vājī kanikradan nānadad rāsabhaḥ patvā   bharann agniṃ purīṣyaṃ mā pādy āyuṣaḥ purā   vṛṣāgniṃ vṛṣaṇaṃ bharann apāṃ garbham samudriyam  agna āyāhi vītaye  ṛtam satyam ṛtam satyam   agniṃ purīṣyam aṅgirasvad bharāmaḥ   oṣadhayaḥ prati modadhvam agnim etam śivam āyantam abhy atra yuṣmāḥ   vyasyan viśvā anirā amīvā niṣīdan no apa durmatiṃ jahi  oṣadhayaḥ prati gṛbhṇīta puṣpavatīḥ supippalāḥ   ayaṃ vo garbha ṛtviyaḥ pratnam sadhastham āsadat  vi pājasā pṛthunā śośucāno bādhasva dviṣo rakṣaso amīvāḥ   suśarmaṇo bṛhataḥ śarmaṇi syām agner aham suhavasya praṇītau  āpo hi ṣṭhā mayobhuvas tā na ūrje dadhātana   mahe raṇāya cakṣase  yo vaḥ śivatamo rasas tasya bhājayateha naḥ   uśatīr iva mātaraḥ  tasmā araṃ gamāma vo yasya kṣayāya jinvatha   āpo janayathā ca naḥ  mitraḥ samsṛjya pṛthivīṃ bhūmiṃ ca jyotiṣā saha   sujātaṃ jātavedasam ayakṣmāya tvā sam sṛjāmi prajābhyaḥ  rudrāḥ samsṛjya pṛthivīṃ bṛhaj jyotiḥ sam īdhire   teṣāṃ bhānur ajasra ic chukro deveṣu rocate  samsṛṣṭā vasubhī rudrair dhīraiḥ karmaṇyāṃ mṛdam   hastābhyāṃ mṛdvīṃ kṛtvā sinīvālī kṛṇotu tām  sinīvālī sukapardā sukurīrā svaupaśā   sā tubhyam adite mahyokhāṃ dadhātu hastayoḥ  ukhāṃ kṛṇotu śaktyā bāhubhyām aditir dhiyā   mātā putraṃ yathopasthe sāgniṃ bibhartu garbha ā  makhasya śiro 'si  vasavas tvā kṛṇvantu gāyatreṇa chandasāṅgirasvad dhruvāsi  pṛthivy asi   dhārayā mayi prajām rāyaspoṣaṃ gaupatyam suvīryam sajātān yajamānāya  rudrās tvā kṛṇvantu traiṣṭubhena chandasāṅgirasvad dhruvāsy antarikṣam  asi   dhārayā mayi prajām rāyaspoṣaṃ gaupatyam suvīryam sajātān yajamānāya  ādityās tvā kṛṇvantu jāgatena chandasāṅgirasvad dhruvāsi dyaur asi   dhārayā mayi prajām rāyaspoṣaṃ gaupatyam suvīryam sajātān yajamānāya  viśve tvā devā vaiśvānarāḥ kṛṇvantv ānuṣṭubhena chandasāṅgirasvad  dhruvāsi diśo 'si   dhārayā mayi prajām rāyaspoṣaṃ gaupatyam suvīryam sajātān yajamānāya  adityai rāmnāsi   aditiṣ ṭe bilaṃ gṛbhṇātu   kṛtvāya sā mahīm ukhāṃ mṛnmayīṃ yonim agnaye   putrebhyaḥ prāyacchad aditiḥ śrapayān iti  vasavas tvā dhūpayantu gāyatreṇa chandasāṅgirasvat   rudrās tvā dhūpayantu traiṣṭubhena chandasāṅgirasvat   ādityās tvā dhūpayantu jāgatena chandasāṅgirasvat   viśve tvā devā vaiśvānarā dhūpayantv ānuṣṭubhena chandasāṅgirasvat   indras tvā dhūpayatu   varuṇas tvā dhūpayatu   viṣṇu tvā dhūpayatu  aditiṣ ṭvā devī viśvadevyāvatī pṛthivyāḥ sadhasthe aṅgirasvat  khanatv avaṭa   devānām tvā patnīr devīr viśvadevyāvatīḥ pṛthivyāḥ sadhasthe  aṅgirasvad dadhatūkhe   dhiṣaṇās tvā devīr viśvadevyāvatīḥ pṛthivyāḥ sadhasthe aṅgirasvad  abhīndhatām ukhe   varūtrīṣ ṭvā devīr viśvadevyāvatīḥ pṛthivyāḥ sadhasthe aṅgirasvac  chrapayantūkhe   gnās tvā devīr viśvadevyāvatīḥ pṛthivyāḥ sadhasthe aṅgirasvat  pacantūkhe   janayas tvācchinnapatrā devīr viśvadevyāvatīḥ pṛthivyāḥ sadhasthe  aṅgirasvat pacantūkhe  mitrasya carṣaṇīdhṛto 'vo devasya sānasi   dyumnaṃ citraśravastamam  devas tvā savitodvapatu supāṇiḥ svaṅguriḥ subāhur uta śaktyā   avyathamānā pṛthivyām āśā diśa ā pṛṇa  utthāya bṛhatī bhavod u tiṣṭha dhrutvā tvam   mitraitāṃ ta ukhāṃ pari dadāmy abhittyā eṣā mā bhedi  vasavas tvā chṛndantu gāyatreṇa chandasāṅgirasvat   rudrās tvā chṛndantu traiṣṭubhena chandasāṅgirasvat   ādityās tvā chṛndantu jāgatena chandasāṅgirasvat   viśve tvā devā vaiśvānarā ā chṛndantv ānuṣṭubhena chandasāṅgirasvat   ākūtim agniṃ prayujam svāhā   mano medhām agniṃ prayujam svāhā   cittaṃ vijñātam agniṃ prayujam svāhā   vāco vidhṛtim agniṃ prayujam svāhā   prajāpataye manave svāhā   agnaye vaiśvānarāya svāhā  viśvo devasya netur marto vurīta sakhyam   viśvo rāya iṣudhyati dyumnaṃ vṛṇīta puṣyase svāhā  mā su bhitthā mā su riṣo 'mba dhṛṣṇu vīrayasva su   agniś cedaṃ kariṣyathaḥ  dṛmhasva devi pṛthivi svastaya āsurī māyā svadhayā kṛtāsi   juṣṭaṃ devebhya idam astu havyam ariṣṭā tvam ud ihi yajñe asmin  drvanna sarpirāsutiḥ pratno hotā vareṇyaḥ   sahasas putro adbhutaḥ  parasyā adhi saṃvato 'varām abhy ātara   yatrāham asmi tām ava  paramasyāḥ parāvato rohid aśva ihā gahi   purīṣyaḥ purupriyo 'gne tvaṃ tarā mṛdhaḥ  yad agne kāni kāni cid ā te dārūṇi dadhmasi   sarvaṃ tad astu te ghṛtaṃ taj juṣasva yaviṣṭhya  yad atty upajihvikā yad vamro atisarpati   sarvaṃ tad astu te ghṛtaṃ taj juṣasva yaviṣṭhya  aharahar aprayāvaṃ bharanto 'śvāyeva tiṣṭhate ghāsam asmai   rāyaspoṣeṇa sam iṣā madanto 'gne mā te prativeśā riṣāma  nābhā pṛthivyāḥ samidhāne agnau rāyaspoṣāya bṛhate havāmahe   iraṃmadaṃ bṛhadukthyaṃ yajatraṃ jetāram agniṃ pṛtanāsu sāsahim  yāḥ senā abhītvarīr āvyādhinīr ugaṇā uta   ye stenā ye ca taskarās tāms te agne 'pi dadhāmy āsye  damṣṭrābhyāṃ malimlūn jambhyais taskarām uta   hanubhyām stenān bhagavas tāms tvaṃ khāda sukhāditān  ye janeṣu malimlava stenāsas taskarā vane   ye kakṣeṣv aghāyavas tāms te dadhāmi jambhayoḥ  yo asmabhyam arātīyād yaś ca no dveṣate janaḥ   nindād yo asmān dhipsāc ca sarvaṃ taṃ bhasmasā kuru  samśitaṃ me brahma samśitaṃ vīryaṃ balam   samśitaṃ kṣatraṃ jiṣṇu yasyāham asmi purohitaḥ  ud eṣāṃ bāhū atiram ud varco atho balam   kṣiṇomi brahmaṇāmitrān un nayāmi svām aham  annapate 'nnasya no dehy anamīvasya śuṣmiṇaḥ   prapra dātāraṃ tāriṣa ūrjaṃ no dhehi dvipade catuṣpade   dṛśāno rukma urvyā vy adyaud durmarṣam āyuḥ śriye rucānaḥ   agnir amṛto abhavad vayobhir yad enaṃ dyaur janayat suretāḥ  naktoṣāsā samanasā virūpe dhāpayete śiśum ekam samīcī   dyāvākṣāmā rukmo antar vi bhāti devā agniṃ dhārayan draviṇodāḥ  viśvā rūpāṇi prati muñcate kaviḥ prāsāvīd bhadraṃ dvipade  catuṣpade   vi nākam akhyat savitā vareṇyo 'nu prayāṇam uṣaso vi rājati  suparṇo 'si garutmāms trivṛt te śiro gāyatraṃ cakṣur  bṛhadrathantare pakṣau   stoma ātmā chandāmsy aṅgāni yajūmṣi nāma   sāma te tanūr vāmadevyaṃ yajñāyajñiyaṃ pucchaṃ dhiṣṇyāḥ śaphāḥ   suparṇo 'si garutmān divaṃ gaccha svaḥ pata  viṣṇoḥ kramo 'si sapatnahā gāyatraṃ chanda ā roha pṛthivīm anu  vi kramasva   viṣṇoḥ kramo 'sy abhimātihā traiṣṭubhaṃ chanda ā rohāntarikṣam anu vi  kramasva   viṣṇoḥ kramo 'sy arātīyato hantā jāgataṃ chanda ā roha divam anu vi  kramasva   viṣṇoḥ kramo 'si śatrūyato hantānuṣṭubhaṃ chanda ā roha diśo 'nu vi  kramasva  akrandad agni stanayann iva dyauḥ kṣāmā rerihad vīrudhaḥ samañjan   sadyo jajñāno vi hīm iddho akhyad ā rodasī bhānunā bhāty antaḥ  agne 'bhyāvartinn abhi mā ni vartasvāyuṣā varcasā prajayā dhanena   sanyā medhayā rayyā poṣeṇa  agne aṅgiraḥ śataṃ te santv āvṛtaḥ sahasraṃ ta upāvṛtaḥ   adhā poṣasya poṣeṇa punar no naṣṭam ā kṛdhi punar no rayim ā kṛdhi  punar ūrjā ni vartasva punar agna iṣāyuṣā   punar naḥ pāhy amhasaḥ  saha rayyā ni vartasvāgne pinvasva dhārayā   viśvapsnyā viśvatas pari  ā tvāhārṣam antar abhūr dhruvas tiṣṭhāvicācaliḥ   viśas tvā sarvā vāñchantu mā tvad rāṣṭram adhi bhraśat  ud uttamaṃ varuṇa pāśam asmad avādhamaṃ vi madhyamam śrathāya   athā vayam āditya vrate tavānāgaso aditaye syāma  agre bṛhann uṣasām ūrdhvo asthān nirjaganvān tamaso jyotiṣāgāt   agnir bhānunā ruśatā svaṅga ā jāto viśvā sadmāny aprāḥ  hamsaḥ śuciṣad vasur antarikṣasad dhotā vediṣad atithir dūroṇasat   nṛṣad varasad ṛtasad vyomasad abjā gojā ṛtajā adrijā ṛtam  bṛhat  sīda tvaṃ mātur asyā upasthe viśvāny agne vayunāni vidvān   maināṃ tapasā mārciṣābhiśocīr antar asyām śukrajyotir vi bhāhi  antar agne rucā tvam ukhāyāḥ sadane sve   tasyās tvam harasā tapan jātavedaḥ śivo bhava  śivo bhūtvā mahyam agne atho sīda śivas tvam   śivaḥ kṛtvā diśaḥ sarvāḥ svaṃ yonim ihāsadaḥ  divas pari prathamaṃ jajñe agnir asmād dvitīyaṃ pari jātavedāḥ   tṛtīyam apsu nṛmaṇā ajasram indhāna enaṃ jarate svādhīḥ  vidmā te agne tredhā trayāṇi vidmā te dhāma vibhṛtā purutrā   vidmā te nāma paramaṃ guhā yad vidmā tam utsaṃ yata ājagantha  samudre tvā nṛmaṇā apsv antar nṛcakṣā īdhe divo agna ūdhan   tṛtīye tvā rajasi tasthivāmsam apām upasthe mahiṣā avardhan  akrandad agni stanayann iva dyauḥ kṣāmā rerihad vīrudhaḥ samañjan   sadyo jajñāno vi hīm iddho akhyad ā rodasī bhānunā bhāty antaḥ  śrīṇām udāro dharuṇo rayīṇāṃ manīṣāṇāṃ prārpaṇaḥ somagopāḥ   vasuḥ sūnuḥ sahaso apsu rājā vi bhāty agra uṣasām idhānaḥ  viśvasya ketur bhuvanasya garbha ā rodasī apṛṇāj jāyamānaḥ   vīḍuṃ cid adrim abhinat parāyañ janā yad agnim ayajanta pañca  uśik pāvako aratiḥ sumedhā martyeṣv agnir amṛto ni dhāyi   iyarti dhūmam aruṣaṃ bharibhrad uc chukreṇa śociṣā dyām inakṣan  dṛśāno rukma urvyā vy adyaud durmarṣam āyuḥ śriye rucānaḥ   agnir amṛto abhavad vayobhir yad enaṃ dyaur janayat suretāḥ  yas te adya kṛṇavad bhadraśoce 'pūpaṃ deva ghṛtavantam agne   pra taṃ naya prataraṃ vasyo acchābhi sumnaṃ devabhaktaṃ yaviṣṭha  ā taṃ bhaja sauśravaseṣv agna ukthauktha ā bhaja śasyamāne   priyaḥ sūrye priyo agnā bhavāty uj jātena bhinadad uj janitvaiḥ  tvām agne yajamānā anu dyūn viśvā vasu dadhire vāryāṇi   tvayā saha draviṇam icchamānā vrajaṃ gomantam uśijo vi vavruḥ  astāvy agnir narām suśevo vaiśvānara ṛṣibhiḥ somagopāḥ   adveṣe dyāvāpṛthivī huvema devā dhatta rayim asme suvīram  samidhāgniṃ duvasyata ghṛtair bodhayatātithim   āsmin havyā juhotana  ud u tvā viśve devā agne bharantu cittibhiḥ   sa no bhava śivas tvam supratīko vibhāvasuḥ  pred agne jyotiṣmān yāhi śivebhir arcibhiṣ ṭvam   bṛhadbhir bhānubhir bhāsan mā himsīs tanvā prajāḥ  akrandad agni stanayann iva dyauḥ kṣāmā rerihad vīrudhaḥ samañjan   sadyo jajñāno vi hīm iddho akhyad ā rodasī bhānunā bhāty antaḥ  praprāyam agnir bharatasya śṛṇve vi yat sūryo na rocate bṛhad  bhāḥ   abhi yaḥ pūruṃ pṛtanāsu tasthau dīdāya daivyo atithiḥ śivo naḥ  āpo devīḥ prati gṛbhṇīta bhasmaitat syone kṛṇudhvam surabhā  loke   tasmai namantāṃ janayaḥ supatnīr māteva putraṃ bibhṛtāpsv enat  apsv agne sadhiṣ ṭava sauṣadhīr anu rudhyase   garbhe san jāyase punaḥ  garbho asy oṣadhīnāṃ garbho vanaspatīnām   garbho viśvasya bhūtasyāgne garbho apām asi  prasadya bhasmanā yonim apaś ca pṛthivīm agne   samsṛjya mātṛbhiṣ ṭvaṃ jyotiṣmān punar āsadaḥ  punar āsadya sadanam apaś ca pṛthivīm agne   śeṣe mātur yathopasthe 'ntar asyām śivatamaḥ  punar ūrjā nivartasva punar agna iṣāyuṣā   punar naḥ pāhy amhasaḥ  saha rayyā ni vartasvāgne pinvasva dhārayā   viśvapsnyā viśvatas pari  bodhā me asya vacaso yaviṣṭha mamhiṣṭhasya prabhṛtasya svadhāvaḥ   pīyati tvo anu tvo gṛṇāti vandāruṣ ṭe tanvaṃ vande agne  sa bodhi sūrir maghavā vasupate vasudāvan   yuyodhy asmad dveṣāmsi  viśvakarmaṇe svāhā  punas tvādityā rudrā vasavaḥ sam indhatāṃ punar brahmāṇo  vasunītha yajñaiḥ   ghṛtena tvaṃ tanvaṃ vardhayasva satyāḥ santu yajamānasya kāmāḥ  apeta vīta vi ca sarpatāto ye 'tra stha purāṇā ye ca nūtanāḥ   adād yamo 'vasānaṃ pṛthivyā akrann imaṃ pitaro lokam asmai  saṃjñānam asi   kāmadharaṇam   mayi te kāmadharaṇaṃ bhūyāt   agner bhasmāsy agneḥ purīṣam asi   cita stha paricita ūrdhvacitaḥ śnayadhvam  ayam so agnir yasmint somam indraḥ sutaṃ dadhe jaṭhare vāvaśānaḥ   sahasriṇaṃ vājam atyaṃ na saptim sasavānt sant stūyase jātavedaḥ  agne yat te divi varcaḥ pṛthivyāṃ yad oṣadhīṣv apsv ā yajatra   yenāntarikṣam urv ātatantha tveṣaḥ sa bhānur arṇavo nṛcakṣāḥ  agne divo arṇam acchā jigāsy acchā devām ūciṣe dhiṣṇyā ye   yā rocane parastāt sūryasya yāś cāvastād upatiṣṭhanta āpaḥ  purīṣyāso agnayaḥ prāvaṇebhiḥ sajoṣasaḥ   juṣantāṃ yajñam adruho 'namīvā iṣo mahīḥ  iḍām agne purudamsam saniṃ goḥ śaśvattamam havamānāya sādha   syān naḥ sūnus tanayo vijāvāgne sā te sumatir bhūtv asme  ayaṃ te yonir ṛtviyo yato jāto arocathāḥ   taṃ jānann agna ā rohāthā no vardhayā rayim  cid asi tayā devatayāṅgirasvad dhruvā sīda   paricid asi tayā devatayāṅgirasvad dhruvā sīda  lokaṃ pṛṇa chidraṃ pṛṇātho sīda dhruvā tvam   indrāgnī tvā bṛhaspatir asmin yonāv asīṣadan  tā asya sūdadohasaḥ somam śrīṇanti pṛśnayaḥ   janman devānāṃ viśas triṣv ā rocane divaḥ  indraṃ viśvā avīvṛdhant samudravyacasaṃ giraḥ   rathītamam rathīnāṃ vājānām satpatiṃ patim  samitam saṃ kalpethām sampriyau rociṣṇū sumanasyamānau   iṣam ūrjam abhi saṃvasānau  saṃ vāṃ manāmsi saṃ vratā sam u cittāny ākaram   agne purīṣyādhipā bhava tvaṃ na iṣam ūrjaṃ yajamānāya dhehi  agne tvaṃ purīṣyo rayimān puṣṭimām asi   śivāḥ kṛtvā diśaḥ sarvāḥ yonim ihāsadaḥ  bhavataṃ naḥ samanasau sacetasāv arepasau   mā yajñam himsiṣṭaṃ mā yajñapatiṃ jātavedasau śivau bhavatam adya naḥ  māteva putraṃ pṛthivī purīṣyam agnim sve yonāv abhār ukhā   tāṃ viśvair devair ṛtubhiḥ saṃvidānaḥ prajāpatir viśvakarmā vi muñcatu   asunvantam ayajamānam iccha stenasyetyām anv ihi taskarasya   anyam asmad iccha sā ta ityā namo devi nirṛte tubhyam astu  namaḥ su te nirṛte tigmatejo 'yasmayaṃ vi cṛtā bandham etam   yamena tvaṃ yamyā saṃvidānottame nāke adhi rohayainam  yasyās te ghora āsan juhomy eṣāṃ bandhānām avasarjanāya   yāṃ tvā jano bhūmir iti pramandate nirṛtiṃ tvāhaṃ pari veda viśvataḥ  yaṃ te devī nirṛtir ābabandha pāśaṃ grīvāsv avicṛtyam   taṃ te vi ṣyāmy āyuṣo na madhyād athaitaṃ pitum addhi prasūtaḥ  namo bhūtyai yedaṃ cakāra  niveśanaḥ saṃgamano vasunāṃ viśvā rūpābhi caṣṭe śacībhiḥ   deva iva savitā satyadharmendro na tasthau samare pathīnām  sīrā yuñjanti kavayo yugā vi tanvate pṛthak   dhīrā deveṣu sumnayā  yunakta sīrā vi yugā tanudhvaṃ kṛte yonau vapateha bījam   girā ca śruṣṭiḥ sabharā asan no nedīya it sṛṇyaḥ pakvam eyāt  śunam su phālā vi kṛṣantu bhūmim śunaṃ kīnāśā abhi yantu vāhaiḥ    śunāsīrā haviṣā tośamānā supippalā oṣadhīḥ kartanāsme  ghṛtena sītā madhunā sam ajyatāṃ viśvair devair anumatā marudbhiḥ    ūrjasvatī payasā pinvamānāsmānt sīte payasābhyā vavṛtsva  lāṅgalaṃ pavīravat suśevam somapitsaru   tad ud vapati gām aviṃ prapharvyaṃ ca pīvarīṃ prasthāvad rathavāhanam   kāmaṃ kāmadughe dhukṣva mitrāya varuṇāya ca   indrāyāśvibhyāṃ pūṣṇe prajābhya oṣadhībhyaḥ  vi mucyadhvam aghnyā devayānā aganma tamasas pāram asya  jyotir āpāma  sajūr abdo ayavobhiḥ sajūr uṣā aruṇībhiḥ sajoṣasāv aśvinā  damsobhiḥ sajūḥ sūra etaśena sajūr vaiśvānara iḍayā ghṛtena svāhā  yā oṣadhīḥ pūrvā jātā devebhyas triyugaṃ purā   manai nu babhrūṇām aham śataṃ dhāmāni sapta ca  śataṃ vo amba dhāmāni sahasram uta vo ruhaḥ   adhā śatakratvo yūyam imaṃ me agadaṃ kṛta  oṣadhīḥ prati modadhvaṃ puṣpavatīḥ prasūvarīḥ   aśvā iva sajitvarīr vīrudhaḥ pārayiṣṇvaḥ  oṣadhīr iti mātaras tad vo devīr upa bruve   saneyam aśvaṃ gāṃ vāsa ātmānaṃ tava pūruṣa  aśvatthe vo niṣadanaṃ parṇe vo vasatiṣ kṛtā   gobhāja it kilāsatha yat sanavatha pūruṣam  yatrauṣadhīḥ samagmata rājānaḥ samitāv iva   vipraḥ sa ucyate bhiṣag rakṣohāmīvacātanaḥ  aśvāvatīm somāvatīm ūrjayantīm udojasam   āvitsi sarvā oṣadhīr asmā ariṣṭatātaye  uc chuṣmā oṣadhīnāṃ gāvo goṣṭhād iverate   dhanam saniṣyantīnām ātmānaṃ tava pūruṣa  iṣkṛtir nāma vo mātātho yūyam stha niṣkṛtīḥ   sīrāḥ patatriṇī sthana yad āmayati niṣkṛtha  ati viśvāḥ pariṣṭhā stena iva vrajam akramuḥ   oṣadhīḥ prācucyavur yat kiṃ ca tanvo rapaḥ  yad imā vājayann aham oṣadhīr hasta ādadhe   ātmā yakṣmasya naśyati purā jīvagṛbho yathā  yasyauṣadhīḥ prasarpathāṅgamaṅgaṃ paruṣparuḥ   tato yakṣmaṃ vi bādhadhva ugro madhyamaśīr iva  sākaṃ yakṣma prapata cāṣeṇa kikidīvinā   sākaṃ vātasya dhrājyā sākaṃ naśya nihākayā  anyā vo anyām avatv anyānyasyā upāvata   tāḥ sarvāḥ saṃvidānā idaṃ me prāvatā vacaḥ  yāḥ phalinīr yā aphalā apuṣpā yāś ca puṣpiṇīḥ   bṛhaspatiprasūtās tā no muñcantv amhasaḥ  muñcantu mā śapathyād atho varuṇyād uta   atho yamasya paḍvīśāt sarvasmād devakilviṣāt  avapatantīr avadan diva oṣadhayas pari   yaṃ jīvam aśnavāmahai na sa riṣyāti pūruṣaḥ  yā oṣadhīḥ somarājñīr bahvīḥ śatavicakṣaṇāḥ   tāsām asi tvam uttamāraṃ kāmāya śam hṛde  yā oṣadhīḥ somarājñīr viṣṭhitāḥ pṛthivīm anu   bṛhaspatiprasūtā asyai saṃ datta vīryam  yāś cedam upaśṛṇvanti yāś ca dūraṃ parāgatāḥ   sarvāḥ saṃgatya vīrudho 'syai saṃ datta vīryam  mā vo riṣat khanitā yasmai cāhaṃ khanāmi vaḥ   dvipāc catuṣpād asmākam sarvam astv anāturam  oṣadhayaḥ sam avadanta somena saha rājñā   yasmai kṛṇoti brāhmaṇas tam rājan pārayāmasi  nāśayitrī balāsasyārśasa upacitām asi   atho śatasya yakṣmāṇāṃ pākāror asi nāśanī  tvāṃ gandharvā akhanams tvām indras tvāṃ bṛhaspatiḥ   tvām oṣadhe somo rājā vidvān yakṣmād amucyata  sahasva me arātīḥ sahasva pṛtanāyataḥ   sahasva sarvaṃ pāpmānam sahamānāsy oṣadhe  dīrghāyus ta oṣadhe khanitā yasmai ca tvā khanāmy aham   atho tvaṃ dīrghāyur bhūtvā śatavalśā vi rohatāt  tvam uttamāsy oṣadhe tava vṛkṣā upastayaḥ   upastir astu so 'smākaṃ yo asmām abhidāsati  mā mā himsīj janitā yaḥ pṛthivyā yo vā divam satyadharmā  vyānaṭ   yaś cāpaś candrāḥ prathamo jajāna kasmai devāya haviṣā vidhema  abhyā vartasva pṛthivi yajñena payasā saha   vapāṃ te agnir iṣito arohat  agne yat te śukraṃ yac candraṃ yat pūtaṃ yac ca yajñiyam   tad devebhyo bharāmasi  iṣam ūrjam aham ita ādam ṛtasya yoniṃ mahiṣasya dhārām   ā mā goṣu viśatvā tanūṣu jahāmi sedim anirām amīvām  agne tava śravo vayo mahi bhrājante arcayo vibhāvaso   bṛhadbhāno śavasā vājam ukthyaṃ dadhāsi dāśuṣe kave  pāvakavarcāḥ śukravarcā anūnavarcā ud iyarṣi bhānunā   putro mātarā vicarann upāvasi pṛṇakṣi rodasī ubhe  ūrjo napāj jātavedaḥ suśastibhir mandasva dhītibhir hitaḥ   tve iṣaḥ saṃ dadhur bhūrivarpasaś citrotayo vāmajātāḥ  irajyann agne prathayasva jantubhir asme rāyo amartya   sa darśatasya vapuṣo vi rājasi pṛṇakṣi sānasiṃ kratum  iṣkartāram adhvarasya pracetasaṃ kṣayantam rādhaso mahaḥ   rātiṃ vāmasya subhagāṃ mahīm iṣaṃ dadhāsi sānasim rayim  ṛtāvānaṃ mahiṣaṃ viśvadarśatam agnim sumnāya dadhire puro janāḥ    śrutkarṇam saprathastamaṃ tvā girā daivyaṃ mānuṣā yugā  ā pyāyasva sam etu te viśvataḥ soma vṛṣṇyam   bhavā vājasya saṃgathe  saṃ te payāmsi sam u yantu vājāḥ saṃ vṛṣṇyāny abhimātiṣāhaḥ   āpyāyamāno amṛtāya soma divi śravāmsy uttamāni dhiṣva  ā pyāyasva madintama soma viśvebhir amśubhiḥ   bhavā naḥ suśravastamaḥ sakhā vṛdhe  ā te vatso mano yamat paramāc cit sadhasthāt   agne tvāṃkāmayā girā  tubhyaṃ tā aṅgirastama viśvāḥ sukṣitayaḥ pṛthak   agne kāmāya yemire  agniḥ priyeṣu dhāmasu kāmo bhūtasya bhavyasya   samrāḍ eko vi rājati   mayi gṛhṇāmy agre agnim rāyaspoṣāya suprajāstvāya suvīryāya   mām u devatāḥ sacantām  apāṃ pṛṣṭham asi yonir agneḥ samudram abhitaḥ pinvamānam   vardhamāno mahām ā ca puṣkare divo mātrayā varimṇā prathasva  brahma jajñānaṃ prathamaṃ purastād vi sīmataḥ suruco vena āvaḥ   sa budhnyā upamā asya viṣṭhāḥ sataś ca yonim asataś ca vi vaḥ  hiraṇyagarbhaḥ sam avartatāgre bhūtasya jātaḥ patir eka āsīt   sa dādhāra pṛthivīṃ dyām utemāṃ kasmai devāya haviṣā vidhema  drapsaś caskanda pṛthivīm anu dyām imaṃ ca yonim anu yaś ca  pūrvaḥ   samānaṃ yonim anu saṃcarantaṃ drapsaṃ juhomy anu sapta hotrāḥ  namo 'stu sarpebhyo ye ke ca pṛthivīm anu   ye antarikṣe ye divi tebhyaḥ sarpebhyo namaḥ  yā iṣavo yātudhānānāṃ ye vā vanaspatīms tu   ye vāvaṭeṣu śerate tebhyaḥ sarpebhyo namaḥ  ye vāmī rocane divo ye vā sūryasya raśmiṣu   yeṣām apsu sadas kṛtaṃ tebhyaḥ sarpebhyo namaḥ  kṛṇuṣva pājaḥ prasitiṃ na pṛthvīṃ yāhi rājevāmavām ibhena   tṛṣvīm anu prasitiṃ drūṇāno 'stāsi vidhya rakṣasas tapiṣṭhaiḥ  tava bhramāsa āśuyā patanty anu spṛśa dhṛṣatā śośucānaḥ   tapūmṣy agne juhvā pataṅgān asaṃdito vi sṛja viṣvag ulkāḥ  prati spaśo vi sṛja tūrṇitamo bhavā pāyur viśo asyā adabdhaḥ   yo no dūre aghaśamso yo anty agne mākiṣ ṭe vyathir ā dadharṣīt  ud agne tiṣṭha praty ā tanuṣva ny amitrām oṣatāt tigmahete   yo no arātim samidhāna cakre nīcā taṃ dhakṣy atasaṃ na śuṣkam  ūrdhvo bhava prati vidhyādhy asmad āviṣ kṛṇuṣva daivyāny agne   ava sthirā tanuhi yātujūnāṃ jāmim ajāmiṃ pra mṛṇīhi śatrūn  agneṣ ṭvā tejasā sādayāmi  agnir mūrdhā divaḥ kakut patiḥ pṛthivyā ayam   apām retāmsi jinvati  indrasya tvaujasā sādayāmi  bhuvo yajñasya rajasaś ca netā yatrā niyudbhiḥ sacase śivābhiḥ   divi mūrdhānaṃ dadhiṣe svarṣāṃ jihvām agne cakriṣe havyavāham  dhruvāsi dharuṇāstṛtā viśvakarmaṇā   mā tvā samudra ud badhīn mā suparṇo 'vyathamānā pṛthivīṃ dṛmha  prajāpatiṣ ṭvā sādayatv apā pṛṣṭhe samudrasyeman   vyacasvatīṃ prathasvatīṃ prathasva pṛthivy asi  bhūr asi bhūmir asy aditir asi viśvadhāyā viśvasya bhuvanasya  dhartrī   pṛthivīṃ yaccha pṛthivīṃ dṛmha pṛthivīṃ mā himsīḥ  viśvasmai prāṇāyāpānāya vyānāyodānāya pratiṣṭhāyai caritrāya   agniṣ ṭvābhi pātu mahyā svastyā chardiṣā śaṃtamena tayā  devatayāṅgirasvad dhruvā sīda  kāṇḍātkāṇḍāt prarohantī paruṣaḥparuṣas pari   evā no dūrve pra tanu sahasreṇa śatena ca  yā śatena pratanoṣi sahasreṇa virohasi   tasyās te devīṣṭake vidhema haviṣā vayam  yās te agne sūrye ruco divam ātanvanti raśmibhiḥ   tābhir no adya sarvābhī ruce janāya nas kṛdhi  yā vo devāḥ sūrye ruco goṣv aśveṣu yā rucaḥ   indrāgnī tābhiḥ sarvābhī rucaṃ no dhatta bṛhaspate  virāḍ jyotir adhārayat   svarāḍ jyotir adhārayat   prajāpatiṣ ṭvā sādayatu pṛṣṭhe pṛthivyā jyotiṣmatīm   viśvasmai prāṇāyāpānāya vyānāya viśvaṃ jyotir yaccha   agniṣ ṭe 'dhipatis tayā devatayāṅgirasvad dhruvā sīda  madhuś ca mādhavaś ca vāsantikāv ṛtū agner antaḥśleṣo 'si  kalpetāṃ dyāvāpṛthivī kalpantām āpa oṣadhayaḥ kalpantām agnayaḥ  pṛthaṅ nama jyaiṣṭhyāya savratāḥ   ye agnayaḥ samanaso 'ntarā dyāvāpṛthivī ime vāsantikāv ṛtū  abhikalpamānā indram iva devā abhisaṃ viśantu tayā devatayāṅgirasvad  dhruve sīdatam  aṣāḍhāsi sahamānā sahasvārātīḥ sahasva pṛtanāyataḥ   sahasravīryāsi sā mā jinva  madhu vātā ṛtāyate madhu kṣaranti sindhavaḥ   mādhvīr naḥ santv oṣadhīḥ  madhu naktam utoṣaso madhumat pārthivam rajaḥ   madhu dyaur astu naḥ pitā  madhumān no vanaspatir madhumām astu sūryaḥ   mādhvīr gāvo bhavantu naḥ  apāṃ gambhant sīda mā tvā sūryo 'bhi tāpsīn māgnir vaiśvānaraḥ   acchinnapatrāḥ prajā anuvīkṣasvānu tvā divyā vṛṣṭiḥ sacatām  trīnt samudrānt sam asṛpat svargān apāṃ patir vṛṣabha  iṣṭakānām   purīṣaṃ vasānaḥ sukṛtasya loke tatra gaccha yatra pūrve paretāḥ  mahī dyauḥ pṛthivī ca na imaṃ yajñaṃ mimikṣatām   pipṛtāṃ no bharīmabhiḥ  viṣṇoḥ karmāṇi paśyata yato vratāni paspaśe   indrasya yujyaḥ sakhā  dhruvāsi dharuṇeto jajñe prathamam ebhyo yonibhyo adhi jātavedaḥ   sa gāyatryā triṣṭubhānuṣṭubhā ca devebhyo havyaṃ vahatu prajānan  iṣe rāye ramasva sahase dyumna ūrje apatyāya   samrāḍ asi svarāḍ asi sārasvatau tvotsau prāvatām  agne yukṣvā hi ye tavāśvāso deva sādhavaḥ   araṃ vahanti manyave  yukṣvā hi devahūtamām aśvām agne rathīr iva   ni hotā pūrvyaḥ sadaḥ  samyak sravanti sarito na dhenā antar hṛdā manasā pūyamānāḥ   ghṛtasya dhārā abhi cākaśīmi hiraṇyayo vetaso madhye agneḥ  ṛce tvā ruce tvā bhāse tvā jyotiṣe tvā   abhūd idaṃ viśvasya bhuvanasya vājinam agner vaiśvānarasya ca  agnir jyotiṣā jyotiṣmān rukmo varcasā varcasvān   sahasradā asi sahasrāya tvā  ādityaṃ garbhaṃ payasā sam aṅdhi sahasrasya pratimāṃ viśvarūpam   pari vṛṅdhi harasā mābhi mamsthāḥ śatāyuṣaṃ kṛṇuhi cīyamānaḥ  vātasya jūtiṃ varuṇasya nābhim aśvaṃ jajñānam sarirasya madhye   śiśuṃ nadīnām harim adribudhnam agne mā himsīḥ parame vyoman  ajasram indum aruṣaṃ bhuraṇyum agnim īḍe pūrvacitti namobhiḥ   sa parvabhir ṛtuśaḥ kalpamāno gāṃ mā himsīr aditiṃ virājam  varūtrīṃ tvaṣṭur varuṇasya nābhim aviṃ jajñānām rajasaḥ parasmāt   mahīm sāhasrīm asurasya māyām agne mā himsīḥ parme vyoman  yo 'gnir agner adhiy ajāyata śokāt pṛthivyā uta vā divas pari   yena prajā viśvakarmā jajāna tam agne heḍaḥ pari te vṛṇaktu  citraṃ devānām ud agād anīkaṃ cakṣur mitrasya varuṇasyāgneḥ   āprā dyāvāpṛthivī antarikṣam sūrya ātmā jagatas tasthuṣaś ca  imaṃ mā himsīr dvipādaṃ paśum sahasrākṣo medhāya cīyamānaḥ   mayuṃ paśuṃ medham agne juṣasva tena cinvānas tanvo ni ṣīda  mayuṃ te śug ṛcchatu yaṃ dviṣmas taṃ te śug ṛcchatu  imaṃ mā himsīr ekaśaphaṃ paśuṃ kanikradaṃ vājinaṃ vājineṣu   gauram āraṇyam anu te diśāmi tena cinvānas tanvo ni ṣīda  gauraṃ te śug ṛcchatu yaṃ dviṣmas taṃ te śug ṛcchatu  imam sāhasram śatadhāram utsaṃ vyacyamānam sarirasya madhye   ghṛtaṃ duhānām aditiṃ janāyāgne mā himsīḥ parame vyoman  gavayam āraṇyam anu te diśāmi tena cinvānas tanvo ni ṣīda   gavayaṃ te śug ṛcchatu yaṃ dviṣmas taṃ te śug ṛcchatu  imam ūrṇāyuṃ varuṇasya nābhiṃ tvacaṃ paśūnāṃ dvipadāṃcatuṣpadām   tvaṣṭuḥ prajānāṃ prathamaṃ janitram agne mā himsīḥ parame vyoman  uṣṭram āraṇyam anu te diśāmi tena cinvānas tanvo ni ṣīda   uṣṭraṃ te śug ṛcchatu yaṃ dviṣmas taṃ te śug ṛcchatu  ajo hy agner ajaniṣṭa śokāt so apaśyaj janitāram agre   tena devā devatām agram āyams tena roham āyann upa medhyāsaḥ   śarabham āraṇyam anu te diśāmi tena cinvānas tanvo ni ṣīda   śarabhaṃ te śug ṛcchatu yaṃ dviṣmas taṃ te śug ṛcchatu  tvaṃ yaviṣṭha dāśuṣo nṛmḥ pāhi śṛṇudhī giraḥ   rakṣā tokam uta tmanā  apāṃ tvemant sādayāmi   apāṃ tvodmant sādayāmi   apāṃ tvā bhasmant sādayāmi   apāṃ tvā jyotiṣi sādayāmi   apāṃ tvāyane sādayāmi   arṇave tvā sadane sādayāmi   samudre tvā sadane sādayāmi   sarire tvā sadane sādayāmi   apāṃ tvā kṣaye sādayāmi   apāṃ tvā sadhiṣi sādayāmi   apāṃ tvā sadane sādayāmi   apāṃ tvā sadhasthe sādayāmi   apāṃ tvā yonau sādayāmi   apāṃ tvā purīṣe sādayāmi   apāṃ tvā pāthasi sādayāmi   gāyatreṇa tvā chandasā sādayāmi   traiṣṭubhena tvā chandasā sādayāmi   jāgatena tvā chandasā sādayāmi   ānuṣṭubhena tvā chandasā sādayāmi   pāṅktena tvā chandasā sādayāmi  ayaṃ puro bhuvaḥ   tasya prāṇo bhauvanāyaḥ   vasantaḥ prāṇyanaḥ   gāyatrī vāsantī   gāyatryai gāyatram   gāyatrād upāmśuḥ   upāmśos trivṛt   trivṛto rathantaram   vasiṣṭha ṛṣiḥ   prajāpatigṛhītayā tvayā prāṇaṃ gṛhṇāmi prajābhyaḥ  ayaṃ dakṣiṇā viśvakarmā   tasya mano vaiśvakarmaṇam   grīṣmo mānasaḥ   triṣṭub graiṣmī   triṣṭubhaḥ svāram   svārād antaryāmaḥ   antaryāmāt pañcadaśaḥ   pañcadaśād bṛhat   bharadvāja ṛṣiḥ   prajāpatigṛhītayā tvayā mano gṛhṇāmi prajābhyaḥ  ayaṃ paścād viśvavyacāḥ   tasya cakṣur vaiśvavyacasam   varṣāś cākṣuṣyaḥ   jagatī vārṣī   jagatyā ṛksamam   ṛksamāc chukraḥ   śukrāt saptadaśaḥ   saptadaśād vairūpam   jamadagnir ṛṣiḥ   prajāpatigṛhītayā tvayā cakṣur gṛhṇāmi prajābhyaḥ  idaṃ uttarāt svaḥ   tasya śotram sauvam   śarac chrautrī   anuṣṭup śāradī   anuṣṭubha aiḍam   aiḍān manthī   manthina ekavimśaḥ   ekavimśād vairājam   viśvāmitra ṛṣiḥ   prajāpatigṛhītayā tvayā śrotraṃ gṛhṇāmi prajābhyaḥ  iyaṃ upari matiḥ   tasyai vāṅ mātyā   hemanto vācyaḥ   paṅktir haimantī   paṅktyai nidhanavat   nidhanavata āgrayaṇaḥ   āgrayaṇāt triṇavatrayastrimśau   triṇavatrayastrimśābhyām śākvararaivate   viśvakarma ṛṣiḥ   prajāpatigṛhītayā tvayā vācaṃ gṛhṇāmi prajābhyaḥ   lokaṃ pṛṇa chidraṃ pṛṇātho sīda dhruvā tvam   indrāgnī tvā bṛhaspatir asmin yonāv asīṣadan  tā asya sūdadohasaḥ somam śrīṇanti pṛśnayaḥ   janman devānāṃ viśas triṣv ā rocane divaḥ  indraṃ viśvā avīvṛdhant samudravyacasaṃ giraḥ   rathītamam rathīnāṃ vājānām satpatiṃ patim   dhruvakṣitir dhruvayonir dhruvāsi dhruvaṃ yonim ā sīda sādhuyā   ukhyasya ketuṃ prathamaṃ juṣāṇā   aśvinādhvaryū sādayatām iha tvā  kulāyinī ghṛtavatī puraṃdhiḥ syone sīda sadane pṛthivyāḥ   abhi tvā rudrā vasavo gṛṇantv imā brahma pīpihi saubhagāya  aśvinādhvaryū sādayatām iha tvā  svair dakṣair dakṣapiteha sīda devānām sumne bṛhate raṇāya   pitevaidhi sūnava ā suśevā svāveśā tanvā saṃ viśasva  aśvinādhvaryū sādayatām iha tvā  pṛthivyāḥ purīṣam asy apso nāma tāṃ tvā viśve abhi gṛṇantu  devāḥ   stomapṛṣṭhā ghṛtavatīha sīda prajāvad asme darviṇā yajasva  aśvinādhvaryū sādayatām iha tvā  adityās tvā pṛṣṭhe sādayāmy antarikṣasya dhartrīṃ viṣṭambhanīṃ  diśāmadhipatnīṃ bhuvanānām ūrmir drapso apām asi viśvakarmā ta ṛṣiḥ  aśvinādhvaryū sādayatām iha tvā  śukraś ca śuciś ca graiṣmāv ṛtū agner antaḥśleṣo 'si kalpetāṇ  dyāvāpṛthivī kalpantām āpa oṣadhayaḥ kalpantām agnayaḥ pṛthaṅ nama  jyaiṣṭhyāya savratāḥ   ye agnayaḥ samanaso 'ntarā dyāvāpṛthivī ime graiṣmāv ṛtū  abhikalpamānā indram iva devā abhisaṃ viśantu tayā devatayāṅgirasvad  dhruve sīdatam  sajūr ṛtubhiḥ sajūr vidhābhiḥ sajūr devaiḥ sajūr devair  vayonādhair agnaye tvā vaiśvānarāyāśvinādhvaryū sādayatām iha tvā  sajūr ṛtubhiḥ sajūr vidhābhiḥ sajūr vasubhiḥ sajūr devair  vayonādhair agnaye tvā vaiśvānarāyāśvinādhvaryū sādayatām iha tvā  sajūr ṛtubhiḥ sajūr vidhābhiḥ sajū rudraiḥ sajūr devair vayonādhair  agnaye tvā vaiśvānarāyāśvinādhvaryū sādayatām iha tvā  sajūr ṛtubhiḥ sajūr vidhābhiḥ sajūr ādityaiḥ sajūr devair  vayonādhair agnaye tvā vaiśvānarāyāśvinādhvaryū sādayatām iha tvā  sajūr ṛtubhiḥ sajūr vidhābhiḥ sajūr viśvair devaiḥ sajūr devair  vayonādhair agnaye tvā vaiśvānarāyāśvinādhvaryū sādayatām iha tvā  prāṇaṃ me pāhi   apānaṃ me pāhi   vyānaṃ me pāhi   cakṣur ma urvyā vi bhāhi   śrotraṃ me ślokaya   apaḥ pinva   oṣadhīr jinva   dvipād ava   catuṣpāt pāhi   divo vṛṣṭim eraya  mūrdhā vayaḥ prajāpatiś chandaḥ   kṣatraṃ vayo mayaṃdaṃ chandaḥ   viṣṭambho vayo 'dhipatiś chandaḥ   viśvakarmā vayaḥ parameṣṭhī chandaḥ   vasto vayo vivalaṃ chandaḥ   vṛṣṇir vayo viśālaṃ chandaḥ   puruṣo vayas tandraṃ chandaḥ   vyāghro vayo 'nādhṛṣṭaṃ chandaḥ   simho vayaś chadiś chandaḥ   paṣṭhavāḍ vayo bṛhatī chandaḥ   ukṣā vayaḥ kakup chandaḥ   ṛṣabho vayaḥ satobṛhatī chandaḥ  anaḍvān vayaḥ paṅktiś chandaḥ   dhenur vayo jagatī chandaḥ   tryavir vayas triṣṭup chandaḥ   dityavāḍ vayo virāṭ chandaḥ   pañcāvir vayo gāyatrī chandaḥ   trivatso vaya uṣṇik chandaḥ   turyavāḍ vayo 'nuṣṭup chandaḥ   lokaṃ pṛṇa chidraṃ pṛṇātho sīda dhruvā tvam   indrāgnī tvā bṛhaspatir asmin yonāv asīṣadan  tā asya sūdadohasaḥ somam śrīṇanti pṛśnayaḥ   janman devānāṃ viśas triṣv ā rocane divaḥ  indraṃ viśvā avīvṛdhant samudravyacasaṃ giraḥ   rathītamam rathīnāṃ vājānām satpatiṃ patim  indrāgnī avyathamānām iṣṭakāṃ dṛmhataṃ yuvam   pṛṣṭhena dyāvāpṛthivī antarikṣaṃ ca vibādhase  viśvakarmā tvā sādayatv antarikasya pṛṣṭhe vyacasvatīṃ  prathasvatīm antarikṣaṃ yacchāntarikṣaṃ dṛmhāntarikṣaṃ mā himsīḥ  viśvasmai prāṇāyāpānāya vyānāyodānāya pratiṣṭhāyai caritrāya  vāyuṣ ṭvābhi pātu mahyā svastyā chardiṣā śaṃtamena tayā  devatayāṅgirasvad dhruvā sīda  rājñy asi prācī dik   virāḍ asi dakṣiṇā dik   samrāḍ asi praticī dik   svarāḍ asy udīcī dik   adhipatny asi bṛhatī dik  viśvakarmā tvā sādayatv antarikasya pṛṣṭhe jyotiṣmatīm  viśvasmai prāṇāyāpānāya vyānāya viśvaṃ jyotir yaccha  vāyuṣ ṭe 'dhipatis tayā devatayāṅgirasvad dhruvā sīda  nabhaś ca nabhasyaś ca vārṣikāv ṛtū agner antaḥśleṣo 'si  kalpetāṇ dyāvāpṛthivī kalpantām āpa oṣadhayaḥ kalpantām agnayaḥ  pṛthaṅ nama jyaiṣṭhyāya savratāḥ   ye agnayaḥ samanaso 'ntarā dyāvāpṛthivī ime vārṣikāv ṛtū  abhikalpamānā indram iva devā abhisaṃ viśantu tayā devatayāṅgirasvad  dhruve sīdatam  iṣaś corjaś ca śāradāv ṛtū agner antaḥśleṣo 'si kalpetāṇ  dyāvāpṛthivī kalpantām āpa oṣadhayaḥ kalpantām agnayaḥ pṛthaṅ nama jyaiṣṭhyāya savratāḥ   ye agnayaḥ samanaso 'ntarā dyāvāpṛthivī ime śāradāv ṛtū  abhikalpamānā indram iva devā abhisaṃ viśantu tayā devatayāṅgirasvad  dhruve sīdatam  āyur me pāhi   prāṇaṃ me pāhi   apānaṃ me pāhi   vyānaṃ me pāhi   cakṣur me pāhi   śrotraṃ me pāhi   vācaṃ me pinva   mano me jinva   ātmānaṃ me pāhi   jyotir me yaccha  mā chandaḥ   pramā chandaḥ   pratimā chandaḥ   amrīvayaś chandaḥ   paṅktiś chandaḥ   uṣṇik chandaḥ   bṛhatī chandaḥ   anuṣṭup chandaḥ   virāṭ chandaḥ   gāyatrī chandaḥ   triṣṭup chandaḥ   jagatī chandaḥ  pṛthivī chandaḥ   antarikṣaṃ chandaḥ   dyauś chandaḥ   samāś chandaḥ   nakṣatrāṇi chandaḥ   vāk chandaḥ   manaś chandaḥ   kṛṣiś chandaḥ   hiraṇyaṃ chandaḥ   gauś chandaḥ   ajā chandaḥ   aśvaś chandaḥ  agnir devatā   vāto devatā   sūryo devatā   candramā devatā   vasavo devatā   rudrā devatā   ādityā devatā   maruto devatā   viśve devā devatā   bṛhaspatir devatā   indro devatā   varuṇo devatā  mūrdhāsi rāḍ dhruvāsi dharuṇā dhartry asi dharaṇī   āyuṣe tvā varcase tvā kṛṣyai tvā kṣemāya tvā  yantrī rāḍ yantry asi yamanī dhruvāsi dharitrī   iṣe tvorje tvā rayyai tvā poṣāya tvā  lokaṃ pṛṇa chidraṃ pṛṇātho sīda dhruvā tvam   indrāgnī tvā bṛhaspatir asmin yonāv asīṣadan  tā asya sūdadohasaḥ somam śrīṇanti pṛśnayaḥ   janman devānāṃ viśas triṣv ā rocane divaḥ  indraṃ viśvā avīvṛdhant samudravyacasaṃ giraḥ   rathītamam rathīnāṃ vājānām satpatiṃ patim  āśur trivṛt   bhāntaḥ pañcadaśaḥ   vyomā saptadaśaḥ   dharuṇa ekavimśaḥ   pratūrtir aṣṭādaśaḥ   tapo navadaśaḥ   abhīvartaḥ savimśaḥ   varco dvāvimśaḥ   saṃbharaṇas trayovimśaḥ   yoniś caturvimśaḥ   garbhāḥ pañcavimśaḥ   ojas triṇavaḥ   kratur ekatrimśaḥ   pratiṣṭhā trayastrimśaḥ   bradhnasya viṣṭapaṃ catustrimśaḥ   nākaḥ ṣaṭtrimśaḥ   vivarto 'ṣṭācatvārimśaḥ   dhartraṃ catuṣṭomaḥ  agner bhāgo 'si dīkṣāyā ādhipatyaṃ brahma spṛtaṃ trivṛt stomaḥ    indrasya bhāgo 'si viṣṇor ādhipatyaṃ ksatram spṛtaṃ pañcadaśaḥ stomaḥ   nṛcakṣasāṃ bhāgo 'si dhātur ādhipatyaṃ janitram spṛtam saptadaśaḥ  stomaḥ   mitrasya bhāgo 'si varuṇasyādhipatyaṃ divo vṛṣṭir vāta spṛta  ekavimśa stomaḥ  vasūnāṃ bhāgo 'si rudrāṇām ādhipatyaṃ catuṣpāt spṛtaṃ caturvimśa  stomaḥ   ādityānāṃ bhāgo 'si marutām ādhipatyaṃ garbhā spṛtāḥ pañcavimśa  stomaḥ   adityai bhāgo 'si pūṣṇa ādhipatyam oja spṛtaṃ triṇava stomaḥ   devasya savitur bhāgo 'si bṛhaspater ādhipatyam samīcīr diśa spṛtāś  catuṣṭoma stomaḥ  yavānāṃ bhāgo 'sy ayavānām ādhipatyaṃ prajā spṛtāś  catuścatvārimśa stomaḥ   ṛbhūṇāṃ bhāgo 'si viśveṣāṃ devānām ādhipatyaṃ bhūtam spṛtaṃ  trayastrimśa stomaḥ  sahaś ca sahasyaś ca haimantikāv ṛtū agner antaḥśleṣo 'si  kalpetāṇ dyāvāpṛthivī kalpantām āpa oṣadhayaḥ kalpantām agnayaḥ  pṛthaṅ nama jyaiṣṭhyāya savratāḥ   ye agnayaḥ samanaso 'ntarā dyāvāpṛthivī ime haimantikāv ṛtū  abhikalpamānā indram iva devā abhisaṃ viśantu tayā devatayāṅgirasvad  dhruve sīdatam  ekayāstuvata prajā adhīyanta prajāpatir adhipatir āsīt   tisṛbhir astuvata brahmāsṛjyata brahmaṇaspatir adhipatir āsīt   pañcabhir astuvata bhūtāny asṛjyanta bhūtānāṃ patir adhipatir āsīt   saptabhir astuvata sapta ṛṣayo 'sṛjyanta dhātādhipatir āsīt  navabhir astuvata pitaro 'sṛjyantāditir adhnipatny āsīt   ekādaśabhir astuvata ṛtavo 'sṛjyantārtavā adhipataya āsan   trayodaśabhir astuvata māsā asṛjyanta saṃvatsaro 'dhipatir āsīt   pañcadaśabhir astuvata kṣatram asṛjyatendro 'dhipatir āsīt   saptadaśabhir astuvata grāmyāḥ paśavo 'sṛjyanta bṛhaspatir adhipatir  āsīt  navadaśabhir astuvata śūdrāryāv asṛjyetām ahorātre adhipatnī  āstām   ekavimśatyāstuvataikaśaphāḥ paśavo 'sṛjyanta varuṇo 'dhipatir āsīt   trayovimśatyāstuvata kṣudrāṃ paśavo 'sṛjyanta pūṣādhipatir āsīt   pañcavimśatyāstuvatāraṇyāḥ paśavo 'sṛjyanta vāyur adhipatir āsīt   saptavimśatyāstuvata dyāvāpṛthivī vyaitāṃ vasavo rudrā ādityā anuvy  āyams ta evādhipataya āsan  navasimśatyāstuvata vanaspatayo 'sṛjyanta somo 'dhipatir āsīt   ekatrimśatāstuvata prajā asṛjyanta yavāś cāyavāś cādhipataya āsan   trayastrimśatāstuvata bhūtāny aśāmyan prajāpatiḥ parameṣṭhy adhipatir  āsīt   lokaṃ pṛṇa chidraṃ pṛṇātho sīda dhruvā tvam   indrāgnī tvā bṛhaspatir asmin yonāv asīṣadan  tā asya sūdadohasaḥ somam śrīṇanti pṛśnayaḥ   janman devānāṃ viśas triṣv ā rocane divaḥ  indraṃ viśvā avīvṛdhant samudravyacasaṃ giraḥ   rathītamam rathīnāṃ vājānām satpatiṃ patim   agne jātān pra ṇuda naḥ sapatnān praty ajātān nuda jātavedaḥ   adhi no brūhi sumanā aheḍams tava syāma śarmams trivarūtha udbhau  sahasā jātān pra ṇudā naḥ sapatnān praty ajātān jātavedo nudasva   adhi no brūhi sumanasyamāno vayam syāma pra ṇudā naḥ sapatnān  ṣoḍaśī stoma ojo draviṇam   catuścatvārimśa stomo varco draviṇam   agneḥ purīṣam asya apso nāma tāṃ tvā viśve abhi gṛṇantu devāḥ   stomapṛṣṭhā ghṛtavatīha sīda prajāvad asme draviṇā yajasva  evaś chandaḥ   varivaś chandaḥ   śaṃbhūś chandaḥ   paribhūś chandaḥ   ācchac chandaḥ   manaś chandaḥ   vyacaś chandaḥ   sindhuś chandaḥ   samudraś chandaḥ   sariraṃ chandaḥ   kakup chandaḥ   trikakup chandaḥ   kāvyaṃ chandaḥ   aṅkupaṃ chandaḥ   akṣarapaṅktiś chandaḥ   padapaṅktiś chandaḥ   viṣṭārapaṅktiś chandaḥ   kṣuro bhrājaś chandaḥ  ācchac chandaḥ   pracchac chandaḥ   saṃyac chandaḥ   viyac chandaḥ   bṛhac chandaḥ   rathantaraṃ chandaḥ   nikāyaś chandaḥ   vivadhaś chandaḥ   giraś chandaḥ   bhrajaś chandaḥ   samstup chandaḥ   anuṣṭup chandaḥ   evaś chandaḥ   varivaś chandaḥ   vayaś chandaḥ   vayaskṛc chandaḥ   viṣpardhāś chandaḥ   viśālaṃ chandaḥ   chadiś chandaḥ   dūrohaṇaṃ chandaḥ   tandraṃ chandaḥ   aṅkāṅkaṃ chandaḥ  raśminā satyāya satyaṃ jinva   pretinā dharmaṇā dharmaṃ jinva   anvityā divā divaṃ jinva   saṃdhināntarikṣeṇāntarikṣaṃ jinva   pratidhin pṛthivyā pṛthivīṃ jinva   viṣṭambhena vṛṣṭyā vṛsṭiṃ jinva   pravayāhnāhar jinva   anuyā ratryā rātrīṃ jinva   uśijā vasubhyo vasūn jinva   praketenādityebhya ādityān jinva  tantunā rāyaspoṣeṇa rāyaspoṣaṃ jinva   samsarpeṇa śrutāya śrutaṃ jinva   aiḍenauṣadhībhir oṣadhīr jinva   uttamena tanūbhis tanūr jinva   vayodhasādhīteanādhītaṃ jinva   abhijitā tejasā tejo jinva  pratipad asi pratipade tvā   anupad asy anupade tvā   sampad asi sampade tvā   tejo 'si tejase tvā  trivṛd asi trivṛte tvā   pravṛd asi pravṛte tvā   vivṛd asi vivṛte tvā   savṛd asi savṛte tvā   ākramo 'sy ākramāya tvā   saṃkramo 'si saṃkramāya tvā   utkramo 'sy utkramāya tvā   utkrāntir asy utkrāntyai tvā   adhipatinorjorjaṃ jinva  rājñy asi prācī dig vasavas te devā adhipatayo 'gnir hetīnāṃ  pratidhartā trivṛt tvā stomaḥ pṛthivyām śrayatv ājyam uktham  avyathāyai stabhnātu rathantaram sāma pratiṣṭhityā antarikṣa ṛṣayas tvā  prathamajā deveṣu divo mātrayā varimṇā prathantu vidhartā cāyam  adhipatiś ca te tvā sarve saṃvidātā nākasya pṛṣṭhe svarge loke  yajamānaṃ ca sādayantu  virāḍ asi dakṣiṇā dig rudrās te devā adhipataya indro hetīnāṃ  pratidhartā pañcadaśas tvā stomaḥ pṛthivyām śrayatu pragam uktham  avyathāyai stabhnātu bṛhat sāma pratiṣṭhityā antarikṣa ṛṣayas tvā  prathamajā deveṣu divo mātrayā varimṇā prathantu vidhartā cāyam  adhipatiś ca te tvā sarve saṃvidātā nākasya pṛṣṭhe svarge loke  yajamānaṃ ca sādayantu  samrāḍ asi pratīcī dig ādityās te devā adhipatayo varuṇo  hetīnāṃ pratidhartā saptadaśas tvā stomaḥ pṛthivyām śrayatu  marutvatīyam uktham avyathāyai stabhnātu vairūpam sāma pratiṣṭhityā  antarikṣa ṛṣayas tvā prathamajā deveṣu divo mātrayā varimṇā prathantu  vidhartā cāyam adhipatiś ca te tvā sarve saṃvidātā nākasya pṛṣṭhe  svarge loke yajamānaṃ ca sādayantu  svarāḍ asy udīcy diṅ marutas te devā adhipatayaḥ somo hetīnāṃ  pratidhartaikavimśas tvā stomaḥ pṛthivyām śrayatu niṣkevalyam uktham  avyathāyai stabhnātu vairājam sāma pratiṣṭhityā antarikṣa ṛṣayas tvā  prathamajā deveṣu divo mātrayā varimṇā prathantu vidhartā cāyam  adhipatiś ca te tvā sarve saṃvidātā nākasya pṛṣṭhe svarge loke  yajamānaṃ ca sādayantu  adhipatny asi bṛhatī dig viśve te devā adhipatayo bṛhaspatir  hetīnāṃ pratidhartā triṇavatrayastrimśau tvā stomau pṛthivyām śrayatāṃ  vaiśvadevāgnimārute ukthe avyathāyai stabhnītām śākvararaivate sāmanī  pratiṣṭhityā antarikṣa ṛṣayas tvā prathamajā deveṣu divo mātrayā  varimṇā prathantu vidhartā cāyam adhipatiś ca te tvā sarve saṃvidātā  nākasya pṛṣṭhe svarge loke yajamānaṃ ca sādayantu  ayaṃ puro harikeśaḥ sūryaraśmis tasya rathagṛtsaś ca rathaujāś ca  senānīgrāmaṇyā  puñjikasthalā ca kratusthalā cāpsarasau daṅkṣṇavaḥ paśavo hetiḥ  pauruṣeyo vadhaḥ prahetis tebhyo namo astu te no 'vantu te no mṛḍayantu  te yaṃ dviṣmo yaś ca no dveṣṭi tam eṣāṃ jambhe dadhmaḥ  ayaṃ dakṣiṇā viśvakarmā tasya rathasvanaś ca rathecitraś ca  senānīgrāmaṇyā  menakā ca sahajanyā cāpsarasau yātudhānā hetī rakṣāmsi prahetis  tebhyo namo astu te no 'vantu te no mṛḍayantu te yaṃ dviṣmo yaś ca no  dveṣṭi tam eṣāṃ jambhe dadhmaḥ  ayaṃ paścād viśvavyacās tasya rathaprotaś cāsamarathaś ca  senānīgrāmaṇyā  pramlocantī cānumlocantī cāpsarasau vyāghrā hetiḥ sarpā prahetis tebhyo  namo astu te no 'vantu te no mṛḍayantu te yaṃ dviṣmo yaś ca no dveṣṭi tam  eṣāṃ jambhe dadhmaḥ  ayam uttarāt saṃyadvasus tasya tārkṣyaś cāriṣṭanemiś ca  senānīgrāmaṇyā  viśvācī ca ghṛtācī cāpsarasāv āpo hetir vātaḥ prahetis tebhyo namo  astu te no 'vantu te no mṛḍayantu te yaṃ dviṣmo yaś ca no dveṣṭi tam eṣāṃ  jambhe dadhmaḥ  ayam upary arvāgvasus tasya senajic ca suṣeṇaś ca senānīgrāmaṇyā   urvaśī ca pūrvacittiś cāpsarasāv avasphūrjan hetir vidyut prahetis  tebhyo namo astu te no 'vantu te no mṛḍayantu te yaṃ dviṣmo yaś ca no  dveṣṭi tam eṣāṃ jambhe dadhmaḥ  agnir mūrdhā divaḥ kakut patiḥ pṛthivyā ayam   apām retāmsi jinvati  ayam agniḥ sahasriṇo vājasya śatinas patiḥ   mūrdhā kavī rayīṇām  tvām agne puṣkarād adhy atharvā nir amanthata   mūrdhno viśvasya vāghataḥ  bhuvo yajñasya rajasaś ca netā yatrā niyudbhiḥ sacase śivābhiḥ   divi mūrdhānaṃ dadhiṣe svarṣāṃ jihvām agne cakṛṣe havyavāham  abodhy agniḥ samidhā janānāṃ prati dhenum ivāyatīm uṣāsam   yahvā iva pra vayām ujjihānāḥ pra bhānavaḥ sisrate nākam accha  avocāma kavaye medhyāya vaco vandāru vṛṣabhāya vṛṣṇe   gaviṣṭhiro namasā stomam agnau divīva rukmam uruvyañcam aśret  ayam iha prathamo dhāyi dhātṛbhir hotā yajiṣṭho adhvareṣv īḍyaḥ   yam apnavāno bhṛgavo virurucur vaneṣu citraṃ vibhvaṃ viśeviśe  janasya gopā ajaniṣṭa jāgṛvir agniḥ sudakṣaḥ suvitāya navyase   ghṛtapratīko bṛhatā divispṛśā dyumad vi bhāti bharatebhyaḥ śuciḥ  tvām agne aṅgiraso guhā hitam anv avindañ chiśriyāṇaṃ vanevane   sa jāyase mathyamānaḥ saho mahat tvām āhuḥ sahasas putram aṅgiraḥ  sakhāyaḥ saṃ vaḥ samyañcam iṣam stomaṃ cāgnaye   varṣiṣṭhāya kṣitīnām ūrjo naptre sahasvate  samsam id yuvase vṛṣann agne viśvāny arya ā   iḍas pade sam idhyase sa no vasūny ā bhara  tvāṃ citraśravastama havante vikṣu jantavaḥ   śociṣkeśaṃ purupriyāgne havyāya voḍhave  enā vo agniṃ namasorjo napātam ā huve   priyaṃ cetiṣṭham aratim svadhvaraṃ viśvasya dūtam amṛtam  viśvasya dūtam amṛtaṃ viśvasya dūtam amṛtam   sa yojate aruṣā viśvabhojasā sa dudravat svāhutaḥ  sa dudravat svāhutaḥ sa dudravat svāhutaḥ   subrahmā yajñaḥ suśamī vasūnāṃ devam rādho janānām  agne vājasya gomata īśānaḥ sahaso yaho   asme dhehi jātavedo mahi śravaḥ  sa idhāno vasuṣ kavir agnir īḍenyo girā   revad asmabhyaṃ purvaṇīka dīdihi  kṣapo rājann uta tmanāgne vastor utoṣasaḥ   sa tigmajambha rakṣaso daha prati  bhadro no agnir āhuto bhadrā rātiḥ subhaga bhadro adhvaraḥ   bhadrā uta praśastayaḥ  bhadrā uta praśastayo bhadraṃ manaḥ kṛṇuṣva vṛtratūrye   yenā samatsu sāsahaḥ  yenā samatsu sāsaho 'va sthirā tanuhi bhūri śardhatām   vanemā te abhiṣṭibhiḥ  agniṃ taṃ manye yo vasur astaṃ yaṃ yanti dhenavaḥ   astam arvanta āśavo 'staṃ nityāso vājina iṣam stotṛbhya ā bhara  so agnir yo vasur gṛṇe saṃ yam āyanti dhenavaḥ   sam arvanto raghudruvaḥ sam sujātāsaḥ sūraya iṣam stotṛbhya ā bhara  ubhe suścandra sarpiṣo darvī śrīṇīṣa āsani   uto na ut pupūryā uktheṣu śavasas pata iṣam stotṛbhya ā bhara  agne tam adyāśvaṃ na stomaiḥ kratuṃ na bhadram hṛdispṛśam   ṛdhyāmā ta ohaiḥ  adhā hy agne krator bhadrasya dakṣasya sādhoḥ   rathīr ṛtasya bṛhato babhūtha  ebhir no arkair bhavā no arvāṅ svar ṇa jyotiḥ   agne viśvebhiḥ sumanā anīkaiḥ  agnim hotāraṃ manye dāsvantaṃ vasum sūnum sahaso jātavedasaṃ  vipraṃ na jātavedasam   ya ūrdhvayā svadhvaro devo devācyā kṛpā   ghṛtasya vibhrāṣṭim anu vaṣṭi śociṣājuhvānasya sarpiṣaḥ  agne tvaṃ no antama uta trātā śivo bhava varūthyaḥ  vasur agnir vasuśravā acchā nakṣi dyumattamam rayiṃ dāḥ  taṃ tvā śociṣṭha dīdivaḥ sumnāya nūnam īmahe sakhibhyaḥ  yena ṛṣayas tapasā satram āyann indhānā agnim svar ābharantaḥ   tasminn ahaṃ ni dadhe nāke asgniṃ yam āhur manava stīrṇabarhiṣam  taṃ patnībhir anu gacchema devāḥ putrair bhrātṛbhir uta vā  hiraṇyaiḥ   nākaṃ gṛbhṇānāḥ sukṛtasya loke tṛtīye pṛṣṭhe adhi rocane divaḥ  ā vāco madhyam aruhad guraṇyur ayam agniḥ satpatiś cekitānaḥ   pṛṣṭhe pṛthivyā nihito davidyutad adhas padaṃ kṛṇutāṃ ye pṛtanyavaḥ   ayam agnir vīratamo vayodhāḥ sahasriyo dyotatām aprayucchan   vibhrājamānaḥ sarirasya madhya upa pra yāhi divyāni dhāma  sampra cyavadhvam upa sampra yātāgne patho devayānān kṛṇudhvam   punaḥ kṛṇvānā pitarā yuvānānvā tāmsīt tvayi tantum etam  ud budhyasvāgne prati jāgṛhi tvam iṣṭāpūrte sam sṛjethām ayaṃ ca   asmint sadhasthe adhy uttarasmin visve devā yajamānāś ca sīdata  yena vahasi sahasraṃ yenāgne sarvavedasam   tenemaṃ yajñaṃ no naya svar deveṣu gantave  ayaṃ te yonir ṛtviyo yato jāto arocathāḥ   taṃ jānann agna ārohāthā no vardhayā rayim  tapaś ca tapasyaś ca śaiśirāv ṛtū agner antaḥśleṣo 'si kalpetāṃ  dyāvāpṛthivī kalpantām āpa oṣadhayaḥ kalpantām agnayaḥ pṛthaṅ nama  jyaiṣṭhyāya savratāḥ   ye agnayaḥ samanaso 'ntarā dyāvāpṛthivī ime śaiśirāv ṛtū  abhikalpamānā indram iva devā abhisaṃ viśantu tayā devatayāṅgirasvad  dhruve sīdatam  parameṣṭhī tvā sādayatu divas pṛṣṭhe jyotiṣmatīm   viśvasmai prāṇāyāpānāya vyānāyodānāya pratiṣṭhāyai caritrāya   sūryas te 'dhipatis tayā devatayāṅgirasvad dhruvā sīda  lokaṃ pṛṇa chidraṃ pṛṇātho sīda dhruvā tvam   indrāgnī tvā bṛhaspatir asmin yonāv asīṣadan  tā asya sūdadohasaḥ somam śrīṇanti pṛśnayaḥ   janman devānāṃ viśas triṣv ā rocane divaḥ  indraṃ viśvā avīvṛdhant samudravyacasaṃ giraḥ   rathītamam rathīnāṃ vājānām satpatiṃ patim  prothad aśvo na yavase 'viṣyan yadā mahaḥ saṃvaraṇād vy asthāt   ād asya vāto anu vāti śocir adha sma te vrajanaṃ kṛṣṇam asti  āyoṣ ṭvā sadane sādayāmy avataś chāyāyām samudrasya hṛdaye   raśmīvatīṃ bhāsvatīm ā yā dyāṃ bhāsy ā pṛthivīm orv antarikṣam  parameṣṭhī tvā sādayatu divas pṛṣṭhe vyacasvatīṃ prathasvatīm  divaṃ yaccha divaṃ dṛmha divaṃ mā himsīḥ  viśvasmai prāṇāyāpānāya vyānāyodānāya pratiṣṭhāyai caritrāya  sūryas tvābhi pātu mahyā svastyā chardiṣā śaṃtamena tayā  devatayāṅgirasvad dhruve sīdatam  sahasrasya pramāsi   sahasrasya pratimāsi   sahasrasyonmāsi   sāhasro 'si   sahasrāya tvā   namas te rudra manyava uto ta iṣave namaḥ   bāhubhyām uta te namaḥ  yā te rudra śivā tanūr aghorāpāpakāśinī   tayā nas tanvā śaṃtamayā giriśantābhi cākaśīhi  yām iṣuṃ giriśanta haste bibharṣy astave   śivāṃ giritra tāṃ kuru mā himsīḥ puruṣaṃ jagat  śivena vacasā tvā giriśācchā vadāmasi   yathā naḥ sarvam ij jagad ayakṣmam sumanā asat  adhy avocad adhivaktā prathamo daivyo bhiṣak   ahīmś ca sarvān jambhayant sarvāś ca yātudhānyo 'dharācīḥ parā suva  asau yas tāmro aruṇa uta babhruḥ sumaṅgalaḥ   ye cainam rudrā abhito dikṣu śritāḥ sahasraśo 'vaiṣām heḍa īmahe  asau yo 'vasarpati nīlagrīvo vilohitaḥ   utainaṃ gopā adṛśrann adṛśrann udahāryaḥ sa dṛṣto mṛḍayāti naḥ  namo 'stu nīlagrīvāya sahasrākṣāya mīḍhuṣe   atho ye asya satvāno 'haṃ tebhyo 'karaṃ namaḥ  pra muñca dhanvanas tvam ubhayor ārtnyor jyām   yāś ca te hasta iṣavaḥ parā tā bhagavo vapa  vijyaṃ dhanuḥ kapardino viśalyo vāṇavām uta   aneśann asya yā iṣava ābhur asya niṣaṅgadhiḥ  yā te hetir mīḍhuṣṭama haste babhūva te dhanuḥ   tayāsmān viśvatas tvam ayakṣmayā pari bhuja  pari te dhanvano hetir asmān vṛṇaktu viśvataḥ   atho ya iṣudhis tavāre asman ni dhehi tam  avatatya dhanuṣ ṭvam sahasrākṣa śateṣudhe   niśīrya śalyānāṃ mukhā śivo naḥ sumanā bhava  namas ta āyudhāyānātatāya dhṛṣṇave   ubhābhyām uta te namo bāhubhyāṃ tava dhanvane  mā no mahāntam uta mā no arbhakaṃ mā na ukṣantam uta mā na  ukṣitam   mā no vadhīḥ pitaraṃ mota mātaraṃ mā naḥ priyās tanvo rudra rīriṣaḥ  mā nas toke tanaye mā na āyuṣi mā no goṣu mā no aśveṣu rīriṣaḥ    mā no vīrān rudra bhāmino vadhīr haviṣmantaḥ sadam it tvā havāmahe  namo hiraṇyabāhave senānye diśāṃ ca pataye namo namo vṛkṣebhyo  harikeśebhyaḥ paśūnāṃ pataye namo namaḥ śaṣpiñjarāya tviṣīmate pathīnāṃ  pataye namo namp harikeśāyopavītine puṣṭānāṃ pataye namaḥ  namo babhluśāya vyādhine 'nnānāṃ pataye namo namo bhavasya hetyai  jagatāṃ pataye namo namo rudrāyātatāyine kṣetrāṇāṃ pataye namo namaḥ  sūtāyāhantyaivanānāṃ pataye namaḥ  namo rohitāya sthapataye vṛkṣāṇāṃ pataye namo namo bhuvantaye  vārivaskṛtāyauṣadhīnāṃ pataye namo namo mantriṇe vāṇijāya kakṣāṇāṃ  pataye namo nama uccairghoṣāyākrandayate pattīnāṃ pataye namaḥ  namaḥ kṛtsnāyatayā dhāvate satvanāṃ pataye namo namaḥ sahamānāya  nivyādhina āvyādhinīnāṃ pataye namo namo niṣaṅgiṇe kakubhāya stenānāṃ  pataye namo nam nicerave paricarāyāraṇyānāṃ pataye namaḥ  namo vañcate parivañcate stāyūnāṃ pataye namo namo niṣaṅgiṇa  iṣudhimate taskarāṇāṃ pataye namo namaḥ sṛkāyibhyo jighāmsadbhyo  muṣṇatāṃ pataye namo namo 'simadbhyo naktaṃ caradbhyo vikṛntānāṃ pataye  namaḥ  nama uṣṇīṣiṇe giricarāya kuluñcānāṃ pataye namo nama iṣumadhbyo  dhanvāyibhyaś ca vo namo nama ātanvānebhyaḥ pratidadhānebhyaś ca vo namo  nama āyacchadbhyo 'syadbhyaś ca vo namaḥ  namo visṛjadbhyo vidhyadbhyaś ca vo namo namaḥ svapadbhyo  jāgradbhyaś ca vo namo namaḥ śayānebhya āsīnebhyaś ca vo namo namas  tiṣṭhadbhyo dhāvadbhyaś ca vo namaḥ  namaḥ sabhābhyaḥ sabhāpatibhyaś ca vo namo namo 'śvebhyo  'śvapatibhyaś ca vo namo nama āvyādhinībhyo vividhyantībhyaś ca vo namo  nama ugaṇābhyas tṛmhatībhyaś ca vo namaḥ  namo gaṇebhyo gaṇapatibhyaś ca vo namo namo vrātebhyo  vrātapatibhyaś ca vo namo namgṛtsebhyo gṛtsapatibhyaś ca vo namo namo  virūpebhyo viśvarūpebhyaś ca vo namaḥ  namaḥ senābhyaḥ senānibhyaś ca vo namo namo rathibhyo aratebhyaś ca  vo namo namaḥ kṣattṛbhyaḥ saṃgrahītṛbhyaś ca vo namo namo mahadbhyo  arbhakebhyaś ca vo namaḥ  namas takṣabhyo rathakārebhyaś ca vo namo namaḥ kulālebhyaḥ  kurmārebhyaś ca vo namo namo niṣādebhyaḥ puñjiṣṭebhyaś ca vo namo namaḥ  śvanibhyo mṛgayubhyaś ca vo namaḥ  namaḥ śvabhyaḥ śvapatibhyaś ca vo namo namo bhavāya ca rudrāya ca  namaḥ śarvāya ca paśupataye ca namo nīlagrīvāya ca śitikaṇṭhāya ca  namaḥ kapardine ca vyuptakeśāya ca namaḥ sahasrākṣāya ca  śatadhanvane ca namo giriśayāya ca śipiviṣṭāya ca namo mīḍhuṣṭamāya  ceṣumate ca  namo hrasvāya ca vāmanāya ca namo bṛhate ca varṣīyase ca namo  vṛddhāya ca savṛdhe ca namo 'gryāya ca prathamāya ca  nama āśave cājirāya ca namaḥ śīghryāya ca śībhyāya ca nama  ūrmyāya cāvasvanyāya ca namo nādeyāya ca dvīpyāya ca  namo jyeṣṭhāya ca kaniṣṭhāya ca namaḥ pūrvajāya cāparajāya ca  namo madhyamāya cāpagalbhāya ca namo jaghanyāya ca budhnyāya ca  namaḥ somyāya ca pratisaryāya ca namo yāmyāya ca kṣemyāya ca  namaḥ ślokyāya cāvasānyāya ca nama urvaryāya ca khalyāya ca  namo vanyāya ca kakṣṇyāya ca namaḥ śravāya ca pratiśravāya ca  nama āśuṣeṇāya cāśurathāya ca namaḥ śūrāya cāvabhedine ca  namo bilmine ca kavacine ca namo varmiṇe ca varūthine ca namaḥ  śrutāya ca śrutasenāya ca namo dundubhyāya cāhananyāya ca  namo dhṛṣṇave ca pramṛśāya ca namo niṣaṅgiṇe ceṣudhimate ca  namas tīkṣṇeṣave cāyudhine ca namaḥ svāyudhāya ca sudhanvane ca  namaḥ srutyāya ca pathyāya ca namaḥ kāṭyāya ca nīpyāya ca namaḥ  kulyāya ca sarasyāya ca namo nādeyāya ca vaiśantāya ca  namaḥ kūpyāya cāvaṭyāya ca namo vīdhryāya cātapyāya ca namo  meghyāya ca ca vidyutyāya namo varṣyāya cāvarṣyāya ca  namo vātyāya ca reṣmyāya ca namo vāstavyāya ca vāstupāya ca  namaḥ somāya ca rudrāya ca namas tāmrāya cāruṇāya ca  namaḥ śaṃgave ca paśupataye ca nama ugrāya ca bhīmāya ca namo  agrevadhāya ca dūrevadhāya ca namo hantre ca hanīyase ca namo vṛkṣebhyo  harikeśebhyo namas tārāya  namaḥ śambhavāya ca mayobhavāya ca namaḥ śaṃkarāya ca  mayaskarāya ca namaḥ śivāya ca śivatarāya ca  namaḥ pāryāya cāvāryāya ca namaḥ prataraṇāya cottaraṇāya ca namas  tīrthyāya ca kūlyāya ca namaḥ śaṣpyāya ca phenyāya ca  namaḥ sikatyāya ca pravāhyāya ca namaḥ kimśilāya ca kṣayaṇāya  ca namaḥ kapardine ca pulastaye ca nama iriṇyāya ca prapathyāya ca  namo vrajyāya ca goṣṭhyāya ca namas talpyāya ca gehyāya ca namo  hṛdayyāya ca niveṣyāya ca namaḥ kāṭyāya ca gahvareṣṭhāya ca  namaḥ śuṣkyāya ca harityāya ca namaḥ pāmsavyāya ca rajasyāya ca  namo lopyāya colapyāya ca nama ūrvyāya ca sūrvyāya ca  namaḥ parṇāya ca parṇaśadāya ca nama udguramāṇāya cābhighnate ca  nama ākhidate ca prakhidate ca nama iṣukṛdbhyo dhanuṣkṛdbhyas ca vo  namo namo vaḥ kirikebhyo devānām hṛdayebhyo namo vicinvatkebhyo namo  vikṣiṇatkebhyo nama ānirhatebhyaḥ  drāpe andhasas pate daridra nīlalohita   āsāṃ prajānām eṣāṃ paśūnāṃ mā bher mā roṅ mo ca naḥ kiṃ canāmamat   imā rudrāya tavase kapardine kṣayadvīrāya pra bharāmahe matīḥ   yathā śam asad dvipade catuṣpade viśvaṃ puṣṭaṃ grāme asminn anāturam  yā te rudra śivā tanūḥ śivā viśvāhā bheṣajī   śivā rutasya bheṣajī tayā no mṛḍa jīvase  pari no rudrasya hetir vṛṇaktu pari tveṣasya durmatir aghāyoḥ   ava sthirā maghavadbhyas tanuṣva mīḍhvas tokāya tanayāya mṛḍa  mīḍhuṣṭama śivatama śivo naḥ sumanā bhava   parame vṛkṣa āyudhaṃ nidhāya kṛttiṃ vasāna ā cara pinākaṃ bibhrad  ā gahi  vikiridra vilohita namas te astu bhagavaḥ   yās te sahasram hetayo 'nyam asman ni vapantu tāḥ  sahasrāṇi sahasraśo bāhvos tava hetayaḥ   tāsām īśāno bhagavaḥ parācīnā mukhā kṛdhi  asaṃkhyātā sahasrāṇi ye rudrā adhi bhūmyām   teṣām sahasrayojane 'va dhanvāni tanmasi  asmin mahaty arṇave 'ntarikṣe bhavā adhi   teṣām sahasrayojane 'va dhanvāni tanmasi  nīlagrīvāḥ śitikaṇṭhā divam rudrā upāśritāḥ   teṣām sahasrayojane 'va dhanvāni tanmasi  nīlagrīvāḥ śitikaṇṭhāḥ śarvā adhaḥ kṣamācarāḥ   teṣām sahasrayojane 'va dhanvāni tanmasi  ye vṛkṣeṣu śaṣpiñjarā nīlagrīvā vilohitāḥ   teṣām sahasrayojane 'va dhanvāni tanmasi  ye bhūtānām adhipatayo viśikhāsaḥ kapardinaḥ   teṣām sahasrayojane 'va dhanvāni tanmasi  ye pathāṃ pathirakṣasa ailabṛdā āyuryudhaḥ   teṣām sahasrayojane 'va dhanvāni tanmasi  ye tīrthāni pracaranti sṛkāhastā niṣaṅgiṇaḥ   teṣām sahasrayojane 'va dhanvāni tanmasi  ye 'nneṣu vividhyanti pātreṣu pibato janān   teṣām sahasrayojane 'va dhanvāni tanmasi  ye etāvantaś ca bhūyāmsaś ca diśo rudrā vitasthire   teṣām sahasrayojane 'va dhanvāni tanmasi  namo 'stu rudrebhyo ye divi yeṣāṃ varṣam iṣavaḥ   tebhyo daśa prācīr daśa dakṣiṇā daśa pratīcīr daśodīcīr daśordhvāḥ   tebhyo namo astu te no 'vantu te no mṛḍayantu te yaṃ dviṣmo yaś ca no  dveṣṭi tam eṣāṃ jambhe dadhmaḥ  namo 'stu rudrebhyo ye 'ntarikṣe yeṣāṃ vāta iṣavaḥ   tebhyo daśa prācīr daśa dakṣiṇā daśa pratīcīr daśodīcīr daśordhvāḥ   tebhyo namo astu te no 'vantu te no mṛḍayantu te yaṃ dviṣmo yaś ca no  dveṣṭi tam eṣāṃ jambhe dadhmaḥ  namo 'stu rudrebhyo ye pṛthivyāṃ yeṣām annam iṣavaḥ   tebhyo daśa prācīr daśa dakṣiṇā daśa pratīcīr daśodīcīr daśordhvāḥ   tebhyo namo astu te no 'vantu te no mṛḍayantu te yaṃ dviṣmo yaś ca no  dveṣṭi tam eṣāṃ jambhe dadhmaḥ   aśmann ūrjaṃ parvate śiśriyāṇām adbhya oṣadhībhyo vanaspatibhyo  'dhi sambhṛtaṃ payaḥ   tāṃ na iṣam ūrjaṃ dhatta marutaḥ samrarāṇāḥ  aśmams te kṣut   mayi ta ūrk   yaṃ dviṣmas taṃ te śug ṛcchatu  imā me agna iṣṭakā dhenavaḥ santv ekā ca daśa ca daśa ca śataṃ ca  śataṃ ca sahasraṃ ca sahasraṃ cāyutaṃ cāyutaṃ ca niyutaṃ ca niyutaṃ ca  prayutaṃ cārbudaṃ ca nyarbudam samudraś ca madhyaṃ cāntaś ca parārdhaś  caitā me agna iṣṭakā dhenavaḥ santv amutrāmuṣmiṃl loke  ṛtava stha ṛtāvṛdha ṛtuṣṭhā stha ṛtāvṛdhaḥ   ghṛtaścyuto madhuścyuto virājo nāma kāmadughā akṣīyamāṇāḥ  samudrasya tvāvakayāgne pari vyayāmasi   pāvako asmabhyam śivo bhava  himasya tvā jarāyuṇāgne pari vyayāmasi   pāvako asmabhyam śivo bhava  upa jmann upa vetase 'va tara nadīṣv ā   agne pittam apām asi   maṇḍūki tābhir ā gahi semaṃ no yajñaṃ pāvakavarṇam śivaṃ kṛdhi  apām idaṃ nyayanam samudrasya niveśanam   anyāms te asmat tapantu hetayaḥ pāvako asmabhyam śivo bhava  agne pāvaka rociṣā mandrayā deva jihvayā   ā devān vakṣi yakṣi ca  sa naḥ pāvaka dīdivo 'gne devām ihā vaha   upa yajñam haviś ca naḥ  pāvakayā yaś citayantyā kṛpā kṣāman ruruca uṣaso na bhānunā   tūrvan na yāmann etaśasya nū raṇa ā yo ghṛṇe na tatṛṣāṇo ajaraḥ  namas te harase śociṣe namas te astv arciṣe   anyāms te asmat tapantu hetayaḥ pāvako asmabhyam śivo bhava  nṛṣade veṭ   apsuṣade veṭ   barhiṣade veṭ   vanasade veṭ   svarvide veṭ  ye devā devānāṃ yajñiyā yajñiyānām saṃvatsarīṇam upa bhāgam  āsate   ahutādo haviṣo yajñe asmint svayaṃ pibantu madhuno ghṛtasya  ye devā deveṣv adhi devatvam āyan ye brahmaṇaḥ puraetāro asya   yebhyo na ṛte pavate dhāma kiṃ cana na te divo na pṛthivyā adhi snuṣu   prāṇadā apānadā vyānadā varcodā varivodāḥ   anyāms te asmat tapantu hetayaḥ pāvako asmabhyam śivo bhava  agnis tigmena śociṣā yāsad viśvaṃ ny atriṇam   agnir no vanate rayim  ya imā viśvā bhuvanāni juhvad ṛṣir hotā ny asīdat pitā naḥ   sa āśiṣā draviṇam icchamānaḥ prathamacchad avarām ā viveśa  kim svid āsīd adhiṣṭhānam ārambhaṇaṃ katamat svit kathāsīt   yato bhūmiṃ janayan viśvakarmā vi dyām aurṇon mahinā viśvacakṣāḥ  viśvataścakṣur uta viśvatomukho viśvatobāhur uta viśvataspāt   saṃ bāhubhyāṃ dhamati saṃ patatrair dyāvābhūmī janayan deva ekaḥ  kim svid vanaṃ ka u sa vṛkṣa āsa yato dyāvāpṛthivī niṣṭatakṣuḥ   manīṣiṇo manasā pṛcchated u tad yad adhyatiṣṭhad bhuvanāni dhārayan  yā te dhāmāni paramāṇi yāvamā yā madhyamā viśvakarmann  utemā   śikṣā sakhibhyo haviṣi svadhāvaḥ svayaṃ yajasva tanvaṃ vṛdhānaḥ  viśvakarman haviṣā vāvṛdhānaḥ svayaṃ yajasva pṛthivīm uta dyām   muhyantv anye abhito sapatnā ihāsmākaṃ maghavā sūrir astu  vācas patiṃ viśvakarmāṇam ūtaye manojuvaṃ vāje adyā huvema   sa no viśvāni havanāni joṣad viśvaśambhūr avase sādhukarmā  viśvakarman haviṣā vardhanena trātāram indram akṛṇor avadhyam   tasmai viśaḥ samanamanta pūrvīr ayam ugro vihavyo yathāsat  cakṣuṣaḥ pitā manasā hi dhīro ghṛtam ene ajanan namnamāne   yaded antā adadṛhanta pūrva ād id dyāvāpṛthivī aprathetām  viśvakarmā vimanā ād vihāyā dhātā vidhātā paramota saṃdṛk   teṣām iṣṭāni sam iṣā madanti yatrā saptaṛṣīn para ekam āhuḥ  yo naḥ pitā janitā yo vidhātā dhāmāni veda bhuvanāni viśvā   yo devānāṃ nāmadhā eka eva tam saṃpraśnaṃ bhuvanā yanty anyā  ta āyajanta draviṇam sam asmā ṛṣayaḥ pūrve jaritāro na bhūnā   asūrte sūrte rajasi niṣatte ye bhūtāni samakṛṇvann imāni  paro divā para enā pṛthivyā paro devebhir asurair yad asti   kam svid garbhaṃ prathamaṃ dadhra āpo yatra devāḥ samapaśyanta pūrve  tam id garbhaṃ prathamaṃ dadhra āpo yatra devāḥ samagacchanta  viśve   ajasya nābhāv adhy ekam arpitaṃ yasmin viśvāni bhuvanāni tasthuḥ  na taṃ vidātha ya imā jajānānyad yuṣmākam antaraṃ babhūva   nīhāreṇa prāvṛtā jalpyā cāsutṛpa ukthaśāsaś caranti  viśvakarmā hy ajaniṣṭa deva ād id gandharvo abhavad dvitīyaḥ   tṛtīyaḥ pitā janitauṣadhīnām apāṃ garbhaṃ vy adadhāt purutrā  āśuḥ śiśāno vṛṣabho na bhīmo ghanāghanaḥ kṣobhaṇaś carṣaṇīnām   saṃkrandano 'nimiṣa ekavīraḥ śatam senā ajayat sākam indraḥ  saṃkrandanenānimiṣeṇa jiṣṇunā yutkāreṇa duścyavanena dhṛṣṇunā   tad indreṇa jayata tat sahadhvaṃ yudho nara iṣuhastena vṛṣṇā  sa iṣuhastaiḥ sa niṣaṅgibhir vaśī samsraṣṭā sa yudha indro gaṇena   samsṛṣṭajit somapā bāhuśardhy ugradhanvā pratihitābhir astā  bṛhaspate pari dīyā rathena rakṣohāmitrān apabādhamānaḥ   prabhañjant senāḥ pramṛṇo yudhā jayann asmākam edhy avitā rathānām  balavijñāya sthaviraḥ pravīraḥ sahasvān vājī sahamāna ugraḥ   abhivīro abhisatvā sahojā jaitram indra ratham ā tiṣṭha govit  gotrabhidaṃ govidaṃ vajrabāhuṃ jayantam ajma pramṛṇantam ojasā   imam sajātā anu vīrayadhvam indram sakhāyo anu sam rabhadhvam  abhi gotrāṇi sahasā gāhamāno 'dayo vīraḥ śatamanyur indraḥ   duścyavanaḥ pṛtanāṣāḍ ayudhyo 'smākam senā avatu pra yutsu  indra āsāṃ netā bṛhaspatir dakṣiṇā yajñaḥ pura etu somaḥ   devasenānām abhibhañjatīnāṃ jayantīnāṃ maruto yantv agram  indrasya vṛṣṇo varuṇasya rājña ādityānāṃ marutām śardha ugram   mahāmanasāṃ bhuvanacyavānāṃ ghoṣo devānāṃ jayatām ud asthāt  ud dharṣaya maghavann āyudhāny ut satvanāṃ māmakānāṃ manāmsi   ud vṛtrahan vājināṃ vājināny ud rathānāṃ jayatāṃ yantu ghoṣāḥ  asmākam indraḥ samṛteṣu dhvajeṣv asmākaṃ yā iṣavas tā jayantu   asmākaṃ vīrā uttare bhavantv asmām u devā avatā haveṣu  amīṣāṃ cittaṃ pratilobhayantī gṛhāṇāṅgāny apve parehi   abhi prehi nir daha hṛtsu śokair andhenāmitrās tamasā sacantām  avasṛṣṭā parā pata śaravye brahmasamśite   gacchāmitrān pra padyasva māmīṣāṃ kaṃ canoc chiṣaḥ  pretā jayatā nara indro vaḥ śarma yacchatu   ugrā vaḥ santu bāhavo 'nādhṛṣyā yathāsatha  asau yā senā marutaḥ pareṣām abhyaiti na ojasā spardhamānā   tāṃ gūhata tamasāpavratena yathāmī anyo anyaṃ na jānan  yatra vāṇāḥ sampatanti kumārā viśikhā iva   tatra indro bṛhaspatir aditiḥ śarma yacchatu viśvāhā śarma yacchatu  marmāṇi te varmaṇā chādayāmi somas tvā rājāmṛtenānu vastām   uror varīyo varuṇas te kṛṇotu jayantaṃ tvānu devā madantu  ud enam uttarāṃ nayāgne ghṛtenāhuta   rāyaspoṣeṇa ram sṛja prajayā ca bahuṃ kṛdhi  indremaṃ pratarāṃ naya sajātānām asadvaśī   sam enaṃ varcasā sṛja devānāṃ bhāgadā asat  yasaya kurmo gṛhe havis tam agne vardhayā tvam   tasmai devā adhi bravann ayaṃ ca brahmaṇaspatiḥ  ud u tvā viśve devā agne bharantu cittibhiḥ   sa no bahva śivas tvam supratīko vibhāvasuḥ  pañca diśo daivīr yajñam avantu devīr apāmatiṃ durmatiṃ  bādhamānāḥ   rāyaspoṣe yajñapatim ābhajantī rāyaspoṣe adhi yajño asthāt  samiddhe agnāv adhi māmahāna ukthapatra īḍyo gṛbhītaḥ   taptaṃ gharmaṃ parigṛhyāyajantorjā yad yajñam ayajanta devāḥ  daivyāya dhartre joṣṭre devaśrīḥ śrīmanāḥ śatapayāḥ   parigṛhya devā yajñam āyan devā devebhyo adhvaryanto asthuḥ  vītam haviḥ śamitam śamitā yajadhyai turīyo yajño yatra havyam  eti   tato vākā āśiṣo no juṣantām  sūryaraśmir harikeśaḥ purastāt savitā jyotir ud ayām ajasram   tasya pūṣā prasave yāti vidvānt sampaśyan viśvā bhuvanāni gopāḥ  vimāna eṣa divo madhya āsta āpaprivān rodasī antarikṣam   sa viśvācīr abhi caṣṭe ghṛtācīr antarā pūrvam aparaṃ ca ketum  ukṣā samudro aruṇaḥ suparṇaḥ pūrvasya yoniṃ pitur ā viveśa   madhye divo nihitaḥ pṛśnir aśmā vi cakrame rajasas pāty antau  indraṃ viśvā avīvṛdhant samudravyacasaṃ giraḥ   rathītamam rathīnāṃ vājānām satpatiṃ patim  devahūr yajña ā ca vakṣat sumnahūr yajña ā ca vakṣat   yakṣad agnir devo devām ā ca vakṣat  vajasya mā prasave udgrābheṇod agrabhīt   adha sapatnān indro me nigrābheṇādharām akaḥ  udgrābhaṃ ca nigrābhaṃ ca brahma devā avīvṛdhan   adhā sapatnān indrāgnī me viṣūcīnān vy asyatām  kramadhvam agninā nākam ukhyam hasteṣu bibhrataḥ   divas pṛṣṭham svar gatvā miśrā devebhir ādhvam  prācīm anu pradiśaṃ prehi vidvān agner agne puroagnir bhaveha   viśvā āśā dīdyāno vi bhāhy ūrjaṃ no dhehi dvipade catuṣpade  pṛthivyā aham ud antarikṣam āruham antarikṣād divam āruham   divo nākasya pṛṣṭhāt svar jyotir agām aham  svar yanto nāpekṣanta ā dyām rohanti rodasī   yajñaṃ ye viśvatodhāram suvidvāmso vitenire  agne prehi prathamo devayatāṃ cakṣur devānām uta martyānām   iyakṣamāṇā bhṛgubhiḥ sajoṣāḥ svar yantu yajamānāḥ svasti  naktoṣāsā samanasā virūpe dhāpayete śiśum ekam samīcī   dyāvākṣāmā rukmo antar vi bhāti devā agniṃ dhārayan draviṇodāḥ  agne sahasrākṣa śatamūrdhañ chataṃ te prāṇāḥ sahasraṃ vyānāḥ   tvam sāhasrasya rāya īśiṣe tasmai te vidhema vājāya svāhā  suparṇo 'si garunmān pṛṣṭhe pṛthivyāḥ sīda   bhāsāntarikṣam ā pṛṇa jyotiṣā divam ut tabhāna tejasā diśa ud dṛmha  ājuhvānaḥ supratīkaḥ purastād agne yonim ā sīda sādhuyā   asmint sashasthe adhy uttarasmin viśve devā yajamānaś ca sīdata  tam savitur vareṇyasya citrām āhaṃ vṛṇe sumatiṃ viśvajanyām   yām asya kaṇvo aduhat prapīnām sahasradhārāṃ payasā mahīṃ gām  vidhema te parame janmann agne vidhema stomair avare sadhasthe   yasmād yoner udārithā yaje taṃ pra tve havīmṣi juhure samiddhe  preddho agne dīdihi puro no 'jasrayā sūrmyā yaviṣṭha   tvām śaśvanta upa yanti vājāḥ  agne tam adyāśvaṃ na stomaiḥ kratuṃ na bhadram hṛdispṛśam   ṛdhyāmā ta ohaiḥ  cittiṃ juhomi manasā ghṛtena yathā devā ihāgaman vītihotrā  ṛtāvṛdhaḥ   patye viśvasya bhūmano juhomi viśvakarmaṇe viśvāhādābhyam havi  sapta te agne samidhaḥ sapta jihvāḥ sapta ṛṣayaḥ sapta dhāma  priyāṇi   sapta hotrāḥ saptadhā tvā yajanti sapta yonīr ā pṛṇasva ghṛtena  svāhā  śukrajyotiś ca citrajyotiś ca satyajyotiś ca jyotiṣmāmś ca   śukraś ca ṛtapāś cātyamhāḥ  īdṛṅ cānyadṛṅ ca sadṛṅ ca pratisadṛṅ ca   mitaś ca saṃmitaś ca sabharāḥ  ṛtaś ca satyaś ca dhruvaś ca dharuṇaś ca   dhartā ca vidhartā ca vidhārayaḥ  ṛtajic ca satyajic ca senajic ca suṣeṇaś ca   antimitraś ca dūreamitraś ca gaṇaḥ  īdṛkṣāsa etādṛkṣāsa ū ṣu ṇaḥ sadṛkṣāsaḥ pratisadṛkṣāsa etana    mitāsaś ca saṃmitāso no adya sabharaso maruto yajñe asmin  svatavāmś ca praghāsī ca sāṃtapanaś ca gṛhamedhī ca   krīḍī ca śākī cojjeṣī   ugraś ca bhīmaś ca dhvāntaś ca dhuniś ca   sāsahvāmś cābhiyugvā ca vikṣipaḥ svāhā   indraṃ daivīr viśo maruto 'nuvartmāno 'bhavan yathendraṃ daivīr viśo  maruto 'nuvartmāno 'bhavan   evam imaṃ yajamānaṃ daivīś ca viśo mānuṣīścānuvartmāno bhavantu  imam stanam ūrjasvantaṃ dhayāpāṃ prapīnam agne sarirasya madhye   utsaṃ juṣasva madhumantam arvant samudriyam sadanam ā viśasva  ghṛtaṃ mimikṣe ghṛtam asya yonir ghṛte śrito ghṛtam v asya  dhāma   anuṣvadham ā vaha mādayasva svāhākṛtaṃ vṛṣabha vakṣi havyam  samudrād ūrmir madhumām ud ārad upāmśunā sam amṛtatvam ānaṭ   ghṛtasya nāma guhyaṃ yad asti jihvā devānām amṛtasya nābhiḥ  vayaṃ nāma pra bravāmā ghṛtasyāsmin yajñe dhārayāmā namobhiḥ   upa brahmā śṛṇavac chasyamānaṃ catuḥśṛṅgo 'vamīd gaura etat  catvāri śṛṅgā trayo asya pādā dve śīrṣe sapta hastāso asya   tridhā baddho vṛṣabho roravīti maho devo martyām ā viveśa  tridhā hitaṃ paṇibhir guhyamānaṃ gavi devāso ghṛtam anv avindan   indra ekam sūrya ekaṃ jajāna venād ekam svadhayā niṣ ṭatakṣuḥ  etā arṣanti hṛdyāt samudrāc chatavrajā ripuṇā nāvacakṣe   ghṛtasya dhārā abhi cākaśīmi hiraṇyayo vetaso madhya āsām  samyak sravanti sarito na dhenā antar hṛdā manasā pūyamānāḥ   ete arṣanty ūrmayo ghṛtasya mṛgā iva kṣipaṇor īṣamāṇāḥ  sindhor iva prādhvane śūghanāso vātapramiyaḥ patayanti yahvāḥ   ghṛtasya dhārā aruṣo na vājī kāṣṭhā bhindann ūrmibhiḥ pinvamānaḥ  abhi pravanta samaneva yoṣāḥ kalyāṇyaḥ smayamānāso agnim   ghṛtasya dhārāḥ samidho nasanta tā juṣāṇo haryati jātavedāḥ  kanyā iva vahatum etavā u añjy añjānā abhi cākaśīmi   yatra somaḥ sūyate yatra yajño ghṛtasya dhārā abhi tat pavante  abhy arṣata suṣṭutiṃ gavyam ājim asmāsu bhadrā draviṇāni dhatta   imaṃ yajñaṃ nayata devatā no ghṛtasya dhārā madhumat pavante  dhāman te viśvaṃ bhuvanam adhi śritam antaḥ samudre hṛdy antar  āyuṣi   apām anīke samithe ya ābhṛtas tam aśyāma madhumantaṃ ta ūrmim   vajaś ca me prasavaś ca me prayatiś ca me prasitiś ca me dhītiś ca  me kratuś ca me svaraś ca me ślokaś ca me śravaś ca me śrutiś ca me jyotiś  ca me svaś ca me yajñena kalpantām  prāṇaś ca me 'pānaś ca me vyānaś ca me 'suś ca me cittaṃ ca ma  ādhītaṃ ca me vāk ca me manaś ca me cakṣuś ca me śrotraṃ ca me dakṣaś ca  me balaṃ ca me yajñena kalpantām  ojas ca me sahaś ca ma ātmā ca me tanūś ca me śarma ca me varma ca  me 'ṅgāni ca me 'sthāni ca me parūmṣi ca me śarīrāṇi ca ma āyuś ca me  jarā ca me yajñena kalpantām  jyaiṣṭhyaṃ ca me ādhipatyaṃ ca me manyuś ca me bhāmaś ca me 'maś  ca me 'mbhaś ca me mahimā ca me varimā ca me prathimā ca me varṣimā ca  me drāghimā ca me vṛddhaṃ ca me vṛddhiś ca me yajñena kalpantām  satyaṃ ca me śraddhā ca me jagac ca me dhanaṃ ca me viśvaṃ ca me  mahaś ca me krīḍā ca me modaś ca me jātaṃ ca me janiṣyamāṇaṃ ca me sūktaṃ  ca me sukṛtaṃ ca me yajñena kalpantām  ṛtaṃ ca me 'mṛtaṃ ca me 'yakṣmaṃ ca me 'nāmayac ca me jīvātuś ca  me dīrghāyutvaṃ ca me 'namitraṃ ca me 'bhayaṃ ca me sukhaṃ ca me śayanaṃ  ca me suṣāś ca me sudinaṃ ca me yajñena kalpantām  yantā ca me dhartā ca me kṣemaś ca me dhṛtiś ca me viśvaṃ ca me  mahaś ca me saṃvic ca me jñātraṃ ca me sūś ca me prasūś ca me sīraṃ ca  me layaś ca me yajñena kalpantām  śaṃ ca me mayaś ca me priyaṃ ca me 'nukāmaś ca me kāmaś ca me  saumanasaś ca me bhagaś ca me draviṇaṃ ca me bhadraṃ ca me śreyaś ca me  vasīyaś ca me yaśaś ca me yajñena kalpantām  ūrk ca me sūnṛtā ca me payaś ca me rasaś ca me ghṛtaṃ ca me  madhu ca me sagdhiś ca me sapītiś ca me kṛṣiś ca me vṛṣṭiś ca me  jaitraṃ ca ma audbhidyaṃ ca me yajñena kalpantām  rayiś ca me rāyaś ca me puṣṭaṃ ca me puṣṭiś ca me vibhu ca me  prabhu ca me pūrṇaṃ ca me pūrṇataraṃ ca me kuyavaṃ ca me 'kṣitaṃ ca me  'nnaṃ ca me 'kṣuc ca me yajñena kalpantām  vittaṃ ca me vedyaṃ ca me bhūtaṃ ca me bhaviṣyac ca me sugaṃ ca me  supathyaṃ ca ma ṛddhaṃ ca ma ṛddhiś ca me klptaṃ ca me klptiś ca me  matiś ca me sumatiś ca me yajñena kalpantām  vrīhayaś ca me yavāś ca me māṣāś ca me tilāś ca me mudgāś ca me  khalvāś ca me priyaṅgavaś ca me 'ṇavaś ca me śyāmākāś ca me nīvārāś ca  me godhūmāś ca me masūrāś ca me yajñena kalpantām  aśmā ca me mṛttikā ca me girayaś ca me parvatāś ca me sikatāś ca  me vanaspatayaś ca me hiraṇyaṃ ca me 'yaś ca me śyāmaṃ ca me lohaṃ ca me  sīsaṃ ca me trapu ca me yajñena kalpantām  agniś ca ma āpaś ca me vīrudhaś ca ma oṣadhayaś ca me  kṛṣṭapacyāś ca me 'kṛṣṭapacyāś ca me grāmyāś ca me paśava āraṇyāś ca  me vittaṃ ca me vittiś ca me bhūtaṃ ca me bhūtiś ca me yajñena kalpantām   vasu ca me vasatiś ca me karma ca me śaktiś ca me 'rthaś ca ma emaś  ca ma ityā ca me gatiś ca me yajñena kalpantām  agniś ca ma indraś ca me somaś ca ma indraś ca me savitā ca ma  indraś ca me sarasvatī ca ma indraś ca me pūṣā ca ma indraś ca me  bṛhaspatiś ca ma indraś ca me yajñena kalpantām  mitraś ca ma indraś ca me varuṇaś ca ma indraś ca me dhātā ca ma  indraś ca me tvaṣṭā ca ma indraś ca me marutaś ca ma indraś ca me viśve ca  me devā indraś ca me yajñena kalpantām  pṛthivī ca ma indraś ca me 'ntarikṣaṃ ca ma indraś ca me dyauś ca  ma indraś ca me samāś ca ma indraś ca me nakṣatrāṇi ca ma indraś ca me  diśaś ca ma indraś ca me yajñena kalpantām  amśuś ca me raśmiś ca me 'dābhyaś ca me 'dhipatiś ca ma upāmśuś ca  me 'ntaryāmaś ca ma aindravāyavaś ca me maitrāvaruṇaś ca ma āśvinaś ca me  pratiprasthānaś ca me śukraś ca me manthī ca me yajñena kalpantām  āgrayāṇaś ca me vaiśvadevaś ca me dhruvaś ca me vaiśvānaraś ca ma  aindrāgnaś ca me mahāvaiśvadevaś ca me marutvatīyāś ca me niṣkevalyaś ca  me sāvitraś ca me sārasvataś ca me patnīvataś ca me hāriyaojanaś ca me  yajñena kalpantām  srucaś ca me camasāś ca me vāyavyāni ca me droṇakalaśaś ca me  grāvāṇaś ca me 'dhiṣavaṇe ca me pūtabhṛc ca ma ādhavanīyaś ca me vediś  ca me barhiś ca me 'vabhṛtaś ca me svagākāraś ca me yajñena kalpantām  agniś ca me gharmaś ca me 'rkaś ca me sūryaś ca me prāṇaś ca me  'svamedhaś ca me pṛthivī ca me 'ditiś ca me ditiś ca me dyauś ca me  'ṅgulayaḥ śakvarayo diśaś ca me yajñena kalpantām  vrataṃ ca ma ṛtavaś ca me tapaś ca me saṃvatsaraś ca me 'horātre  ūrvaṣṭhīve bṛhadrathantare ca me yajñena kalpantām  ekā ca me tisraś ca me tisraś ca me pañca ca me pañca ca me sapta  ca me sapta ca me nava ca me nava ca ma ekādaśa ca ma ekādaśa ca me  trayodaśa ca me trayodaśa ca me pañcadaśa ca me pañcadaśa ca me saptadaśa  ca me śaptadaśa ca me navadaśa ca me navadaśa ca ma ekavimśatiś ca ma  ekavimśatiś ca me trayovimśatiś ca me trayovimśatiś ca me pañcavimśatiś ca  me pañcavimśatiś ca me saptavimśatiś ca me saptavimśatiś ca me  navavimśatiś ca me navavimśatiś ca ma ekatrimśac ca ma ekatrimśac ca me  trayastrimśac ca me trayastrimśac ca me yajñena kalpantām  catasraś ca me 'ṣṭau ca me 'ṣṭau ca me dvādaśa ca me dvādaśa ca  me ṣoḍaśa ca me ṣoḍaśa ca me vimśatiś ca me vimśatiś ca me caturvimśatiś  ca me caturvimśatiś ca me 'ṣṭāvimśatiś ca me 'ṣṭāvimśatiś ca me  dvātrimśac ca me dvātrimśac ca me ṣaṭtrimśac ca me ṣaṭtrimśac ca me  catvārimśac ca me catvārimśac ca me catuścatvārimśac ca me  catuścatvārimśac ca me 'ṣṭācatvārimśac ca me 'ṣṭācatvārimśac ca me  yajñena kalpantām  tryaviś ca me tryavī ca me dityavāṭ ca me dityauhī ca me  pañcāviś ca me pañcāvī ca me trivatsaś ca me trivatsā ca me turyavāṭ ca  me turyauhī ca me yajñena kalpantām  paṣṭhavāṭ ca me paṣṭhauhī ca ma ukṣā ca me vaśā ca ma ṛṣabhaś  ca me vehac ca me 'naḍvāmś ca me dhenuś ca me yajñena kalpantām  vājāya svāhā prasavāya svāhāpijāya svāhā kratave svāhā  vasave svāhāharpataye svāhāhne svāhā mugdhāya svāhā mugdhāya  vainamśināya svāhāvinamśina āntyāyanāya svāhāntyāya bhauvanāya  svāhā bhuvanasya pataye svāhādhipataye svāhā prajāpataye svāhā   iyaṃ te rāṇ mitrāya yantāsi yamana ūrje tvā vṛṣṭyai tvā prajānāṃ  tvādhipatyāya  āyur yajñena kalpatāṃ prāṇo yajñena kalpatāṃ cakṣur yajñena  kalpatām śrotraṃ yajñena kalpatāṃ vāg yajñena kalpatāṃ mano yajñena  kalpatām ātmā yajñena kalpatāṃ brahmā yajñena kalpatāṃ jyotir yajñena  kalpatām svar yajñena kalpatāṃ pṛṣṭhaṃ yajñena kalpatāṃ yajño yajñena  kalpatām   stomaś ca yajuś ca ṛk ca sāma ca bṛhac ca rathantaraṃ ca   svar devā aganmāmṛtā abhūma prajāpateḥ prajā abhūma veṭ svāhā  vājasya nu prasave mātaraṃ mahīm aditiṃ nāma vacasā karāmahe   yasyām idaṃ viśvaṃ bhuvanam āviveśa tasyāṃ no devaḥ savitā dharma  sāviṣat  viśve adya maruto viśva ūtī viśve bhavantv agnayaḥ samiddhāḥ   viśve no devā avasā gamantu viśvam astu draviṇaṃ vājo asme  vājo naḥ sapta pradiśaś catasro vā parāvataḥ   vājo no viśvair devair dhanasātāv ihāvatu  vājo no adya pra suvāti dānaṃ vājo devām ṛtubhiḥ kalpayāti   vājo hi mā sarvavīraṃ jajāna viśvā āśā vājapatir jayeyam  vajaḥ purastād uta madhyato no vājo devān haviṣā vardhayāti   vājo hi mā sarvavīraṃ cakāra sarvā āśā vājapatir bhaveyam  saṃ mā sṛjāmi payasā pṛthivyāḥ saṃ mā sṛjāmy adbhir oṣadhībhiḥ   so 'haṃ vājam saneyam agne  payaḥ pṛthivyāṃ paya oṣadhīṣu payo divy antarikṣe payo dhāḥ   payasvatīḥ pradiśaḥ santu mahyam  devasya tvā savituḥ prasave 'śvinor bāhubhyāṃ pūṣṇo hastābhyām   sarasvatyai vāco yantur yantreṇāgneḥ sāmrājyenābhi ṣiñcāmi  ṛtāṣāḍ ṛtadhāmāgnir gandharvas tasyauṣadhayo 'psaraso mudo nāma    sa na idaṃ brahma kṣatraṃ pātu tasmai svāhā vāṭ tābhyaḥ svāhā  samhito viśvasāmā sūryo gandharvas tasya marīcayo 'psarasa āyuvo  nāma   sa na idaṃ brahma kṣatraṃ pātu tasmai svāhā vāṭ tābhyaḥ svāhā  suṣumṇaḥ sūryaraśmiś candramā gandharvas tasya nakṣatrāṇy apsaraso  bhekurayo nāma   sa na idaṃ brahma kṣatraṃ pātu tasmai svāhā vāṭ tābhyaḥ svāhā  iṣiro viśvavyacā vāto gandharvas tasyapo apsarasa ūrjo nāma   sa na idaṃ brahma kṣatraṃ pātu tasmai svāhā vāṭ tābhyaḥ svāhā  bhujyuḥ suparṇo yajño gandharvas tasya dakṣiṇā apsarasa stāvā  nāma   sa na idaṃ brahma kṣatraṃ pātu tasmai svāhā vāṭ tābhyaḥ svāhā  prajāpatir viśvakarmā mano gandharvas tasya ṛksāmāny apsarasa  eṣṭayo nāma   sa na idaṃ brahma kṣatraṃ pātu tasmai svāhā vāṭ tābhyaḥ svāhā  sa no bhuvanasya pate prajāpate yasya ta upari gṛhā yasya veha   asmai brahmaṇe 'smai kṣatrāya mahi śarma yaccha svāhā  samudro 'si nabhasvān ārdradānuḥ śambhūr mayobhūr abhi mā vāhi  svāhā   māruto 'si marutāṃ gaṇaḥ śambhūr mayobhūr abhi mā vāhi svāhā   avasyūr asi duvasvāñ chambhūr mayobhūr abhi mā vāhi svāhā  yās te agne sūrye ruco divam ātanvanti raśmibhiḥ   tābhir no adya sarvābhī ruce janāya nas kṛdhi  yā vo devāḥ sūrye ruco goṣv aśveṣu yā rucaḥ   indrāgnī tābhiḥ sarvābhī rucaṃ no dhatta bṛhaspate  rucaṃ no dhehi brāhmaṇeṣu rucam rājasu nas kṛdhi   rucaṃ viśyeṣu śūdreṣu mayi dhehi rucā rucam  tat tvā yāmi brahmaṇā vandamānas tad ā śāste yajamāno havirbhiḥ   aheḍamāno varuṇeha bodhy uruśamsa mā na āyuḥ pra moṣīḥ  svar ṇa gharmaḥ svāhā   svar ṇārkaḥ svāhā   svar ṇa śukraḥ svāhā   svar ṇa jyotiḥ svāhā   svar ṇa sūryaḥ svāhā  agniṃ yunajmi śavasā ghṛtena divyam suparṇaṃ vayasā bṛhantam   tena vayaṃ gamema bradhnasya viṣṭapam svo ruhāṇā adhi nakam uttamam  imau te pakṣāv ajarau patatriṇau yābhyām rakṣāmsy apahamsy agne   tābhyāṃ patema sukṛtām u lokaṃ yatra ṛṣayo jagmuḥ prathamajāḥ  purāṇāḥ  indur dakṣaḥ śyena ṛtāvā hiraṇyapakṣaḥ śakuno bhuraṇyuḥ   mahānt sadhasthe dhruva ā niṣatto namas te astu mā mā himsīḥ  divo mūrdhāsi pṛthivyā nābhir ūrg apām oṣadhīnām   viśvāyuḥ śarma saprathā namas pathe  viśvasya mūrdhann adhi tiṣṭhasi śritaḥ samudre te hṛdayam apsv  āyur apo dattodadhiṃ bhintta   divas parjanyād antarikṣāt pṛthivyās tato no vṛṣṭyāva  iṣṭo yajño bhṛgubhir āśīrdā vasubhiḥ   tasya na iṣṭasya prītasya draviṇehā gameḥ  iṣṭo agnir āhutaḥ pipartu na iṣṭam haviḥ   svagedaṃ devebhyo namaḥ  yad ākūtāt samasusrod dhṛdo vā manaso vā sambhṛtaṃ cakṣuṣo vā   tad anu preta sukṛtām u olkaṃ yatra ṛṣayo jagmuḥ prathamajāḥ  purāṇāḥ  etam sadhastha pari te dadāmi yam āvahāc chevadhiṃ jātavedāḥ   anvāgantā yajñapatir vo atra tam sma jānīta parame vyoman  etaṃ jānātha parame vyoman devāḥ sadhasthā vida rūpam asya   yad āgacchāt pathibhir devayānair iṣṭāpūrte kṛṇavāthāvir asmai  ud budhyasvāgne prati jāgṛhi tvam iṣṭāpūrte sam sṛjethām ayaṃ ca   asmint sadhasthe adhy uttarasmin visve devā yajamānāś ca sīdata  yena vahasi sahasraṃ yenāgne sarvavedasam   tenemaṃ yajñaṃ no naya svar deveṣu gantave  prastareṇa paridhinā srucā vedyā ca barhiṣā   ṛcemaṃ yajñaṃ no naya svar deveṣu gantave  yad dattaṃ yat parādānaṃ yat pūrtaṃ yāś ca dakṣiṇāḥ   tad agnir vaiśvakarmaṇaḥ svar deveṣu no dadhat  yatra dhārā anapetā madhor ghṛtasya ca yāḥ   tad agnir vaiśvakarmaṇaḥ svar deveṣu no dadhat  agnir asmi janmanā jātavedā ghṛtaṃ me cakṣur amṛtaṃ ma āsan   arkas tridhātū rajaso vimāno 'jasro gharmo havir asmi nāma  ṛco nāmāsmi yajūmṣi nāmāsmi sāmāni nāmāsmi   ye agnayaḥ prāñcajanyā asyāṃ pṛthivyām adhi   teṣām asi tvam uttamaḥ pra no jīvatave suva  vārtrahatyāya śavase pṛtanāṣāhyāya ca   indra tvā vartayāmasi  sahadānuṃ puruhūta kṣiyantam ahastam indra saṃ piṇak kuṇārum   abhi vṛtraṃ vardhamānaṃ piyārum apādam indra tavasā jaghantha  vi na indra mṛdho jahi nīcā yaccha pṛtanyataḥ   yo asmām abhidāsaty adharaṃ gamayā tamaḥ  mṛgo na bhīmaḥ kucaro giriṣṭhāḥ parāvata ā jaganthā parasyāḥ   sṛkam samśāya pavim indra tigmaṃ vi śatrūn tāḍhi vi mṛdho nudasva  vaiśvānaro na ūtaya ā pra yātu parāvataḥ   agnir naḥ suṣṭutīr upa  pṛṣṭo divi pṛṣṭo agniḥ pṛthivyāṃ pṛṣṭo viśvā oṣadhīr ā viveśa    vaiśvānaraḥ sahasā pṛṣṭo agniḥ sa no divā sa riṣas pātu naktam  aśyāma te kāmam agne tavotī aśyāma rayim rayivaḥ suvīram   aśyāma vājam abhi vājayanto 'śyāma dyumnam ajarājaraṃ te  vayaṃ te adya rarimā hi kāmam uttānahastā namasopasadya   yajiṣṭhena manasā yakṣi devān asredhatā manmanā vipro agne  dhāmacchad agnir indro brahmā devo bṛhaspatiḥ   sacetaso viśve devāyajñaṃ prāvantu naḥ śubhe  tvaṃ yaviṣṭha dāśuṣo nṛmḥ pāhi śṛṇudhī giraḥ   rakṣā tokam uta tmanā   svādvīṃ tvā svādunā tīvrāṃ tīvreṇāmṛtām amṛtena   madhumatīṃ madhumatā sṛjāmi sam somena  somo 'si   aśvibhyāṃ pacyasva   sarasvatyai pacyasva   indrāya sutrāmṇe pacyasva  parīto ṣiñcatā sutam somo ya uttamam haviḥ   dadhanvā yo naryo apsv antar ā suṣāva somam adribhiḥ  vāyoḥ pūtaḥ pavitreṇa pratyaṅk somo atidrutaḥ   indrasya yujyaḥ sakhā  vāyoḥ pūtaḥ pavitreṇa pratyaṅk somo atidrutaḥ   indrasya yujyaḥ sakhā  punāti te parisrutam somam sūryasya duhitā   vāreṇa śaśvatā tanā  brahma kṣatraṃ pavate teja indriyam surayā somaḥ suta āsuto madāya   śukreṇa deva devatāḥ pipṛgdhi rasenānnaṃ yajamānāya dhehi  kuvid aṅga yavamanto vayaṃ cid yathā dānty anupūrvaṃ viyūya   ihehaiṣāṃ kṛṇuhi bhojanāni ye barhiṣo namaktiṃ yajanti  upayāmagṛhīto 'sy aśvibhyāṃ tvā sarasvatyai tvendrāya tvā sutrāmṇe  eṣa te yonis tejase tvā vīryāya tvā balāya tvā  nānā hi vāṃ devahitam sadas kṛtaṃ mā sam sṛkṣāthāṃ parame vyoman    surā tvam asi śuṣmiṇī soma eṣa mā mā himsīḥ svāṃ yonim āviśantī  upayāmagṛhīto 'sy āśvinaṃ tejaḥ sārasvataṃ vīryam aindraṃ balam   eṣa te yonir modāya tvānandāya tvā mahase tvā  tejo 'si tejo mayi dhehi   vīryam asi vīryaṃ mayi dhehi   balam asi balaṃ mayi dhehi   ojo 'sy ojo mayi dhehi   manyur asi manyuṃ mayi dhehi   saho 'si saho mayi dhehi  yā vyāghraṃ viṣūcikobhau vṛkaṃ ca rakṣati   śyenaṃ patatriṇam simham semaṃ pātv amhasaḥ  yad āpipeṣa mātaraṃ putraḥ pramudito dhayan   etat tad agne anṛṇo bhavāmy ahatau pitarau mayā  sampṛca stha saṃ mā bhadreṇa pṛṅkta   vipṛca stha vi mā pāpmanā pṛṅkta  devā yajñam atanvata bheṣajaṃ bhiṣajāśvinā   vācā sarasvatī bhiṣag indrāyendriyāṇi dadhataḥ  dīkṣāyai rūpam śaṣpāṇi prāyaṇīyasya tokmāni   krayasya rūpam somasya lājāḥ somāmśavo madhu  ātithyarūpaṃ māsaraṃ mahāvīrasya nagnahuḥ   rūpam upasadām etat tisro rātrīḥ surāsutā  somasya rūpa krītasya parisrut pari ṣicyate   aśvibhyāṃ dudgdhaṃ bheṣajam indrāyaindram sarasvatyā  āsandī rūpam rājāsandyai vedyai kumbhī surādhānī   antara uttaravedyā rūpaṃ kārotaro bhiṣak  vedyā vediḥ sam āpyate barhiṣā barhir indriyam   yūpena yūpa āpyate praṇīto agnir agninā  havirdhānaṃ yad aśvināgnīdhraṃ yat sarasvatī   indrāyaindram sadas kṛtaṃ patnīśālaṃ gārhapatyaḥ  praiṣebhiḥ praiṣān āpnoty āprībhir āprīr yajñasya   prayājebhir anuyājān vaṣaṭkārebhir āhutīḥ  paśubhiḥ paśūn āpnoti puroḍāśair havīmṣy ā   chandobhiḥ sāmidhenīr yājyābhir vaṣaṭkārān  dhānāḥ karambhaḥ saktavaḥ parīvāpaḥ payo dadhi   somasya rūpam haviṣa āmikṣā vājinaṃ madhu  dhānānām rūpaṃ kuvalaṃ parīvāpasya godhūmāḥ   saktūnām rūpaṃ badaram upavākāḥ karambhasya  payaso rūpaṃ yad yavā dadhno rūpaṃ karkandhūni   saomasya rūpaṃ vājinam saumyasya rūpam āmikṣā  ā śrāvayeti stotriyāḥ pratyāśrāvo anurūpaḥ   yajeti dhayyārūpaṃ pragāthā yeyajāmahāḥ  ardhaṛcair ukthānām rūpaṃ padair āpnoti nividaḥ   praṇavaiḥ śastrāṇām rūpaṃ payasā soma āpyate  aśvibhyāṃ prātaḥsavanam indreṇaindraṃ mādhyandinam   vaiśvadevam sarasvatyā tṛtīyam āptam savanam  vāyavyair vāyavyān āpnoti satena droṇakalaśam   kumbhībhyām ambhṛṇau sute sthālībhi sthālīr āpnoti  yajurvhir āpyante grahā grahai stomāś ca viṣṭutīḥ   chandobhir ukthāśastrāṇi sāmnāvabhṛtha āpyate  iḍābhir bhakṣān āpnoti sūktavākenāśiṣaḥ   śamyunā patnīsaṃyājānt samiṣṭayajuṣā samsthām  vratena dīkṣām āpnoti dīkṣayāpnoti dakṣiṇām   dakṣiṇā śraddhām āpnoti śraddhayā satyam āpyate  etāvad rūpaṃ yajñasya yad devair brahmaṇā kṛtam   tad etat sarvam āpnoti yajñe sautrāmaṇī sute  surāvantaṃ barhiṣadam suvīraṃ yajñam hinvanti mahiṣā namobhiḥ   dadhānāḥ somaṃ divi devatāsu mademendraṃ yajamānāḥ svarkāḥ  yas te rasaḥ sambhṛta oṣadhīṣu somasya śuṣmaḥ surayā sutasya   tena jinva yajamānaṃ madena sarasvatīm aśvināv indram agnim  yam aśvinā namucer āsurād adhi sarasvaty asunod indriyāya   imaṃ tam śukraṃ madhumantam indum somam rājānam iha bhakṣayāmi  yad atra riptam rasinaḥ sutasya yad indro apibac chacībhiḥ   ahaṃ tad asya manasā śivena somam rājānam iha bhakṣayāmi  pitṛbhyaḥ svadhāyibhyaḥ svadhā namaḥ   pitāmahebhyaḥ svadhāyibhyaḥ svadhā namaḥ   prapitāmahebhyaḥ svadhāyibhyaḥ svadhā namaḥ   akṣan pitaraḥ   amīmadanta pitaraḥ   atītṛpanta pitaraḥ   pitaraḥ śundhadhvam  punantu mā pitaraḥ somyāsaḥ punantu mā pitāmahāḥ   punantu prapitāmahāḥ pavitreṇa śatāyuṣā  punantu mā pitāmahāḥ somyāsaḥ punantu prapitāmahāḥ   pavitreṇa śatāyuṣā viśvam āyur vy aśnavai  agna āyūmṣi pavasva ā suvorjam iṣaṃ ca naḥ   āre bādhasva ducchunām  punantu mā devajanāḥ punantu manasā dhiyaḥ   punantu viśvā bhūtāni jātavedaḥ punīhi mā  pavitreṇa punīhi mā śukreṇa deva dīdyat   agne kratvā kratūmr anu  yat te pavitram arciṣy agne vitatam antarā   brahma tena punātu mā  pavamānaḥ so adya naḥ pavitreṇa vicarṣaṇiḥ   yaḥ potā sa punātu mā  ubhābhyāṃ deva savitaḥ pavitreṇa savena ca   māṃ punīhi viśvataḥ  vaiśvadevī punatī devy āgād yasyām imā bahvyas tanvo  vītapṛṣṭhāḥ   tayā madantaḥ sadhamādeṣu vayam syāma patayo rayīṇām  ye samānāḥ samanasaḥ pitaro yamarājye   teṣāṃ lokaḥ svadhā namo yajño deveṣu kalpatām  ye samānāḥ samanaso jīvā jīveṣu māmakāḥ   teṣām śrīr mayi kalpatām asmiṃ loke satam samāḥ  dve sṛtī aśṛnavaṃ pitṝṇām ahaṃ devānām uta martyānām   tābhyām idaṃ viśvam ejat sam eti yad antarā pitaraṃ mātaraṃ ca  idam haviḥ prajananaṃ me astu daśavīram sarvagaṇam svastaye   ātmasani prajāsani paśusani lokasany abhayasani   agniḥ prajāṃ bahulāṃ me karotv annaṃ payo reto asmāsu dhatta  ud īratām avara ut parāsa un madhyamāḥ pitaraḥ somyāsaḥ   asuṃ ya īyur avṛkā ṛtajñās te no 'vantu pitaro haveṣu  aṅgiraso naḥ pitaro navagvā atharvāṇo bhṛgavaḥ somyāsaḥ   teṣāṃ vayam sumatau yajñiyānām api bhadre saumanase syāma  ye naḥ pūrve pitaraḥ somyāso 'nūhire somapīthaṃ vasiṣṭhāḥ   tebhir yamaḥ samrarāṇo havīmṣy uśann uśadbhiḥ pratikāmam attu  tvam soma pra cikito manīṣā tvam rajiṣṭham anu neṣi panthām   tava praṇītī pitaro na indo deveṣu ratnam abhajanta dhīrāḥ  tvayā hi naḥ pitaraḥ soma pūrve karmāṇi cakruḥ pavamāna dhīrāḥ   vanvann avātaḥ paridhīmr aporṇu vīrebhir aśvair maghavā bhavā naḥ  tvam soma pitṛbhiḥ saṃvidāno 'nu dyāvāpṛthivī ā tatantha   tasmai ta indo haviṣā vidhema vayam syāma patayo rayīṇām  barhiṣadaḥ pitara ūty arvāg imā vo havyā cakṛmā juṣadhvam   ta ā gatāvasā śaṃtamenāthā naḥ śaṃ yor arapo dadhāta  āhaṃ pitṛn suvidatrām avitsi napātaṃ ca vikramaṇaṃ ca viṣṇoḥ   barhiṣado ye svadhayā sutasya bhajanta pitvas ta ihāgamiṣṭhāḥ  upahūtāḥ pitaraḥ somyāso barhiṣyeṣu nidhiṣu priyeṣu   ta ā gamantu ta iha śruvantv adhi bruvantu te 'vantv asmān  ā yantu naḥ pitaraḥ somyāso 'gniṣvāttāḥ pathibhir devayānaiḥ   asmin yajñe svadhayā madanto 'dhi bruvantu te 'vantv asmān  agniṣvāttāḥ pitara eha gacchata sadaḥsadaḥ sadata supraṇītayaḥ   attā havīmṣi prayatāni barhiṣy athā rayim sarvavīraṃ dadhātana  ye agniṣvāttā ye anagniṣvāttā madhye divaḥ svadhayā mādayante   tebhyaḥ svarāḍ asunītim etāṃ yathāvaśaṃ tanvaṃ kalpayāti  agniṣvāttām ṛtumato havāmahe nārāśamse somapīthaṃ ya āśuḥ   te no viprāsaḥ suhavā bhavantu vayam syāma patayo rayīṇām  ācyā jānu dakṣiṇato niṣadyemaṃ yajñam abhi gṛṇīta viśve   mā himsiṣṭa pitaraḥ kena cin no yad va āgaḥ puruṣatā karāma  āsīnāso aruṇīnām upasthe rayiṃ dhatta dāśuṣe martyāya   putrebhyaḥ pitaras tasya vasvaḥ pra yacchata ta ihorjaṃ dadhāta  yam agne kavyavāhana tvaṃ cin manyase rayim   taṃ no gīrbhiḥ śravāyyaṃ devatrā panayā yujam  yo agniḥ kavyavāhanaḥ pitṛn yakṣad ṛtāvṛdhaḥ   pred u havyāni vocati devebhyaś ca pitṛbhya ā  tvam agna īḍitaḥ kavyavāhanāvāḍ ḍhavyāni surabhīṇi kṛtvī   prādāḥ pitṛbhyaḥ svadhayā te akṣann addhi tvaṃ deva prayatā havīmṣi  ye ceha pitaro ye ca neha yāmś ca vidma yām u ca na pravidma   tvaṃ vettha yati te jātavedaḥ svadhābhir yajñam sukṛtaṃ juṣasva  idaṃ pitṛbhyo namo astv adya ye pūrvāso ya uparāsa īyuḥ   ye pārthive rajasy ā niṣattā ye vā nūnam suvṛjanāsu vikṣu  adhā yathā naḥ pitaraḥ parāsaḥ pratnāso agna ṛtam āśuṣāṇāḥ   śucīd ayan dīdhitim ukthaśāsaḥ kṣāmā bhindanto aruṇīr apa vran  uśantas tvā ni dhīmahy uśantaḥ sam idhīmahi   uśann uśata ā vaha pitṛn haviṣe attave  apāṃ phenena namuceḥ śira indrod avartayaḥ   viśvā yad ajaya spṛdhaḥ  somo rājāmṛtam suta ṛjīṣeṇājahān mṛtyum   ṛtena satyam indriyaṃ vipānam śukram andhasa indrasyendriyam idaṃ payo  'mṛtaṃ madhu  adbhyaḥ kṣīraṃ vy apibat kruṅṅ āṅgiraso dhiyā   ṛtena satyam indriyaṃ vipānam śukram andhasa indrasyendriyam idaṃ payo  'mṛtaṃ madhu  somam adbhyo vy apibac chandasā hamsaḥ śuciṣat   ṛtena satyam indriyaṃ vipānam śukram andhasa indrasyendriyam idaṃ payo  'mṛtaṃ madhu  annāt parisruto rasaṃ brahmaṇā vy apibat kṣatraṃ payaḥ somaṃ  prajāpatiḥ   ṛtena satyam indriyaṃ vipānam śukram andhasa indrasyendriyam idaṃ payo  'mṛtaṃ madhu  reto mūtraṃ vi jahāti yoniṃ praviśad rayim   garbho jarāyuṇāvṛta ulvaṃ jahāti janmanā  ṛtena satyam indriyaṃ vipānam śukram andhasa indrasyendriyam idaṃ payo  'mṛtaṃ madhu  dṛṣṭvā rūpe vyākarot satyānṛte prajāpatiḥ   aśraddhām anṛte 'dadhāc chraddhām satye prajāpatiḥ  ṛtena satyam indriyaṃ vipānam śukram andhasa indrasyendriyam idaṃ payo  'mṛtaṃ madhu  vedena rūpe vy apibat sutāsutau prajāpatiḥ  ṛtena satyam indriyaṃ vipānam śukram andhasa indrasyendriyam idaṃ payo  'mṛtaṃ madhu  dṛṣṭvā parisruto rasam śukreṇa śukraṃ vy apibat   payaḥ somaṃ prajāpatiḥ  ṛtena satyam indriyaṃ vipānam śukram andhasa indrasyendriyam idaṃ payo  'mṛtaṃ madhu  sīsena tantraṃ manasā manīṣiṇā ūrṇāsūtreṇa kavayo vayanti   aśvinā yajñam savitā sarasvatīndrasya rūpaṃ varuṇo bhiṣajyan  tad asya rūpam amṛtam śacībhis tasro dadhur devatāḥ samrarāṇāḥ   lomāni śaṣpair bahudhā na tokmabhis tvag asya māmsam abhavan na lājāḥ  tad aśvinā bhiṣajā rudravartanī sarasvatī vayati peśo antaram   asthi majjānaṃ māsaraiḥ kārotareṇa dadhato gavāṃ tvaci  sarasvatī manasā peśalaṃ vasu nāsatyābhyāṃ vayati darśataṃ vapuḥ   rasaṃ parisrutā na rohitaṃ nagnahur dhīras tasaraṃ na vema  payasā śukram amṛtaṃ janitram surayā mūtrāj janayanta retaḥ   apāmatiṃ durmatiṃ bādhamānā ūvadhyaṃ vātam sabvaṃ tad ārāt  indraḥ sutrāmā hṛdayeṇa satyaṃ puroḍāśena savitā jajāna   yakṛt klomānaṃ varuṇo bhiṣajyan matasne vāyavyair na mināti pittam  āntrāṇi sthālīr madhu pinvamānā gudāḥ pātrāṇi sudughā na dhenuḥ   śyenasya patraṃ na plīhā śacībhir āsandī nābhir udaraṃ na mātā  kumbho vaniṣṭhur janitā śacībhie yasminn agre yonyāṃ garbho antaḥ   plāśir vyaktaḥ śatadhāra utso duhe na kumbhī svadhāṃ pitṛbhyaḥ  mukham sad asya śira it satena jihvā pavitram aśvināsant sarasvatī    capyaṃ na pāyur bhiṣag asya vālo vastir na śepo harasā tarasvī  aśvibhyāṃ cakṣur amṛtaṃ grahābhyāṃ chāgena tejo haviṣā śṛtena   pakṣmāṇi godhūmaiḥ kuvalair utāni peśo na śukram asitaṃ vasāte  avir na meṣo nasi vīryāya prāṇasya panth amṛto grahābhyām   sarasvaty upavākair vyānaṃ nasyāni barhir badarair jajāna  indrasya rūpaṃ vṛṣabho balāya karṇābhyām śrotram amṛtaṃ  grahābhyāṃ   yavā na barir bhruvi kesarāṇi karkandhu jajñe madhu sāraghaṃ mukhāt  ātmann upasthe na vṛkasya loma mukhe śmaśrūṇi na vyāghraloma   keśā na śīrṣan yaśase śriyai śikhā simhasya loma tviṣir indriyāṇi  aṅgāny ātman bhiṣajā tad aśvinātmānam aṅgaiḥ sam adhāt sarasvatī   indrasya rūpam śatamānam āyuś candreṇa jyotir amṛtaṃ dadhānāḥ  sarasvatī yonyāṃ garbham antar aśvibhyāṃ patnī sukṛtaṃ bibharti   apām rasena varuṇo na sāmnendram śriyai janayann apsu rājā  tejaḥ paśūnām havir indriyāvat parisrutā payasā sāraghaṃ madhu   aśvibhyāṃ dugdhaṃ bhiṣajā sarasvatyā sutāsutābhyām amṛtaḥ soma induḥ   kṣatrasya yonir asi kṣatrasya nābhir asi   mā tvā himsīn mā mā himsīḥ  ni ṣasāda ghṛtavrato varuṇaḥ pastyāsv ā   sāmrājyāya sukratuḥ  mṛtyoḥ pāhi   vidyot pāhi  devasya tvā savituḥ prasave 'śvinor bāhubhyāṃ pūṣṇo hastābhyām   aśvinor bhaiṣajyena tejase brahmavarcasāyābhi ṣiñcāmi   sarasvatyai bhaiṣajyena vīryāyānnādyāyābhi ṣiñcāmi   indrasyendriyeṇa balāya śriyai yaśase 'bhi ṣiñcāmi  ko 'si katamo 'si kasmai tvā kāya tvā   suśloka sumaṅgala satyarājan  śiro me śrīr yaśo mukhaṃ tviṣiḥ keśāś ca śmaśrūṇi   rājā me prāṇo amṛtam samrāṭ cakṣur virāṭ śrotram  jihvā me bhadraṃ vāṅ maho mano manyuḥ svarāḍ bhāmaḥ   modāḥ pramodā aṅgulīr aṅgāni mitraṃ me sahaḥ  bāhū me balam indriyam hastau me karma vīryam   ātmā kṣatram uro mama  pṛṣṭīr me rāṣṭram udaram amsau grīvāś ca śroṇī   ūrū aratnī jānunī viśo me 'ṅgāni sarvataḥ  nābhir me cittaṃ vijñānaṃ pāyur me 'pacitir bhasat   ānandanandāv āṇḍau me bhagaḥ saubhāgyaṃ pasaḥ   jaṅghābhyāṃ pādbhyāṃ dharmo 'smi viśi rājā pratiṣṭhitaḥ  prati kṣatre prati tiṣṭhāmi rāṣṭre praty aśveṣu prati tiṣṭhāmi goṣu    praty aṅgeṣu prati tiṣṭhāmy ātman prati prāṇeṣu kṣatre prati tiṣṭhāmi  puṣṭe prati dyāvāpṛthivyoḥ prati tiṣṭhāmi  trayā devā ekādaśa trayastrimśāḥ surādhasaḥ   bṛhaspatipurohitā devasya savituḥ save   devā devair avantu mā  prathamā dvitīyair dvitīyās tṛtīyais tṛtīyāḥ satyena satyaṃ  yajñena yajño yajurbhir yajūmṣi sāmabhiḥ sāmāny ṛgbhir ṛcaḥ  puro'nuvākyābhiḥ puro'nuvākyā yājyābhir yājyā vaṣaṭkārair vaṣaṭkārā  āhutibhir ahutayo me kāmānt sam ardhayantu bhūḥ svāhā  lomāni prayatir mama tvaṅ ma ānatir āgatiḥ   māmsaṃ ma upanatir vasv asthi majjā ma ānatiḥ  yad devā devaheḍanaṃ devāsaś cakṛmā vayam   agnir mā tasmād enaso viśvān muñcatv amhasaḥ  yadi divā yadi naktam enāmsi cakṛmā vayam   vāyur mā tasmād enaso viśvān muñcatv amhasaḥ  yadi jāgrad yadi svapna enāmsi cakṛmā vayam   sūryo mā tasmād enaso viśvān muñcatv amhasaḥ  yad grāme yad araṇye yat sabhāyāṃ yad indriye   yac chūdre yad arye yad enaś cakṛmā vayaṃ yad ekasyādhi dharmaṇi  tasyāvayajanam asi  yad āpo aghnyā iti varuṇeti śapāmahe tato varuṇa no muñca    avabhṛtha nicumpuṇa nicerur asi nicumpuṇaḥ   ava devair devakṛtam eno 'yakṣy ava martyair martyakṛtam   pururāvṇo deva riṣas pāhi  samudre te hṛdayam apsv antaḥ saṃ tvā viśantv oṣadhīr utāpaḥ   sumitriyā na āpa oṣadhayaḥ santu durmitriyās tasmai santu yo 'smān  dveṣṭi yaṃ ca vayaṃ dviṣmaḥ  drupadād iva mumucānaḥ svinnaḥ snāto malād iva   pūtaṃ pavitreṇevājyam āpaḥ śundhantu mainasaḥ  ud vayaṃ tamasas pari svaḥ paśyanta uttaram   devaṃ devatrā sūryam aganma jyotir uttamam  apo adyānv acāriṣam rasena sam asṛkṣmahi   payasvān agna āgamaṃ taṃ mā sam sṛja varcasā prajayā ca dhanena ca  edho 'sy edhiṣīmahi   samid asi tejo 'si tejo mayi dhehi   samā vavarti pṛthivī sam uṣāḥ sam u sūryaḥ   sam u viśvam idaṃ jagat   vaiśvānarajyotir bhūyāsaṃ vibhūn kāmān vy aśnavai bhūḥ svāhā  abhyā dadhāmi samidham agne vratapate tvayi   vrataṃ ca śraddhāṃ copaimīndhe tvā dīkṣito aham  yatra brahma ca kṣatraṃ ca samyañco carataḥ saha   taṃ lokaṃ puṇyaṃ pra jñeṣaṃ yatra devāḥ sahāgninā  yatrendraś ca vāyuś ca samyañco carataḥ saha   taṃ lokaṃ puṇyaṃ pra jñeṣaṃ yatra sedir na vidyate  amśunā te amśuḥ pṛcyatāṃ paruṣā paruḥ   gandhas te somam avatu madāya raso acyutaḥ  siñcanti pari ṣiñcanty ut siñcanti punanti ca   surāyai babhrvai made kiṃtvo vadati kiṃtvaḥ  dhānāvantaṃ karambhiṇam apūpavantam ukthinam   indra prātar juṣasva naḥ  bṛhad indrāya gāyata maruto vṛtrahantamam   yena jyotir ajanayann ṛtāvṛdho devaṃ devāya jāgṛvi  adhvaryo adribhiḥ sutam somaṃ pavitra ā naya   punīhīndrāya pātave  yo bhūtānām adhipatir yasmiṃ lokā adhi śritāḥ   ya īśe mahato mahāms tena gṛhṇāmi tvām ahaṃ mayi gṛhṇāmi tvām aham   upayāmagṛhīto 'sy aśvibhyāṃ tvā sarasvatyai tvendrāya tvā  sutrāmṇe   eṣa te yonir aśvibhyāṃ tvā sarasvatyai tvendrāya tvā sutrāmṇe  prāṇapā me apānapāś cakṣuṣpāḥ śrotrapāś ca me   vāco me viśvabheṣajo manaso 'si vilāyakaḥ  aśvinakṛtasya te sarasvatikṛtasyendreṇa sumtrāmṇā kṛtasya   upahūta upahūtasya bhakṣayāmi  samiddha indra uṣasām anīke purorucā pūrvakṛd vāvṛdhānaḥ   tribhir devais trimśatā vajrabāhur jaghāna vṛtraṃ vi duro vavāra  narāśamsaḥ prati śūro mimānas tanūnapāt prati yajñasya dhāma   gobhir vapāvān madhunā samañjan hiraṇyaiś candrī yajati pracetāḥ  īḍito devair harivām abhiṣṭir ājuhvāno haviṣā śardhamānaḥ   puraṃdaro gotabhid vajrabāhur ā yātu yajñam upa no juṣāṇaḥ  juṣāṇo barhir harivān na indraḥ prācīnam sīdat pradiśā pṛthivyāḥ    uruprathāḥ prathamānam syonam ādityair aktaṃ vasubhiḥ sajoṣāḥ  indraṃ duraḥ kavaṣyo dhāvamānā vṛṣāṇaṃ yantu janayaḥ supatnīḥ   dvāro devīr abhito vi śrayantām suvīrā vīraṃ prathamānā mahobhiḥ  uṣāsānaktā bṛhatī bṛhantaṃ payasvatī sudughe śūram indram   tantuṃ tataṃ peśasā saṃvayantī devānāṃ devaṃ yajataḥ surukme  daivyā mimānā manuṣaḥ purutrā hotārāv indraṃ prathamā suvācā   mūrhdan yajñasya madhunā dadhānā prācīnaṃ jyotir haviṣā vṛdhātaḥ  tisro devīr haviṣā vardhamānā indraṃ juṣāṇā janayo na patnīḥ   acchinnaṃ tantuṃ payasā sarasvatīḍā devī bhāratī viśvatūrtiḥ  tvaṣṭā dadhac chuṣmam indrāya vṛṣṇe 'pāko 'ciṣṭur yaśase purūṇi   vṛṣā yajan vṛṣaṇaṃ bhūriretā mūrdhan yajñasya sam anaktu devān  vanaspatir avasṛṣṭo na pāśais tmanyā samañjañ chamitā na devaḥ   indrasya havyair jaṭharaṃ pṛṇānaḥ svadāti yajñaṃ madhunā ghṛtena  stokānā induṃ prati śūra indro vṛṣāyamāṇo vṛṣabhas turāṣāṭ   ghṛtapruṣā manasā modamānāḥ svāhā devā amṛtā mādayantām  ā yātv indro 'vasa upa na iha stutaḥ sadhamād astu śūraḥ   vāvṛdhānas taviṣīr yasya pūrvīr dyaur na kṣatram abhibhūti puṣyāt  ā na indro dūrād ā na āsād abhiṣṭikṛd avase yāsad ugraḥ   ojiṣṭhebhir nṛpatir vajrabāhuḥ saṃge samatsu turvaṇiḥ pṛtanyūn  ā na indro haribhir yātv acchārvācīno 'vase rādhase ca   tiṣṭhāti vajrī maghavā virapśīmaṃ yajñam anu no vājasātau  trātāram indram avitāram indram havehave suhavam śūram indram   hvayāmi śakraṃ puruhūtam indram svasti no maghavā dhātv indraḥ  indraḥ sutrāmā svavām avobhiḥ sumṛḍīko bhavatu viśvavedāḥ   bādhatāṃ dveṣo abhayaṃ kṛṇotu suvīryasya patayaḥ syāma  tasya vayam sumatau yajñiyasyāpi bhadre saumanase syāma   sa sutrāmā svavām indro asme ārāc cid dveṣaḥ sanutar yuyotu  ā mandrair indra haribhir yāhi mayūraromabhiḥ   mā tvā ke cin ni yaman viṃ nā pāśino 'ti dhanveva tām ihi  eved indraṃ vṛṣaṇaṃ vajrabāhuṃ vasiṣṭhāso abhy arcanty arkaiḥ   sa na stuto vīravad dhātu gomad yūyaṃ pāta svastibhiḥ sadā naḥ  samiddho agnir aśvinā tapto gharmo virāṭ sutaḥ   duhe dhenuḥ sarasvatī somam śukram ihendriyam  tanūpā bhiṣajā sute 'svinobhā sarasvatī   adhvā rajāmsīndriyam indrāya pathibhir vahān  indrāyendum sarasvatī narāśamsena nagnahum   adhātām aśvinā madhu bheṣajaṃ bhiṣajā sute  ājuhvānā sarasvatīndrāyendriyāṇi vīryam   iḍābhir aśvināv iṣam sam ūrjam sam rayiṃ dadhuḥ  aśvinā namuceḥ sutam somam śukraṃ parisrutā   sarasvatī tām ābharad barhiṣendrāya pātave  kavaṣyo na vyacasvatīr aśvibhyāṃ na duro diśaḥ   indro na rodasī ubhe duhe kāmānt sarasvatī  uṣāsānaktāśvinā divendram sāyam indriyaiḥ   saṃjānāne supeśasā sam añjāte sarasvatyā  pātaṃ no aśvinā divā pāhi naktam sarasvati   daivyā hotārā bhiṣajā pātām indram sacā sute  tisras tredhā sarasvaty aśvinā bhāratīḍā   tīvraṃ parisrutā somam indrāya suṣuvur madam  aśvinā bheṣajaṃ madhu bheṣajaṃ naḥ sarasvatī   indre tvaṣṭā yaśaḥ śriyam rūpamrūpam adhuḥ sute  ṛtuthendro vanaspatiḥ śaśamānaḥ parisrutā   kīlālam aśvibhyāṃ madhu duhe dhenuḥ sarasvatī  gobhir na somam aśvinā māsareṇa parisrutā   sam adhātam sarasvatyā svāhendre sutaṃ madhu  aśvinā havir indriyaṃ namucer dhiyā sarasvatī   ā śukram āsurād vasu magham indrāya jabhrire  yam aśvinā sarasvatī haviṣendram avardhayan   sa bidheda valaṃ maghaṃ namucāv āsure sacā  tam indram sacāśvinobhā sarasvatī   dadhānā abhy anūṣata haviṣā yajña indriyaiḥ  ya indra indriyaṃ dadhuḥ savitā varuṇo bhagaḥ   sa sutrāmā haviṣpatir yajamānāya saścata  savitā varuṇo dadhad yajamānāya dāśuṣe   ādatta namucer vasu sutrāmā balam indriyam  varuṇaḥ kṣatram indriyaṃ bhagena savitā śriyam   sutrāmā yaśasā balaṃ dadhānā yajñam āśata  aśvinā gobhir indriyam aśvebhir vīryaṃ balam   haviṣendram sarasvatī yajamānam avardayan  tā nāsatyā supeśasā hiraṇyavartanī narā   sarasvatī haviṣmatīndra karmasu no 'vata  tā bhiṣajā sukarmaṇā sā sudughā sarasvatī   sa vṛtrahā śatakratur indrāya dadhur indriyam  yuvam surāmam aśvinā namucāv āsure sacā   vipipānāḥ sarasvatīndraṃ karmasv āvata  putram iva pitarāv aśvinobhendrāvathuḥ kāvyair damsanābhiḥ   yat surāmaṃ vyapibaḥ śacībhiḥ sarasvatī tvā maghavann abhiṣṇak  yasminn aśvāsa ṛṣabhāsa ukṣaṇo vaśā meṣā avasṛṣṭāsa āhutāḥ   kīlālape somapṛṣṭhāya vedhase hṛdā matiṃ janaye cārum agnaye  ahāvy agne havir āsye te srucīva ghṛtaṃ camvīva somaḥ   vājasanim rayim asme suvīraṃ praśastaṃ dhehi yaśasaṃ bṛhantam  aśvinā tejasā cakṣuḥ prāṇena sarasvatī vīryam   vācendro balenendrāya dadhur indriyam  gomad ū ṣu ṇāsatyā aśvāvad yātam aśvinā   vartī rudrā nṛpāyyam  na yat paro nāntara ādadharṣad vṛṣaṇvasū   duḥśamso martyo ripuḥ  tā na ā voḍham aśvinā rayiṃ piśaṅgasaṃdṛśam   dhiṣṇyā varivovidam  pāvakā naḥ sarasvatī vājebhir vājinīvatī   yajñaṃ vaṣṭu dhiyāvasuḥ  codayitrī sūnṛtānāṃ cetantī sumatīnām   yajñaṃ dadhe sarasvatī  maho arṇaḥ sarasvatī pra cetayati ketunā   dhiyo viśvā vi rājati  indrā yāhi citrabhāno sutā ime tvāyavaḥ   aṇvībhis tanā pūtāsaḥ  indrā yāhi dhiyeṣito viprajūtaḥ sutāvataḥ   upa brahmāṇi vāghataḥ  indrā yāhi tūtujāna upa brahmāṇi harivaḥ   sute dadhiṣva naś canaḥ  aśvinā pibatāṃ madhu sarasvatyā sajoṣasā   indraḥ sutrāmā vṛtrahā juṣantām somyaṃ madhu   imaṃ me varuṇa śrudhī havam adyā ca mṛḍaya   tvām asvasyur ā cake  tat tvā yāmi brahmaṇā vandamānas tad ā śāste yajamāno havirbhiḥ   aheḍamāno varuṇeha bodhy uruśamsa mā na āyuḥ pra moṣīḥ  tvaṃ no agne varuṇasya vidvān devasya heḍo 'va yāsisīṣṭhāḥ   yajiṣṭho vahnitamaḥ śośucāno viśvā dveṣāmsi pra mumugdhy asmat  sa tvaṃ no agne 'vamo bhavotī nediṣṭho asyā uṣaso vyuṣṭau   ava yakṣva no varuṇam rarāṇo vīhi mṛḍīkam suhavo na edhi  mahīm ū ṣu mātaram suvratānām ṛtasya patnīm avase huvema   tuvikṣatrām ajarantīm urūcīm suśarmāṇam aditim supraṇītim  sutrāmāṇaṃ pṛthivīṃ dyām anehasam suśarmāṇam aditim supraṇītim   devīṃ nāvam svaritrām anāgasam asravantīm ā ruhemā svastaye  sunāvam ā ruheyam asravantīm anāgasam   śatāritrām svastaye  ā no mitrāvaruṇā ghṛtair gavyūtim ukṣatam   madhvā rajāmsi sukratū  pra bāhavā sisṛtaṃ jīvase na ā no gavyūtim ukṣataṃ ghṛtena   ā no jane śravayataṃ yuvānā śrutaṃ me mitrāvaruṇā havemā  śaṃ no bhavantu vājino haveṣu devatātā mitadravaḥ svarkāḥ   jambhayanto 'hiṃ vṛkam rakṣāmsi sanemy asmad yuyavann amīvāḥ  vājevāje 'vata vājino no dhaneṣu viprā amṛtā ṛtajñāḥ   asya madhvaḥ pibata mādayadhvaṃ tṛptā yāta pathibhir devayānaiḥ  samiddho agniḥ samidhā susamiddho vareṇyaḥ   gāyatrī chanda indriyaṃ tryavir gaur vayo dadhuḥ  tanūnapāc chucivratas tanūpāś ca sarasvatī   uṣṇihā chanda indriyaṃ dityavāḍ gaur vayo dadhuḥ  iḍābhir agnir īḍyaḥ somo devo amartyaḥ   anuṣṭup chanda indriyaṃ pañcāvir gaur vayo dadhuḥ  subarhir agniḥ pūṣaṇvānt stīrṇabarhir amartyaḥ   bṛhatī chanda indriyaṃ trivatso gaur vayo dadhuḥ  duro devīr diśo mahīr brahmā devo bṛhaspatiḥ   paṅktiś chanda ihendriyaṃ turyavāḍ gaur vayo dadhuḥ  uṣe yahvī supeśasā viśve devā amartyāḥ   triṣṭup chanda ihendriyaṃ paṣṭhavāḍ gaur vayo dadhuḥ  daivyā hotārā bhiṣajendreṇa sayujā yujā   jagatī chanda indriyam anaḍvān gaur vayo dadhuḥ  tisra iḍā sarasvatī bhāratī maruto viśaḥ   virāṭ chanda ihendriyaṃ dhenur gaur na vayo dadhuḥ  tvaṣṭā turīpo adbhuta indrāgnī puṣṭivardhanā   dvipadā chanda indriyam ukṣā gaur na vayo dadhuḥ  śamitā no vanaspatiḥ savitā prasuvan bhagam   kakup chanda indriyaṃ vaśā vehad vayo dadhuḥ  svāhā yajñaṃ varuṇaḥ sukṣatro bheṣajaṃ karat   aticchandā indriyaṃ bṛhad ṛṣabho gaur vayo dadhuḥ  vasantena ṛtunā devā vasvavas trivṛtā stutāḥ   rathantareṇa tejasā havir indre vayo dadhuḥ  grīṣmeṇa ṛtunā devā rudrāḥ pañcadaśe stutāḥ   bṛhatā yaśasā balam havir indre vayo dadhuḥ  varṣābhir ṛtunādityā stome saptadaśe stutāḥ   vairūpeṇa viśaujasā havir indre vayo dadhuḥ  śāradena ṛtunā devā ekavimśa ṛbhava stutāḥ   vairājena śriyā śriyam havir indre vayo dadhuḥ  hemantena ṛtunā devās triṇave maruta stutāḥ   balena śakvarīḥ saho havir indre vayo dadhuḥ  śaiśireṇa ṛtunā devās trayastrimśe 'mṛtā stutāḥ   satyena revatīḥ kṣatram havir indre vayo dadhuḥ  hotā yakṣat samidhāgnim iḍas pade 'śvinendram sarasvatīm ajo dhūmro  na godhūmaiḥ kuvalair bheṣajaṃ madhu śaṣpair na teja indriyaṃ payaḥ somaḥ  parisrutā ghṛtaṃ madhu vyantv ājyasya hotar yaja  hotā yakṣat tanūnapāt sarasvatī avir meṣo na bheṣajaṃ pathā  madhumatā bharann aśvinendrāya vīryaṃ badarair upavākābhir bheṣajaṃ  tokmabhiḥ payaḥ somaḥ parisrutā ghṛtaṃ madhu vyantv ājyasya hotar yaja  hotā yakṣan narāśamsaṃ na nagnahuṃ patim surayā bheṣajaṃ meṣaḥ  sarasvatī bhiṣag ratho na candry aśvinor vapā indrasya vīryaṃ badarair  upavākābhir bheṣajaṃ tokmabhiḥ payaḥ somaḥ parisrutā ghṛtaṃ madhu vyantv  ājyasya hotar yaja  hotā yakṣad iḍeḍita ājuhvānaḥ sarasvatīm indraṃ balena vardhayann  ṛṣabheṇa gavendriyam aśvinendrāya bheṣajaṃ yavair karkandhubhir madhu  lājair na māsaraṃ payaḥ somaḥ parisrutā ghṛtaṃ madhu vyantv ājyasya  hotar yaja  hotā yakṣad barhir ūrṇamradā bhiṣaṅ nāsatyā bhiṣajāśvināśvā  śiśumatī bhiṣag dhenuḥ sarasvatī bhiṣag duha indrāya bheṣajaṃ payaḥ somaḥ  parisrutā ghṛtaṃ madhu vyantv ājyasya hotar yaja  hotā yakṣad duro diśaḥ kavaṣyo na vyacasvatīr aśvibhyāṃ na duro  diśa indro na rodasī dughe duhe dhenuḥ sarasvaty aśvinendrāya bheṣajam  śukraṃ na jyotir indriyaṃ payaḥ somaḥ parisrutā ghṛtaṃ madhu vyantv  ājyasya hotar yaja  hotā yakṣat supeśasoṣe naktaṃ divāśvinā samañjati sarasvatyā tviṣim  indre na bheṣajam śyeno na rajasā hṛdā śriyā na māsaraṃ payaḥ somaḥ  parisrutā ghṛtaṃ madhu vyantv ājyasya hotar yaja  hotā yakṣad daivyā hotārā bhiṣajāśvinendraṃ na jāgṛvi divā naktaṃ  na bheṣajaiḥ śūṣam sarasvatī bhiṣak sīsena duha indriyaṃ payaḥ somaḥ  parisrutā ghṛtaṃ madhu vyantv ājyasya hotar yaja  hotā yakṣat tisro devīr na bheṣajaṃ trayastridhātavo 'paso rūpam  indre hiraṇyayam aśvineḍā na bhāratī vācā sarasvatī maha indrāya duha  indriyaṃ payaḥ somaḥ parisrutā ghṛtaṃ madhu vyantv ājyasya hotar yaja  hotā yakṣat surerasam ṛṣabhaṃ naryāpasaṃ tvaṣṭāram indram aśvinā  bheṣajaṃ na sarasvatīm ojo na hūtir indriyaṃ vṛko na rabhaso bhiṣag  yaśaḥ surayā bheṣajam śriyā na māsaraṃ payaḥ somaḥ parisrutā ghṛtaṃ  madhu vyantv ājyasya hotar yaja  hotā yakṣad vanaspatim śamitāram śatakratuṃ bhīmaṃ na manyum  rājānaṃ vyāghraṃ namasāśvinā bhāmam sarasvatī bhiṣag indrāya duha  indriyaṃ payaḥ somaḥ parisrutā ghṛtaṃ madhu vyantv ājyasya hotar yaja  hotā yakṣad agnim svāhājyasya stokānām svāhā medasāṃ pṛthak  svāhā chāgam aśvibhyām svāhā meṣam sarasvatyai svāha ṛṣabham indrāya  simhāya sahasa indriyam svāhāgniṃ na bheṣajam svāhā somam indriyam  svāhendram sutrāmāṇam savitāraṃ varuṇaṃ bhiṣajāṃ patim svāhā  vanaspatiṃ priyaṃ pātho na bheṣajam svāhā devā ājyapā juṣāṇo agnir  bheṣajaṃ payaḥ somaḥ parisrutā ghṛtaṃ madhu vyantv ājyasya hotar yaja  hotā yakṣad aśvinau chāgasya vapāyā medaso juṣetām havir hotar  yaja   hotā yakṣat sarasvatīṃ meṣasya vapāyā medaso juṣatām havir hotar yaja   hotā yakṣad indram ṛṣabhasya vapāyā medaso juṣatām havir hotar yaja  hotā yakṣad aśvinau sarasvatīm indram sutrāmāṇam ime somāḥ  surāmāṇaś chāgair na meṣair ṛṣabhaiḥ sutāḥ śaṣpair ba tokmabhir lājair  mahasvanto madā māsareṇa pariṣkṛtāḥ śukrāḥ payasvanto 'mṛtāḥ  prasthitā vo madhuścutas tān aśvinā sarasvatīndraḥ sutrāmā vṛtrahā  juṣantām somyaṃ madhu pibantu vyantu hotar yaja  hotā yakṣad aśvinau chāgasya haviṣa āttām adya madhyato meda  udbhṛtaṃ purā dveṣobhyaḥ purā pauruṣeyyā gṛbho ghastāṃ nūnaṃ  ghāseajrāṇāṃ yavasaprathamānām sumatkṣarāṇām śatarudriyāṇām agniṣvāttānāṃ  pīvopavasānāṃ pārśvataḥ śroṇitaḥ śitāmata utsādato 'ṅgādaṅgād avattānāṃ  karata evāśvinā juṣetām havir hotar yaja  hotā yakṣat sarasvatīṃ meṣasya haviṣa āvayad adya madhyato meda  udbhṛtaṃ purā dveṣobhyaḥ purā pauruṣeyyā gṛbho ghasan nūnaṃ  ghāseajrāṇāṃ yavasaprathamānām sumatkṣarāṇām śatarudriyāṇām agniṣvāttānāṃ  pīvopavasānāṃ pārśvataḥ śroṇitaḥ śitāmata utsādato 'ṅgādaṅgād avattānāṃ  karad evam sarasvatī juṣatām havir hotar yaja  hotā yakṣad indram ṛṣabhasya haviṣa āvayad adya madhyato meda  udbhṛtaṃ purā dveṣobhyaḥ purā pauruṣeyyā gṛbho ghasan nūnaṃ  ghāseajrāṇāṃ yavasaprathamānām sumatkṣarāṇām śatarudriyāṇām agniṣvāttānāṃ  pīvopavasānāṃ pārśvataḥ śroṇitaḥ śitāmata utsādato 'ṅgādaṅgād avattānāṃ  karad evam indro juṣatām havir hotar yaja  hotā yakṣad vanaspatim abhi hi piṣṭatamayā rabhiṣṭayā  raśanayādhita   yatrāśvinoś chāgasya haviṣaḥ priyā dhāmāni yatra sarasvatyā meṣasya  haviṣaḥ priyā dhāmāni yatrendrasya ṛṣabhasya haviṣaḥ priyā dhāmāni  yatrāgneḥ priyā dhāmāni yatra somasya priyā dhāmāni yatrendrasya  sutrāmṇaḥ priyā dhāmāni yatra savituḥ priyā dhāmāni yatra varuṇasya  priyā dhāmāni yatra vanaspateḥ priyā pāthāmsi yatra devānām  ājyapānāṃ priyā dhāmāni yatrāgner hotuḥ priyā dhāmāni tatraitān  prastutyevopastutyevopāva srakṣad rabhīyasa iva kṛtvī karad evaṃ devo  vanaspatir juṣatām havir hotar yaja  hotā yakṣad agnim sviṣṭakṛtam ayāḍ agnir aśvinoś chāgasya  haviṣaḥ priyā dhāmāny ayāṭ sarasvatyā meṣasya haviṣaḥ priyā dhāmāny  ayāḍ indrasya ṛṣabhasya haviṣaḥ priyā dhāmāny ayāḍ agneḥ priyā  dhāmāny ayāṭ somasya priyā dhāmāny ayāḍ indrasya sutrāmṇaḥ priyā  dhāmāny ayāṭ savituḥ priyā dhāmāny ayāḍ varuṇasya priyā dhāmāny ayāḍ  vanaspateḥ priyā pāthāmsy ayāḍ devānām ājyapānāṃ priyā dhāmāni  yakṣad agner hotuḥ priyā dhāmāni yakṣat svaṃ mahimānam ā yajatām ejyā  iṣaḥ kṛṇotu so adhvarā jātavedā juṣatām havir hotar yaja  devaṃ barhiḥ sarasvatī sudevam indre aśvinā   tejo na cakṣur akṣyor barhiṣā dadhur indriyaṃ vasuvane vasudheyasya  vyantu yaja  devīr dvāro aśvinā bhiṣajendre sarasvatī   prāṇaṃ na vīryaṃ nasi dvāro dadhur indriyaṃ vasuvane vasudheyasya vyantu  yaja  devī uṣāsāv aśvinā sutrāmendre sarasvatī   balaṃ na vācam āsya uṣābhyāṃ dadhur indriyaṃ vasuvane vasudheyasya  vyantu yaja  devī joṣṭrī sarasvaty aśvinendram avardhayan   śrotraṃ na karṇayor yaśo joṣṭrībhāṃ dadhur indriyaṃ vasuvane vasudheyasya  vyantu yaja  devī ūrjāhutī dughe sudughendre sarasvaty aśvinā bhiṣajāvataḥ   śukraṃ na jyoti stanayor āhutī dhatta indriyaṃ vasuvane vasudheyasya  vyantu yaja  devā devānāṃ bhiṣajā hotārāv indram aśvinā   vaṣaṭkāraiḥ sarasvatī tviṣiṃ na hṛdaye matim hotṛbhyāṃ dadhur indriyaṃ  vasuvane vasudheyasya vyantu yaja  devīs tisras tisro devīr aśvineḍā sarasvatī   śūṣaṃ na madhye nābhyām indrāya dadhur indriyaṃ vasuvane vasudheyasya  vyantu yaja  deva indro narāśamsas trivarūthaḥ sarasvatyāśvibhyām īyate rathaḥ   reto na rūpam amṛtaṃ janitram indrāya tvaṣṭā dadhad indriyāṇi vasuvane  vasudheyasya vyantu yaja  devo devair vanaspatir hiraṇyaparṇo aśvibhyām sarasvatyā supippala  indrāya pacyate madhu   ojo na jūtir ṛṣabho na bhāmaṃ vanaspatir no dadhad indriyāṇi vasuvane  vasudheyasya vyantu yaja  devaṃ barhir vāritīnām adhvare stīrṇam aśvibhyām ūrṇamradāḥ  sarasvatyā syonam indra te sadaḥ   īśāyai manyum rājānaṃ barhiṣā dadhur indriyaṃ vasuvane vasudheyasya  vyantu yaja  devo agniḥ sviṣṭakṛd devān yakṣad yathāyatham hotārāv indram  aśvinā vācā vācam sarasvatīm agnim somam sviṣṭakṛt svṣṭa indraḥ  sutrāmā savitā varuṇo bhiṣag iṣṭo devovanaspatiḥ svṣṭā devā ājyapāḥ  svṣṭo agnir agninā hotā hotre sviṣṭakṛd yaśo na dadhad indriyam ūrjam  apacitim svadhāṃ vasuvane vasudheyasya vyantu yaja  agnim adya hotāram avṛṇītāyaṃ yajamānaḥ pacan paktīḥ pacan puroḍāśān badhnann aśvibhyāṃ chāgam sarasvatyai meṣam indrāya ṛṣabham  sunvann aśvibhyām sarasvatyā indrāya sutrāmṇe surāsomān  sūpasthā adya devo vanaspatir abhavad aśvibhyāṃ chāgena  sarasvatyai meṣeṇendrāya ṛṣabheṇākṣams tān medastaḥ prati  pacatāgṛbhīṣatāvīvṛdhanta puroḍāśair apur aśvinā sarasvatīndraḥ  sutrāmā surāsomān  tvām adya ṛṣa ārṣeya ṛṣīṇāṃ napād avṛṇītāyṃ yajamāno bahubhya  ā saṃgatebhya eṣa me deveṣu vasu vāryāyakṣyata iti tā yā devā deva  dānāny adus tāny asmā ā ca śāssvā ca gurasveṣitaś ca hotar asi  bhadravācyāya preṣito mānuṣaḥ sūktavākāya sūktā brūhi   tejo 'si śukram amṛtam āyuṣpā āyur me pāhi   devasya tvā savituḥ prasave 'śvinor bāhubhyāṃ pūṣṇo hastābhyām   ā dade  imām agṛbhṇan raśanām ṛtasya pūrva āyuṣi vidatheṣu kavyā   sā no asmint suta ā babhūva ṛtasya sāmant saramārapantī  abhidhā asi bhuvanam asi yantāsi dhartā   sa tvam agniṃ vaiśvānaram saprathasaṃ gaccha svāhākṛtaḥ  svagā tvā devebhyaḥ prajāpataye brahmann aśvaṃ bhantsyāmi  devebhyaḥ prajāpataye tena rādhyāsam   taṃ badhāna devebhyaḥ prajāpataye tena rādhnuhi  prajāpataye tvā juṣṭaṃ prokṣāmi   indrāgnibhyāṃ tvā juṣṭaṃ prokṣāmi   vāyave tvā juṣṭaṃ prokṣāmi   viśvebhyas tvā devebhyo juṣṭaṃ prokṣāmi   sarvebhyas tvā devebhyo juṣṭaṃ prokṣāmi   yo arvantaṃ jighāmsati tam abhy amīti varuṇaḥ paro martaḥ paraḥ śvā  agnaye svāhā   somāya svāhā   apāṃ modāya svāhā   savitre svāhā   vāyave svāhā   viṣṇave svāhā   indrāya svāhā   bṛhaspataye svāhā   mitrāya svāhā   varuṇāya svāhā  hiṅkārāya svāhā hiṅkṛtāya svāhā krandate svāhāvakrandāya  svāhā prothate svāhā praprothāya svāhā gandhāya svāhā ghrātāya  svāhā niviṣṭāya svāhopaviṣṭāya svāhā saṃditāya svāhā valgate  svāhāsīnāya svāhā śayānāya svāhā svapate svāhā jāgrate svāhā  kūjate svāhā prabuddhāya svāhā vijṛmbhamāṇāya svāhā vicṛtāya svāhā  samhānāya svāhopasthitāya svāhāyanāya svāhā prāyaṇāya svāhā  yate svāhā dhāvate svāhoddrāvāya svāhoddrutāya svāhā śūkārāya  svāhā śūkṛtāya svāhā niṣaṇāya svāhotthitāya svāhā javāya svāhā  balāya svāhā vivartamānāya svāhā vivṛttāya svāhā vidhūnvānāya svāhā  vidhūtāya svāhā śuśrūṣamāṇāya svāhā śṛṇvate svāhekṣamāṇāya  svāhekṣitāya svāhā vīkṣitāya svāhā nimeṣāya svāhā yad atti tasmai  svāhā yat pibati tasmai svāhā yan mūtraṃ karoti tasmai svāhā kurvate  svāhā kṛtāya svāhā  tat savitur vareṇyaṃ bhargo devasya dhīmahi   dhiyo yo naḥ pracodayat  hiraṇyapāṇim ūtaye savitāram upa hvaye   sa cettā devatā padam  devasya cetato mahīṃ pra savitur havāmahe   sumatim satyarādhasam  suṣṭutim sumatīvṛdho rātim savitur īmahe   pra devāya matīvide  rātim satpatiṃ mahe savitāram upa hvaye   āsavaṃ devavītaye  devasya savitur matim āsavaṃ viśvadevyam   dhiyā bhagaṃ manāmahe  agnim stomena bodhaya samidhāno amartyam   havyā deveṣu no dadhat  sa havyavāḍ amartya uśig dūtaś canohitaḥ   agnir dhiyā sam ṛṇvati  agniṃ dūtaṃ puro dadhe havyavāham upa bruve   devām ā sādayād iha  ajījano hi pavamāna sūryaṃ vidhāre śakmanā payaḥ   gojīrayā ramhamāṇaḥ purandhyā  vibhūr mātrā prabhūḥ pitrāśvo 'si hayo 'sy atyo 'si mayo 'sy  arvāsi saptir asi vājy asi vṛṣāsi nṛmaṇā asi   yayur nāmāsi śiśur nāmāsy ādityānāṃ patvānv ihi  devā āśāpālā etaṃ devebhyo 'śvaṃ medhāya prokṣitam rakṣat   iha rantiḥ   iha ramatām   iha dhṛtiḥ   iha svadhṛtiḥ svāhā  kāya svāhā kasmai svāhā katamasmai svāhā svāhādhim ādhītāya  svāhā manaḥ prajāpataye svāhācittaṃ vijñātāyādityai svāhādityai  mahyai svāhādityai sumṛḍīkāyai svāhā sarasvatyai svāhā sarasvatyai  pāvakāyai svāhā sarasvatyai bṛhatyai svāhā pūṣṇe svāhā pūṣṇe  prapathyāya svāhā pūṣṇe naraṃdhiṣāya svāhā tvaṣṭre svāhā tvaṣṭre  turīpāya svāhā tvaṣṭre pururūpāya svāhā viṣṇave svāhā viṣṇave  nibhūyapāya svāhā viṣṇave śipiviṣṭāya svāhā  viśvo devasya netur marto vurīta sakhyam   viśvo rāya iṣudhyati dyumnaṃ vṛṇīta puṣyase svāhā  ā brahman brāhmaṇo brahmavarcasī jāyatām ā rāṣṭre rājanyaḥ śūra  iṣavyo 'tivyādhī mahāratho jāyatāṃ dogdhrī dhenur voḍhānaḍvān āśuḥ  saptiḥ puraṃdhir yoṣā jiṣṇū ratheṣṭhāḥ sabheyo yuvāsya yajamānasya vīro  jāyatāṃ nikāmenikāme naḥ parjanyo varṣatu phalavatyo na oṣadhayaḥ  pacyantāṃ yogakṣemo naḥ kalpatām  prāṇāya svāhāpānāya svāhā vyānāya svāhā cakṣuṣe svāhā  śrotrāya svāhā vāce svāhā manase svāhā  prācyai diśe svāhārvācyai diśe svāhā dakṣiṇāyai diśe  svāhārvācyai diśe svāhā pratīcyai diśe svāhārvācyai diśe  svāhodīcyai diśe svāhārvācyai diśe svāhordhvāyai diśe svāhārvācyai  diśe svāhāvācyai diśe svāhārvācyai diśe svāhā  adbhyaḥ svāhā vārbhyaḥ svāhodakāya svāhā tiṣṭhantībhyaḥ svāhā  sravantībhyaḥ svāhā syandamānābhyaḥ svāhā kūpyābhyaḥ svāhā sūdyābhyaḥ  svāhā dhāryābhyaḥ svāhārṇavāya svāhā samudrāya svāhā sarirāya  svāhā  vātāya svāhā dhūmāya svāhābhrāya svāhā meghāya svāhā  vidyotamānāya svāhā stanayate svāhāvasphūrjate svāhā varṣate  svāhāvavarṣate svāhodraṃ varṣate svāhā śīghraṃ varṣate svāhodgṛhṇate  svāhodgṛhītāya svāhā pruṣṇate svāhā śīkāyate svāhā pruṣvābhyaḥ svāhā  hrādunībhyaḥ svāhā nīhārāya svāhā  agnaye svāhā somāya svāhendrāya svāhā pṛthivyai  svāhāntarikṣāya svāhā dive svāhā digbhyaḥ svāhāśābhyaḥ svāhorvyai  diśe svāhārvācyai diśe svāhā  nakṣatrebhyaḥ svāhā nakṣatriyebhyaḥ svāhāhorātrebhyaḥ  svāhārdhamāsebhyaḥ svāhā māsebnhyaḥ svāhā ṛtubhyaḥ svāhārtavebhyaḥ  svāhā saṃvatsarāya svāhā dyāvāpṛthivībhyām svāhā candrāya svāhā  sūryāya svāhā raśmibhyaḥ svāhā vasubhyaḥ svāhā rudrebhyaḥ  svāhādityebhyaḥ svāhā marudbhyaḥ svāhā viśvebhyo devebhyaḥ svāhā  mūlebhyaḥ svāhā śākhābhyaḥ svāhā vanaspatibhyaḥ svāhā puṣpebhyaḥ  svāhā phalebhyaḥ svāhauṣadhībhyaḥ svāhā  pṛthivyai svāhāntarikṣāya svāhā dive svāhā sūryāya svāhā  candrāya svāhā nakṣatrebhyaḥ svāhādbhyaḥ svāhauṣadhībhyaḥ svāhā  vanaspatibhyaḥ svāhā pariplavebhyaḥ svāhā carācarebhyaḥ svāhā  sarīsṛpebhyaḥ svāhā  asave svāhā vasave svāhā vibhuve svāhā vivasvate svāhā  gaṇaśriye svāhā gaṇapataye svāhābhibhuve svāhādhipataye svāhā śūṣāya  svāhā samsarpāya svāhā candrāya svāhā jyotiṣe svāhā malimlucāya  svāhā divā patayate svāhā  madhave svāhā mādhavāya svāhā śukrāya svāhā śucaye svāhā  nabhase svāhā nabhasyāya svāhāheṣāya svāhorjāya svāhā sahase svāhā  sahasyāya svāhā tapase svāhā tapasyāya svāhāmhasaspataye svāhā  vājāya svāhā prasavāya svāhāpijāya svāhā kratave svāhā svaḥ  svāhā mūrdhne svāhā vyaśnuvine svāhāntyāya svāhāntyāya bhauvanāya  svāhā bhuvanasya pataye svāhādhipataye svāhā prajāpataye svāhā  āyur yajñena kalpatām svāhā prāṇo yajñena kalpatām svāhāpāno  yajñena kalpatām svāhā vyāno yajñena kalpatām svāhodāno yajñena kalpatām  svāhā samāno yajñena kalpatām svāhā cakṣur yajñena kalpatām svāhā  śrotraṃ yajñena kalpatām svāhā vāg yajñena kalpatām svāhā mano yajñena  kalpatām svāhātmā yajñena kalpatām svāhā brahmā yajñena kalpatām  svāhā jyotir yajñena kalpatām svāhā svar yajñena kalpatām svāhā  pṛṣṭhaṃ yajñena kalpatām svāhā yajño yajñena kalpatām svāhā  ekasmai svāhā dvābhyām svāhā śatāya svāhaikaśatāya svāhā  vyuṣṭyai svāhā svargāya svāhā   hiraṇyagarbhaḥ sam avartatāgre bhūtasya jātaḥ patir eka āsīt   sa dādhāra pṛthivīṃ dyām utemāṃ kasmai devāya haviṣā vidhema  upayāmagṛhīto 'si prajāpataye tvā juṣṭaṃ gṛhṇāmi   eṣa te yoniḥ sūryas te mahimā   yas te 'hant saṃvatsare mahimā saṃbabhūva yas te vāyāv antarikṣe  mahimā saṃbabhūva yas te divi sūrye mahimā saṃbabhūva tasmai te  mahimne prajāpataye svāhā devebhyaḥ  yaḥ prāṇato nimiṣato mahitvaika id rājā jagato babhūva   ya īśe asya dvipadaś catuṣpadaḥ kasmai devāya haviṣā vidhema  upayāmagṛhīto 'si prajāpataye tvā juṣṭaṃ gṛhṇāmi   eṣa te yoniś candras te mahimā   yas te rātrau saṃvatsare mahimā saṃbabhūva yas te pṛthivyām agnau  mahimā saṃbabhūva yas te nakṣatreṣu candramasi mahimā saṃbabhūva  tasmai te mahimne prajāpataye devebhyaḥ svāhā  yuñjanti bradhnam aruṣaṃ carantaṃ pari tasthuṣaḥ   rocante rocanā divi  yuñjanty asya kāmyā harī vipakṣasā rathe   śoṇā dhṛṣṇū nṛsāhasā  yad vāto apo aganīgan priyām indrasya tanvam   etam stotar anena pathā punar aśvam ā vartayāsi naḥ  vasavas tvāñjantu gāyatreṇa chandasā   rudrās tvāñjantu traiṣṭubhena chandasā   ādityās tvāñjantu jāgatena chandasā   bhūr bhuvaḥ svar lājīñ chācīn yavye gavya etad annam atta devā etad  annam addhi prajāpate  kaḥ svid ekākī carati ka u svij jāyate punaḥ   kim svid dhimasya bheṣajaṃ kim v āvapanaṃ mahat  sūrya ekākī carati candramā jāyate punaḥ   agnir dhimasya bheṣajaṃ bhūmir āvapanaṃ mahat  kā svid āsīt pūrvacittiḥ kim svid āsīd bṛhad vayaḥ   kā svid āsīt pilippilā kā svid āsīt piśaṅgilā  dyaur āsīt pūrvacittiḥ aśva āsīd bṛhad vayaḥ   avir āsīt pilippilā rātrir āsīt piśaṅgilā  vāyuṣ ṭvā pacatair avatu   asitagrīvaś chāgaiḥ   nyagrodhaś camasaiḥ   śalmalir vṛddhyā   eṣa sya rāthyo vṛṣā   paḍbhiś caturbhir ed agan   brahmākṛṣṇaś ca no 'vatu   namo 'gnaye  samśito raśminā rathaḥ samśito raśminā hayaḥ   samśito apsv apsujā brahmā somapurogavaḥ  svayaṃ vājims tanvaṃ kalpayasva svayaṃ yajasva svayaṃ juṣasva   mahimā te 'nyena na saṃnaśe  na vā u etan mriyase na riṣyasi devām id eṣi pathibhiḥ sugebhiḥ   yatrāsate sukṛto yatra te yayus tatra tvā devaḥ savitā dadhātu  agniḥ paśur āsīt tenāyajanta sa etaṃ lokam ajayad yasminn agniḥ sa  te loko bhaviṣyati taṃ jeṣyasi pibaitā apaḥ   vāyuḥ paśur āsīt tenāyajanta sa etaṃ lokam ajayad yasmin vāyuḥ sa te loko  bhaviṣyati taṃ jeṣyasi pibaitā apaḥ   sūryaḥ paśur āsīt tenāyajanta sa etaṃ lokam ajayad yasmint sūryaḥ sa te  loko bhaviṣyati taṃ jeṣyasi pibaitā apaḥ  prāṇāya svāhā   apānāya svāhā   vyānāya svāhā  ambe ambike 'mbālike na mā nayati kaś cana   sasasty aśvakaḥ subhadrikāṃ kāmpīlavāsinīm  gaṇānāṃ tvā gaṇapatim havāmahe priyāṇāṃ tvā priyapatim havāmahe  nidhīnāṃ tvā nidhipatim havāmahe vaso mama   āham ajāni garbhadham ā tvam ajāsi garbhadham  tā ubhau caturaḥ padaḥ sampra sārayāva svarge loke prorṇuvāthāṃ  vṛṣā vājī retodhā reto dadhātu  utsakthyā ava gudaṃ dhehi sam añjiṃ cārayā vṛṣan   ya strīṇāṃ jīvabhojanaḥ  yakāsakau śakuntikāhalag iti vañcati   ā hanti gabhe paso nigalgalīti dhārakā  yako 'sakau śakuntaka āhalag iti vañcati   vivakṣata iva te mukham adhvaryo mā nas tvam abhi bhāṣathāḥ  mātā ca te pitā ca te 'graṃ vṛkṣasya rohataḥ   pratilāmīti te pitā gabhe muṣṭim atamsayat  mātā ca te pitā ca te 'gre vṛkṣasya krīḍataḥ   vivakṣata iva te mukhaṃ brahman mā nas tvaṃ vado bahu  ūrdhvam enām uc chrāpaya girau bhāram harann iva   athāsyai madhyam edhatām śīte vāte punann iva  ūrdhvam enam uc chrāpaya girau bhāram harann iva   athāsya madhyam ejatu śīte vāte punann iva  yad asyā amhubhedyāḥ kṛdhu sthūlam upātasat   muṣkāv asyā ejato gośaphe śakulāv iva  yad devāso lalāmaguṃ pra viṣṭīminam āviṣuḥ   sakthnā dediśyate nārī satyasyākṣibhuvo yathā  yad dhariṇo yavam atti na puṣṭaṃ paśu manyate   śūdrā yad aryajārā na poṣāya dhanāyati  yad dhariṇo yavam atti na puṣṭaṃ bahu manyate   śūdro yad aryāyai jāro na poṣam anu manyate  dadhikrāvṇo akāriṣaṃ jiṣṇor aśvasya vājinaḥ   surabhi no mukhā karat pra ṇa āyūmṣi tāriṣat  gāyatrī triṣṭub jagaty anuṣṭup paṅktyā saha   bṛhaty uṣṇihā kakup sūcībhiḥ śamyantu tvā  dvipadā yāś catuṣpadās tripadā yāś ca ṣaṭpadāḥ   vicchandā yāś ca sacchandāḥ sūcībhiḥ śamyantu tvā  mahānāmnyo revatyo viśvā āśāḥ prahūvarīḥ   maighīr vidyuto vācaḥ sūcībhiḥ śamyantu tvā  nāryas te patnyo loma vi cinvantu manīṣayā   devānāṃ patnyo diśaḥ sūcībhiḥ śamyantu tvā  rajatā hariṇīḥ sīsā yujo yujyante karmabhiḥ   aśvasya vājinas tvaci simāḥ śamyantu śamyantīḥ  kuvid aṅga yavamanto vayaṃ cid yathā dānty anupūrvaṃ viyūya   ihehaiṣāṃ kṛṇuhi bhojanāni ye barhiṣo namaktiṃ yajanti  kas tvā chyati kas tvā vi śāsti kas te gātrāṇi śamyati   ka u te śamitā kaviḥ  ṛtavas tvā ṛtuthā parva śamitāro vi śāsatu   saṃvatsarasya tejasā śamībhiḥ śamyantu tvā  ardhamāsāḥ parūmṣi te māsā ā chyantu śamyantaḥ   ahorātrāṇi maruto viliṣṭam sūdayantu te  daivyā adhvaryavas tvā chyantu vi ca āsatu   gātrāṇi parvaśas te simāḥ kṛṇvantu śamyantīḥ  dyaus te pṛthivy antarikṣaṃ vāyuś chidraṃ pṛṇātu te   sūyas te nakṣatraiḥ saha lokaṃ kṛṇotu sādhuyā  śaṃ te parebhyo gātrebhyaḥ śam astv avarebhyaḥ   śam asthabhyo majjabhyaḥ śam v astu tanvai tava  kaḥ svid ekākī carati ka u svij jāyate punaḥ   kim svid dhimasya bheṣajaṃ kim v āvapanaṃ mahat  sūrya ekākī carati candramā jāyate punaḥ   agnir dhimasya bheṣajaṃ bhūmir āvapanaṃ mahat  kim svit sūryasamaṃ jyotiḥ kim samudrasamam saraḥ   kim svit pṛthivyai varṣīyaḥ kasya mātrā na vidyate  brahma sūryasamaṃ jyotir dyauḥ samudrasamam saraḥ   indraḥ pṛthivyai varṣīyān gos tu mātrā na vidyate  pṛcchāmi tvā citaye devasakha yadi tvam atra manasā jagantha   yeṣu viṣṇus triṣu padeṣv eṣṭas teṣu viśvaṃ bhuvanam ā viveśām  api teṣu triṣu padeṣv asmi yeṣu viśvaṃ bhuvanam āviveśa   sadyaḥ pary emi pṛthivīm uta dyām ekenāṅgena divo asya pṛṣṭham  keṣv antaḥ puruṣa ā viveśa kāny antaḥ puruṣe arpitāni   etad brahmann upavalhāmasi tvā kim svin naḥ prati vocāsy atra  pañcasv antaḥ puruṣa ā viveśa tāny antaḥ puruṣe arpitāni   etat tvātra pratimanvāno asmi na māyayā bhavasy uttaro mat   kā svid āsīt pūrvacittiḥ kim svid āsīd bṛhad vayaḥ   kā svid āsīt pilippilā kā svid āsīt piśaṅgilā  dyaur āsīt pūrvacittiḥ aśva āsīd bṛhad vayaḥ   avir āsīt pilippilā rātrir āsīt piśaṅgilā  ka īm are piśaṃgilā ka īṃ kurupiśaṃgilā   ka īm āskandam arṣati ka īṃ panthāṃ vi sarpati  ajāre piśaṃgilā śvāvit kurupiśaṃgilā   śaśa āskandam arṣaty ahiḥ panthāṃ vi sarpati  katy asya viṣṭhāḥ katy akṣarāṇi kati homāsaḥ katidhā samiddhaḥ   yajñasya tvā vidathā pṛccham atra kati hotāra ṛtuśo yajanti  ṣaḍ asya viṣṭhāḥ śatam akṣarāṇy aśītir homāḥ samidho ha tisraḥ   yajñasya te vidathā pra bravīmi sapta hotāra ṛtuśo yajanti  ko asya veda bhuvanasya nābhiṃ ko dyāvāpṛthivī antarikṣam   kaḥ sūryasya veda bṛhato janitraṃ ko veda candramasaṃ yatojāḥ  vedāham asya bhuvanasya nābhiṃ veda dyāvāpṛthivī antarikṣam   veda sūryasya bṛhato janitraṃ atho veda candramasaṃ yatojāḥ  pṛcchāmi tvā param antaṃ pṛthivyāḥ pṛcchāmi yatra bhuvanasya  nābhiḥ   pṛcchāmi tvā vṛṣṇo aśvasya retaḥ pṛcchāmi vācaḥ paramaṃ vyoma  iyaṃ vediḥ paro antaḥ pṛthivyā ayaṃ yajño yatra bhuvanasya  nābhiḥ   ayam somo vṛṣṇo aśvasya retaḥ brahmāyaṃ vācaḥ paramaṃ vyoma  subhūḥ svayambhūḥ prathamo 'ntar mahaty arṇave   dadhe ha garbham ṛtviyaṃ yato jātaḥ prajāpatiḥ  hotā yakṣat prajāpatim somasya mahimnaḥ   juṣatāṃ pibatu somam hotar yaja  prajāpate na tvad etāny anyo viśvā rūpāṇi pari tā babhūva   yatkāmās te juhumas tan no astu   aśvas tūparo gomṛgas te prājāpatyāḥ kṛṣṇagrīva āgneyo rarāṭe  purastāt sārasvatī meṣy adhastād dhanvor āśvināv adhorāmau bāhvoḥ  saumapauṣṇaḥ śyāmo nābhyām sauryayāmau śvetaś ca kṛṣṇaś ca pārśvayos  tvāṣṭrau lomaśasakthau sakthyor vāyavyaḥ śvetaḥ puccha indrāya svapasyāya  vehad vaiṣṇavo vāmanaḥ  rohito dhūmrarohitaḥ karkandhurohitas te saumyā babhrur  aruṇababhruḥ śukababhrus te vāruṇāḥ śitirandhro 'nyataḥśitirandhraḥ  samantaśitirandhras te sāvitrāḥ śitibāhur anyataḥśitibāhuḥ  samantaśitibāhus te bārhaspatyāḥ pṛṣatī kṣudrapṛṣatī sthūlapṛṣatī tā  maitrāvaruṇyaḥ  śuddhavālaḥ sarvaśuddhavālo maṇivālas ta āśvināḥ śyetaḥ śyetākṣo  'ruṇas te rudrāya paśupataye karṇā yāmā avaliptā raudrā nabhorūpāḥ  pārjanyāḥ  pṛśnis tiraścīnapṛśnir ūrdhvapṛśnis te mārutāḥ phalgūr  lohitorṇī palakṣī tāḥ sārasvatyaḥ plīhākarṇaḥ śuṇṭhākarṇo  'ddhyālohakarṇas te tvāṣṭrāḥ kṛṣṇagrīvaḥ śitikakṣo 'ñjisakthas ta  aindrāgnāḥ kṛṣṇāñjir alpāñjir mahāñjis ta uṣasyāḥ  śilpā vaiśvadevyo rohiṇyas tryavayo vāce 'vijñātā adityai sarūpā  dhātre vatsataryo devānāṃ patnībhyaḥ  kṛṣṇagrīvā āgneyāḥ śitibhravo vasūnām rohitā rudrāṇām śvetā  avarokiṇa ādityānāṃ nabhorūpāḥ pārjanyāḥ  unnata ṛṣabho vāmanas ta aindravaiṣṇavā unnataḥ śitibāhuḥ  śitipṛṣṭhas ta aindrābārhaspatyāḥ śukarūpā vājināḥ kalmāṣā  āgnimārutāḥ śyāmāḥ pauṣnāḥ  etā aindrāgnā dvirūpā agnīṣomīyā vāmanā anaḍvāha āgnāvaiṣṇavā  vaśā maitrāvaruṇyo 'nyataenyo maitryaḥ  kṛṣṇagrīvā āgneyā babhravaḥ saumyāḥ śvetā vāyavyā avijñātā  adityai sarūpā dhātre vatsataryo devānāṃ patnībhyaḥ  kṛṣṇā bhaumā dhūmrā āntarikṣā bṛhanto divyāḥ śabalā  vaidyutāḥ sidhmās tārakāḥ  dhūmrān vasantāyā labhate śvetān grīṣmāya kṛṣṇān varṣābhyo  'ruṇāñ charade pṛṣato hemantāya piśaṅgāñ chiśirāya  tryavayo gāyatryai pañcāvayas triṣṭubhe dityavāho jagatyai  trivatsā anuṣṭubhe turyavāha uṣṇihe  paṣthavāho virāja ukṣaṇo bṛhatyā ṛṣabhāḥ kakubhe 'naḍvāhaḥ  paṅktyai dhenavo 'ticchandase  kṛṣṇagrīvā āgneyā babhravaḥ saumyā upadhvastāḥ sāvitrā  vatsataryaḥ sārasvatyaḥ śyāmāḥ pauṣṇāḥ pṛśnayo mārutā bahurūpā  vaiśvadevā vaśā dyāvāpṛthivīyāḥ  uktāḥ saṃcarā etā aindrāgnāḥ kṛṣṇāḥ vāruṇāḥ pṛśnayo  mārutāḥ kāyās tūparāḥ  agnaye 'nīkavate prathamajān ā labhate marudbhyaḥ sāṃtapanebhyaḥ  savātyān marudbhyo gṛhamedhibhyo baṣkihān marudbhyaḥ krīḍibhyaḥ  samsṛṣṭān marudbhyaḥ svatavadbhyo 'nusṛṣṭān  uktāḥ saṃcarā etā aindrāgnāḥ prāśṛṅgā māhendrā bahurūpā  vaiśvakarmaṇāḥ  dhūmrā babhrunīkāśāḥ pitṝṇām somavatāṃ babhravo babhrunīkāśāḥ  pitṝṇāṃ barhiṣadāṃ kṛṣṇā babhrunīkāśāḥ pitṝṇām agniṣvāttānāṃ  kṛṣṇāḥ pṛṣantas traiyambakāḥ  uktāḥ saṃcarā etā śunāsīrīyāḥ śvetā vāyavyāḥ śvetāḥ sauryāḥ   vasantāya kapiñjalān ā labhate grīṣmāya kalaviṅkān varṣābhyas  tittirīñ charade vartikā hemantāya kakarāñ chiśirāya vikakarān  samudrāya śiśumārān a labhate parjanyāya maṇḍūkān adbhyo matsyān  mitrāya kulīpayān varuṇāya nākrān  somāya hamsān ā labhate vāyave balākā indrāgnibhyāṃ kruñcān  mitrāya madgūn varuṇāya cakravākān  agnaye kuṭarūn ā labhate vanaspatibhya ulūkān agnīṣomābhyāṃ  cāṣān aśvibhyāṃ mayūrān mitrāvaruṇābhyāṃ kapotān  somāya labān ā labhate tvaṣṭre kaulīkān goṣādīr devānāṃ  patnībhyaḥ kulīkā devajāmibhyo 'gnaye gṛhapataye pāruṣṇān  ahne pārāvatān ā labhate rātryai sīcāpūr ahorātrayoḥ saṃdhibhyo  jatūr māsebhyo dātyauhānt saṃvatsarāya mahataḥ suparṇān  bhūmyā ākhūn ā labhate 'ntarikṣāya pāṅktrān dive kaśān digbhyo  nakulān babhrukān avāntaradiśābhyaḥ  vasubhya ṛśyān ā labhate rudrebhyaḥ rurūn ādityebhyo nyaṅkūn  viśvebhyo devebhyaḥ pṛṣatānt sādhyebhyaḥ kuluṅgān  īśānāya parasvata ā labhate mitrāya gaurān varuṇāya mahiṣān  bṛhaspataye gavayāms tvaṣṭra uṣṭrān  prajāpataye puruṣān hastina ā labhate vāce pluṣīmś cakṣuṣe  maśakāñ chrotrāya bhṛṅgāḥ  prajāpataye ca vāyave ca gomṛgo varuṇāyāraṇyo meṣo yamāya  kṛṣṇo manuṣyarājāya markaṭaḥ śārdūlāya rohid ṛṣabhāya gavayī  kṣipraśyenāya vartikā nīlaṃgoḥ kṛmiḥ samudrāya śiśumāro himavate  hastī  mayuḥ prājāpatya ulo halikṣṇo vṛṣadamśas te dhātre diśāṃ kaṅko  dhuṅkṣāgneyī kalaviṅko lohitāhiḥ puṣkarasādas te tvāṣṭrā vāce kruñcaḥ  somāya kuluṅga āraṇyo 'jo nakulaḥ śakā te pauṣṇāḥ kroṣṭā māyor  indrasya gauramṛgaḥ pidvo nyaṅkuḥ kakkaṭas te 'numatyai pratiśrutkāyai  cakravākaḥ  saurī balākā śārgaḥ sṛjayaḥ śayāṇḍakas te maitrāḥ sarasvatyai  śāriḥ puruṣavāk śvāvid bhaumī śārdūlo vṛkaḥ pṛdākus te manyave  sarasvate śukaḥ puruṣavāk  suparṇaḥ pārjanya ātir vāhaso darvidā te vāyave bṛhaspataye vācas  pataye paiṅgarājo 'laja āntarikṣaḥ plavo madgur matsyas te nadīpataye  dyāvāpṛthivīyaḥ kūrmaḥ  puruṣamṛgaś candramaso godhā kālakā dārvāghāṭas te vanaspatīnāṃ  kṛkavākuḥ sāvitro hamso vātasya nākro makaraḥ kulīpayas te 'kūpārasya  hriyai śalpakaḥ  eṇy ahno maṇḍūko mūṣikā tittiris te sarpāṇāṃ lopāśa āśvinaḥ  kṛṣṇo rātryā ṛkṣo jatūḥ suṣilīkā ta itarajanānāṃ jahakā vaiṣṇavī   anyavāpo 'rdhamāsānām ṛśyo mayūraḥ suparṇas te gandharvāṇām  apām udro māsāṃ kaśyapo rohit kuṇḍṛṇācī golattikā te 'psarasāṃ  mṛtyave 'sitaḥ  varṣāhūr ṛtūnām ākhuḥ kaśo mānthālas te pitṝṇāṃ balāyājagaro  vasūnāṃ kapiñjalaḥ kapota ulūkaḥ śaśas te nirṛtyai varuṇāyāraṇyo meṣaḥ  śvitra ādityānām uṣṭro ghṛṇīvān vārdhrīṇasas te matyā araṇyāya  sṛmaro rurū raudraḥ kvayiḥ kuṭarur dātyauhas te vājināṃ kāmāya pikaḥ  khaṅgo vaiśvadevaḥ śvā kṛṣṇaḥ karṇo gardabhas tarakṣus te  rakṣasām indrāya sūkaraḥ simho mārutāḥ kṛkalāsaḥ pippakā śakunis te  śaravyāyai viśveṣāṃ devānāṃ pṛṣataḥ   śādaṃ dadbhir avakāṃ dantamūlair mṛdaṃ barsvais tegān  damṣṭrābhyām sarasvatyā agrajihvaṃ jihvāyā utsādam avakrandena tālu  vājam hanubhyām apa āsyena vṛṣaṇam āṇḍābhyām ādityām śmaśrubhiḥ  panthānaṃ bhrūbhyāṃ dyāvāpṛthivī vartobhyāṃ vidyutaṃ kanīnakābhyām  śuklāya svāhā kṛṣṇāya svāhā pāryāṇi pakṣmāṇy avāryā ikṣavo  'vāryāṇi pakṣmāṇi pāryā ikṣavaḥ  vātaṃ prāṇenāpānena nasike upayāmam adhareṇauṣṭhena sad uttareṇa  prakāśenāntaram anūkāśena bāhvyaṃ niveṣyaṃ mūrdhnā stanayitnuṃ  nirbādhenāśaniṃ mastiṣkeṇa vidyutaṃ kanīnakābhyāṃ karṇābhyām śrotram  śrotrābhyāṃ karṇau tedanīm adharakaṇṭhenāpaḥ śuṣkakaṇṭhena cittaṃ  manyābhir aditim śīrṣṇā nirṛtiṃ nirjarjalpena śīrṣṇā saṃkrośaiḥ prāṇān  reṣmāṇam stupena  maśakān keśair indram svapasā vahena bṛhaspatim śakunisādena  kūrmāñ chapair ākramanam sthūrābhyām ṛkṣalābhiḥ kapiñjalān javaṃ  jaṅghābhyām adhvānaṃ bāhubhyāṃ jāmbīlenāraṇyam agnim atirugbhyāṃ pūṣaṇaṃ  dorbhyām aśvināv amsābhyām rudram rorābhyām  agneḥ pakṣatir vāyor nipakṣatir indrasya tṛtīyā somasya caturthy  adityai pañcamīndrāṇyai ṣaṣṭhī marutām saptamī bṛhaspater aṣṭamy  aryamṇo navamī dhātur daśamīndrasyaikādaśī varuṇasya dvādaśī yamasya  trayodaśī  indrāgnyoḥ pakṣatir sarasvatyai nipakṣatir mitrasya tṛtīyāpāṃ  caturthī nirṛtyai pañcamy agnīṣomayoḥ ṣaṣṭhī sarpāṇām saptamī viṣṇor  aṣṭamī pūṣṇo navamī tvaṣṭur daśamīndrasyaikādaśī varuṇasya dvādaśī  yamyai trayodaśī dyāvāpṛthivyor dakṣiṇaṃ pārśvaṃ viśveṣāṃ devānām  uttaram  marutām skandhā viśveṣāṃ devānāṃ prathamā kīkasā rudrāṇāṃ  dvitīyādityānāṃ tṛtīyā vāyoḥ puccham agnīṣomayor bhāsadau kruñcau  śroṇibhyām indrābṛhaspatī ūrubhyāṃ mitrāvaruṇāv algābhyām ākramaṇam  sthūrābhyāṃ balaṃ kuṣṭhābhyām  pūṣaṇaṃ vaniṣṭhunāndhāhīnt sthūlagudayā sarpān gudābhir vihruta  āntrair apo vastinā vṛṣaṇam āṇḍābhyāṃ vājinam śepena prajām retasā  cāṣān pittena pradarān pāyunā kūśmāñ chakapiṇḍaiḥ  indrasya krīḍo 'dityai pājasyaṃ diśāṃ jatravo 'dityai bhasaj  jīmūtān hṛdayaupaśenāntarikṣaṃ purītatā nabha udaryeṇa cakravākau  matasnābhyāṃ divaṃ vṛkkābhyāṃ girīn plāśibhir upalān plīhnā valmīkān  klomabhir glaubhir gulmān hirābhiḥ sravantīr hradān kukṣibhyām samudram  udareṇa vaiśvānaraṃ bhasmanā  vidhṛtiṃ nābhyā dhṛtam rasenāpo yūṣṇā marīcīr vipruḍbhir nīhāram  ūṣmaṇā śīnaṃ vasayā pruṣvā aśrubhir hrādunīr dūṣīkābhir asnā rakṣāmsi  citrāṇy aṅgair nakṣatrāṇi rūpeṇa pṛthivīṃ tvacā jumbakāya svāhā  hiraṇyagarbhaḥ sam avartatāgre bhūtasya jātaḥ patir eka āsīt   sa dādhāra pṛthivīṃ dyām utemāṃ kasmai devāya haviṣā vidhema  yaḥ prāṇato nimiṣato mahitvaika id rājā jagato babhūva   ya īśe asya dvipadaś catuṣpadaḥ kasmai devāya haviṣā vidhema  yasyeme himavanto mahitvā yasya samudram rasayā sahāhuḥ   yasyemāḥ pradiśo yasya bāhū kasmai devāya haviṣā vidhema  ya ātmadā baladā yasya viśva upāsate praśiṣaṃ yasya devāḥ   yasya chāyāmṛtaṃ yasya mṛtyuḥ kasmai devāya haviṣā vidhema  ā no bhadrāḥ kratavo yantu viśvato 'dabdhāso aparītāsa udbhidaḥ   devā no yathā sadam id vṛdhe asann aprāyuvo rakṣitāro divedive  devānāṃ bhadrā sumatir ṛjūyatāṃ devānām rātir abhi no ni  vartatām   devānām sakhyam upa sedimā vayaṃ devā na āyuḥ pra tirantu jīvase  tān pūrvayā nividā hūmahe vayaṃ bhagaṃ mitram aditiṃ dakṣam  asridham   aryamaṇaṃ varuṇam somam aśvinā sarasvatī naḥ subhagā mayas karat  tan no vāto mayobhu vātu bheṣajaṃ tan mātā pṛthivī tat pitā  dyauḥ   tad grāvāṇaḥ somasuto mayobhuvas tad aśvinā śṛṇutaṃ dhiṣṇyā yuvam  tam īśānaṃ jagatas tasthuṣas patiṃ dhiyaṃjinvam avase hūmahe vayam    pūṣā no yathā vedasām asad vṛdhe rakṣitā pāyur adabdhaḥ svastaye  svasti na indro vṛddhaśravāḥ svasti naḥ pūṣā viśvavedāḥ   svasti nas tārkṣyo ariṣṭanemiḥ svasti no bṛhaspatir dadhātu  pṛṣadaśvā marutaḥ pṛśnimātaraḥ śubhaṃyāvāno vidatheṣu jagmayaḥ    agnijihvā manavaḥ sūracakṣaso viśve no devā avasā gamann iha  bhadraṃ karṇebhiḥ śṛṇuyāma devā bhadraṃ paśyemākṣabhir yajatrāḥ   sthirair aṅgais tuṣṭuvāmsas tanūbhir vy aśemahi devahitaṃ yad āyuḥ  śatam in nu śarado anti devā yatrā naś cakrā jarasaṃ tanūnām   putrāso yatra pitaro bhavanti mā no madhyā rīriṣatāyur gantoḥ  aditir dyaur aditir antarikṣam aditir mātā sa pitā sa putraḥ   viśve devā aditiḥ pañca janā aditir jātam aditir janitvam  mā no mitro varuṇo aryamāyur indra ṛbhukṣā marutaḥ pari khyan   yad vājino devajātasya sapteḥ pravakṣyāmo vidathe vīryāṇi  yan nirṇijā rekṇasā prāvṛtasya rātiṃ gṛbhītāṃ mukhato nayanti   suprāṅ ajo memyad viśvarūpa indrāpūṣṇoḥ priyam apy eti pāthaḥ  eṣa chāgaḥ puro aśvena vājinā pūṣṇo bhāgo nīyate viśvadevyaḥ   abhipriyaṃ yat puroḍāśam arvatā tvaṣṭed enam sauśravasāya jinvati  yad dhaviṣyam ṛtuśo devayānaṃ trir mānuṣāḥ pary aśvaṃ nayanti   atrā pūṣṇaḥ prathamo bhāga eti yajñaṃ devebhyaḥ prativedayann ajaḥ  hotādhvaryur āvayā agnimindho grāvagrābha uta śamstā suvipraḥ   tena yajñena svaraṃkṛtena svṣṭena vakṣaṇā ā pṛṇadhvam  yūpavraskā uta ye yūpavāhāś caṣālaṃ ye aśvayūpāya takṣati   ye cārvate pacanam sambharanty uto teṣām abhigūrtir na invatu  upa prāgāt suman me 'dhāyi manma devānām āśā upa vītapṛṣṭhaḥ   anv enaṃ viprā ṛṣayo madanti devānāṃ puṣṭe cakṛmā subandhum  yad vājino dāma saṃdānam arvato yā śīrṣaṇyā raśanā rajjur asya    yad vā ghāsya prabhṛtam āsye tṛṇam sarvā tā te api deveṣv astu  yad aśvasya kraviṣo makṣikāśa yad vā svarau svadhitau riptam asti   yad dhastayoḥ śamitur yan nakheṣu sarvā tā te api deveṣv astu  yad ūvadhyam udarasyāpavāti ya āmasya kraviṣo gandho asti   sukṛtā tac chamitāraḥ kṛṇvantūta medham śṛtapākaṃ pacantu  yat te gātrād agninā pacyamānād abhi śūlaṃ nihatasyāvadhāvati   mā tad bhūmyām ā śriṣan mā tṛṇeṣu devebhyas tad uśadbhyo rātam astu   ye vājinaṃ paripaśyanti pakvaṃ ya īm āhuḥ surabhir nir hareti   ye cārvato māmsabhikṣām upāsata uto teṣām abhigūrtir na invatu  yan nīkṣaṇaṃ māmspacanyā ukhāyā yā pātrāṇi yūṣṇa āsecanāni   ūṣmaṇyāpidhānā carūṇām aṅkāḥ sūnāḥ pari bhūṣanty aśvam  mā tvāgnir dhvanayīd dhūmagandhir mokhā bhrājanty abhi vikta  jaghriḥ   iṣṭaṃ vītam abhigūrtaṃ vaṣaṭkṛtaṃ taṃ devāsaḥ prati gṛbhṇanty aśvam  nikramaṇaṃ niṣadanaṃ vivartanaṃ yac ca paḍvīśam arvataḥ   yac ca papau yac ca ghāsiṃ jaghāsa sarvā tā te api deveṣv astu  yad aśvāya vāsa upastṛṇanty adhīvāsaṃ yā hiraṇyāny asmai   saṃdānam arvantaṃ paḍvīśaṃ priyā deveṣv ā yāmayanti  yat te sāde mahasā śūkṛtasya pārṣṇyā vā kaśayā vā tutoda   sruceva tā haviṣo adhvareṣu sarvā tā te brahmaṇā sūdayāmi  catustrimśad vājino devabandhor vaṅkrīr aśvasya svadhitiḥ sam eti   acchidrā gātrā vayunā kṛṇota paruṣparur anughuṣyā vi śasta  ekas tvaṣṭur aśvasyā viśastā dvā yantārā bhavatas tatha ṛtuḥ   yā te gātrāṇām ṛtuthā kṛṇomi tātā piṇḍānāṃ pra juhomy agnau  mā tvā tapat priya ātmāpiyantaṃ mā svadhitis tanva ā tiṣṭhipat  te   mā te gṛdhnur aviśastātihāya chidrā gātrāṇy asinā mithū kaḥ  na vā u etan mriyase na riṣyasi devām id eṣi pathibhiḥ sugebhiḥ   harī te yuñjā pṛṣatī abhūtām upāsthād vājī dhuri rāsabhasya  sugavyaṃ no vājī svaśvyaṃ pumsaḥ putrām uta viśvāpuṣam rayim   anāgāstvaṃ no aditiḥ kṛṇotu kṣatraṃ no aśvo vanatām haviṣmān  imā nu kaṃ bhuvanā sīṣadhāmendraś ca viśve ca devāḥ   ādityair indraḥ sagaṇo marudbhir asmabhyaṃ bheṣajā karat   yajñaṃ ca nas tanvaṃ ca prajāṃ cādityair indraḥ saha sīṣadhāti  agne tvaṃ no antama uta trātā śivo bhava varūthyaḥ  vasur agnir vasuśravā acchā nakṣi dyumattamam rayiṃ dāḥ  taṃ tvā śociṣṭha dīdivaḥ sumnāya nūnam īmahe sakhibhyaḥ   agniś ca pṛthivī ca saṃnate te me saṃ namatām adaḥ   vāyuś cāntarikṣaṃ ca saṃnate te me saṃ namatām adaḥ   ādityaś ca dyauś ca saṃnate te me saṃ namatām adaḥ   āpaś ca varuṇaś ca saṃnate te me saṃ namatām adaḥ   sapta samsado aṣṭamī bhūtasādhanī   sakāmām adhvanas kuru saṃjñānam astu me 'munā  yathemāṃ vācaṃ kalyāṇīm āvadāni janebhyaḥ   brahmarājanyābhyām śūdrāya cāryāya ca svāya cāraṇāya  priyo devānāṃ dakṣiṇāyai dātur iha bhūyāsam ayaṃ me kāmaḥ sam ṛdhyatām  upa mādo namatu  bṛhaspate ati yad aryo arhād dyumad vibhāti kratumaj janeṣu   yad dīdayac chavasa ṛtaprajāta tad asmāsu draviṇaṃ dhehi citram  upayāmagṛhīto 'si bṛhaspataye tvā   eṣa te yonir bṛhaspataye tvā  indra gomann ihā yāhi pibā somam śatakrato   vidyadbhir grāvabhiḥ sutam  upayāmagṛhīto 'sīndrāya tvā gomate   eṣa te yonir indrāya tvā gomate  indrā yāhi vṛtrahan pibā somam śatakrato   gomadbhir grāvabhiḥ sutam  upayāmagṛhīto 'sīndrāya tvā gomate   eṣa te yonir indrāya tvā gomate  ṛtāvānaṃ vaiśvānaram ṛtasya jyotiṣas patim   ajasraṃ gharmam īmahe  upayāmagṛhīto 'si vaiśvānarāya tvā   eṣa te yonir vaiśvānarāya tvā  vaiśvānarasya sumatau syāma rājā hi kaṃ bhuvanānām abhiśrīḥ   ito jāto viśvam idaṃ vi caṣṭe vaiśvānaro yatate sūryeṇa  upayāmagṛhīto 'si vaiśvānarāya tvā   eṣa te yonir vaiśvānarāya tvā  vaiśvānaro na ūtaya ā pra yātu parāvataḥ   agnir ukthena vāhasā  upayāmagṛhīto 'si vaiśvānarāya tvā   eṣa te yonir vaiśvānarāya tvā  agnir ṛṣiḥ pavamānaḥ pāñcajanyaḥ purohitaḥ   tam īmahe mahāgayam  upayāmagṛhīto 'sy agnaye tvā varcase   eṣa te yonir agnaye tvā varcase  mahām indro vajrahastaḥ ṣoḍaśī śarma yacchatu   hantu pāpmānaṃ yo 'smān dveṣṭi  upayāmagṛhīto 'si mahendrāya tvā   eṣa te yonir mahendrāya tvā  taṃ vo dasmam ṛtīṣahaṃ vasor mandānam andhasaḥ   abhi vatsaṃ na svasareṣu dhenava indraṃ gīrbhir navāmahe  yad vāhiṣṭhaṃ tad agnaye bṛhad arca vibhāvaso   mahiṣīva tvad rayis tvad vājā ud īrate  ehy ū ṣu bravāṇi te 'gna itthetarā giraḥ   ebhir vardhāsa indubhiḥ  ṛtavas te yajñaṃ vi tanvantu māsā rakṣantu te haviḥ   saṃvatsaras te yajñaṃ dadhātu naḥ prajāṃ ca pari pātu naḥ  upahvare girīṇām saṃgame ca nadīnām   dhiyā vipro ajāyata  uccā te jātam andhaso divi sad bhūmy ā dade   ugram śarma mahi śravaḥ  sa na indrāya yajyave varuṇāya marudbhyaḥ   varivovit pari srava  enā viśvāny arya ā dyumnāni mānuṣāṇām   siṣāsanto vanāmahe  anu vīrair anu puṣyāsma gobhir anv aśvair anu sarveṇa puṣṭaiḥ   anu dvipadānu catuṣpadā vayaṃ devā no yajñam ṛtuthā nayantu  agne patnīr ihā vaha devānām uśatīr upa   tvaṣṭāram somapītaye  abhi yajñaṃ gṛṇīhi no gnāvo neṣṭaḥ piba ṛtunā   tvam hi ratnadhā asi  draviṇodāḥ pipīṣati juhota pra ca tiṣṭhata   neṣṭrād ṛtubhir iṣyata  tavāyam somas tvam ehy arvāṅ chaśvattamam sumanā asya pāhi   asmin yajñe barhiṣy ā niṣadyā dadhiṣvemaṃ jaṭhara indum indra  ameva naḥ suhavā ā hi gantana ni barhiṣi sadatanā raṇiṣṭana   athā mandasva jujuṣāṇo andhasas tvaṣṭar devebhir janibhiḥ sumadgaṇaḥ  svādiṣṭhayā madiṣṭhayā pavasva soma dhārayā   indrāya pātave sutaḥ  rakṣohā viśvacarṣaṇir abhi yonim ayohatam   druṇā sadhastham āsadat   sās tvāgna ṛtavo vardhayantu saṃvatsarā ṛṣayo yāni satyā   saṃ divyena dīdihi rocanena viśvā ā bhāhi pradiśaś catasraḥ  saṃ cedhyasvāgne pra ca bodhayainam uc ca tiṣṭha mahate saubhagāya   mā ca riṣad upasattā te agne brahmāṇas te yaśasaḥ santu mānye  tvām agne vṛṇate brāhmaṇā ime śivo agne saṃvaraṇe bhavā naḥ   sapatnahā no abhimātijic ca sve gaye gāgṛhy aprayucchan  ihaivāgne adhi dhārayā rayiṃ mā tvā ni kran pūrvacito nikāriṇaḥ   kṣatram agne suyamam astu tubhyam upasattā vardhatāṃ te aniṣṭṛtaḥ  kṣatreṇāgne svāyuḥ sam rabhasva mitreṇāgne mitradheye yatasva   sajātānāṃ madhyamasthā edhi rājñām agne vihavyo dīdihīha  ati niho ati sridho 'ty acittim aty arātim agne   viśvā hy agne duritā sahasvāthāsmabhyam sahavīrām rayiṃ dāḥ  anādhṛṣyo jātavedā anādhṛṣṭo virāḍ agne kṣatrabhṛd dīdihīha   viśvā āśāḥ pramuñcan mānuṣīr bhayaḥ śivebhir adya pari pāhi no vṛdhe  bṛhaspate savitar bodhayainam samśitaṃ cit saṃtarām sam śiśādhi   vardhayainaṃ mahate saubhagāya viśva enam anu madantu devāḥ  amutrabhūyādadha yad yamasya bṛhaspate abhisaster amuñcaḥ   praty auhatām aśvinā mṛtyum asmād devānām agne bhiṣajā śacībhiḥ  ud vayaṃ tamasas pari svaḥ paśyanta uttaram   devaṃ devatrā sūryam aganma jyotir uttamam  ūrdhvā asya samidho bhavanty ūrdhvā śukrā śocīmṣy agneḥ   dyumattamā supratīkasya sūnoḥ  tanūnapād asuro viśvavedā devo deveṣu devaḥ   patho anaktu madhvā ghṛtena  madhvā yajñaṃ nakṣase prīṇāno narāśamso agne   sukṛd devaḥ savitā viśvavāraḥ  acchāyam eti śavasā ghṛteneḍāno vahnir namasā   agnim sruco adhvareṣu prayatsu  sa yakṣad asya mahimānam agneḥ sa īṃ mandrā suprayasaḥ   vasuś vetiṣṭho vasudhātamaś ca  dvāro devīr anv asya viśve vratā dadante agneḥ   uruvyacaso dhāmnā patyamānāḥ  te asya yoṣaṇe divye na yonā uṣāsānaktā   imaṃ yajñam avatām adhvaraṃ naḥ  daivyā hotārā ūrdhvam adhvaraṃ no 'gner juhvām abhi gṛṇītam   kṛṇutam naḥ svṣṭam  tisro devīr barhir idam sadantv iḍā sarasvatī bhāratī   mahī gṛṇānā  tan nas turīpam adbhutaṃ purukṣu tvaṣṭā suvīryam   rāyaspoṣaṃ vi ṣyatu nābhim asme  vanaspate 'va sṛjā rarāṇas tmanā deveṣu   agnir havyam śamitā sūdayāti  agne svāhā kṛṇuhi jātavedo indrāya havyam   viśve devā havir idaṃ juṣantām  pīvoannā rayiṃvṛdhaḥ sumedhāḥ śvetaḥ siṣakti niyutām abhiśrīḥ   te vāyave samanaso vi tasthur viśven naraḥ svapatyāni cakruḥ  rāye nu yaṃ jajñatū rodasīme rāye devī dhiṣaṇā dhāti devam   adha vāyuṃ niyutaḥ saścata svā uta śvetaṃ vasudhitiṃ nireke  āpo ha yad bṛhatīr viśvam āyan garbhaṃ dadhānā janayantīr agnim    tato devānām sam avartatāsur ekaḥ kasmai devāya haviṣā vidhema  yaś cid āpo mahinā paryapaśyad dakṣaṃ dadhānā janayantīr yajñam   yo deveṣv adhi deva eka āsīt kasmai devāya haviṣā vidhema  pra yābhir yāsi dāśvāmsam acchā niyudbhir vāyav iṣṭaye duroṇe   ni no rayim subhojasaṃ yuvasva ni vīraṃ gavyam aśvyaṃ ca rādhaḥ  ā no niyudbhiḥ śatinībhir adhvaram sahasriṇībhir upa yāhi yajñam   vāyo asmin savane mādayasva yūyaṃ pāta svastibhiḥ sadā naḥ  niyutvān vāyav ā gahy ayam śukro ayāmi te   gantāsi sunvato gṛham  vāyo śukro ayāmi te madhvo agraṃ diviṣṭiṣu   ā yāhi somapītaye spārho deva niyutvatā  vāyur agregā yajñaprīḥ sākaṃ gan manasā yajñam   śivo niyudbhiḥ śivābhiḥ  vāyo ye te sahasriṇo rathāsas tebhir ā gahi   niyutvānt somapītaye  ekayā ca daśabhiś ca svabhūte dvābhyām iṣṭaye vimśatī ca   tisṛbhiś ca vahase trimśatā ca niyudbhir vāyav iha tā vi muñca  tava vāyav ṛtaspate tvaṣṭur jāmātar adbhuta   avāmsy ā vṛṇīmahe  abhi tvā śūra nonumo 'dugdhā iva dhenavaḥ   īśānam asya jagataḥ svardṛśam īśānam indra tasthuṣaḥ  na tvāvām anyo divyo na pārthivo na jāto na janiṣyate   aśvāyanto maghavann indra vājino gavyantas tvā havāmahe  tvām id dhi havāmahe sātā vājasya kāravaḥ   tvāṃ vṛtreṣv indra satpatiṃ naras tvāṃ kāṣṭhāsv arvataḥ  sa tvaṃ naś citra vajrahasta dhṛṣṇuyā maha stavāno adrivaḥ   gām aśvam rathyam indra saṃ kira satrā vājaṃ na jigyuṣe  kayā naś citra ā bhuvad ūtī sadāvṛdhaḥ sakhā   kayā śaciṣṭhayā vṛtā  kas tvā satyo madānāṃ mamhiṣṭho matsad andhasaḥ   dṛḍhā cid āruje vasu  abhī ṣu ṇaḥ sakhīnām avitā jaritṝṇām   śataṃ bhavāsy ūtaye  yajñāyajñā vo agnaye girāgirā ca dakṣase   prapra vayam amṛtaṃ jātavedasaṃ priyaṃ mitraṃ na śamsiṣam  pāhi no agna ekayā pāhy uta dvitīyayā   pāhi gīrbhis tisṛbhir ūrjāṃ pate pāhi catasṛbhir vaso  ūrjo napātam sa hināyam asmayur dāśema havyadātaye   bhuvad vājeṣv avitā bhuvad vṛdha uta trātā tanūnām  saṃvatsaro 'si parivatsaro 'sīdāvatsaro 'sīdvatsaro 'si vatsaro 'si    uṣasas te kalpantām ahorātrās te kalpantām ardhamāsās te kalpantāṃ  māsās te kalpantām ṛtavas te kalpantām saṃvatsaras te kalpatām   pretyā etyai saṃ cāñca pra ca sāraya   suparṇacid asi tayā devatayāṅgirasvad dhruvaḥ sīda   hotā yakṣad samidhendram iḍas pade nābhā pṛthivyā adhi   divo varṣmant sam idhyata ojiṣṭhaś carṣaṇīsahāṃ vetv ājyasya hotar yaja   hotā yakṣat tanūnapātam ūtibhir jetāram aparājitam   indraṃ devam svarvidaṃ pathibhir madhumattamair narāśamsena tejasā vetv  ājyasya hotar yaja  hotā yakṣad iḍābhir indram īḍitam ājuhvānam amartyam   devo devaiḥ savīryo vajrahastaḥ puraṃdaro vetv ājyasya hotar yaja  hotā yakṣad bariṣīndraṃ niṣadvaraṃ vṛṣabhaṃ naryāpasam   vasubhī rudrair ādityaiḥ suyugbhir barhir āsadad vetv ājyasya hotar  yaja  hotā yakṣad ojo na vīryam saho dvāra indram avardhayan   suprāyaṇā asmin yajñe vi śrayantām ṛtāvṛdho svāra indrāya mīḍhuṣe  vyantv ājyasya hotar yaja  hotā yakṣad uṣe indrasya dhenū sudughe mātarā mahī   savātarau na tejasā vatsam indram avardhatāṃ vītām ājyasya hotar yaja  hotā yakṣad daivyā hotārā bhiṣajā sakhāyā haviṣendraṃ bhiṣajyataḥ   kavī devau pracetasāv indrāya dhatta indriyaṃ vītām ājyasya hotar yaja   hotā yakṣat tisro devīr na bheṣajaṃ trayas tridhātavo 'pasa iḍā  sarasvat bhāratī mahīḥ   indrapatnīr haviṣmatīr vyantv ājyasya hotar yaja  hotā yakṣat tvaṣṭāram indraṃ devaṃ bhiṣajam suyajaṃ ghṛtaśriyam   pururūpam suretasaṃ maghonam indrāya tvaṣṭā dadhad indriyāṇi vetv  ājyasya hotar yaja  hotā yakṣad vanaspatim śamitāram śatakratuṃ dhiyo joṣṭāram  indriyam   madhvā samañjan pathibhiḥ sugebhiḥ svadāti yajñaṃ madhunā ghṛtena vetv  ājyasya hotar yaja  hotā yakṣad indram svāhājyasya svāhā medasaḥ svāhā stokānām  svāhā svāhākṛtīnām svāhā havyasūktīnām   svāhā devā ājyapā juṣāṇā indra ājyasya vyantu hotar yaja  devaṃ barhir indram sudevaṃ devair vīravat stīrṇaṃ vedyām  avardhayat   vastor vṛtaṃ prāktor bhṛtam rāyā barhiṣmato 'ty agād vasuvane  vasudheyasya vetu yaja  devīr dvāra indram saṃghāte vīḍvīr yāmann avardhayan   ā vatsena taruṇena kumāreṇa ca mīvatāpārvāṇam reṇukakāṭaṃ nudantāṃ  vasuvane vasudheyasya vyantu yaja  devī uṣāsānaktendraṃ yajñe prayaty ahvetām   daivīr viśaḥ prāyāsiṣṭām suprīte sudhite vasuvane vasudheyasya vītāṃ  yaja  devī joṣṭrī vasudhitī devam indram avardhatām   ayāvy anyāghā dveṣāmsy ānyā vakṣad vasu vāryāṇi yajamānāya śikṣite  vasuvane vasudheyasya vītāṃ yaja  devī ūrjāhutī dughe payasendram avardhatām   iṣam ūrjam anyā vakṣat sagdhim sapītim anyā navena pūrvaṃ dayamāne  purāṇena navam adhātām ūrjam ūrjāhutī ūrjayamāne vasu vṛyāṇi  yajamānāya śikṣite vasuvane vasudheyasya vītāṃ yaja  devā devyā hotārā devam indram avardhatām   hatāghaśamsāv ābhārṣṭāṃ vasu vāryāṇi yajamānāya śikṣitau vasuvane  vasudheyasya vītāṃ yaja  devīs tisras tisro devīḥ patim indram avardhayan   aspṛkṣad bhāratī divam rudrair yajñam sarasvatīḍā vasumatī gṛhān  vasuvane vasudheyasya vyantu yaja  deva indro narāśamsas trivarūthas tribandhuro devam indram  avardhayat   śatena śitipṛṣṭhānām āhitaḥ sahasreṇa pra vartate mitrāvaruṇed asya  hotram arhato bṛhaspati stotram aśvinādhvaryavaṃ vasuvane vasudheyasya  vetu yaja  devo devair vanaspatir hiraṇyaparṇo madhuśākhaḥ supippalo devam  indram avardhayat   divam agreṇāspṛkṣad āntariksaṃ pṛthivīm adṛmhīd vasuvane  vasudheyasya vetu yaja  devaṃ barhir vāritīnāṃ devam indram avardhayat   svāsastham indreṇāsannam anyā barhīmṣy abhy abhūd vasuvane  vasudheyasya vetu yaja  devo agniḥ sviṣṭakṛd devam indram avardhayat   svṣṭaṃ kurvant sviṣṭakṛt svṣṭam adya karotu no vasuvane vasudheyasya  vetu yaja  agnim adya hotāram avṛṇītāyaṃ yajamānaḥ pacan paktīḥ pacan  puroḍāśaṃ badhnann indrāya chāgam   sūpasthā adya devo vanaspatir abhavad indrāya chāgena   aghat taṃ medastaḥ prati pacatāgrabhīd avīvṛdhat puroḍāśena  tvām adya ṛṣa ārṣeya ṛṣīṇāṃ napād avṛṇītāyṃ yajamāno bahubhya ā  saṃgatebhya eṣa me deveṣu vasu vāryāyakṣyata iti tā yā devā deva  dānāny adus tāny asmā ā ca śāssvā ca gurasveṣitaś ca hotar asi  bhadravācyāya preṣito mānuṣaḥ sūktavākāya sūktā brūhi  hotā yakṣat samidhānaṃ mahad yaśaḥ susamiddhaṃ vareṇyam agnim  indraṃ vayodhasam   gāyatrīṃ chanda indriyaṃ tryaviṃ gāṃ vayo dadhad vetv ājyasya hotar  yaja  hotā yakṣat tanūnapātam udbhidaṃ yaṃ garbham aditir dadhe śucim  indraṃ vayodhasam   uṣṇihaṃ chanda indriyaṃ dityavāhaṃ gāṃ vayo dadhad vetv ājyasya hotar  yaja  hotā yakṣad īḍenyam īḍitaṃ vṛtrahantamam iḍābhir īḍyam sahaḥ  somam indram vayodhasam   anuṣṭubhaṃ chanda indriyaṃ pañcāviṃ gāṃ vayo dadhad vetv ājyasya hotar  yaja  hotā yakṣat subarhiṣaṃ pūṣaṇvantam amartyam sīdantaṃ barhiṣi priye  'mṛtendraṃ vayodhasam   bṛhatīṃ chanda indriyaṃ trivatsaṃ gāṃ vayo dadhad vetv ājyasya hotar  yaja  hotā yakṣad vyacasvatīḥ suprāyaṇā ṛtāvṛdho dvāro devīr  hiraṇyayīr brahmāṇam indraṃ vayodhasam   paṅktiṃ chanda ihendriyaṃ turyavāhaṃ gāṃ vayo dadhad vyantv ājyasya  hotar yaja  hotā yakṣat supeśasā suśilpe bṛhatī ubhe naktoṣāsā na darśate  viśvam indraṃ vayodhasam   triṣṭubhaṃ chanda ihendriyaṃ paṣṭhavahaṃ gāṃ vayo dadhad vītām ājyasya  hotar yaja  hotā yakṣat pracetasā devānām uttamaṃ yaśo hotārā daivyā kavī  sayujendraṃ vayodhasam   jagatīṃ chanda indriyam anaḍvāhaṃ gāṃ vayo dadhad vītām ājyasya hotar  yaja  hotā yakṣat peśasvatīs tisro devīr hiraṇyayīr bhāratīr bṛhatīr  mahīḥ patim indraṃ vayodhasam   virājaṃ chanda ihendriyaṃ dhenuṃ gāṃ na vayo dadhad vyantv ājyasya  hotar yaja  hotā yakṣat suretasaṃ tvaṣṭāraṃ puṣṭivardhanam rūpāṇi bibhrataṃ  pṛthak puṣṭim indraṃ vayodhasam   dvipadaṃ chanda indriyam ukṣāṇaṃ gāṃ na vayo dadhad vetv ājyasya hotar  yaja  hotā yakṣad vanaspatim śamitāram śatakratum hiraṇyaparṇam ukthinam  raśanāṃ bibhrataṃ vaśiṃ bhagam indraṃ vayodhasam   kakubhaṃ chanda ihendriyaṃ vaśāṃ vehataṃ gāṃ vayo dadhad vetv ājyasya  hotar yaja  hotā yakṣat svāhākṛtīr agniṃ gṛhapatiṃ pṛthag varuṇaṃ bheṣajaṃ  kaviṃ kṣatram indraṃ vayodhasam   aticchandasaṃ chanda indriyaṃ bṛhad ṛṣabhaṃ gāṃ vayo dadhad vyantv  ājyasya hotar yaja  devaṃ barhir vayodhasaṃ devam indram avardhayat   gāyatryā chandasendriyaṃ cakṣur indre vayo dadhad vasuvane vasudheyasya  vetu yaja  devīr dvāro vayodhasam śucim indram avardhayan   uṣṇihā chandasendriyaṃ prāṇam indre vayo dadhad vasuvane vasudheyasya  vyantu yaja  devī uṣāsānaktā devam indraṃ vayodhasaṃ devī devam avardhatām   anuṣṭubhā chandasendriyaṃ balam indre vayo dadhad vasuvane vasudheyasya  vītāṃ yaja  devī joṣṭrī vasudhitī devam indraṃ vayodhasaṃ devī devam  avardhatām   bṛhatyā chandasendriyam śrotram indre vayo dadhad vasuvane vasudheyasya  vītāṃ yaja  devī ūrjāhutī dughe sudughe payasendraṃ vayodhasaṃ devī devam  avardhatām   paṅktyā chandasendriyam śukram indre vayo dadhad vasuvane vasudheyasya  vītāṃ yaja  devā daivyā hotārā devam indraṃ vayodhasaṃ devau devam avardhatām   triṣṭubhā chandasendriyaṃ tviṣim indre vayo dadhad vasuvane vasudheyasya  vītāṃ yaja  devīs tisras tisro devīr vayodhasaṃ patim indram avardhayan   jagatyā chandasendriyam śūṣam indre vayo dadhad vasuvane vasudheyasya  vyantu yaja  devo narāśamso devam indraṃ vayodhasaṃ devo devam avardhayat   virājā chandasendriyam rupam indre vayo dadhad vasuvane vasudheyasya  vetu yaja  devo vanaspatir devam indraṃ vayodhasaṃ devo devam avardhayat   dvipadā chandasendriyaṃ bhagam indre vayo dadhad vasuvane vasudheyasya  vetu yaja  devaṃ barhir vāritīnāṃ devam indraṃ vayodhasaṃ devaṃ devam  avardhayat   kakubhā chandasendriyaṃ yaśa indre vayo dadhad vasuvane vasudheyasya vetu  yaja  devo agniḥ sviṣṭakṛd devam indraṃ vayodhasaṃ devo devam  avardhayat   aticchandasā chandasendriyaṃ kṣatram indre vayo dadhad vasuvane  vasudheyasya vetu yaja  agnim adya hotāram avṛṇītāyaṃ yajamānaḥ pacan paktīḥ pacan  puroḍāśaṃ badhnann indrāya vayodhase chāgam   sūpasthā adya devo vanaspatir abhavad indrāya vayodhase chāgena   aghat taṃ medastaḥ prati pacatāgrabhīd avīvṛdhat puroḍāśena  tvām adya ṛṣa ārṣeya ṛṣīṇāṃ napād avṛṇītāyṃ yajamāno bahubhya ā  saṃgatebhya eṣa me deveṣu vasu vāryāyakṣyata iti tā yā devā deva  dānāny adus tāny asmā ā ca śāssvā ca gurasveṣitaś ca hotar asi  bhadravācyāya preṣito mānuṣaḥ sūktavākāya sūktā brūhi   samiddho añjan kṛdaraṃmatīnāṃ ghṛtam agne madhumat pinvamānaḥ   vājī vahan vājinaṃ jātavedo devānāṃ vakṣi priyam ā sadhastham  ghṛtenāñjant saṃ patho devayānān prajānan vājy apy etu devān   anu tvā sapte pradiśaḥ sacantām svadhām asmai yajamānāya dhehi  īḍyaś cāsi vandyaś ca vājinn āśuś cāsi medhyaś ca sapte   agniṣ ṭvā devair vasubhiḥ sajoṣāḥ prītaṃ vahniṃ vahatu jātavedāḥ  stīrṇaṃ barhiḥ suṣṭarīmā juṣāṃoru pṛthu prathamānaṃ pṛthivyām   devebhir yuktam aditiḥ sajoṣāḥ syonaṃ kṛṇvāna suvite dadhātu  etā u vaḥ subhagā viśvarūpā vi pakṣobhiḥ śrayamāṇā ud ātaiḥ   ṛṣvāḥ satīḥ kavaṣaḥ śumbhamānā dvāro devīḥ suprāyaṇā bhavantu  antarā mitrāvaruṇā carantī mukhaṃ yajñānām abhi saṃvidāne   uṣāsā vām suhiraṇye suśilpe ṛtasya yonāv iha sādayāmi  prathamā vām sarathinā suvarṇā devau paśyantau bhuvanāni viśvā   apiprayaṃ codanā vāṃ mimānā hotārā jyotiḥ pradiśā diśantā  ādityair no bhāratī vaṣṭu yajñam sarasvatī saha rudrair na āvīt   iḍopahūtā vasubhiḥ sajoṣā yajñaṃ no devīr amṛteṣu dhatta  tvaṣṭā vīraṃ devakāmaṃ jajāna tvaṣṭur arvā jāyata āśur aśvaḥ   tvaṣṭedaṃ viśvaṃ bhuvanaṃ jajāna bahoḥ kartāram iha yakṣi hotaḥ  aśvo ghṛtena tmanyā samakta upa devām ṛtuśaḥ pātha etu   vanaspatir devalokaṃ prajānann agninā havyā svaditāni vakṣat  prajāpates tapasā vāvṛdhānaḥ sadyo jāto dadhiṣe yajñam agne   svāhākṛtena haviṣā purogā yāhi sādhyā havir adantu devāḥ  yad akrandaḥ prathamaṃ jāyamāna udyant samudrād uta vā purīṣāt   śyenasya pakṣā hariṇasya bāhū upastutyaṃ mahi jātaṃ te arvan  yamena dattaṃ trita enam āyunag indra eṇaṃ prathamo adhy atiṣṭhat   gandharvo asya raśanām agṛbhṇāt sūrād aśvaṃ vasavo nir ataṣṭa  asi yamo asy ādityo arvann asi trito guhyena vratena   asi somena samayā vipṛkta āhus te trīṇi divi bandhanāni  trīṇi ta āhur divi bandhanāni trīṇy apsu trīṇy antaḥ samudre   uteva me varuṇaś chantsy arvan yatrā ta āhuḥ paramaṃ janitram  imā te vājinn avamārjanānīmā śaphānām sanitur nidhānā   atrā te bhadrā raśanā apaśyam ṛtasya yā abhirakṣanti gopāḥ  ātmānaṃ te manasārād ajānām avo divā patayantaṃ pataṃgam   śiro apaśyaṃ pathibhiḥ sugebhir areṇubhir jehamānaṃ patatri  atrā te rūpam uttamam apaśyaṃ jigīṣamāṇam iṣa ā pade goḥ   yadā te marto anu bhogam ānaḍ ād id grasiṣṭha oṣadhīr ajīgaḥ  anu tvā ratho anu maryo arvann anu gāvo 'nu bhagaḥ kanīnām   anu vrātāsas tava sakhyam īyur anu devā mamire vīryaṃ te  hiraṇyaśṛṅgo 'yo asya pādā manojavā avara indra āsīt   devā id asya haviradyam āyan yo arvantaṃ prathamo adhyatiṣṭhat  īrmāntāsaḥ silikamadhyamāsaḥ sam śūraṇāso divyāso atyāḥ   hamsā iva śreṇiśo yatante yad ākṣiṣur divyam ajmam aśvāḥ  tava śarīraṃ patayiṣṇv arvan tava cittaṃ vāta iva dhrajīmān   tava śṛṅgāṇi viṣṭhitā purutrāraṇyeṣu jarbhurāṇā caranti  upa prāgāc chasanaṃ vājy arvā devadrīcā manasā dīdhyānaḥ   ajaḥ puro nīyate nābhir asyānu paścāt kavayo yanti rebhāḥ  upa prāgāt paramaṃ yat sadhastham arvām acchā pitaraṃ mātaraṃ ca   adyā devān juṣṭatamo hi gamyā athā śāste dāśuṣe vāryāṇi  samiddho adya manuṣo duroṇe devo devān yajasi jātavedaḥ   ā ca vaha mitramahaś cikitvān tvaṃ dūtaḥ kavir asi pracetāḥ  tanūnapāt patha ṛtasya yānān madhvā samañjant svadayā sujihva   manmāni dhībhir uta yajñam ṛndhan devatrā ca kṛṇuhy adhvaraṃ naḥ  narāśamsasya mahimānam eṣām upa stoṣāma yajatasya yajñaiḥ   ye sukratavaḥ śucayo dhiyaṃdhāḥ svadanti devā ubhayāni havyā  ājuhvāna īḍyo vandyaś cā yāhy agne vasubhiḥ sajoṣāḥ   tvaṃ devānām asi yahva hotā sa enān yakṣīṣito yajīyān  prācīnaṃ barhiḥ pradiśā pṛthivyā vastor asyā vṛjyate agre  ahnām   vy u prathate vitaraṃ varīyo devebhyo aditaye syonam  vyacasvatīr urviyā vi śrayantāṃ patibhyo na janayaḥ śumbhamānāḥ   devīr dvāro bṛhatīr viśvaminvā devebhyo bhavata suprāyaṇāḥ  ā suṣvayantī yajate upāke uṣāsānaktā sadatāṃ ni yonau   divye yoṣaṇe bṛhatī surukme adhi śriyam śukrapiśaṃ dadhāne  daivyā hotārā prathamā suvācā mimānā yajñaṃ manuṣo yajadhyai   pracodayantā vidatheṣu kārū prācīnaṃ jyotiḥ pradiśā diśantā  ā no yajñaṃ bhāratī tūyam etv iḍā manuṣvad iha cetayantī   tisro devīr barhir edam syonam sarasvatī svapasaḥ sadantu  ya ime dyāvāpṛthivī janitrī rūpair apimśad bhuvanāni viśvā   tam adya hotar iṣito yajīyān devaṃ tvaṣṭāram iha yakṣi vidvān  upāva sṛja tmanyā samañjan devānāṃ pātha ṛtuthā havīmṣi   vanaspatiḥ śamitā devo agniḥ svadantu havyaṃ madhunā ghṛtena  sadyo jāto vy amimīta yajñam agnir devānām abhavat purogāḥ   asya hotuḥ pradiśy ṛtasya vāci svāhākṛtam havir adantu devāḥ  ketuṃ kṛṇvann aketave peśo maryā apeśase   sam uṣadbhir ajāyathāḥ  jīmūtasyeva bhavati pratīkaṃ yad varmī yāti samadām upasthe   anāviddhayā tanvā jaya tvam sa tvā varmaṇo mahimā pipartu  dhanvanā gā dhanvanājiṃ jayema dhanvanā tīvrāḥ samado jayema   dhanuḥ śatror apakāmaṃ kṛṇoti dhanvanā sarvāḥ pradiśo jayema  vakṣyantīved ā ganīganti karṇaṃ priyam sakhāyaṃ pariṣasvajānā   yoṣeva śiṅkte vitatādhi dhanvan jyā iyam samane pārayantī  te ācarantī samaneva yoṣā māteva putraṃ bibhṛtām upasthe   apa śatrūn vidhyatām saṃvidāne ārtnī ime viṣphurantī amitrān  bahvīnāṃ pitā bahur asya putraś ciścā kṛṇoti samanāvagatya   iṣudhiḥ saṅkāḥ pṛtanāś ca sarvāḥ pṛṣṭhe ninaddho jayati prasūtaḥ  rathe tiṣṭhan nayati vājinaḥ puro yatrayatra kāmayate suṣārathiḥ   abhīśūnāṃ mahimānaṃ panāyata manaḥ paścād anu yacchanti raśmayaḥ  tīvrān ghoṣān kṛṇvate vṛṣapāṇayo 'śvā rathebhiḥ saha vājayantaḥ    avakrāmantaḥ prapadair amitrān kṣiṇanti śatrūmr anapavyayantaḥ  rathavāhanam havir asya nāma yatrāyudhaṃ nihitam asya varma   tatrā ratham upa śagmam sadema viśvāhā vayam sumanasyamānāḥ  svāduṣamsadaḥ pitaro vayodhāḥ kṛcchreśritaḥ śaktīvanto gabhīrāḥ   citrasenā iṣubalā amṛdhrāḥ satovīrā uravo vrātasāhāḥ  brāhmaṇāsaḥ pitaraḥ somyāsaḥ śive no dyāvāpṛthivī anehasā   pūṣā naḥ pātu duritād ṛtāvṛdho rakṣā mākir no aghaśamsa īśata  suparṇaṃ vaste mṛgo asyā danto gobhiḥ saṃnaddhā patati prasūtā   yatrā naraḥ saṃ ca vi ca dravanti tatrāsmabhyam iṣavaḥ śarma yamsan  ṛjīte pari vṛṅdhi no 'śmā bhavatu nas tanūḥ   somo adhi bravītu no 'ditiḥ śarma yacchatu  ā jaṅghanti sānv eṣāṃ jaghanām upa jighnate   aśvājani pracetaso 'śvānt samatsu codaya  ahir iva bhogaiḥ pary eti bāhuṃ jyāyā hetiṃ paribādhamānaḥ   hastaghno viśvā vayunāni vidvān pumān pumāmsaṃ pari pātu viśvataḥ  vanaspate vīḍvaṅgo hi bhūyā asmatsakhā prataraṇaḥ suvīraḥ   gobhiḥ saṃnaddho asi vīḍayasvāsthātā te jayatu jetvāni  divaḥ pṛthivyāḥ pary oja udbhṛtaṃ vanaspatibhyaḥ pary ābhṛtam  sahaḥ   apām ojmānaṃ pari gobhir āvṛtam indrasya vajram haviṣā rathaṃ yaja  indrasya vajro marutām anīkaṃ mitrasya garbho varuṇasya nābhiḥ   semāṃ no havyadātiṃ juṣāṇo deva ratha prati havyā gṛbhāya  upa śvāsaya pṛthivīm uta dyāṃ purutrā te manutāṃ viṣṭhitaṃ  jagat   sa dundubhe sajūr indreṇa devair dūrād davīyo apa sedha śatrūn  ā krandaya balam ojo na ā dhā ni ṣṭanihi duritā bādhamānaḥ   apa protha dundubhe ducchunā ita indrasya muṣṭir asi vīḍayasva  āmūr aja pratyā vartayemāḥ ketumad dundubhir vāvadīti   sam aśvaparṇāś caranti no naro 'smākam indra rathino jayantu  āgneyaḥ kṛṣṇagrīvaḥ sārasvatī meṣī babhruḥ saumyaḥ pauṣṇaḥ  śyāmaḥ śitipṛṣṭho bārhaspatyaḥ śilpo vaiśvadeva aindro 'ruṇo mārutaḥ  kalmāṣa aindrāgnaḥ samhito 'dhorāmaḥ sāvitro vāruṇaḥ kṛṣṇa ekaśitipāt  petvaḥ  agnaye 'nīkavate rohitāñjir anaḍvān adhorāmau sāvitrau pauṣṇau  rajatanābhī vaiśvadevau piśaṃgau tūparau mārutaḥ kalmāṣa āgneyaḥ kṛṣṇo  'jaḥ sārasvatī meṣī vāruṇaḥ petvaḥ  agnaye gāyatrāya trivṛte rāthantarāyāṣṭākapāla indrāya  traiṣṭubhāya pañcadaśāya barhatāyaikādaśakapālo viśvebhyo devebhyo  jāgatebhyaḥ saptadaśebhyo vairūpebhyo dvādaśakapālo mitrāvaruṇābhyām  ānuṣṭubhābhyām ekavimśābhyāṃ vairājābhyāṃ payasyā bṛhaspataye  pāṅktāya triṇavāya śākvarāya caruḥ savitra auṣṇihāya trayastrimśāya  raivatāya dvādaśakapālaḥ prājāpatyaś carur adityai viṣṇupatnyai carur  agnaye vaiśvānarāya dvādaśakapālo 'numatyā aṣṭākapālaḥ   deva savitaḥ pra suva yajñaṃ pra suva yajñapatiṃ bhagāya   divyo gandharvaḥ ketupūḥ ketaṃ naḥ punātu vācaspatir vājaṃ naḥ svadatu   tat savitur vareṇyaṃ bhargo devasya dhīmahi   dhiyo yo naḥ pracodayat  viśvāni deva savitar duritāni parā suva   yad bhadraṃ tan na ā suva  vibhaktāram havāmahe vasoś citrasya rādhasaḥ   savitāraṃ nṛcakṣasam  brahmaṇe brāhmaṇaṃ kṣatrāya rājanyaṃ marudbhyo vaiśyaṃ tapase  śūdraṃ tamase taskaraṃ nārakāya vīrahaṇaṃ pāpmane klībam ākrayāyā  ayogūṃ kāmāya pumścalūm atikruṣṭāya māgadham  nṛttāya sūtaṃ gītāya śailūṣaṃ dharmāya sabhācaraṃ nariṣṭhāyai  bhīmalaṃ narmāya rebham hasāya kārim ānandāya strīṣukhaṃ pramade  kumārīputraṃ medhāyai rathakāraṃ dhairyāya takṣāṇam  tapase kaulālaṃ māyāyai karmāram rūpāya maṇikāram śubhe vapam  śaravyāyā iṣukāram hetyai dhanuṣkāraṃ karmaṇe jyākāraṃ diṣṭāya  rajjusarjaṃ mṛtyave mṛgayum antakāya śvaninam  nadībhyaḥ pauñjiṣṭham ṛkṣīkābhyo naiṣādaṃ puruṣavyāghrāya  durmadaṃ gandharvāpsarobhyo vrātyaṃ prayugbhya unmattam sarpadevajanebhyo  'pratipadamayebhyaḥ kitavam īryatāyā akitavaṃ piśācebhyo bidalakārīṃ  yātudhānebhyaḥ kaṇṭakīkārīm  saṃdhaye jāraṃ gehāyopapatim ārtyai parivittaṃ nirṛtyai  parivividānam arāddhyā edidhiṣuḥpatiṃ niṣkṛtyai peśaskārīm saṃjñānāya  smarakārīṃ prakāmodyāyopasadaṃ varṇāyānurudhaṃ balāyopadām  utsādebhyaḥ kubjaṃ pramude vāmanaṃ dvārbhyaḥ srāmam svapnāyāndham  ardhamāya badhiraṃ pavitrāya bhiṣajaṃ prajñānāya nakṣatradarśam  āśikṣāyai praśninam upaśikṣāyā abhipraśninaṃ maryādāyai praśnavivākam  armebhyo hastipaṃ javāyāśvapaṃ puṣṭyai gopālaṃ vīryāyāvipālaṃ  tejase 'japālam irāyai kīnāśaṃ kīlālāya surākāraṃ bhadrāya gṛhapam  śreyase vittadham ādhyakṣyāyānukṣattāram  bhāyai dārvāhāraṃ prabhāyā agnyedhaṃ bradhnasya  viṣṭapāyābhiṣektāraṃ varṣiṣṭhāya nākāya pariveṣṭāraṃ devalokāya  peśitāraṃ manuṣyalokāya prakaritāram sarvebhyo lokebhya upasektāram  avaṛtyai badhāyopamanthitāraṃ medhāya vāsaḥpalpūlīṃ prakāmāya  rajayitrīm  ṛtaye stenahṛdayaṃ vairahatyāya piśunaṃ viviktyai kṣattāram  aupadraṣṭryāyānukṣattāraṃ bālāyānucaraṃ bhūmne pariṣkandaṃ priyāya  priyavādinam ariṣṭyā aśvasādam svargāya lokāya bhāgadughaṃ varṣiṣṭhāya  nākāya pariveṣṭāram  manyave 'yastāpaṃ krodhāya nisaraṃ yogāya yoktāram  śokāyābhisartāraṃ kṣemāya vimoktāram utkūlebhyas triṣṭhinaṃ vapuṣe  mānaskṛtam śīlāyāñjanīkārīṃ nirṛtyai kośakārīṃ yamāyāsūm  yamāya yamasūm atharvabhyo 'vatokām saṃvatsarāya paryāyiṇīṃ  parivatsarāyāvijātām idāvatsarāyātītvarīm idvatsarāyātiṣkadvarīṃ  vatsarāya vijarjarām saṃvatsarāya paliknīm ṛbhubhyo 'jinasaṃdham  sādhyebhyaś carmamnam  sarebhyo dhaivaram upasthāvarābhyo dāśaṃ vaiśantābhyo baindaṃ  naḍvalābhyaḥ śauṣkalaṃ pārāya mārgāram avarāya kevartaṃ tīrthebhya  āndaṃ viṣamebhyo mainālam svanebhyaḥ parṇakaṃ guhābhyaḥ kirātam sānubhyo  jambhakaṃ parvatebhyaḥ kimpūruṣam  bībhatsāyai paulkasaṃ varṇāya hiraṇyakāraṃ tulāyai vāṇijaṃ  paścādoṣāya glāvinaṃ viśvebhyo bhūtebhyaḥ sidhmalaṃ bhūtyai jāgaraṇam  abhūtyai svapanam ārtyai janavādinaṃ vyṛddhyā apagalbham samśarāya  pracchidam  akṣarājāya kitavaṃ kṛtāyādinavadarśaṃ tretāyai kalpinaṃ  dvāparāyādhikalpinam āskandāya sabhāsthāṇuṃ mṛtyave govyaccham antakāya  goghātaṃ kṣudhe yo gāṃ vikṛntantaṃ bhikṣamāṇa upatiṣṭhati duṣkṛtāya  carakācāryaṃ pāpmane sailagam  pratiśrutkāyā artanaṃ ghoṣāya bhaṣam antāya bahuvādinam anantāya  mūkam śabdāyāḍambarāghātaṃ mahase vīṇāvādaṃ krośāya tūṇavadhmam  avarasparāya śaṅkhadhmaṃ vanāya vatapam anyato'raṇyāya dāvapam  narmāya pumścalūm hasāya kāriṃ yādase śābalyāṃ grāmaṇyaṃ  gaṇakam abhikrośakaṃ tān mahase vīṇāvādaṃ pāṇighnaṃ tūṇavadhmaṃ tān  nṛtāyānandāya talavam  agnaye pīvānaṃ pṛthivyai pīṭhasarpiṇaṃ vāyave cāṇḍālam  antarikṣāya vamśanartinaṃ dive khalatim sūryāya haryakṣaṃ nakṣatrebhyaḥ  kirmiraṃ candramase kilāsam ahne śuklaṃ piṅgākṣam rātryai kṛṣṇaṃ  piṅgākṣam  ataitān aṣṭau virūpān ā labhate 'tidīrghaṃ cātihrasvaṃ  cātisthūlaṃ cātikṛśaṃ cātiśuklaṃ cātikṛṣṇaṃ cātikulvaṃ cātilomaśaṃ  ca   aśūdrā abrāhmaṇās te prājāpatyāḥ   māgadhaḥ pumścalī kitavaḥ klībo 'śūdrā abrāhmaṇās te prājāpatyāḥ   sahasraśīrṣā puruṣaḥ sahasrākṣaḥ sahasrapāt   sa bhūmim sarvata spṛtvāty atiṣṭhad daśāṅgulam  puruṣa evedam sarvaṃ yad bhūtaṃ yac ca bhāvyam   utāmṛtatvasyeśāno yad annenātirohati  etāvān asya mahimāto jyāyāmś ca pūruṣaḥ   pādo 'sya viśvā bhūtāni tripād asyāmṛtaṃ divi  tripād ūrdhva ud ait puruṣaḥ pādo 'syehābhavat punaḥ   tato viṣvaṅ vy akrāmat sāśanānaśane abhi  tasmād virāḍ ajāyata virājo adhi pūruṣaḥ   sa jāto aty aricyata paścād bhūmim atho puraḥ  tasmād yajñāt sarvahutaḥ sambhṛtaṃ pṛṣadājyam   paśūms tāmś cakre vāyavyān āraṇyā grāmyāś ca ye  tasmād yajñāt sarvahuta ṛcaḥ sāmāni jajñire   chandāmsi jajñire tasmād yajus tasmād ajāyata  tasmād aśvā ajāyanta ye ke cobhayādataḥ   gāvo ha jajñire tasmāt tasmāj jātā ajāvayaḥ  taṃ yajñaṃ barhiṣi praukṣan puruṣaṃ jātam agrataḥ   tena devā ayajanta sādhyā ṛṣayaś ca ye  yat puruṣaṃ vy adadhuḥ katidhā vy akalpayan   mukhaṃ kim asya kau bāhū kā ūrū pādā ucyete  brāhmaṇo 'sya mukham āsīd bāhū rājanyaḥ kṛtaḥ   ūrū tad asya yad vaiśyaḥ padbhyām śūdro ajāyata  candramā manaso jātaś cakṣoḥ sūryo ajāyata   śrotrād vāyuś ca prāṇaś ca mukhād agnir ajāyata  nābhyā āsīd antarikṣam śīrṣṇo dyauḥ sam avartata   padbhyāṃ bhūmir diśaḥ śrotrāt tathā lokām akalpayan  yat puruṣeṇa haviṣā devā yajñam atanvata   vasanto 'syāsīd ājyaṃ grīṣma idhmaḥ śarad dhaviḥ  saptāsyāsan paridhayas triḥ sapta samidhaḥ kṛtāḥ   devā yad yajñaṃ tanvānā abadhnan puruṣaṃ paśum  yajñena yajñam ayajanta devās tāni dharmāṇi prathamāny āsan   te ha nākaṃ mahimānaḥ sacanta yatra pūrve sādhyāḥ santi devāḥ  adbhyaḥ sambhṛtaḥ pṛthivyai rasāc ca viśvakarmaṇaḥ sam  avartatāgre   tasya tvaṣṭā vidadhad rūpam eti tan martyasya devatvam ājānam agre  vedāham etaṃ puruṣaṃ mahāntam ādityavarṇaṃ tamasaḥ parastāt   tam eva viditvāti mṛtyum eti nānyaḥ panthā vidyate 'yanāya  prajāpatiś carati garbhe antar ajāyamāno bahudhā vi jāyate   tasya yoniṃ pari paśyanti dhīrās tasmin ha tasthur bhuvanāni viśvā  yo devebhya ātapati yo devānāṃ purohitaḥ   pūrvo yo devebhyo jāto namo rucāya brāhmaye  rucaṃ brāhmyaṃ janayanto devā agre tad abruvan   yas tvaivaṃ brāhmaṇo vidyāt tasya devā asan vaśe  śrīś ca te lakṣmīś ca patnyāv ahorātre pārśve nakṣatrāṇi rūpam  aśvinau vyāttām   iṣṇann iṣāṇāmuṃ ma iṣāṇa sarvalokaṃ ma iṣāṇa   tad evāgnis tad ādityas tad vāyus tad u candramāḥ   tad eva śukraṃ tad brahma tā āpaḥ sa prajāpatiḥ  sarve nimeṣā jajñire vidyutaḥ puruṣād adhi   nainam ūrdhvaṃ na tiryañcaṃ na madhye pari jagrabhat  na tasya pratimā asti yasya nāma mahad yaśaḥ   hiraṇyagarbha ity eṣaḥ   mā mā himsīd ity eṣā   yasmān na jāta ity eṣa  eṣo ha devaḥ pradiśo 'nu sarvāḥ pūrvo ha jātaḥ sa u garbhe antaḥ   sa eva jātaḥ sa janiṣyamāṇaḥ pratyaṅ janās tiṣthati sarvatomukhaḥ  yasmāj jātaṃ na purā kiṃ canaiva ya ābabhūva bhuvanāni viśvā   prajāpatiḥ prajayā samrarāṇas trīṇi jyotīmṣi sacate sa aiḍaśī  yena dyaur ugrā pṛthivī ca dṛḍhā yena sva stabhitaṃ yena nākaḥ    yo antarikṣe rajaso vimānaḥ kasmai devāya haviṣā vidhema  yaṃ krandasī avasā tastabhāne abhy aikṣetāṃ manasā rejamāne   yatrādhi sūra udito vibhāti kasmai devāya haviṣā vidhema  āpo ha yad bṛhatīḥ   yaś cid āpaḥ  venas tat paśyan nihitaṃ guhā sad yatra viśvaṃ bhavaty ekanīḍam   tasminn idam saṃ ca vi caiti sarvam sa otaḥ protaś ca vibhūḥ prajāsu  pra tad voced amṛtaṃ nu vidvān gandharvo dhāma vibhṛtaṃ guhā  sat   trīṇi padāni nihitā guhāsya yas tāni veda sa pituḥ pitāsat  sa no bandhur janitā sa vidhātā dhāmāni veda bhuvanāni viśvā   yatra devā amṛtam ānaśānās tṛtīye dhāmann adhy airayanta  parītya bhūtāni parītya lokān parītya sarvāḥ pradiśo diśaś ca   upasthāya prathamajām ṛtasyātmanātmānam abhi saṃ viveśa  pari dyāvāpṛthivī sadya itvā pari lokān pari diśaḥ pari svaḥ   ṛtasya tantuṃ vitataṃ vicṛtya tad apaśyat tad abhavat tad āsīt  sadasas patim adbhutaṃ priyam indrasya kāmyam   saniṃ medhām ayāsiṣamm svāhā  yāṃ medhāṃ devagaṇāḥ pitaraś copāsate   tayā mām adya medhayāgne medhāvinaṃ kuru svāhā  medhāṃ me varuṇo dadātu medhām agniḥ prajāpatiḥ   medhām indras ca vāyuś ca medhāṃ dhātā dadātu me svāhā  idaṃ me brahma ca kṣatraṃ cobhe śriyam aśnutām   mayi devā dadhatu śriyam uttamāṃ tasyai te svāhā   asyājarāso damām aritrā arcaddhūmāso agnayaḥ pāvakāḥ   śvitīcayaḥ śvātrāso bhuraṇyavo vanarṣado vāyavo na somāḥ  harayo dhumaketavo vātajūtā upa dyavi   yatante vṛthag agnayaḥ  yajā no mitrāvaruṇā yajā devām ṛtaṃ bṛhat   agne yakṣi svaṃ damam  yukṣvā hi devahūtamām aśvām agne rathīr iva   ni hotā pūrvyaḥ sadaḥ  dve virūpe carataḥ svarthe anyānyā vatsam upa dhāpayete   harir anyasyāṃ bhavati svadhāvāñ chukro anyasyāṃ dadṛśe suvarcāḥ  ayam iha prathamo dhāyi dhātṛbhir hotā yajiṣṭho adhvareṣv īḍyaḥ   yam apnavāno bhṛgavo virurucur vaneṣu citraṃ vibhvaṃ viśeviśe  trīṇi śatā trī sahasrāṇy agniṃ trimśac ca devā nava cāsaparyan   aukṣan ghṛtair astṛṇan barhir asmā ād id dhotāraṃ ny asādayanta  mūrdhānaṃ divo aratiṃ pṛthivyā vaiśvānaram ṛta ā jātam agnim   kavim samrājam atithiṃ janānām āsann ā pātraṃ janayanta devāḥ  agnir vṛtrāṇi jaṅghanad draviṇasyur vipanyayā   samiddhaḥ śukra āhutaḥ  viśvebhiḥ somyaṃ madhv agna indreṇa vāyunā   pibā mitrasya dhāmabhiḥ  ā yad iṣe nṛpatiṃ teja ānaṭ śuci reto niṣiktaṃ dyaur abhīke   agniḥ śardham anavadyaṃ yuvānam svādhyaṃ janayat sūdayac ca  agne śardha mahate saubhagāya tava dyumnāny uttamāni santu   saṃ jāspatyam suyamam ā kṛṇuṣva śatrūyatām abhi tiṣṭhā mahāmsi  tvām hi mandratamam arkaśokair vavṛmahe mahi naḥ śroṣy agne   indraṃ na tvā śavasā devatā vāyuṃ pṛṇanti rādhasā nṛtamāḥ  tve agne svāhuta priyāsaḥ santu sūrayaḥ   yantāro ye maghavāno janānām ūrvān dayanta gonām  śrudhi śrutkarṇa vahnibhir devair agne sayāvabhiḥ   ā sīdantu barhiṣi mitro aryamā prātaryāvāṇo adhvaram  viśveṣām aditir yajñiyānāṃ viśveṣām atithir mānuṣāṇām   agnir devānām ava āvṛṇānaḥ sumṛḍīko bhavatu jātavedāḥ  maho agneḥ samidhānasya śarmaṇy anāgā mitre varuṇe svastaye   śreṣṭhe syāma savituḥ savīmani tad devānām avo adyā vṛṇīmahe  āpaś cit pipyu staryo na gāvo nakṣann ṛtaṃ jaritāras ta indra   yāhi vāyur na niyuto no acchā tvam hi dhībhir dayase vi vājān  gāva upāvatāvataṃ mahī yajñasya rapsudā   ubhā karṇā hiraṇyayā  yad adya sūra udite 'nāgā mitro aryamā   suvāti savitā bhagaḥ  ā sute siñcata śriyam rodasyor abhiśriyam   rasā dadhīta vṛṣabham  ātiṣṭhantaṃ pari viśve abhūṣañ chriyo vasānaś carati svarociḥ   mahat tad vṛṣṇo asurasya nāmā viśvarūpo amṛtāni tasthau  pra vo mahe mandamānāyāndhaso 'rcā viśvānarāya viśvābhuve   indrasya yasya sumakham saho mahi śravo nṛmṇaṃ ca rodasī saparyataḥ  bṛhann id idhma eṣāṃ bhūri śastaṃ pṛthuḥ svaruḥ   yeṣām indro yuvā sakhā  indrehi matsy andhaso viśvebhiḥ somaparvabhiḥ   mahām abhiṣṭir ojasā  indro vṛtram avṛṇoc chardhanītiḥ pra māyinām aminād varpaṇītiḥ   ahan vyamsam uśadhag vaneṣv āvir dhenā akṛṇod rāmyāṇām  kutas tvam indra māhinaḥ sann eko yāsi satpate kiṃ ta itthā   saṃ pṛcchase samarāṇaḥ śubhānair voces tan no harivo yat te asme  mahām indro ya ojasā   kadā cana starīr asi   kadā cana pra yucchasi  ā tat ta indrāyavaḥ panantābhi ya ūrvaṃ gomantaṃ titṛtsān   sakṛtsvaṃ ye puruputrāṃ mahīm sahasradhārāṃ bṛhatīṃ dudukṣan  imāṃ te dhiyaṃ pra bhare maho mahīm asya stotre dhiṣaṇā yat ta  ānaje   tam utsave ca prasave ca sāsahim indraṃ devāsaḥ śavasāmadann anu  vibhrāḍ bṛhat pibatu somyaṃ madhv āyur dadhad yajñapatāv  avihrutam   vātajūto yo abhirakṣati tmanā prajāḥ pupoṣa purudhā vi rājati  ud u tyaṃ jātavedasaṃ devaṃ vahanti ketavaḥ   dṛśe viśvāya sūryam svāhā  yenā pāvaka cakṣasā bhuraṇyantaṃ janām anu   tvaṃ varuṇa paśyasi  daivyāv adhvaryū ā gatam rathena sūryatvacā   madhvā yajñam sam añjāthe  taṃ pratnathā   ayaṃ venaḥ   citram devānām  ā na iḍābhir vidathe suśasti viśvānaraḥ savitā deva etu   api yathā yuvāno matsathā no viśvaṃ jagad abhipitve manīṣā  yad adya kac ca vṛtrahann udagā abhi sūrya   sarvaṃ tad indra te vaśe  taraṇir viśvadarśato jyotiṣkṛd asi sūrya   viśvam ā bhāsi rocanam  tat sūryasya devatvaṃ tan mahitvaṃ madhyā kartor vitatam saṃ  jabhāra   yaded ayukta haritaḥ sadhasthād ād rātrī vāsas tanute simasmai  tan mitrasya varuṇasyābhicakṣe sūryo rūpaṃ kṛṇute dyor upasthe   anantam anyad ruśad asya pājaḥ kṛṣṇam anyad dharitaḥ saṃ bharanti  baṇ mahām asi sūrya baḍ āditya mahām asi   mahas te sato mahimā panasyate 'ddhā deva mahām asi  baṭ sūrya śravasā mahām asi satrā deva mahām asi   mahnā devānām asuryaḥ purohito vibhu jyotir adābhyam  śrāyanta iva sūryaṃ viśved indrasya bhakṣata   vasūni jāte janamāna ojasā prati bhāgaṃ na dīdhima  adyā devā uditā sūryasya nir amhasaḥ pipṛtā nir avadyāt   tan no mitro varuṇo māmahantām aditiḥ sindhuḥ pṛthivī uta dyauḥ  ā kṛṣṇena rajasā vartamāno niveśayann amṛtaṃ martyaṃ ca   hiraṇyayena savitā rathenā devo yāti bhuvanāni paśyan  pra vāvṛje suprayā barhir eṣām ā viśpatīva bīriṭa iyāte   viśām aktor uṣasaḥ pūrvahūtau vāyuḥ pūṣā svastaye niyutvān  indravāyū bṛhaspatiṃ mitrāgniṃ pūṣaṇaṃ bhagam   ādityān mārutaṃ gaṇam  varuṇaḥ prāvitā bhuvan mitro viśvābhir ūtibhiḥ   karatāṃ naḥ surādhasaḥ  adhi na indreṣāṃ viṣṇo sajātyānām   itā maruto aśvinā  taṃ pratnathā   ayaṃ venaḥ   ye devāsaḥ   ā na iḍābhiḥ   viśvebhiḥ somyaṃ madhu   omāsaś carṣaṇīdhṛtaḥ  agna indra varuṇa mitra devāḥ śardhaḥ pra yanta mārutota viṣṇo   ubhā nāsatyā rudro adha gnāḥ pūṣā bhagaḥ sarasvatī juṣanta  indrāgnī mitrāvaruṇāditim svaḥ pṛthivīṃ dyāṃ marutaḥ parvatām  apaḥ   huve viṣṇuṃ pūṣaṇaṃ brahmaṇaspatiṃ bhagaṃ nu śamsam savitāram ūtaye  asme rudrā mehanā parvatāso vṛtrahatye bharahūtau sajoṣāḥ   yaḥ śamsate stuvate dhāyi pajra indrajyeṣṭhā asmām avantu devāḥ  arvāñco adyā bhavatā yajatrā ā vo hārdi bhayamāno vyayeyam   trādhvaṃ no devā nijuro vṛkasya trādhvaṃ kartād avapado yajatrāḥ  viśve adya maruto viśva ūtī viśve bhavantv agnayaḥ samiddhāḥ   viśve no devā avasā gamantu viśvam astu draviṇaṃ vājo asme  viśve devāḥ śṛṇutemam havaṃ me ye antarikṣe ya upa dyavi ṣṭha   ye agnijihvā uta vā yajatrā āsadyāsmin barhiṣi mādayadhvam  devebhyo hi prathamaṃ yajñiyebhyo 'mṛtatvam suvasi bhāgam uttaṃam   ād id dāmānam savitar vy ūrṇuṣe 'nūcīnā jīvitā mānuṣebhyaḥ  pra vāyum acchā bṛhatī manīṣā bṛhadrayiṃ viśvavāram rathaprām   dyutadyāmā niyutaḥ patyamānaḥ kaviḥ kavim iyakṣasi prayajyo  indravāyū ime sutā upa prayobhir āgatam   indavo vām uśanti hi  mitram huve pūtadakṣaṃ varuṇaṃ ca riśādasam   dhiyaṃ ghṛtācīm sādhantā  dasrā yuvākavaḥ sutā nāsatyā vṛktabarhiṣaḥ   ā yātam rudravartanī  taṃ pratnathā   ayaṃ venaḥ  vidad yadī saramā rugṇam adrer mahi pāthaḥ pūrvyam sadhryak kaḥ   agraṃ nayat supady akṣarāṇām acchā ravaṃ prathamā jānatī gāt  nahi spaśam avidann anyam asmād vaiśvānarāt puraetāram agneḥ   em enam avṛdhann amṛtā amartyaṃ vaiśvānaraṃ kṣaitrajityāya devāḥ  ugrā vighaninā mṛdha indrāgnī havāmahe   tā no mṛḍāta īdṛśe  upāsmai gāyatā naraḥ pavamānāyendave   abhi devām iyakṣate  ye tvāhihatye maghavann avardhan ye śāmbare harivo ye gaviṣṭau   ye tvā nūnam anumadanti viprāḥ pibendra somam sagaṇo marudbhiḥ  janiṣṭhā ugraḥ sahase turāya mandra ojiṣṭho bahulābhimānaḥ   avardhann indraṃ marutaś cid atra mātā yad vīraṃ dadhanad dhaniṣṭhā  ā tū na indra vṛtrahann asmākam ardham ā gahi   mahān mahībhir ūtibhiḥ  tvam indra pratūrtiṣv abhi viśvā asi spṛdhaḥ   aśastihā janitā viśvatūr asi tvaṃ tūrya taruṣyataḥ  anu te śuṣmaṃ turayantam īyatuḥ kṣoṇī śiśuṃ na mātarā   viśvās te spṛdhaḥ śnathayanta manyave vṛtraṃ yad indra tūrvasi  yajño devānāṃ praty eti sumnam ādityāso bhavatā mṛḍayantaḥ   ā vo 'rvācī sumatir vavṛtyād amhoś cid yā varivovittarāsat  adabdhebhiḥ savitaḥ pāyubhiṣ ṭvam śivebhir adya pari pāhi no gayam   hiraṇyajihvaḥ suvitāya navyase rakṣā mākir no aghaśamsa īśata  pra vīrayā śucayo dadrire vām adhvaryubhir madhumantaḥ sutāsaḥ   vaha vāyo niyuto yāhy acchā pibā sutasyāndhaso madāya  gāva upāvatāvataṃ mahī yajñasya rapsudā   ubhā karṇā hiraṇyayā  kāvyayor ājāneṣu kratvā dakṣasya duroṇe   riśādasā sadhastha ā  daivyāv adhvaryū ā gatam rathena sūryatvacā   madhvā yajñam sam añjāthe  taṃ pratnathā   ayaṃ venaḥ  tiraścīno vitato raśmir eṣām adhaḥ svid āsīd upari svid āsīt   retodhā āsan mahimāna āsant svadhā avastāt prayatiḥ parastāt  ā rodasī apṛṇad ā svar mahaj jātaṃ yad enam apaso adhārayan   so adhvarāya pari ṇīyate kavir atyo na vājasātaye canohitaḥ  ukthebhir vṛtrahantamā yā mandānā cid ā girā   āṅgūṣair āvivāsataḥ  upa naḥ sūnavo giraḥ śṛṇvantv amṛtasya ye   sumṛḍīkā bhavantu naḥ  brahmāṇi me matayaḥ śam sutāsaḥ śuṣma iyarti prabhṛto me adriḥ   ā śāsate prati haryanty ukthemā harī vahatas tā no accha  anuttam ā te maghavan nakir nu na tvāvām asti devatā vidānaḥ   na jāyamāno naśate na jāto yāni kariṣyā kṛṇuhi pravṛddha  tad id āsa bhuvaneṣu jyeṣṭhaṃ yato jajña ugras tveṣanṛmṇaḥ   sadyo jajñāno ni riṇāti śatrūn anu yaṃ viśve madanty ūmāḥ  imā u tvā purūvaso giro vardhantu yā mama   pāvakavarṇāḥ śucayo vipaścito 'bhi stomair anūṣata  yasyāyaṃ viśva āryo dāsaḥ śevadhipā ariḥ   tiraś cid arye ruśame parīravi tubhyet so ajyate rayiḥ  ayam sahasram ṛṣibhiḥ sahaskṛtaḥ samudra iva paprathe   satyaḥ so asya mahimā gṛṇe śavo yajñeṣu viprarājye  adabdhebhiḥ savitaḥ pāyubhiṣ ṭvam śivebhir adya pari pāhi no gayam   hiraṇyajihvaḥ suvitāya navyase rakṣā mākir no aghaśamsa īśata  ā no yajñaṃ divispṛśaṃ vāyo yāhi sumanmabhiḥ   antaḥ pavitra upari śrīṇāno 'yam śukro ayāmi te  indravāyū susaṃdṛśā suhaveha havāmahe   yathā naḥ sarva ij jano 'namīvaḥ saṃgame sumanā asat  ṛdhag itthā sa martyaḥ śaśame devatātaye   yo nūnaṃ mitrāvaruṇāv abhiṣṭaya ācakre havyadātaye  ā yātam upa bhūṣataṃ madhvaḥ pibatam aśvinā   dugdhaṃ payo vṛṣaṇā jenyāvasū mā no mardhiṣṭam ā gatam  praitu brahmaṇas patiḥ pra devy etu sūnṛtā   acchā vīraṃ naryaṃ paṅktirādhasaṃ devā yajñaṃ nayantu naḥ  candramā apsv antar ā suparṇo dhāvate divi   rayiṃ piśaṃgaṃ bahulaṃ puruspṛham harir eti kanikradat  devaṃdevaṃ vo 'vase devaṃdevam abhiṣṭaye   devaṃdevam huvema vājasātaye gṛṇanto devyā dhiyā  divi pṛṣṭo arocatāgnir vaiśvānaro bṛhan   kṣmayā vṛdhāna ojasā canohito jyotiṣā bādhate tamaḥ  indrāgnī apād iyaṃ pūrvāgāt padvatībhyaḥ   hitvī śiro jihvayā vāvadac carat trimśat padā ny akramīt  devāso hi ṣmā manave samanyavo viśve sākam sarātayaḥ   te no adya te aparaṃ tuce tu no bhavantu varivovidaḥ  apādhamad abhiśastīr aśastihāthendro dyumny ābhavat   devās ta indra sakhyāya yemire bṛhadbhāno marudgaṇa  pra va indrāya bṛhate maruto brahmārcata   vṛtram hanati vṛtrahā śatakratur vajreṇa śataparvaṇā  asyed indro vāvṛdhe vṛṣṇyam śavo made sutasya viṣṇavi   adyā tam asya mahimānam āyavo 'nu ṣṭuvanti pūrvathā  imā u tvā   yasyāyam   ayam sahasram   ūrdhva ū ṣu ṇaḥ   yaj jāgrato dūram udaiti daivaṃ tad u suptasya tathaivaiti   dūraṃgamaṃ jyotiṣāṃ jyotir ekaṃ tan me manaḥ śivasaṃkalpam astu  yena karmāṇy apaso manīṣiṇo yajñe kṛṇvanti vidatheṣu dhīrāḥ   yad apūrvaṃ yakṣam antaḥ prajānāṃ tan me manaḥ śivasaṃkalpam astu  yat prajñānam uta ceto dhṛtiś ca yaj jyotir antar amṛtaṃ  prajāsu   yasmān na ṛte kiṃ cana karma kriyate tan me manaḥ śivasaṃkalpam astu  yenedaṃ bhūtaṃ bhuvanaṃ bhaviṣyat parigṛhītam amṛtena sarvam   yena yajñas tāyate saptahotā tan me manaḥ śivasaṃkalpam astu  yasminn ṛcaḥ sāma yajūmṣi yasmin pratiṣṭhitā rathanābhāv ivārāḥ    yasmimś cittam sarvam otaṃ prajānaṃ tan me manaḥ śivasaṃkalpam astu  suṣārathir aśvān iva yan manuṣyān nenīyate 'bhīśubhir vājina iva   hṛtpratiṣṭhaṃ yad ajiraṃ javiṣṭhaṃ tan me manaḥ śivasaṃkalpam astu  pituṃ nu stoṣaṃ maho dharmāṇaṃ taviṣīm   yasya trito vy ojasā vṛtraṃ viparvam ardayat  anv id anumate tvaṃ manyāsai śaṃ ca nas kṛdhi   kratve dakṣāya no hinu pra ṇa āyūmṣi tāriṣaḥ  anu no 'dyānumatir yajñaṃ deveṣu manyatām   agniś ca havyavāhano bhavataṃ dāśuṣe mayaḥ  sinīvāli pṛthuṣṭuke yā devānām asi svasā   juṣasva havyam āhutaṃ prajāṃ devi didiḍḍhi naḥ  pañca nadyaḥ sarasvatīm api yanti sasrotasaḥ   sarasvatī tu pañcadhā so deśe 'bhavat sarit  tvam agne prathamo aṅgirā ṛṣir devo devānām abhavaḥ śivaḥ sakhā   tava vrate kavayo vidmanāpaso 'jāyanta maruto bhrājadṛṣṭayaḥ  tvaṃ no agne tave deva pāyubhir maghono rakṣa tanvaś ca vandya   trātā tokasya tanaye gavām asy animeṣam rakṣaṇas tava vrate  uttānāyām ava bharā cikitvānt sadyaḥ pravītā vṛṣaṇaṃ jajāna   aruṣastūpo ruśad asya pāja iḍāyās putro vayune 'janiṣṭa  iḍāyās tvā pade vayaṃ nābhā pṛthivyā adhi   jātavedo ni dhīmahy agne havyāya voḍhave  pra manmahe śavasānāya śūṣam āṅgūṣaṃ girvaṇase aṅgirasvat   suvṛktibhi stuvata ṛgmiyāyārcāmārkaṃ nare viśrutāya  pra vo mahe mahi namo bharadhvam āṅgūṣyam śavasānāya sāma   yenā naḥ pūrve pitaraḥ padajñā arcanto aṅgiraso gā avindan  icchanti tvā somyāsaḥ sakhāyaḥ sunvanti somaṃ dadhati prayāmsi   titikṣante abhiśastiṃ janānām indra tvad ā kaś cana hi praketaḥ  na te dūre paramā cid rajāmsy asyā tu pra yāhi harivo haribhyām   sthirāya vṛṣṇe savanā kṛtemā yuktā grāvāṇaḥ samidhāne agnau  aṣāḍhaṃ yutsu pṛtanāsu paprim svarṣām apsāṃ vṛjanasya gopām   bhareṣujām sukṣitim suśravasaṃ jayantaṃ tvām anu madema soma  somo dhenum somo arvantam āśum somo vīraṃ karmaṇyaṃ dadāti   sādanyaṃ vidathyam sabheyaṃ pitṛśravaṇaṃ yo dadāśad asmai  tvam imā oṣadhīḥ soma viśvās tvam apo ajanayas tvaṃ gāḥ   tvam ā tatanthorv antarikṣaṃ tvaṃ jyotiṣā vi tamo vavartha  devena no manasā deva soma rāyo bhāgam sahasāvann abhi yudhya   mā tvā tanad īśiṣe vīryasyobhayebhyaḥ pra cikitsā gaviṣṭau  aṣṭau vy akhyat kakubhaḥ pṛthivyās trī dhanva yojanā sapta  sindhūn   hiraṇyākṣaḥ savitā deva āgād dadhad ratnā dāśuṣe vāryāṇi  hiraṇyapāṇiḥ savitā vicarṣaṇir ubhe dyāvāpṛthivī antar īyate   apāmīvāṃ bādhate veti sūryam abhi kṛṣṇena rajasā dyām ṛṇoti  hiraṇyahasto asuraḥ sunīthaḥ sumṛḍīkaḥ svavā yātv arvāṅ   apasedhan rakṣaso yātudhānān asthād devaḥ pratidoṣaṃ gṛṇānaḥ  ye te panthāḥ savitaḥ pūrvyāso 'reṇavaḥ sukṛtā antarikṣe   tebhir no adya pathibhiḥ sugebhī rakṣā ca no adhi ca brūhi deva  ubhā pibatam aśvinobhā naḥ śarma yacchatam   avidriyābhir ūtibhiḥ  apnasvatīm aśvinā vācam asme kṛtaṃ no dasrā vṛṣaṇā manīṣām   adyūtye 'vase ni hvaye vāṃ vṛdhe ca no bhavataṃ vājasātau  dyubhir aktubhiḥ pari pātam asmān ariṣṭebhir aśvinā saubhagebhiḥ   tan no mitro varuṇo māmahantām aditiḥ sindhuḥ pṛthivī uta dyauḥ  ā kṛṣṇena rajasā vartamāno niveśayann amṛtaṃ martyaṃ ca   hiraṇyayena savitā rathenā devo yāti bhuvanāni paśyan  ā rātri pārthivam rajaḥ pitur aprāyi dhāmabhiḥ   divaḥ sadāmsi bṛhatī vi tiṣṭhasa ā tveṣaṃ vartate tamaḥ  uṣas tac citram ā bharāsmabhyaṃ vājinīvati   yena tokaṃ ca tanayaṃ ca dhāmahe  prātar agniṃ prātar indram havāmahe prātar mitrāvaruṇā prātar  aśvinā   prātar bhagaṃ pūṣaṇaṃ brahmaṇaspatiṃ prātaḥ somam uta rudram huvema  prātarjitaṃ bhagam ugram huvema vayaṃ putram aditer yo vidhartā   ādhraś cid yaṃ manyamānas turaś cid rājā cid yaṃ bhagaṃ bhakṣīty āha  bhaga praṇetar bhaga satyarādho bhagemāṃ dhiyam ud avā dadan naḥ   bhaga pra ṇo janaya gobhir aśvair bhaga pra nṛbhir nṛvantaḥ syāma  utedānīṃ bhagavantaḥ syāmota prapitva uta madhye ahnām   utoditā maghavan sūryasya vayaṃ devānām sumatau syāma  bhaga eva bhagavām astu devās tena vayaṃ bhagavantaḥ syāma   taṃ tvā bhaga sarva ij johavīti sa no bhaga puraetā bhaveha  sam adhvarāyoṣaso namanta dadhikrāveva śucaye padāya   arvācīnaṃ vasuvidaṃ bhagaṃ no ratham ivāśvā vājina ā vahantu  aśvāvatīr gomatīr na uṣāso vīravatīḥ sadam ucchantu bhadrāḥ   ghṛtaṃ duhānā viśvataḥ prapītā yūyaṃ pāta svastibhiḥ sadā naḥ  pūṣan tava vrate vayaṃ na riṣyema kadā cana   stotāras ta iha smasi  pathaspathaḥ paripatiṃ vacasyā kāmena kṛto abhy ānaḍ arkam   sa no rāsac churudhaś candrāgrā dhiyaṃdhiyam sīṣadhāti pra pūṣā  trīṇi padā vi cakrame viṣṇur gopā adābhyaḥ   ato dharmāṇi dhārayan  tad viprāso vipanyavo jāgṛvāmsaḥ sam indhate   viṣṇor yat paramaṃ padam  ghṛtavatī bhuvanānām abhiśriyorvī pṛthvī madhudughe supeśasā   dyāvāpṛthivī varuṇasya dharmaṇā viṣkabhite ajare bhūriretasā  ye naḥ sapatnā apa te bhavantv indrāgnibhyām ava bādhāmahe tān   vasavo rudrā ādityā uparispṛśaṃ mograṃ cettāram adhirājam akran  ā nāsatyā tribhir ekādaśair iha devebhir yātaṃ madhupeyam aśvinā   prāyus tāriṣṭaṃ nī rapāmsi mṛkṣatam sedhataṃ dveṣo bhavatam sacābhuvā   eṣa va stomo maruta iyaṃ gīr māndāryasya mānyasya kāroḥ   eṣā yāsīṣṭa tanve vayāṃ vidyāmeṣaṃ vṛjanaṃ jīradānum  sahastomāḥ sahacchandasa āvṛtaḥ sahapramā ṛṣayaḥ sapta daivyāḥ   pūrveṣāṃ panthām anudṛśya dhīrā anvālebhire rathyo na raśmīn  āyuṣyaṃ varcasyam rāyaspoṣam audbhidam   idam hiraṇyaṃ varcasvaj jaitrāyā viśatād u mām  na tad rakṣāmsi na piśācās taranti devānām ojaḥ prathamajam hy  etat   yo bibharti dākṣāyaṇam hiraṇyam sa deveṣu kṛṇute dīrgham āyuḥ sa  manuṣyeṣu kṛṇute dīrgham āyuḥ  yad ābadhnan dākṣāyaṇā hiraṇyam śatānīkāya sumanasyamānāḥ   tan ma ā badhnāmi śataśāradāyāyuṣmān jaradaṣṭir yathāsam  uta no 'hir budhnyaḥ śṛṇotv aja ekapāt pṛthivī samudraḥ   viśve devā ṛtāvṛdho huvānā stutā mantrāḥ kaviśastā avantu  imā gira ādityebhyo ghṛtasnūḥ sanād rājabhyo juhvā juhomi   śṛṇotu mitro aryamā bhago nas tuvijāto varuṇo dakṣo amśaḥ  sapta ṛṣayaḥ pratihitāḥ śarīre sapta rakṣanti sadam apramādam   saptāpaḥ svapato lokam īyus tatra jāgṛto asvapnajau satrasadau ca  devau  ut tiṣṭha brahmaṇaspate devayantas tvemahe   upa pra yantu marutaḥ sudānava indra prāśūr bhavā sacā  pra nūnaṃ brahmaṇaspatir mantraṃ vadaty ukthyam   yasminn indro varuṇo mitro aryamā devā okāmsi cakrire  brahmaṇaspate tvam asya yantā sūktasya bodhi tanayaṃ ca jinva   viśvaṃ tad bhadraṃ yad avanti devā bṛhad vadema vidathe suvīrāḥ  ya imā viśvā   viśvakarmā   yo naḥ pitā   annapate 'nnasya no dehi   apeto yantu paṇayo 'sumnā devapīyavaḥ   asya lokaḥ sutāvataḥ  dyubhir ahobhir aktubhir vyaktaṃ yamo dadātv avasānam asmai  savitā te śarīrebhyaḥ pṛthivyāṃ lokam icchatu   tasmia yujyantām usriyāḥ  vāyuḥ punātu   savitā punātu   agner bhrājasā   sūryasya varcasā   vi mucyantām usriyāḥ  aśvatthe vo niṣadanaṃ parṇe vo vasatiṣ kṛtā   gobhāja it kilāsatha yat sanavatha pūruṣam  savitā te śarīrāṇi mātur upastha ā vapatu   tasmai pṛthivi śaṃ bhava  prajāpatau tvā devatāyām upodake loke ni dadhāmy asau   apa naḥ śośucad agham  paraṃ mṛtyo anu parehi panthāṃ yas te anya itaro devayānāt   cakṣuṣmate śṛṇvate te bravīmi mā naḥ prajām rīriṣo mota vīrān  śaṃ vātaḥ śam hi te ghṛṇiḥ śaṃ te bhavantv iṣṭakāḥ   śaṃ te bhavantv agnayaḥ pārthivāso mā tvābhi śūśucan  kalpantāṃ te diśas tubhyam āpaḥ śivatamās tubhyaṃ bhavantu  sindhavaḥ   antarikṣam śivaṃ tubhyaṃ kalpantāṃ te diśaḥ sarvāḥ  aśmanvatī rīyate sam rabhadhvam ut tiṣṭhata pra taratā sakhāyaḥ   atra jahīmo 'śivā ye asañchivān vayam uttaremābhi vājān  apāgham apa kilviṣam apa kṛtyām apo rapaḥ   apāmārga tvam asmad apa duḥṣvapnyam suva  sumitriyā na āpa oṣadhayaḥ santu durmitriyās tasmai santu yo  'smān dveṣṭi yaṃ ca vayaṃ dviṣmaḥ  anaḍvāham ā rabhāmahe saurabheyam svastaye   sa na indra iva devebhyo vahniḥ saṃtaraṇo bhava  ud vayaṃ tamasas pari svaḥ paśyanta uttaram   devaṃ devatrā sūryam aganma jyotir uttamam  imaṃ jīvebhyaḥ paridhiṃ dadhāmi maiṣāṃ nu gād aparo artham etam   śataṃ jīvantu śaradaḥ purūcīr antar mṛtyuṃ dadhatāṃ parvatena  agna āyūmṣi pavasva ā suvorjam iṣaṃ ca naḥ   āre bādhasva ducchunām  āyuṣmān agne haviṣā vṛdhāno ghṛtaprsatīko ghṛtayonir edhi   ghṛtaṃ pītvā madhu cāru gavyaṃ piteva putram abhi rakṣatād imānt  svāhā  parīme gām aneṣata pary agnim ahṛṣata   deveṣv akrata śravaḥ ka imām ā dadharṣati  kravyādam agniṃ pra hiṇomi dūraṃ yamarājyaṃ gacchatu ripravāhaḥ   ihaivāyam itaro jātavedā devebhyo havyaṃ vahatu prajānan  vaha vapāṃ jātavedaḥ pitṛbhyo yatrainān vettha nihitān parāke   medasaḥ kulyā upa tānt sravantu satyā eṣām āśiṣaḥ saṃ namantām svāhā   syonā pṛthivi no bhavānṛkṣarā niveśanī   yacchā naḥ śarma saprathāḥ  apa naḥ śośucad agham  asmāt tvam adhi jāto 'si tvad ayaṃ jāyatāṃ punaḥ   asau svargāya lokāya svāhā   ṛcaṃ vācaṃ pra padye mano yajuḥ pra padye sāma prāṇaṃ pra padye  cakṣuḥ śrotraṃ pra padye   vāg ojaḥ sahaujo mayi prāṇāpānau  yan me chidraṃ cakṣuṣo hṛdayasya manaso vātitṛṇaṃ bṛhaspatir  me tad dadhātu   śaṃ no bhavatu bhuvanasya yas patiḥ  bhūr bhuvaḥ svaḥ   tat savitur vareṇyaṃ bhargo devasya dhīmahi   dhiyo yo naḥ pracodayat  kayā naś citra ā bhuvad ūtī sadāvṛdhaḥ sakhā   kayā śaciṣṭhayā vṛtā  kas tvā satyo madānāṃ mamhiṣṭho matsad andhasaḥ   dṛḍhā cid āruje vasu  abhī ṣu ṇaḥ sakhīnām avitā jaritṝṇām   śataṃ bhavāsy ūtaye  kayā tvam na ūtyābhi pra mandase vṛṣan   kayā stotṛbhya ā bhara  indro viśvasya rājati   śaṃ no astu dvipade śaṃ catuṣpade  śaṃ no mitram śaṃ varuṇaḥ śaṃ no bhavatv aryamā   śaṃ na indro bṛhaspatiḥ śaṃ no viṣṇur urukramaḥ  śaṃ no vātaḥ pavatām śaṃ nas tapatu sūryaḥ   śaṃ naḥ kanikradad devaḥ parjanyo abhi varṣatu  ahāni śaṃ bhavantu naḥ śam rātrīḥ prati dhīyatām   śaṃ na indrāgnī bhavatām avobhiḥ śaṃ na indrāvaruṇā rātahavyā   śaṃ na indrāpūṣaṇā vājasātau śam indrāsomā suvitāya śaṃ yoḥ  śaṃ no devīr abhiṣṭaya āpo bhavantu pītaye   śaṃ yor abhi sravantu naḥ  syonā pṛthivi no bhavānṛkṣarā niveśanī   yacchā naḥ śarma saprathāḥ  āpo hi ṣṭhā mayobhuvas tā na ūrje dadhātana   mahe raṇāya cakṣase  yo vaḥ śivatamo rasas tasya bhājayateha naḥ   uśatīr iva mātaraḥ  tasmā araṃ gamāma vo yasya kṣayāya jinvatha   āpo janayathā ca naḥ  dyauḥ śāntir antarikṣam śāntiḥ pṛthivī śāntir āpaḥ śāntir  oṣadhayaḥ śāntiḥ   vanaspatayaḥ śāntir viśve devāḥ śāntir brahma śāntiḥ sarvam śāntiḥ  śāntir eva śāntiḥ sā mā śāntir edhi  dṛte dṛmha mā mitrasya mā cakṣuṣā sarvāṇi bhūtāni sam īkṣantām    mitrasyāhaṃ cakṣuṣā sarvāṇi bhūtāni samīkṣe   mitrasya cakṣuṣā sam īkṣāmahe  dṛte dṛmha mā   jyok te saṃdṛśi jīvyāsaṃ jyok te saṃdṛśi jīvyāsam  namas te harase śociṣe namas te astv arciṣe   anyāms te asmat tapantu hetayaḥ pāvako asmabhyam śivo bhava  namas te astu vidyute namas te stanayitnave   namas te bhagavann astu yataḥ svaḥ samīhase  yatoyataḥ samīhase tato no abhayaṃ kuru   śaṃ naḥ kuru prajābhyo 'bhayaṃ naḥ paśubhyaḥ  sumitriyā na āpa oṣadhayaḥ santu durmitriyās tasmai santu yo  'smān dveṣṭi yaṃ ca vayaṃ dviṣmaḥ  tac cakṣur devahitaṃ purastāc chukram uc carat   paśyema śaradaḥ śataṃ jīvema śaradaḥ śatam śṛṇuyāma śaradaḥ śataṃ pra  bravāma śaradaḥ śatam adīnāḥ syāma śaradaḥ śataṃ bhūyaś ca śaradaḥ śatāt    devasya tvā savituḥ prasave 'śvinor bāhubhyāṃ pūṣṇo hastābhyām   ā dade nārir asi  yuñjate mana uta yuñjate dhiyo viprā viprasya bṛhato vipaścitaḥ   vi hotrā dadhe vayunāvid eka in mahī devasya savituḥ pariṣṭutiḥ svāhā  devī dyāvāpṛthivī makhasya vm adya śiro rādhyāsaṃ devayajane  pṛthivyāḥ   makhāya tvā makhasya tvā śīrṣṇe  devyo vamryo bhūtasya prathamajā makhasya vo 'dya śiro rādhyāsaṃ  devayajane pṛthivyāḥ   makhāya tvā makhasya tvā śīrṣṇe  iyaty agre āsīn makhasya te 'dya śiro rādhyāsaṃ devayajane  pṛthivyāḥ   makhāya tvā makhasya tvā śīrṣṇe  indrasyauja stha makhasya vo 'dya śiro rādhyāsaṃ devayajane  pṛthivyāḥ   makhāya tvā makhasya tvā śīrṣṇe makhāya tvā makhasya tvā śīrṣṇe  makhāya tvā makhasya tvā śīrṣṇe  praitu brahmaṇas patiḥ pra devy etu sūnṛtā   acchā vīraṃ naryaṃ paṅktirādhasaṃ devā yajñaṃ nayantu naḥ  makhāya tvā makhasya tvā śīrṣṇe makhāya tvā makhasya tvā śīrṣṇe  makhāya tvā makhasya tvā śīrṣṇe  makhasya śiro 'si   makhāya tvā makhasya tvā śīrṣṇe   makhasya śiro 'si   makhāya tvā makhasya tvā śīrṣṇe   makhasya śiro 'si   makhāya tvā makhasya tvā śīrṣṇe  makhāya tvā makhasya tvā śīrṣṇe makhāya tvā makhasya tvā śīrṣṇe  makhāya tvā makhasya tvā śīrṣṇe  aśvasya tvā vṛṣṇaḥ śaknā dhūpayāmi devayajane pṛthivyāḥ   makhāya tvā makhasya tvā śīrṣṇe   aśvasya tvā vṛṣṇaḥ śaknā dhūpayāmi devayajane pṛthivyāḥ   makhāya tvā makhasya tvā śīrṣṇe   aśvasya tvā vṛṣṇaḥ śaknā dhūpayāmi devayajane pṛthivyāḥ   makhāya tvā makhasya tvā śīrṣṇe   makhāya tvā makhasya tvā śīrṣṇe makhāya tvā makhasya tvā śīrṣṇe  makhāya tvā makhasya tvā śīrṣṇe  ṛjave tvā   sādhave tvā   sukṣityai tvā   makhāya tvā makhasya tvā śīrṣṇe makhāya tvā makhasya tvā śīrṣṇe  makhāya tvā makhasya tvā śīrṣṇe  yamāya tvā   makhāya tvā   sūryasya tvā tapase   devas tvā savitā madhvānaktu   pṛthivyāḥ samspṛśas pāhi   arcir asi śocir asi tapo 'si  anādhṛṣṭā purastād agner ādhipatya āyur me dāḥ   putravato dakṣiṇata indrasyādhipatye prajāṃ me dāḥ   suṣadā paścād devasya savitur ādhipatye cakṣur me dāḥ   āsrutir uttarato dhātur ādhipatye rāyaspoṣaṃ me dāḥ   vidhṛtir upariṣṭād bṛhaspater ādhipatye ojo me dāḥ   viśvābhyo mā nāṣṭrābhyas pāhi   manor aśvāsi  svāhā marudbhiḥ pari śrīyasva   divaḥ samspṛśas pāhi   madhu madhu madhu  g devānāṃ pitā matīnāṃ patiḥ prajānām   saṃ devo devena savitrā gata sam sūryeṇa rocate  sam agnir agninā gata saṃ daivena savitrā sam sūryeṇārociṣṭa   svāhā sam agnis tapasā gata saṃ daivyena savitrā sam sūryeṇārūrucata  dhartā divo vi bhāti tapasas pṛthivyāṃ dhartā devo devānām  amartyas tapojāḥ   vācam asme ni yaccha devāyuvam  apaśyaṃ gopām anipadyamānam ā ca parā ca pathibhiś carantam   sa sadhrīcīḥ sa viṣūcīr vasāna ā varīvartti bhuvaneṣv antaḥ  viśvāsāṃ bhuvāṃ pate viśvasya manasas pate viśvasya vacasas pate  sarvasya vacasas pate   devaśrut tvaṃ deva gharma devo devān pāhi   atra prāvīr anu vāṃ devavītaye   madhu mādhvībhyāṃ madhu mādhūcībhyām  hṛde tvā manase tvā dive tvā sūryāya tvā   ūrdhvo adhvaraṃ divi deveṣu dhehi  pitā no 'si pitā no bodhi namas te astu mā mā himsīḥ   tvaṣṭṛmantas tvā sapema putrān paśūn mayi dhehi prajām asmāsu dhehy  ariṣṭāham sahapatyā bhūyāsam  ahaḥ ketunā juṣatām sujyotir jyotiṣā svāhā   rātriḥ ketunā juṣatām sujyotir jyotiṣā svāhā   devasya tvā savituḥ prasave 'śvinor bāhubhyāṃ pūṣṇo hastābhyām   ā dade 'dityai rāsnāsi  iḍa ehi   adita ehi   sarasvatty ehi   asāv ehi   asāv ehi   asāv ehi  adityai rāsnāsīndrāṇyā uṣṇīṣaḥ   pūṣāsi   gharmāya dīṣva  aśvibhyāṃ pinvasva   sarasvat pinvasva   indrāya pinvasva   svāhendravat   svāhendravat   svāhendravat  yas te stanaḥ śaśayo yo mayobhūr yo ratnadhā vasuvid yaḥ sudatraḥ   yena viśvā puṣyasi vāryāṇi sarasvat tam iha dhātave 'kaḥ  urv antarikṣam anv emi  gāyatraṃ chando si   traiṣṭubhaṃ chando si   dyāvāpṛthivībhyāṃ tvā pari gṛhṇāmi   antarikṣeṇopa yacchāmi   indrāśvinā   madhunaḥ sāraghasya gharmaṃ pāta vasavo yajata vāṭ   svāhā sūryasya raśmaye vṛṣṭivanaye  samudrāya tvā vātāya svāhā   sarirāya tvā vātāya svāhā   anādhṛṣyāya tvā vātāya svāhā   apratidhṛṣyāya tvā vātāya svāhā   avasyave tvā vātāya svāhā   aśimidāya tvā vātāya svāhā  indrāya tvā vasumate rudravate svāhā   indrāya tvādityavate svāhā   indrāya tvābhimātighne svāhā   savitre tva ṛbhumate vibhumate vājavate svāhā   bṛhaspataye tvā viśvadevyāvate svāhā  yamāya tvāṅgirasvate pitṛmate svāhā   svāhā gharmāya   svāhā gharmaḥ pitre  viśvā āśā dakṣiṇasad viśvān devān ayāḍ iha   svāhākṛtasya gharmasya madhoḥ pibatam aśvinā  divi dhā imaṃ yajñam imam yajñaṃ divi dhāḥ   svāhāgnaye yajñiyāya śaṃ yajurbhyaḥ  aśvinā gharmaṃ pātam hārdvānam ahar divābhir ūtibhiḥ   tantrāyiṇo namo dyāvāpṛthivībhyām  apātām aśvinā gharmam anu dyāvāpṛthivī amamsātām   ihaiva rātayaḥ santu  iṣe pinvasva   ūrje pinvasva   brahmaṇe pinvasva   kṣatrāya pinvasva   dyāvāpṛthivībhyāṃ pinvasva   dharmāsi sudharma   ameny asme nṛmṇāni dhāraya brahma dhāraya kṣatram dhāraya viśaṃ dhāraya  svāhā pūṣṇe śarase   svāhā grāvabhyaḥ   svāhā pratiravebhyaḥ   svāhā pitṛbhya ūrdhvabarhirbhyo gharmapāvabhyaḥ   svāhā dyāvāpṛthivībhyām   svāhā viśvebhyaḥ devebhyaḥ  svāhā rudrāya rudrahūtaye   svāhā saṃ jyotiṣā jyotiḥ   ahaḥ ketunā juṣatām sujyotir jyotiṣā svāhā   rātriḥ ketunā juṣatām sujyotir jyotiṣā svāhā   madhu hutam indratame agnāv aśyāma te deva gharma namas te astu mā mā  himsīḥ  abhīmaṃ mahimā divaṃ vipro babhūva saprathāḥ   uta śravasā pṛthivīm sam sīdasva mahām asi rocasva devavītamaḥ  yā te gharma divyā śug yā gāyatryām havirdhāne   sā ta ā pyāyatāṃ ni ṣṭyāyatāṃ tasyai te svāhā  yā te gharmāntarikṣe śug yā triṣṭubhy āgnīdhre   sā ta ā pyāyatāṃ ni ṣṭyāyatāṃ tasyai te svāhā  yā te gharma pṛthivyām śug yā jagatyām sadasyā   sā ta ā pyāyatāṃ ni ṣṭyāyatāṃ tasyai te svāhā  kṣatrasya tvā paraspāya brahmaṇas tanvaṃ pāhi   viśas tvā dharmaṇā vayam anu krāmāma suvitāya navyase  catuḥsraktir nābhir ṛtasya saprathāḥ sa no viśvāyuḥ saprathāḥ sa  naḥ sarvāyuḥ saprathāḥ   apa dveṣo apa hvaro 'nyavratasya saścima  gharmaitat te purīṣaṃ tena vardhasva cā ca pyāyasva   vardhiṣīmahi ca vayam ā ca pyāsiṣīmahi  acikradad vṛṣā harir mahān mitro na darśataḥ   sam sūryeṇa didyutad udadhir nidhiḥ  sumitriyā na āpa oṣadhayaḥ santu durmitriyās tasmai santu yo  'smān dveṣṭi yaṃ ca vayaṃ dviṣmaḥ  ud vayaṃ tamasas pari svaḥ paśyanta uttaram   devaṃ devatrā sūryam aganma jyotir uttamam  edho 'sy edhiṣīmahi   samid asi tejo 'si tejo mayi dhehi  yāvato dyāvāpṛthivī yāvac ca sapta sindhavo vitasthire   tavantam indra te graham ūrjā gṛhṇāmy akṣitaṃ mayi gṛhṇāmy akṣitam  mayi tyad indriyaṃ bṛhan mayi dakṣo mayi kratuḥ   gharmas triśug vi rājati virājā jyotiṣā saha brahmaṇā tejasā saha  payaso reta ābhṛtaṃ tasya doham aśīmahy uttarāmuttarām samām   tviṣaḥ saṃvṛk kratve dakṣasya te suṣuvāṇasya te suṣumṇāgnihutaḥ   indrapītasya prajāpatibhakṣitasya madhumata upahūta upahūtasya  bhakṣayāmi   svāhāprāṇebhyaḥ sādhipatikebhyaḥ   pṛthivyai svāhā   agnaye svāhā   antarikṣe svāhā   vāyave svāhā   dive svāhā   sūryāya svāhā  digbhyaḥ svāhā   candrāya svāhā   nakṣatrebhyaḥ svāhā   adbhyaḥ svāhā   varuṇāya svāhā   nābhyai svāhā   pūtāya svāhā  vāce svāhā   prāṇāya svāhā   prāṇāya svāhā   cakṣuṣe svāhā   cakṣuṣe svāhā   śrotrāya svāhā   śrotrāya svāhā  manasaḥ kāmam ākūtiṃ vācaḥ satyam aśīya   paśūnām rūpam annasya raso yaśaḥ śrīḥ śrayatāṃ mayi svāhā  prajāpatiḥ saṃbhriyamāṇaḥ samrāṭ saṃbhṛto vaiśvadevaḥ samsanno  gharmaḥ pravṛktas teja udyata āśvinaḥ payasyānīyamāne pauṣṇo viṣpandamāne  mārutaḥ klathan   maitraḥ śarasi saṃtāyyamāne vāyavyo hriyamāṇa āgneyo hūyamāno vāg ghutaḥ   savitā prathame 'hann agnir dvitīye vāyus tṛtīya ādityaś  caturthe candramāḥ pañcama ṛtuḥ ṣaṣṭhe marutaḥ saptame bṛhaspatir  aṣṭame   mitro navame varuṇo daśama indra ekādaśe viśve devā dvādaśe  ugraś ca bhīmaś ca dhvāntaś ca dhuniś ca   sāsahvāmś cābhiyugvā ca vikṣipaḥ svāhā  agnim hṛdayenāśanim hṛdayāgreṇa paśupatiṃ kṛtsnahṛdayena  bhavaṃ yaknā   śarvaṃ matasnābhyām īśānaṃ manyunā mahādevam antaḥparśavyenograṃ devaṃ  vaniṣṭhunā vasiṣṭhahanuḥ śiṅgīni kośyābhyām  ugraṃ lohitena mitram sauvratyena rudraṃ daurvratyenendraṃ  prakrīḍena maruto balena sādhyān pramudā   bhavasya kaṇṭham rudrasyāntaḥpārśvyaṃ mahādevasya yakṛc charvasya  vaniṣṭhuḥ paśupateḥ purītat  lomabhyaḥ svāhā lomabhyaḥ svāhā tvace svāhā tvace svāhā  lohitāya svāhā lohitāya svāhā medobhyaḥ svāhā medobhyaḥ svāhā   māmsebhyaḥ svāhā māmsebhyaḥ svāhā snāvabhyaḥ svāhā snāvabhyaḥ  svāhāsthabhyaḥ svāhāsthabhyaḥ svāhā majjabhyaḥ svāhā majjabhyaḥ svāhā    retase svāhā pāyave svāhā  āyāsāya svāhā prāyāsāya svāhā saṃyāsāya svāhā viyāsāya  svāhodyāsāya svāhā   śuce svāhā śocate svāhā śocamānāya svāhā śokāya svāhā  tapase svāhā tapyate svāhā tapyamānāya svāhā taptāya svāhā  gharmāya svāhā   niṣkṛtyai svāhā prāyaścittyai svāhābheṣajāya svāhā  yamāya svāhāntakāya svāhā mṛtyave svāhā brahmaṇe svāhā  brahmahatyāyai svāhā viśvebhyo devebhyaḥ svāhā dyāvāpṛthivībhyām  svāhā   īśā vāsyam idam sarvaṃ yat kiṃ ca jagatyāṃ jagat   tena tyaktena bhuñjīthā mā gṛdhaḥ kasya svid dhanam  kurvann eveha karmāṇi jijīviṣec chatam samāḥ   evaṃ tvayi nānyatheto 'sti na karma lipyate nare  asuryā nāma te lokā andhena tamasāvṛtāḥ   tāms te pretyāpi gacchanti ye ke cātmahano janāḥ  anejad ekaṃ manaso javīyo nainad devā āpnuvan pūrvam arśat   tad dhāvato 'nyān aty eti tiṣṭhat tasminn apo mātariśvā dadhāti  tad ejati tan naijati tad dūre tad v antike   tad antar asya sarvasya tad u saravasyāsya bāhyataḥ  yas tu sarvāṇi bhūtāny ātmann evānupaśyati   sarvabhūteṣu cātmānaṃ tato na vi cikitsati  yasmint sarvāṇi bhūtāny ātmaivābhūd vijānataḥ   tatra ko mohaḥ kaḥ śoka ekatvam anupaśyataḥ  sa pary agāc chukram akāyam avraṇam asnāviram śuddham apāpaviddham   kavir manīṣī paribhūḥ svayaṃbhūr yāthātathyato 'rthān vy adadhāc  chāśvatībhyaḥ samābhyaḥ   andhaṃ tamaḥ pra viśanti ye 'saṃbhūtim upāsate   tato bhūya iva te tamo ya u saṃbhūtyām ratāḥ  anyad evāhuḥ saṃbhavād anyad āhur śaṃbhavāt   iti śuśruma dhīrāṇāṃ ye nas tad vicacakṣire  saṃbhūtiṃ ca vināśaṃ ca yas tad vedobhayam saha   vināśena mṛtyuṃ tīrtvā saṃbhūtyāmṛtam aśnute  andhaṃ tamaḥ pra viśanti ye 'vidyām upāsate   tato bhūya iva te tamo ya u vidyāyām ratāḥ  anyad evāhur vidyāyā anyad āhur avidyāyāḥ   iti śuśruma dhīrāṇāṃ ye nas tad vicacakṣire  vidyāṃ cāvidyāṃ ca yas tad vedobhayam saha   avidyayā mṛtyuṃ tīrtvā vidyayāmṛtam aśnute  vāyur anilam amṛtam athedaṃ bhasmāntam śarīram   om krato smara klibe smara kṛtam smara  agne naya supathā rāye asmān viśvāni deva vayunāni vidvān   yuyodhy asmaj juhurāṇam eno bhuyiṣṭhāṃ te namaktiṃ vidhema  hiraṇmayena pātreṇa satyasyāpihitaṃ mukham   yo 'sāv āditye puruṣaḥ so 'sāv aham  om khaṃ brahma 