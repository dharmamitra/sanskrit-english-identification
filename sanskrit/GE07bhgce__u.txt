Bhg_01.001 dhṛtarāṣṭra uvāca
Bhg_01.001a dharmakṣetre kurukṣetre samavetā yuyutsavaḥ
Bhg_01.001c māmakāḥ pāṇḍavāś caiva kim akurvata saṃjaya
Bhg_01.002 saṃjaya uvāca
Bhg_01.002a dṛṣṭvā tu pāṇḍavānīkaṃ vyūḍhaṃ duryodhanas tadā
Bhg_01.002c ācāryam upasaṃgamya rājā vacanam abravīt
Bhg_01.003a paśyaitāṃ pāṇḍuputrāṇām ācārya mahatīṃ camūm
Bhg_01.003c vyūḍhāṃ drupadaputreṇa tava śiṣyeṇa dhīmatā
Bhg_01.004a atra śūrā maheṣvāsā bhīmārjunasamā yudhi
Bhg_01.004c yuyudhāno virāṭaś ca drupadaś ca mahārathaḥ
Bhg_01.005a dhṛṣṭaketuś cekitānaḥ kāśirājaś ca vīryavān
Bhg_01.005c purujit kuntibhojaś ca śaibyaś ca narapuṃgavaḥ
Bhg_01.006a yudhāmanyuś ca vikrānta uttamaujāś ca vīryavān
Bhg_01.006c saubhadro draupadeyāś ca sarva eva mahārathāḥ
Bhg_01.007a asmākaṃ tu viśiṣṭā ye tān nibodha dvijottama
Bhg_01.007c nāyakā mama sainyasya saṃjñārthaṃ tān bravīmi te
Bhg_01.008a bhavān bhīṣmaś ca karṇaś ca kṛpaś ca samitiṃjayaḥ
Bhg_01.008c aśvatthāmā vikarṇaś ca saumadattis tathaiva ca
Bhg_01.009a anye ca bahavaḥ śūrā madarthe tyaktajīvitāḥ
Bhg_01.009c nānāśastrapraharaṇāḥ sarve yuddhaviśāradāḥ
Bhg_01.010a aparyāptaṃ tad asmākaṃ balaṃ bhīṣmābhirakṣitam
Bhg_01.010c paryāptaṃ tv idam eteṣāṃ balaṃ bhīmābhirakṣitam
Bhg_01.011a ayaneṣu ca sarveṣu yathābhāgam avasthitāḥ
Bhg_01.011c bhīṣmam evābhirakṣantu bhavantaḥ sarva eva hi
Bhg_01.012a tasya saṃjanayan harṣaṃ kuruvṛddhaḥ pitāmahaḥ
Bhg_01.012c siṃhanādaṃ vinadyoccaiḥ śaṅkhaṃ dadhmau pratāpavān
Bhg_01.013a tataḥ śaṅkhāś ca bheryaś ca paṇavānakagomukhāḥ
Bhg_01.013c sahasaivābhyahanyanta sa śabdas tumulo 'bhavat
Bhg_01.014a tataḥ śvetair hayair yukte mahati syandane sthitau
Bhg_01.014c mādhavaḥ pāṇḍavaś caiva divyau śaṅkhau pradadhmatuḥ
Bhg_01.015a pāñcajanyaṃ hṛṣīkeśo devadattaṃ dhanaṃjayaḥ
Bhg_01.015c pauṇḍraṃ dadhmau mahāśaṅkhaṃ bhīmakarmā vṛkodaraḥ
Bhg_01.016a anantavijayaṃ rājā kuntīputro yudhiṣṭhiraḥ
Bhg_01.016c nakulaḥ sahadevaś ca sughoṣamaṇipuṣpakau
Bhg_01.017a kāśyaś ca parameṣvāsaḥ śikhaṇḍī ca mahārathaḥ
Bhg_01.017c dhṛṣṭadyumno virāṭaś ca sātyakiś cāparājitaḥ
Bhg_01.018a drupado draupadeyāś ca sarvaśaḥ pṛthivīpate
Bhg_01.018c saubhadraś ca mahābāhuḥ śaṅkhān dadhmuḥ pṛthak pṛthak
Bhg_01.019a sa ghoṣo dhārtarāṣṭrāṇāṃ hṛdayāni vyadārayat
Bhg_01.019c nabhaś ca pṛthivīṃ caiva tumulo vyanunādayan
Bhg_01.020a atha vyavasthitān dṛṣṭvā dhārtarāṣṭrān kapidhvajaḥ
Bhg_01.020c pravṛtte śastrasaṃpāte dhanur udyamya pāṇḍavaḥ
Bhg_01.021a hṛṣīkeśaṃ tadā vākyam idam āha mahīpate
Bhg_01.021c senayor ubhayor madhye rathaṃ sthāpaya me 'cyuta
Bhg_01.022a yāvad etān nirīkṣe 'haṃ yoddhukāmān avasthitān
Bhg_01.022c kair mayā saha yoddhavyam asmin raṇasamudyame
Bhg_01.023a yotsyamānān avekṣe 'haṃ ya ete 'tra samāgatāḥ
Bhg_01.023c dhārtarāṣṭrasya durbuddher yuddhe priyacikīrṣavaḥ
Bhg_01.024a evam ukto hṛṣīkeśo guḍākeśena bhārata
Bhg_01.024c senayor ubhayor madhye sthāpayitvā rathottamam
Bhg_01.025a bhīṣmadroṇapramukhataḥ sarveṣāṃ ca mahīkṣitām
Bhg_01.025c uvāca pārtha paśyaitān samavetān kurūn iti
Bhg_01.026a tatrāpaśyat sthitān pārthaḥ pitṝn atha pitāmahān
Bhg_01.026c ācāryān mātulān bhrātṝn putrān pautrān sakhīṃs tathā
Bhg_01.027a śvaśurān suhṛdaś caiva senayor ubhayor api
Bhg_01.027c tān samīkṣya sa kaunteyaḥ sarvān bandhūn avasthitān
Bhg_01.028a kṛpayā parayāviṣṭo viṣīdann idam abravīt
Bhg_01.028c dṛṣṭvemān svajanān kṛṣṇa yuyutsūn samavasthitān
Bhg_01.029a sīdanti mama gātrāṇi mukhaṃ ca pariśuṣyati
Bhg_01.029c vepathuś ca śarīre me romaharṣaś ca jāyate
Bhg_01.030a gāṇḍīvaṃ sraṃsate hastāt tvak caiva paridahyate
Bhg_01.030c na ca śaknomy avasthātuṃ bhramatīva ca me manaḥ
Bhg_01.031a nimittāni ca paśyāmi viparītāni keśava
Bhg_01.031c na ca śreyo 'nupaśyāmi hatvā svajanam āhave
Bhg_01.032a na kāṅkṣe vijayaṃ kṛṣṇa na ca rājyaṃ sukhāni ca
Bhg_01.032c kiṃ no rājyena govinda kiṃ bhogair jīvitena vā
Bhg_01.033a yeṣām arthe kāṅkṣitaṃ no rājyaṃ bhogāḥ sukhāni ca
Bhg_01.033c ta ime 'vasthitā yuddhe prāṇāṃs tyaktvā dhanāni ca
Bhg_01.034a ācāryāḥ pitaraḥ putrās tathaiva ca pitāmahāḥ
Bhg_01.034c mātulāḥ śvaśurāḥ pautrāḥ syālāḥ saṃbandhinas tathā
Bhg_01.035a etān na hantum icchāmi ghnato 'pi madhusūdana
Bhg_01.035c api trailokyarājyasya hetoḥ kiṃ nu mahīkṛte
Bhg_01.036a nihatya dhārtarāṣṭrān naḥ kā prītiḥ syāj janārdana
Bhg_01.036c pāpam evāśrayed asmān hatvaitān ātatāyinaḥ
Bhg_01.037a tasmān nārhā vayaṃ hantuṃ dhārtarāṣṭrān sabāndhavān
Bhg_01.037c svajanaṃ hi kathaṃ hatvā sukhinaḥ syāma mādhava
Bhg_01.038a yady apy ete na paśyanti lobhopahatacetasaḥ
Bhg_01.038c kulakṣayakṛtaṃ doṣaṃ mitradrohe ca pātakam
Bhg_01.039a kathaṃ na jñeyam asmābhiḥ pāpād asmān nivartitum
Bhg_01.039c kulakṣayakṛtaṃ doṣaṃ prapaśyadbhir janārdana
Bhg_01.040a kulakṣaye praṇaśyanti kuladharmāḥ sanātanāḥ
Bhg_01.040c dharme naṣṭe kulaṃ kṛtsnam adharmo 'bhibhavaty uta
Bhg_01.041a adharmābhibhavāt kṛṣṇa praduṣyanti kulastriyaḥ
Bhg_01.041c strīṣu duṣṭāsu vārṣṇeya jāyate varṇasaṃkaraḥ
Bhg_01.042a saṃkaro narakāyaiva kulaghnānāṃ kulasya ca
Bhg_01.042c patanti pitaro hy eṣāṃ luptapiṇḍodakakriyāḥ
Bhg_01.043a doṣair etaiḥ kulaghnānāṃ varṇasaṃkarakārakaiḥ
Bhg_01.043c utsādyante jātidharmāḥ kuladharmāś ca śāśvatāḥ
Bhg_01.044a utsannakuladharmāṇāṃ manuṣyāṇāṃ janārdana
Bhg_01.044c narake niyataṃ vāso bhavatīty anuśuśruma
Bhg_01.045a aho bata mahat pāpaṃ kartuṃ vyavasitā vayam
Bhg_01.045c yad rājyasukhalobhena hantuṃ svajanam udyatāḥ
Bhg_01.046a yadi mām apratīkāram aśastraṃ śastrapāṇayaḥ
Bhg_01.046c dhārtarāṣṭrā raṇe hanyus tan me kṣemataraṃ bhavet
Bhg_01.047a evam uktvārjunaḥ saṃkhye rathopastha upāviśat
Bhg_01.047c visṛjya saśaraṃ cāpaṃ śokasaṃvignamānasaḥ
Bhg_02.001 saṃjaya uvāca
Bhg_02.001a taṃ tathā kṛpayāviṣṭam aśrupūrṇākulekṣaṇam
Bhg_02.001c viṣīdantam idaṃ vākyam uvāca madhusūdanaḥ
Bhg_02.002 śrībhagavān uvāca
Bhg_02.002a kutas tvā kaśmalam idaṃ viṣame samupasthitam
Bhg_02.002c anāryajuṣṭam asvargyam akīrtikaram arjuna
Bhg_02.003a klaibyaṃ mā sma gamaḥ pārtha naitat tvayy upapadyate
Bhg_02.003c kṣudraṃ hṛdayadaurbalyaṃ tyaktvottiṣṭha paraṃtapa
Bhg_02.004 arjuna uvāca
Bhg_02.004a kathaṃ bhīṣmam ahaṃ saṃkhye droṇaṃ ca madhusūdana
Bhg_02.004c iṣubhiḥ pratiyotsyāmi pūjārhāv arisūdana
Bhg_02.005a_0 gurūn ahatvā hi mahānubhāvāñ;
Bhg_02.005a_1 śreyo bhoktuṃ bhaikṣam apīha loke
Bhg_02.005c_0 hatvārthakāmāṃs tu gurūn ihaiva;
Bhg_02.005c_1 bhuñjīya bhogān rudhirapradigdhān
Bhg_02.006a_0 na caitad vidmaḥ kataran no garīyo;
Bhg_02.006a_1 yad vā jayema yadi vā no jayeyuḥ
Bhg_02.006c_0 yān eva hatvā na jijīviṣāmas;
Bhg_02.006c_1 te 'vasthitāḥ pramukhe dhārtarāṣṭrāḥ
Bhg_02.007a_0 kārpaṇyadoṣopahatasvabhāvaḥ;
Bhg_02.007a_1 pṛcchāmi tvāṃ dharmasaṃmūḍhacetāḥ
Bhg_02.007c_0 yac chreyaḥ syān niścitaṃ brūhi tan me;
Bhg_02.007c_1 śiṣyas te 'haṃ śādhi māṃ tvāṃ prapannam
Bhg_02.008a_0 na hi prapaśyāmi mamāpanudyād;
Bhg_02.008a_1 yac chokam ucchoṣaṇam indriyāṇām
Bhg_02.008c_0 avāpya bhūmāv asapatnam ṛddhaṃ;
Bhg_02.008c_1 rājyaṃ surāṇām api cādhipatyam
Bhg_02.009 saṃjaya uvāca
Bhg_02.009a evam uktvā hṛṣīkeśaṃ guḍākeśaḥ paraṃtapa
Bhg_02.009c na yotsya iti govindam uktvā tūṣṇīṃ babhūva ha
Bhg_02.010a tam uvāca hṛṣīkeśaḥ prahasann iva bhārata
Bhg_02.010c senayor ubhayor madhye viṣīdantam idaṃ vacaḥ
Bhg_02.011 śrībhagavān uvāca
Bhg_02.011a aśocyān anvaśocas tvaṃ prajñāvādāṃś ca bhāṣase
Bhg_02.011c gatāsūn agatāsūṃś ca nānuśocanti paṇḍitāḥ
Bhg_02.012a na tv evāhaṃ jātu nāsaṃ na tvaṃ neme janādhipāḥ
Bhg_02.012c na caiva na bhaviṣyāmaḥ sarve vayam ataḥ param
Bhg_02.013a dehino 'smin yathā dehe kaumāraṃ yauvanaṃ jarā
Bhg_02.013c tathā dehāntaraprāptir dhīras tatra na muhyati
Bhg_02.014a mātrāsparśās tu kaunteya śītoṣṇasukhaduḥkhadāḥ
Bhg_02.014c āgamāpāyino 'nityās tāṃs titikṣasva bhārata
Bhg_02.015a yaṃ hi na vyathayanty ete puruṣaṃ puruṣarṣabha
Bhg_02.015c samaduḥkhasukhaṃ dhīraṃ so 'mṛtatvāya kalpate
Bhg_02.016a nāsato vidyate bhāvo nābhāvo vidyate sataḥ
Bhg_02.016c ubhayor api dṛṣṭo 'ntas tv anayos tattvadarśibhiḥ
Bhg_02.017a avināśi tu tad viddhi yena sarvam idaṃ tatam
Bhg_02.017c vināśam avyayasyāsya na kaś cit kartum arhati
Bhg_02.018a antavanta ime dehā nityasyoktāḥ śarīriṇaḥ
Bhg_02.018c anāśino 'prameyasya tasmād yudhyasva bhārata
Bhg_02.019a ya enaṃ vetti hantāraṃ yaś cainaṃ manyate hatam
Bhg_02.019c ubhau tau na vijānīto nāyaṃ hanti na hanyate
Bhg_02.020a_0 na jāyate mriyate vā kadā cin;
Bhg_02.020a_1 nāyaṃ bhūtvā bhavitā vā na bhūyaḥ
Bhg_02.020c_0 ajo nityaḥ śāśvato 'yaṃ purāṇo;
Bhg_02.020c_1 na hanyate hanyamāne śarīre
Bhg_02.021a vedāvināśinaṃ nityaṃ ya enam ajam avyayam
Bhg_02.021c kathaṃ sa puruṣaḥ pārtha kaṃ ghātayati hanti kam
Bhg_02.022a_0 vāsāṃsi jīrṇāni yathā vihāya;
Bhg_02.022a_1 navāni gṛhṇāti naro 'parāṇi
Bhg_02.022c_0 tathā śarīrāṇi vihāya jīrṇāny;
Bhg_02.022c_1 anyāni saṃyāti navāni dehī
Bhg_02.023a nainaṃ chindanti śastrāṇi nainaṃ dahati pāvakaḥ
Bhg_02.023c na cainaṃ kledayanty āpo na śoṣayati mārutaḥ
Bhg_02.024a acchedyo 'yam adāhyo 'yam akledyo 'śoṣya eva ca
Bhg_02.024c nityaḥ sarvagataḥ sthāṇur acalo 'yaṃ sanātanaḥ
Bhg_02.025a avyakto 'yam acintyo 'yam avikāryo 'yam ucyate
Bhg_02.025c tasmād evaṃ viditvainaṃ nānuśocitum arhasi
Bhg_02.026a atha cainaṃ nityajātaṃ nityaṃ vā manyase mṛtam
Bhg_02.026c tathāpi tvaṃ mahābāho nainaṃ śocitum arhasi
Bhg_02.027a jātasya hi dhruvo mṛtyur dhruvaṃ janma mṛtasya ca
Bhg_02.027c tasmād aparihārye 'rthe na tvaṃ śocitum arhasi
Bhg_02.028a avyaktādīni bhūtāni vyaktamadhyāni bhārata
Bhg_02.028c avyaktanidhanāny eva tatra kā paridevanā
Bhg_02.029a_0 āścaryavat paśyati kaś cid enam;
Bhg_02.029a_1 āścaryavad vadati tathaiva cānyaḥ
Bhg_02.029c_0 āścaryavac cainam anyaḥ śṛṇoti;
Bhg_02.029c_1 śrutvāpy enaṃ veda na caiva kaś cit
Bhg_02.030a dehī nityam avadhyo 'yaṃ dehe sarvasya bhārata
Bhg_02.030c tasmāt sarvāṇi bhūtāni na tvaṃ śocitum arhasi
Bhg_02.031a svadharmam api cāvekṣya na vikampitum arhasi
Bhg_02.031c dharmyād dhi yuddhāc chreyo 'nyat kṣatriyasya na vidyate
Bhg_02.032a yadṛcchayā copapannaṃ svargadvāram apāvṛtam
Bhg_02.032c sukhinaḥ kṣatriyāḥ pārtha labhante yuddham īdṛśam
Bhg_02.033a atha cet tvam imaṃ dharmyaṃ saṃgrāmaṃ na kariṣyasi
Bhg_02.033c tataḥ svadharmaṃ kīrtiṃ ca hitvā pāpam avāpsyasi
Bhg_02.034a akīrtiṃ cāpi bhūtāni kathayiṣyanti te 'vyayām
Bhg_02.034c saṃbhāvitasya cākīrtir maraṇād atiricyate
Bhg_02.035a bhayād raṇād uparataṃ maṃsyante tvāṃ mahārathāḥ
Bhg_02.035c yeṣāṃ ca tvaṃ bahumato bhūtvā yāsyasi lāghavam
Bhg_02.036a avācyavādāṃś ca bahūn vadiṣyanti tavāhitāḥ
Bhg_02.036c nindantas tava sāmarthyaṃ tato duḥkhataraṃ nu kim
Bhg_02.037a hato vā prāpsyasi svargaṃ jitvā vā bhokṣyase mahīm
Bhg_02.037c tasmād uttiṣṭha kaunteya yuddhāya kṛtaniścayaḥ
Bhg_02.038a sukhaduḥkhe same kṛtvā lābhālābhau jayājayau
Bhg_02.038c tato yuddhāya yujyasva naivaṃ pāpam avāpsyasi
Bhg_02.039a eṣā te 'bhihitā sāṃkhye buddhir yoge tv imāṃ śṛṇu
Bhg_02.039c buddhyā yukto yayā pārtha karmabandhaṃ prahāsyasi
Bhg_02.040a nehābhikramanāśo 'sti pratyavāyo na vidyate
Bhg_02.040c svalpam apy asya dharmasya trāyate mahato bhayāt
Bhg_02.041a vyavasāyātmikā buddhir ekeha kurunandana
Bhg_02.041c bahuśākhā hy anantāś ca buddhayo 'vyavasāyinām
Bhg_02.042a yām imāṃ puṣpitāṃ vācaṃ pravadanty avipaścitaḥ
Bhg_02.042c vedavādaratāḥ pārtha nānyad astīti vādinaḥ
Bhg_02.043a kāmātmānaḥ svargaparā janmakarmaphalapradām
Bhg_02.043c kriyāviśeṣabahulāṃ bhogaiśvaryagatiṃ prati
Bhg_02.044a bhogaiśvaryaprasaktānāṃ tayāpahṛtacetasām
Bhg_02.044c vyavasāyātmikā buddhiḥ samādhau na vidhīyate
Bhg_02.045a traiguṇyaviṣayā vedā nistraiguṇyo bhavārjuna
Bhg_02.045c nirdvaṃdvo nityasattvastho niryogakṣema ātmavān
Bhg_02.046a yāvān artha udapāne sarvataḥ saṃplutodake
Bhg_02.046c tāvān sarveṣu vedeṣu brāhmaṇasya vijānataḥ
Bhg_02.047a karmaṇy evādhikāras te mā phaleṣu kadā cana
Bhg_02.047c mā karmaphalahetur bhūr mā te saṅgo 'stv akarmaṇi
Bhg_02.048a yogasthaḥ kuru karmāṇi saṅgaṃ tyaktvā dhanaṃjaya
Bhg_02.048c siddhyasiddhyoḥ samo bhūtvā samatvaṃ yoga ucyate
Bhg_02.049a dūreṇa hy avaraṃ karma buddhiyogād dhanaṃjaya
Bhg_02.049c buddhau śaraṇam anviccha kṛpaṇāḥ phalahetavaḥ
Bhg_02.050a buddhiyukto jahātīha ubhe sukṛtaduṣkṛte
Bhg_02.050c tasmād yogāya yujyasva yogaḥ karmasu kauśalam
Bhg_02.051a karmajaṃ buddhiyuktā hi phalaṃ tyaktvā manīṣiṇaḥ
Bhg_02.051c janmabandhavinirmuktāḥ padaṃ gacchanty anāmayam
Bhg_02.052a yadā te mohakalilaṃ buddhir vyatitariṣyati
Bhg_02.052c tadā gantāsi nirvedaṃ śrotavyasya śrutasya ca
Bhg_02.053a śrutivipratipannā te yadā sthāsyati niścalā
Bhg_02.053c samādhāv acalā buddhis tadā yogam avāpsyasi
Bhg_02.054 arjuna uvāca
Bhg_02.054a sthitaprajñasya kā bhāṣā samādhisthasya keśava
Bhg_02.054c sthitadhīḥ kiṃ prabhāṣeta kim āsīta vrajeta kim
Bhg_02.055 śrībhagavān uvāca
Bhg_02.055a prajahāti yadā kāmān sarvān pārtha manogatān
Bhg_02.055c ātmany evātmanā tuṣṭaḥ sthitaprajñas tadocyate
Bhg_02.056a duḥkheṣv anudvignamanāḥ sukheṣu vigataspṛhaḥ
Bhg_02.056c vītarāgabhayakrodhaḥ sthitadhīr munir ucyate
Bhg_02.057a yaḥ sarvatrānabhisnehas tat tat prāpya śubhāśubham
Bhg_02.057c nābhinandati na dveṣṭi tasya prajñā pratiṣṭhitā
Bhg_02.058a yadā saṃharate cāyaṃ kūrmo 'ṅgānīva sarvaśaḥ
Bhg_02.058c indriyāṇīndriyārthebhyas tasya prajñā pratiṣṭhitā
Bhg_02.059a viṣayā vinivartante nirāhārasya dehinaḥ
Bhg_02.059c rasavarjaṃ raso 'py asya paraṃ dṛṣṭvā nivartate
Bhg_02.060a yatato hy api kaunteya puruṣasya vipaścitaḥ
Bhg_02.060c indriyāṇi pramāthīni haranti prasabhaṃ manaḥ
Bhg_02.061a tāni sarvāṇi saṃyamya yukta āsīta matparaḥ
Bhg_02.061c vaśe hi yasyendriyāṇi tasya prajñā pratiṣṭhitā
Bhg_02.062a dhyāyato viṣayān puṃsaḥ saṅgas teṣūpajāyate
Bhg_02.062c saṅgāt saṃjāyate kāmaḥ kāmāt krodho 'bhijāyate
Bhg_02.063a krodhād bhavati saṃmohaḥ saṃmohāt smṛtivibhramaḥ
Bhg_02.063c smṛtibhraṃśād buddhināśo buddhināśāt praṇaśyati
Bhg_02.064a rāgadveṣaviyuktais tu viṣayān indriyaiś caran
Bhg_02.064c ātmavaśyair vidheyātmā prasādam adhigacchati
Bhg_02.065a prasāde sarvaduḥkhānāṃ hānir asyopajāyate
Bhg_02.065c prasannacetaso hy āśu buddhiḥ paryavatiṣṭhate
Bhg_02.066a nāsti buddhir ayuktasya na cāyuktasya bhāvanā
Bhg_02.066c na cābhāvayataḥ śāntir aśāntasya kutaḥ sukham
Bhg_02.067a indriyāṇāṃ hi caratāṃ yan mano 'nuvidhīyate
Bhg_02.067c tad asya harati prajñāṃ vāyur nāvam ivāmbhasi
Bhg_02.068a tasmād yasya mahābāho nigṛhītāni sarvaśaḥ
Bhg_02.068c indriyāṇīndriyārthebhyas tasya prajñā pratiṣṭhitā
Bhg_02.069a yā niśā sarvabhūtānāṃ tasyāṃ jāgarti saṃyamī
Bhg_02.069c yasyāṃ jāgrati bhūtāni sā niśā paśyato muneḥ
Bhg_02.070a_0 āpūryamāṇam acalapratiṣṭhaṃ;
Bhg_02.070a_1 samudram āpaḥ praviśanti yadvat
Bhg_02.070c_0 tadvat kāmā yaṃ praviśanti sarve;
Bhg_02.070c_1 sa śāntim āpnoti na kāmakāmī
Bhg_02.071a vihāya kāmān yaḥ sarvān pumāṃś carati niḥspṛhaḥ
Bhg_02.071c nirmamo nirahaṃkāraḥ sa śāntim adhigacchati
Bhg_02.072a eṣā brāhmī sthitiḥ pārtha naināṃ prāpya vimuhyati
Bhg_02.072c sthitvāsyām antakāle 'pi brahmanirvāṇam ṛcchati
Bhg_03.001 arjuna uvāca
Bhg_03.001a jyāyasī cet karmaṇas te matā buddhir janārdana
Bhg_03.001c tat kiṃ karmaṇi ghore māṃ niyojayasi keśava
Bhg_03.002a vyāmiśreṇaiva vākyena buddhiṃ mohayasīva me
Bhg_03.002c tad ekaṃ vada niścitya yena śreyo 'ham āpnuyām
Bhg_03.003 śrībhagavān uvāca
Bhg_03.003a loke 'smin dvividhā niṣṭhā purā proktā mayānagha
Bhg_03.003c jñānayogena sāṃkhyānāṃ karmayogena yoginām
Bhg_03.004a na karmaṇām anārambhān naiṣkarmyaṃ puruṣo 'śnute
Bhg_03.004c na ca saṃnyasanād eva siddhiṃ samadhigacchati
Bhg_03.005a na hi kaś cit kṣaṇam api jātu tiṣṭhaty akarmakṛt
Bhg_03.005c kāryate hy avaśaḥ karma sarvaḥ prakṛtijair guṇaiḥ
Bhg_03.006a karmendriyāṇi saṃyamya ya āste manasā smaran
Bhg_03.006c indriyārthān vimūḍhātmā mithyācāraḥ sa ucyate
Bhg_03.007a yas tv indriyāṇi manasā niyamyārabhate 'rjuna
Bhg_03.007c karmendriyaiḥ karmayogam asaktaḥ sa viśiṣyate
Bhg_03.008a niyataṃ kuru karma tvaṃ karma jyāyo hy akarmaṇaḥ
Bhg_03.008c śarīrayātrāpi ca te na prasidhyed akarmaṇaḥ
Bhg_03.009a yajñārthāt karmaṇo 'nyatra loko 'yaṃ karmabandhanaḥ
Bhg_03.009c tadarthaṃ karma kaunteya muktasaṅgaḥ samācara
Bhg_03.010a sahayajñāḥ prajāḥ sṛṣṭvā purovāca prajāpatiḥ
Bhg_03.010c anena prasaviṣyadhvam eṣa vo 'stv iṣṭakāmadhuk
Bhg_03.011a devān bhāvayatānena te devā bhāvayantu vaḥ
Bhg_03.011c parasparaṃ bhāvayantaḥ śreyaḥ param avāpsyatha
Bhg_03.012a iṣṭān bhogān hi vo devā dāsyante yajñabhāvitāḥ
Bhg_03.012c tair dattān apradāyaibhyo yo bhuṅkte stena eva saḥ
Bhg_03.013a yajñaśiṣṭāśinaḥ santo mucyante sarvakilbiṣaiḥ
Bhg_03.013c bhuñjate te tv aghaṃ pāpā ye pacanty ātmakāraṇāt
Bhg_03.014a annād bhavanti bhūtāni parjanyād annasaṃbhavaḥ
Bhg_03.014c yajñād bhavati parjanyo yajñaḥ karmasamudbhavaḥ
Bhg_03.015a karma brahmodbhavaṃ viddhi brahmākṣarasamudbhavam
Bhg_03.015c tasmāt sarvagataṃ brahma nityaṃ yajñe pratiṣṭhitam
Bhg_03.016a evaṃ pravartitaṃ cakraṃ nānuvartayatīha yaḥ
Bhg_03.016c aghāyur indriyārāmo moghaṃ pārtha sa jīvati
Bhg_03.017a yas tv ātmaratir eva syād ātmatṛptaś ca mānavaḥ
Bhg_03.017c ātmany eva ca saṃtuṣṭas tasya kāryaṃ na vidyate
Bhg_03.018a naiva tasya kṛtenārtho nākṛteneha kaś cana
Bhg_03.018c na cāsya sarvabhūteṣu kaś cid arthavyapāśrayaḥ
Bhg_03.019a tasmād asaktaḥ satataṃ kāryaṃ karma samācara
Bhg_03.019c asakto hy ācaran karma param āpnoti pūruṣaḥ
Bhg_03.020a karmaṇaiva hi saṃsiddhim āsthitā janakādayaḥ
Bhg_03.020c lokasaṃgraham evāpi saṃpaśyan kartum arhasi
Bhg_03.021a yad yad ācarati śreṣṭhas tat tad evetaro janaḥ
Bhg_03.021c sa yat pramāṇaṃ kurute lokas tad anuvartate
Bhg_03.022a na me pārthāsti kartavyaṃ triṣu lokeṣu kiṃ cana
Bhg_03.022c nānavāptam avāptavyaṃ varta eva ca karmaṇi
Bhg_03.023a yadi hy ahaṃ na varteyaṃ jātu karmaṇy atandritaḥ
Bhg_03.023c mama vartmānuvartante manuṣyāḥ pārtha sarvaśaḥ
Bhg_03.024a utsīdeyur ime lokā na kuryāṃ karma ced aham
Bhg_03.024c saṃkarasya ca kartā syām upahanyām imāḥ prajāḥ
Bhg_03.025a saktāḥ karmaṇy avidvāṃso yathā kurvanti bhārata
Bhg_03.025c kuryād vidvāṃs tathāsaktaś cikīrṣur lokasaṃgraham
Bhg_03.026a na buddhibhedaṃ janayed ajñānāṃ karmasaṅginām
Bhg_03.026c joṣayet sarvakarmāṇi vidvān yuktaḥ samācaran
Bhg_03.027a prakṛteḥ kriyamāṇāni guṇaiḥ karmāṇi sarvaśaḥ
Bhg_03.027c ahaṃkāravimūḍhātmā kartāham iti manyate
Bhg_03.028a tattvavit tu mahābāho guṇakarmavibhāgayoḥ
Bhg_03.028c guṇā guṇeṣu vartanta iti matvā na sajjate
Bhg_03.029a prakṛter guṇasaṃmūḍhāḥ sajjante guṇakarmasu
Bhg_03.029c tān akṛtsnavido mandān kṛtsnavin na vicālayet
Bhg_03.030a mayi sarvāṇi karmāṇi saṃnyasyādhyātmacetasā
Bhg_03.030c nirāśīr nirmamo bhūtvā yudhyasva vigatajvaraḥ
Bhg_03.031a ye me matam idaṃ nityam anutiṣṭhanti mānavāḥ
Bhg_03.031c śraddhāvanto 'nasūyanto mucyante te 'pi karmabhiḥ
Bhg_03.032a ye tv etad abhyasūyanto nānutiṣṭhanti me matam
Bhg_03.032c sarvajñānavimūḍhāṃs tān viddhi naṣṭān acetasaḥ
Bhg_03.033a sadṛśaṃ ceṣṭate svasyāḥ prakṛter jñānavān api
Bhg_03.033c prakṛtiṃ yānti bhūtāni nigrahaḥ kiṃ kariṣyati
Bhg_03.034a indriyasyendriyasyārthe rāgadveṣau vyavasthitau
Bhg_03.034c tayor na vaśam āgacchet tau hy asya paripanthinau
Bhg_03.035a śreyān svadharmo viguṇaḥ paradharmāt svanuṣṭhitāt
Bhg_03.035c svadharme nidhanaṃ śreyaḥ paradharmo bhayāvahaḥ
Bhg_03.036 arjuna uvāca
Bhg_03.036a atha kena prayukto 'yaṃ pāpaṃ carati pūruṣaḥ
Bhg_03.036c anicchann api vārṣṇeya balād iva niyojitaḥ
Bhg_03.037 śrībhagavān uvāca
Bhg_03.037a kāma eṣa krodha eṣa rajoguṇasamudbhavaḥ
Bhg_03.037c mahāśano mahāpāpmā viddhy enam iha vairiṇam
Bhg_03.038a dhūmenāvriyate vahnir yathādarśo malena ca
Bhg_03.038c yatholbenāvṛto garbhas tathā tenedam āvṛtam
Bhg_03.039a āvṛtaṃ jñānam etena jñānino nityavairiṇā
Bhg_03.039c kāmarūpeṇa kaunteya duṣpūreṇānalena ca
Bhg_03.040a indriyāṇi mano buddhir asyādhiṣṭhānam ucyate
Bhg_03.040c etair vimohayaty eṣa jñānam āvṛtya dehinam
Bhg_03.041a tasmāt tvam indriyāṇy ādau niyamya bharatarṣabha
Bhg_03.041c pāpmānaṃ prajahihy enaṃ jñānavijñānanāśanam
Bhg_03.042a indriyāṇi parāṇy āhur indriyebhyaḥ paraṃ manaḥ
Bhg_03.042c manasas tu parā buddhir yo buddheḥ paratas tu saḥ
Bhg_03.043a evaṃ buddheḥ paraṃ buddhvā saṃstabhyātmānam ātmanā
Bhg_03.043c jahi śatruṃ mahābāho kāmarūpaṃ durāsadam
Bhg_04.001 śrībhagavān uvāca
Bhg_04.001a imaṃ vivasvate yogaṃ proktavān aham avyayam
Bhg_04.001c vivasvān manave prāha manur ikṣvākave 'bravīt
Bhg_04.002a evaṃ paraṃparāprāptam imaṃ rājarṣayo viduḥ
Bhg_04.002c sa kāleneha mahatā yogo naṣṭaḥ paraṃtapa
Bhg_04.003a sa evāyaṃ mayā te 'dya yogaḥ proktaḥ purātanaḥ
Bhg_04.003c bhakto 'si me sakhā ceti rahasyaṃ hy etad uttamam
Bhg_04.004 arjuna uvāca
Bhg_04.004a aparaṃ bhavato janma paraṃ janma vivasvataḥ
Bhg_04.004c katham etad vijānīyāṃ tvam ādau proktavān iti
Bhg_04.005 śrībhagavān uvāca
Bhg_04.005a bahūni me vyatītāni janmāni tava cārjuna
Bhg_04.005c tāny ahaṃ veda sarvāṇi na tvaṃ vettha paraṃtapa
Bhg_04.006a ajo 'pi sann avyayātmā bhūtānām īśvaro 'pi san
Bhg_04.006c prakṛtiṃ svām adhiṣṭhāya saṃbhavāmy ātmamāyayā
Bhg_04.007a yadā yadā hi dharmasya glānir bhavati bhārata
Bhg_04.007c abhyutthānam adharmasya tadātmānaṃ sṛjāmy aham
Bhg_04.008a paritrāṇāya sādhūnāṃ vināśāya ca duṣkṛtām
Bhg_04.008c dharmasaṃsthāpanārthāya saṃbhavāmi yuge yuge
Bhg_04.009a janma karma ca me divyam evaṃ yo vetti tattvataḥ
Bhg_04.009c tyaktvā dehaṃ punarjanma naiti mām eti so 'rjuna
Bhg_04.010a vītarāgabhayakrodhā manmayā mām upāśritāḥ
Bhg_04.010c bahavo jñānatapasā pūtā madbhāvam āgatāḥ
Bhg_04.011a ye yathā māṃ prapadyante tāṃs tathaiva bhajāmy aham
Bhg_04.011c mama vartmānuvartante manuṣyāḥ pārtha sarvaśaḥ
Bhg_04.012a kāṅkṣantaḥ karmaṇāṃ siddhiṃ yajanta iha devatāḥ
Bhg_04.012c kṣipraṃ hi mānuṣe loke siddhir bhavati karmajā
Bhg_04.013a cāturvarṇyaṃ mayā sṛṣṭaṃ guṇakarmavibhāgaśaḥ
Bhg_04.013c tasya kartāram api māṃ viddhy akartāram avyayam
Bhg_04.014a na māṃ karmāṇi limpanti na me karmaphale spṛhā
Bhg_04.014c iti māṃ yo 'bhijānāti karmabhir na sa badhyate
Bhg_04.015a evaṃ jñātvā kṛtaṃ karma pūrvair api mumukṣubhiḥ
Bhg_04.015c kuru karmaiva tasmāt tvaṃ pūrvaiḥ pūrvataraṃ kṛtam
Bhg_04.016a kiṃ karma kim akarmeti kavayo 'py atra mohitāḥ
Bhg_04.016c tat te karma pravakṣyāmi yaj jñātvā mokṣyase 'śubhāt
Bhg_04.017a karmaṇo hy api boddhavyaṃ boddhavyaṃ ca vikarmaṇaḥ
Bhg_04.017c akarmaṇaś ca boddhavyaṃ gahanā karmaṇo gatiḥ
Bhg_04.018a karmaṇy akarma yaḥ paśyed akarmaṇi ca karma yaḥ
Bhg_04.018c sa buddhimān manuṣyeṣu sa yuktaḥ kṛtsnakarmakṛt
Bhg_04.019a yasya sarve samārambhāḥ kāmasaṃkalpavarjitāḥ
Bhg_04.019c jñānāgnidagdhakarmāṇaṃ tam āhuḥ paṇḍitaṃ budhāḥ
Bhg_04.020a tyaktvā karmaphalāsaṅgaṃ nityatṛpto nirāśrayaḥ
Bhg_04.020c karmaṇy abhipravṛtto 'pi naiva kiṃ cit karoti saḥ
Bhg_04.021a nirāśīr yatacittātmā tyaktasarvaparigrahaḥ
Bhg_04.021c śārīraṃ kevalaṃ karma kurvan nāpnoti kilbiṣam
Bhg_04.022a yadṛcchālābhasaṃtuṣṭo dvaṃdvātīto vimatsaraḥ
Bhg_04.022c samaḥ siddhāv asiddhau ca kṛtvāpi na nibadhyate
Bhg_04.023a gatasaṅgasya muktasya jñānāvasthitacetasaḥ
Bhg_04.023c yajñāyācarataḥ karma samagraṃ pravilīyate
Bhg_04.024a brahmārpaṇaṃ brahmahavir brahmāgnau brahmaṇā hutam
Bhg_04.024c brahmaiva tena gantavyaṃ brahmakarmasamādhinā
Bhg_04.025a daivam evāpare yajñaṃ yoginaḥ paryupāsate
Bhg_04.025c brahmāgnāv apare yajñaṃ yajñenaivopajuhvati
Bhg_04.026a śrotrādīnīndriyāṇy anye saṃyamāgniṣu juhvati
Bhg_04.026c śabdādīn viṣayān anya indriyāgniṣu juhvati
Bhg_04.027a sarvāṇīndriyakarmāṇi prāṇakarmāṇi cāpare
Bhg_04.027c ātmasaṃyamayogāgnau juhvati jñānadīpite
Bhg_04.028a dravyayajñās tapoyajñā yogayajñās tathāpare
Bhg_04.028c svādhyāyajñānayajñāś ca yatayaḥ saṃśitavratāḥ
Bhg_04.029a apāne juhvati prāṇaṃ prāṇe 'pānaṃ tathāpare
Bhg_04.029c prāṇāpānagatī ruddhvā prāṇāyāmaparāyaṇāḥ
Bhg_04.030a apare niyatāhārāḥ prāṇān prāṇeṣu juhvati
Bhg_04.030c sarve 'py ete yajñavido yajñakṣapitakalmaṣāḥ
Bhg_04.031a yajñaśiṣṭāmṛtabhujo yānti brahma sanātanam
Bhg_04.031c nāyaṃ loko 'sty ayajñasya kuto 'nyaḥ kurusattama
Bhg_04.032a evaṃ bahuvidhā yajñā vitatā brahmaṇo mukhe
Bhg_04.032c karmajān viddhi tān sarvān evaṃ jñātvā vimokṣyase
Bhg_04.033a śreyān dravyamayād yajñāj jñānayajñaḥ paraṃtapa
Bhg_04.033c sarvaṃ karmākhilaṃ pārtha jñāne parisamāpyate
Bhg_04.034a tad viddhi praṇipātena paripraśnena sevayā
Bhg_04.034c upadekṣyanti te jñānaṃ jñāninas tattvadarśinaḥ
Bhg_04.035a yaj jñātvā na punar moham evaṃ yāsyasi pāṇḍava
Bhg_04.035c yena bhūtāny aśeṣeṇa drakṣyasy ātmany atho mayi
Bhg_04.036a api ced asi pāpebhyaḥ sarvebhyaḥ pāpakṛttamaḥ
Bhg_04.036c sarvaṃ jñānaplavenaiva vṛjinaṃ saṃtariṣyasi
Bhg_04.037a yathaidhāṃsi samiddho 'gnir bhasmasāt kurute 'rjuna
Bhg_04.037c jñānāgniḥ sarvakarmāṇi bhasmasāt kurute tathā
Bhg_04.038a na hi jñānena sadṛśaṃ pavitram iha vidyate
Bhg_04.038c tat svayaṃ yogasaṃsiddhaḥ kālenātmani vindati
Bhg_04.039a śraddhāvāṃl labhate jñānaṃ tatparaḥ saṃyatendriyaḥ
Bhg_04.039c jñānaṃ labdhvā parāṃ śāntim acireṇādhigacchati
Bhg_04.040a ajñaś cāśraddadhānaś ca saṃśayātmā vinaśyati
Bhg_04.040c nāyaṃ loko 'sti na paro na sukhaṃ saṃśayātmanaḥ
Bhg_04.041a yogasaṃnyastakarmāṇaṃ jñānasaṃchinnasaṃśayam
Bhg_04.041c ātmavantaṃ na karmāṇi nibadhnanti dhanaṃjaya
Bhg_04.042a tasmād ajñānasaṃbhūtaṃ hṛtsthaṃ jñānāsinātmanaḥ
Bhg_04.042c chittvainaṃ saṃśayaṃ yogam ātiṣṭhottiṣṭha bhārata
Bhg_05.001 arjuna uvāca
Bhg_05.001a saṃnyāsaṃ karmaṇāṃ kṛṣṇa punar yogaṃ ca śaṃsasi
Bhg_05.001c yac chreya etayor ekaṃ tan me brūhi suniścitam
Bhg_05.002 śrībhagavān uvāca
Bhg_05.002a saṃnyāsaḥ karmayogaś ca niḥśreyasakarāv ubhau
Bhg_05.002c tayos tu karmasaṃnyāsāt karmayogo viśiṣyate
Bhg_05.003a jñeyaḥ sa nityasaṃnyāsī yo na dveṣṭi na kāṅkṣati
Bhg_05.003c nirdvaṃdvo hi mahābāho sukhaṃ bandhāt pramucyate
Bhg_05.004a sāṃkhyayogau pṛthag bālāḥ pravadanti na paṇḍitāḥ
Bhg_05.004c ekam apy āsthitaḥ samyag ubhayor vindate phalam
Bhg_05.005a yat sāṃkhyaiḥ prāpyate sthānaṃ tad yogair api gamyate
Bhg_05.005c ekaṃ sāṃkhyaṃ ca yogaṃ ca yaḥ paśyati sa paśyati
Bhg_05.006a saṃnyāsas tu mahābāho duḥkham āptum ayogataḥ
Bhg_05.006c yogayukto munir brahma nacireṇādhigacchati
Bhg_05.007a yogayukto viśuddhātmā vijitātmā jitendriyaḥ
Bhg_05.007c sarvabhūtātmabhūtātmā kurvann api na lipyate
Bhg_05.008a naiva kiṃ cit karomīti yukto manyeta tattvavit
Bhg_05.008c paśyañ śṛṇvan spṛśañ jighrann aśnan gacchan svapañ śvasan
Bhg_05.009a pralapan visṛjan gṛhṇann unmiṣan nimiṣann api
Bhg_05.009c indriyāṇīndriyārtheṣu vartanta iti dhārayan
Bhg_05.010a brahmaṇy ādhāya karmāṇi saṅgaṃ tyaktvā karoti yaḥ
Bhg_05.010c lipyate na sa pāpena padmapatram ivāmbhasā
Bhg_05.011a kāyena manasā buddhyā kevalair indriyair api
Bhg_05.011c yoginaḥ karma kurvanti saṅgaṃ tyaktvātmaśuddhaye
Bhg_05.012a yuktaḥ karmaphalaṃ tyaktvā śāntim āpnoti naiṣṭhikīm
Bhg_05.012c ayuktaḥ kāmakāreṇa phale sakto nibadhyate
Bhg_05.013a sarvakarmāṇi manasā saṃnyasyāste sukhaṃ vaśī
Bhg_05.013c navadvāre pure dehī naiva kurvan na kārayan
Bhg_05.014a na kartṛtvaṃ na karmāṇi lokasya sṛjati prabhuḥ
Bhg_05.014c na karmaphalasaṃyogaṃ svabhāvas tu pravartate
Bhg_05.015a nādatte kasya cit pāpaṃ na caiva sukṛtaṃ vibhuḥ
Bhg_05.015c ajñānenāvṛtaṃ jñānaṃ tena muhyanti jantavaḥ
Bhg_05.016a jñānena tu tad ajñānaṃ yeṣāṃ nāśitam ātmanaḥ
Bhg_05.016c teṣām ādityavaj jñānaṃ prakāśayati tatparam
Bhg_05.017a tadbuddhayas tadātmānas tanniṣṭhās tatparāyaṇāḥ
Bhg_05.017c gacchanty apunarāvṛttiṃ jñānanirdhūtakalmaṣāḥ
Bhg_05.018a vidyāvinayasaṃpanne brāhmaṇe gavi hastini
Bhg_05.018c śuni caiva śvapāke ca paṇḍitāḥ samadarśinaḥ
Bhg_05.019a ihaiva tair jitaḥ sargo yeṣāṃ sāmye sthitaṃ manaḥ
Bhg_05.019c nirdoṣaṃ hi samaṃ brahma tasmād brahmaṇi te sthitāḥ
Bhg_05.020a na prahṛṣyet priyaṃ prāpya nodvijet prāpya cāpriyam
Bhg_05.020c sthirabuddhir asaṃmūḍho brahmavid brahmaṇi sthitaḥ
Bhg_05.021a bāhyasparśeṣv asaktātmā vindaty ātmani yat sukham
Bhg_05.021c sa brahmayogayuktātmā sukham akṣayam aśnute
Bhg_05.022a ye hi saṃsparśajā bhogā duḥkhayonaya eva te
Bhg_05.022c ādyantavantaḥ kaunteya na teṣu ramate budhaḥ
Bhg_05.023a śaknotīhaiva yaḥ soḍhuṃ prāk śarīravimokṣaṇāt
Bhg_05.023c kāmakrodhodbhavaṃ vegaṃ sa yuktaḥ sa sukhī naraḥ
Bhg_05.024a yo 'ntaḥsukho 'ntarārāmas tathāntarjyotir eva yaḥ
Bhg_05.024c sa yogī brahmanirvāṇaṃ brahmabhūto 'dhigacchati
Bhg_05.025a labhante brahmanirvāṇam ṛṣayaḥ kṣīṇakalmaṣāḥ
Bhg_05.025c chinnadvaidhā yatātmānaḥ sarvabhūtahite ratāḥ
Bhg_05.026a kāmakrodhaviyuktānāṃ yatīnāṃ yatacetasām
Bhg_05.026c abhito brahmanirvāṇaṃ vartate viditātmanām
Bhg_05.027a sparśān kṛtvā bahir bāhyāṃś cakṣuś caivāntare bhruvoḥ
Bhg_05.027c prāṇāpānau samau kṛtvā nāsābhyantaracāriṇau
Bhg_05.028a yatendriyamanobuddhir munir mokṣaparāyaṇaḥ
Bhg_05.028c vigatecchābhayakrodho yaḥ sadā mukta eva saḥ
Bhg_05.029a bhoktāraṃ yajñatapasāṃ sarvalokamaheśvaram
Bhg_05.029c suhṛdaṃ sarvabhūtānāṃ jñātvā māṃ śāntim ṛcchati
Bhg_06.001 śrībhagavān uvāca
Bhg_06.001a anāśritaḥ karmaphalaṃ kāryaṃ karma karoti yaḥ
Bhg_06.001c sa saṃnyāsī ca yogī ca na niragnir na cākriyaḥ
Bhg_06.002a yaṃ saṃnyāsam iti prāhur yogaṃ taṃ viddhi pāṇḍava
Bhg_06.002c na hy asaṃnyastasaṃkalpo yogī bhavati kaś cana
Bhg_06.003a ārurukṣor muner yogaṃ karma kāraṇam ucyate
Bhg_06.003c yogārūḍhasya tasyaiva śamaḥ kāraṇam ucyate
Bhg_06.004a yadā hi nendriyārtheṣu na karmasv anuṣajjate
Bhg_06.004c sarvasaṃkalpasaṃnyāsī yogārūḍhas tadocyate
Bhg_06.005a uddhared ātmanātmānaṃ nātmānam avasādayet
Bhg_06.005c ātmaiva hy ātmano bandhur ātmaiva ripur ātmanaḥ
Bhg_06.006a bandhur ātmātmanas tasya yenātmaivātmanā jitaḥ
Bhg_06.006c anātmanas tu śatrutve vartetātmaiva śatruvat
Bhg_06.007a jitātmanaḥ praśāntasya paramātmā samāhitaḥ
Bhg_06.007c śītoṣṇasukhaduḥkheṣu tathā mānāvamānayoḥ
Bhg_06.008a jñānavijñānatṛptātmā kūṭastho vijitendriyaḥ
Bhg_06.008c yukta ity ucyate yogī samaloṣṭāśmakāñcanaḥ
Bhg_06.009a suhṛnmitrāryudāsīnamadhyasthadveṣyabandhuṣu
Bhg_06.009c sādhuṣv api ca pāpeṣu samabuddhir viśiṣyate
Bhg_06.010a yogī yuñjīta satatam ātmānaṃ rahasi sthitaḥ
Bhg_06.010c ekākī yatacittātmā nirāśīr aparigrahaḥ
Bhg_06.011a śucau deśe pratiṣṭhāpya sthiram āsanam ātmanaḥ
Bhg_06.011c nātyucchritaṃ nātinīcaṃ cailājinakuśottaram
Bhg_06.012a tatraikāgraṃ manaḥ kṛtvā yatacittendriyakriyaḥ
Bhg_06.012c upaviśyāsane yuñjyād yogam ātmaviśuddhaye
Bhg_06.013a samaṃ kāyaśirogrīvaṃ dhārayann acalaṃ sthiraḥ
Bhg_06.013c saṃprekṣya nāsikāgraṃ svaṃ diśaś cānavalokayan
Bhg_06.014a praśāntātmā vigatabhīr brahmacārivrate sthitaḥ
Bhg_06.014c manaḥ saṃyamya maccitto yukta āsīta matparaḥ
Bhg_06.015a yuñjann evaṃ sadātmānaṃ yogī niyatamānasaḥ
Bhg_06.015c śāntiṃ nirvāṇaparamāṃ matsaṃsthām adhigacchati
Bhg_06.016a nātyaśnatas tu yogo 'sti na caikāntam anaśnataḥ
Bhg_06.016c na cātisvapnaśīlasya jāgrato naiva cārjuna
Bhg_06.017a yuktāhāravihārasya yuktaceṣṭasya karmasu
Bhg_06.017c yuktasvapnāvabodhasya yogo bhavati duḥkhahā
Bhg_06.018a yadā viniyataṃ cittam ātmany evāvatiṣṭhate
Bhg_06.018c niḥspṛhaḥ sarvakāmebhyo yukta ity ucyate tadā
Bhg_06.019a yathā dīpo nivātastho neṅgate sopamā smṛtā
Bhg_06.019c yogino yatacittasya yuñjato yogam ātmanaḥ
Bhg_06.020a yatroparamate cittaṃ niruddhaṃ yogasevayā
Bhg_06.020c yatra caivātmanātmānaṃ paśyann ātmani tuṣyati
Bhg_06.021a sukham ātyantikaṃ yat tad buddhigrāhyam atīndriyam
Bhg_06.021c vetti yatra na caivāyaṃ sthitaś calati tattvataḥ
Bhg_06.022a yaṃ labdhvā cāparaṃ lābhaṃ manyate nādhikaṃ tataḥ
Bhg_06.022c yasmin sthito na duḥkhena guruṇāpi vicālyate
Bhg_06.023a taṃ vidyād duḥkhasaṃyogaviyogaṃ yogasaṃjñitam
Bhg_06.023c sa niścayena yoktavyo yogo 'nirviṇṇacetasā
Bhg_06.024a saṃkalpaprabhavān kāmāṃs tyaktvā sarvān aśeṣataḥ
Bhg_06.024c manasaivendriyagrāmaṃ viniyamya samantataḥ
Bhg_06.025a śanaiḥ śanair uparamed buddhyā dhṛtigṛhītayā
Bhg_06.025c ātmasaṃsthaṃ manaḥ kṛtvā na kiṃ cid api cintayet
Bhg_06.026a yato yato niścarati manaś cañcalam asthiram
Bhg_06.026c tatas tato niyamyaitad ātmany eva vaśaṃ nayet
Bhg_06.027a praśāntamanasaṃ hy enaṃ yoginaṃ sukham uttamam
Bhg_06.027c upaiti śāntarajasaṃ brahmabhūtam akalmaṣam
Bhg_06.028a yuñjann evaṃ sadātmānaṃ yogī vigatakalmaṣaḥ
Bhg_06.028c sukhena brahmasaṃsparśam atyantaṃ sukham aśnute
Bhg_06.029a sarvabhūtastham ātmānaṃ sarvabhūtāni cātmani
Bhg_06.029c īkṣate yogayuktātmā sarvatra samadarśanaḥ
Bhg_06.030a yo māṃ paśyati sarvatra sarvaṃ ca mayi paśyati
Bhg_06.030c tasyāhaṃ na praṇaśyāmi sa ca me na praṇaśyati
Bhg_06.031a sarvabhūtasthitaṃ yo māṃ bhajaty ekatvam āsthitaḥ
Bhg_06.031c sarvathā vartamāno 'pi sa yogī mayi vartate
Bhg_06.032a ātmaupamyena sarvatra samaṃ paśyati yo 'rjuna
Bhg_06.032c sukhaṃ vā yadi vā duḥkhaṃ sa yogī paramo mataḥ
Bhg_06.033 arjuna uvāca
Bhg_06.033a yo 'yaṃ yogas tvayā proktaḥ sāmyena madhusūdana
Bhg_06.033c etasyāhaṃ na paśyāmi cañcalatvāt sthitiṃ sthirām
Bhg_06.034a cañcalaṃ hi manaḥ kṛṣṇa pramāthi balavad dṛḍham
Bhg_06.034c tasyāhaṃ nigrahaṃ manye vāyor iva suduṣkaram
Bhg_06.035 śrībhagavān uvāca
Bhg_06.035a asaṃśayaṃ mahābāho mano durnigrahaṃ calam
Bhg_06.035c abhyāsena tu kaunteya vairāgyeṇa ca gṛhyate
Bhg_06.036a asaṃyatātmanā yogo duṣprāpa iti me matiḥ
Bhg_06.036c vaśyātmanā tu yatatā śakyo 'vāptum upāyataḥ
Bhg_06.037 arjuna uvāca
Bhg_06.037a ayatiḥ śraddhayopeto yogāc calitamānasaḥ
Bhg_06.037c aprāpya yogasaṃsiddhiṃ kāṃ gatiṃ kṛṣṇa gacchati
Bhg_06.038a kaccin nobhayavibhraṣṭaś chinnābhram iva naśyati
Bhg_06.038c apratiṣṭho mahābāho vimūḍho brahmaṇaḥ pathi
Bhg_06.039a etan me saṃśayaṃ kṛṣṇa chettum arhasy aśeṣataḥ
Bhg_06.039c tvad anyaḥ saṃśayasyāsya chettā na hy upapadyate
Bhg_06.040 śrībhagavān uvāca
Bhg_06.040a pārtha naiveha nāmutra vināśas tasya vidyate
Bhg_06.040c na hi kalyāṇakṛt kaś cid durgatiṃ tāta gacchati
Bhg_06.041a prāpya puṇyakṛtāṃl lokān uṣitvā śāśvatīḥ samāḥ
Bhg_06.041c śucīnāṃ śrīmatāṃ gehe yogabhraṣṭo 'bhijāyate
Bhg_06.042a atha vā yoginām eva kule bhavati dhīmatām
Bhg_06.042c etad dhi durlabhataraṃ loke janma yad īdṛśam
Bhg_06.043a tatra taṃ buddhisaṃyogaṃ labhate paurvadehikam
Bhg_06.043c yatate ca tato bhūyaḥ saṃsiddhau kurunandana
Bhg_06.044a pūrvābhyāsena tenaiva hriyate hy avaśo 'pi saḥ
Bhg_06.044c jijñāsur api yogasya śabdabrahmātivartate
Bhg_06.045a prayatnād yatamānas tu yogī saṃśuddhakilbiṣaḥ
Bhg_06.045c anekajanmasaṃsiddhas tato yāti parāṃ gatim
Bhg_06.046a tapasvibhyo 'dhiko yogī jñānibhyo 'pi mato 'dhikaḥ
Bhg_06.046c karmibhyaś cādhiko yogī tasmād yogī bhavārjuna
Bhg_06.047a yoginām api sarveṣāṃ madgatenāntarātmanā
Bhg_06.047c śraddhāvān bhajate yo māṃ sa me yuktatamo mataḥ
Bhg_07.001 śrībhagavān uvāca
Bhg_07.001a mayy āsaktamanāḥ pārtha yogaṃ yuñjan madāśrayaḥ
Bhg_07.001c asaṃśayaṃ samagraṃ māṃ yathā jñāsyasi tac chṛṇu
Bhg_07.002a jñānaṃ te 'haṃ savijñānam idaṃ vakṣyāmy aśeṣataḥ
Bhg_07.002c yaj jñātvā neha bhūyo 'nyaj jñātavyam avaśiṣyate
Bhg_07.003a manuṣyāṇāṃ sahasreṣu kaś cid yatati siddhaye
Bhg_07.003c yatatām api siddhānāṃ kaś cin māṃ vetti tattvataḥ
Bhg_07.004a bhūmir āpo 'nalo vāyuḥ khaṃ mano buddhir eva ca
Bhg_07.004c ahaṃkāra itīyaṃ me bhinnā prakṛtir aṣṭadhā
Bhg_07.005a apareyam itas tv anyāṃ prakṛtiṃ viddhi me parām
Bhg_07.005c jīvabhūtāṃ mahābāho yayedaṃ dhāryate jagat
Bhg_07.006a etadyonīni bhūtāni sarvāṇīty upadhāraya
Bhg_07.006c ahaṃ kṛtsnasya jagataḥ prabhavaḥ pralayas tathā
Bhg_07.007a mattaḥ parataraṃ nānyat kiṃ cid asti dhanaṃjaya
Bhg_07.007c mayi sarvam idaṃ protaṃ sūtre maṇigaṇā iva
Bhg_07.008a raso 'ham apsu kaunteya prabhāsmi śaśisūryayoḥ
Bhg_07.008c praṇavaḥ sarvavedeṣu śabdaḥ khe pauruṣaṃ nṛṣu
Bhg_07.009a puṇyo gandhaḥ pṛthivyāṃ ca tejaś cāsmi vibhāvasau
Bhg_07.009c jīvanaṃ sarvabhūteṣu tapaś cāsmi tapasviṣu
Bhg_07.010a bījaṃ māṃ sarvabhūtānāṃ viddhi pārtha sanātanam
Bhg_07.010c buddhir buddhimatām asmi tejas tejasvinām aham
Bhg_07.011a balaṃ balavatāṃ cāhaṃ kāmarāgavivarjitam
Bhg_07.011c dharmāviruddho bhūteṣu kāmo 'smi bharatarṣabha
Bhg_07.012a ye caiva sāttvikā bhāvā rājasās tāmasāś ca ye
Bhg_07.012c matta eveti tān viddhi na tv ahaṃ teṣu te mayi
Bhg_07.013a tribhir guṇamayair bhāvair ebhiḥ sarvam idaṃ jagat
Bhg_07.013c mohitaṃ nābhijānāti mām ebhyaḥ param avyayam
Bhg_07.014a daivī hy eṣā guṇamayī mama māyā duratyayā
Bhg_07.014c mām eva ye prapadyante māyām etāṃ taranti te
Bhg_07.015a na māṃ duṣkṛtino mūḍhāḥ prapadyante narādhamāḥ
Bhg_07.015c māyayāpahṛtajñānā āsuraṃ bhāvam āśritāḥ
Bhg_07.016a caturvidhā bhajante māṃ janāḥ sukṛtino 'rjuna
Bhg_07.016c ārto jijñāsur arthārthī jñānī ca bharatarṣabha
Bhg_07.017a teṣāṃ jñānī nityayukta ekabhaktir viśiṣyate
Bhg_07.017c priyo hi jñānino 'tyartham ahaṃ sa ca mama priyaḥ
Bhg_07.018a udārāḥ sarva evaite jñānī tv ātmaiva me matam
Bhg_07.018c āsthitaḥ sa hi yuktātmā mām evānuttamāṃ gatim
Bhg_07.019a bahūnāṃ janmanām ante jñānavān māṃ prapadyate
Bhg_07.019c vāsudevaḥ sarvam iti sa mahātmā sudurlabhaḥ
Bhg_07.020a kāmais tais tair hṛtajñānāḥ prapadyante 'nyadevatāḥ
Bhg_07.020c taṃ taṃ niyamam āsthāya prakṛtyā niyatāḥ svayā
Bhg_07.021a yo yo yāṃ yāṃ tanuṃ bhaktaḥ śraddhayārcitum icchati
Bhg_07.021c tasya tasyācalāṃ śraddhāṃ tām eva vidadhāmy aham
Bhg_07.022a sa tayā śraddhayā yuktas tasyā rādhanam īhate
Bhg_07.022c labhate ca tataḥ kāmān mayaiva vihitān hi tān
Bhg_07.023a antavat tu phalaṃ teṣāṃ tad bhavaty alpamedhasām
Bhg_07.023c devān devayajo yānti madbhaktā yānti mām api
Bhg_07.024a avyaktaṃ vyaktim āpannaṃ manyante mām abuddhayaḥ
Bhg_07.024c paraṃ bhāvam ajānanto mamāvyayam anuttamam
Bhg_07.025a nāhaṃ prakāśaḥ sarvasya yogamāyāsamāvṛtaḥ
Bhg_07.025c mūḍho 'yaṃ nābhijānāti loko mām ajam avyayam
Bhg_07.026a vedāhaṃ samatītāni vartamānāni cārjuna
Bhg_07.026c bhaviṣyāṇi ca bhūtāni māṃ tu veda na kaś cana
Bhg_07.027a icchādveṣasamutthena dvaṃdvamohena bhārata
Bhg_07.027c sarvabhūtāni saṃmohaṃ sarge yānti paraṃtapa
Bhg_07.028a yeṣāṃ tv antagataṃ pāpaṃ janānāṃ puṇyakarmaṇām
Bhg_07.028c te dvaṃdvamohanirmuktā bhajante māṃ dṛḍhavratāḥ
Bhg_07.029a jarāmaraṇamokṣāya mām āśritya yatanti ye
Bhg_07.029c te brahma tad viduḥ kṛtsnam adhyātmaṃ karma cākhilam
Bhg_07.030a sādhibhūtādhidaivaṃ māṃ sādhiyajñaṃ ca ye viduḥ
Bhg_07.030c prayāṇakāle 'pi ca māṃ te vidur yuktacetasaḥ
Bhg_08.001 arjuna uvāca
Bhg_08.001a kiṃ tad brahma kim adhyātmaṃ kiṃ karma puruṣottama
Bhg_08.001c adhibhūtaṃ ca kiṃ proktam adhidaivaṃ kim ucyate
Bhg_08.002a adhiyajñaḥ kathaṃ ko 'tra dehe 'smin madhusūdana
Bhg_08.002c prayāṇakāle ca kathaṃ jñeyo 'si niyatātmabhiḥ
Bhg_08.003 śrībhagavān uvāca
Bhg_08.003a akṣaraṃ brahma paramaṃ svabhāvo 'dhyātmam ucyate
Bhg_08.003c bhūtabhāvodbhavakaro visargaḥ karmasaṃjñitaḥ
Bhg_08.004a adhibhūtaṃ kṣaro bhāvaḥ puruṣaś cādhidaivatam
Bhg_08.004c adhiyajño 'ham evātra dehe dehabhṛtāṃ vara
Bhg_08.005a antakāle ca mām eva smaran muktvā kalevaram
Bhg_08.005c yaḥ prayāti sa madbhāvaṃ yāti nāsty atra saṃśayaḥ
Bhg_08.006a yaṃ yaṃ vāpi smaran bhāvaṃ tyajaty ante kalevaram
Bhg_08.006c taṃ tam evaiti kaunteya sadā tadbhāvabhāvitaḥ
Bhg_08.007a tasmāt sarveṣu kāleṣu mām anusmara yudhya ca
Bhg_08.007c mayy arpitamanobuddhir mām evaiṣyasy asaṃśayaḥ
Bhg_08.008a abhyāsayogayuktena cetasā nānyagāminā
Bhg_08.008c paramaṃ puruṣaṃ divyaṃ yāti pārthānucintayan
Bhg_08.009a_0 kaviṃ purāṇam anuśāsitāram;
Bhg_08.009a_1 aṇor aṇīyāṃsam anusmared yaḥ
Bhg_08.009c_0 sarvasya dhātāram acintyarūpam;
Bhg_08.009c_1 ādityavarṇaṃ tamasaḥ parastāt
Bhg_08.010a_0 prayāṇakāle manasācalena;
Bhg_08.010a_1 bhaktyā yukto yogabalena caiva
Bhg_08.010c_0 bhruvor madhye prāṇam āveśya samyak;
Bhg_08.010c_1 sa taṃ paraṃ puruṣam upaiti divyam
Bhg_08.011a_0 yad akṣaraṃ vedavido vadanti;
Bhg_08.011a_1 viśanti yad yatayo vītarāgāḥ
Bhg_08.011c_0 yad icchanto brahmacaryaṃ caranti;
Bhg_08.011c_1 tat te padaṃ saṃgraheṇa pravakṣye
Bhg_08.012a sarvadvārāṇi saṃyamya mano hṛdi nirudhya ca
Bhg_08.012c mūrdhny ādhāyātmanaḥ prāṇam āsthito yogadhāraṇām
Bhg_08.013a om ity ekākṣaraṃ brahma vyāharan mām anusmaran
Bhg_08.013c yaḥ prayāti tyajan dehaṃ sa yāti paramāṃ gatim
Bhg_08.014a ananyacetāḥ satataṃ yo māṃ smarati nityaśaḥ
Bhg_08.014c tasyāhaṃ sulabhaḥ pārtha nityayuktasya yoginaḥ
Bhg_08.015a mām upetya punarjanma duḥkhālayam aśāśvatam
Bhg_08.015c nāpnuvanti mahātmānaḥ saṃsiddhiṃ paramāṃ gatāḥ
Bhg_08.016a ā brahmabhuvanāl lokāḥ punarāvartino 'rjuna
Bhg_08.016c mām upetya tu kaunteya punarjanma na vidyate
Bhg_08.017a sahasrayugaparyantam ahar yad brahmaṇo viduḥ
Bhg_08.017c rātriṃ yugasahasrāntāṃ te 'horātravido janāḥ
Bhg_08.018a avyaktād vyaktayaḥ sarvāḥ prabhavanty aharāgame
Bhg_08.018c rātryāgame pralīyante tatraivāvyaktasaṃjñake
Bhg_08.019a bhūtagrāmaḥ sa evāyaṃ bhūtvā bhūtvā pralīyate
Bhg_08.019c rātryāgame 'vaśaḥ pārtha prabhavaty aharāgame
Bhg_08.020a paras tasmāt tu bhāvo 'nyo 'vyakto 'vyaktāt sanātanaḥ
Bhg_08.020c yaḥ sa sarveṣu bhūteṣu naśyatsu na vinaśyati
Bhg_08.021a avyakto 'kṣara ity uktas tam āhuḥ paramāṃ gatim
Bhg_08.021c yaṃ prāpya na nivartante tad dhāma paramaṃ mama
Bhg_08.022a puruṣaḥ sa paraḥ pārtha bhaktyā labhyas tv ananyayā
Bhg_08.022c yasyāntaḥsthāni bhūtāni yena sarvam idaṃ tatam
Bhg_08.023a yatra kāle tv anāvṛttim āvṛttiṃ caiva yoginaḥ
Bhg_08.023c prayātā yānti taṃ kālaṃ vakṣyāmi bharatarṣabha
Bhg_08.024a agnir jyotir ahaḥ śuklaḥ ṣaṇmāsā uttarāyaṇam
Bhg_08.024c tatra prayātā gacchanti brahma brahmavido janāḥ
Bhg_08.025a dhūmo rātris tathā kṛṣṇaḥ ṣaṇmāsā dakṣiṇāyanam
Bhg_08.025c tatra cāndramasaṃ jyotir yogī prāpya nivartate
Bhg_08.026a śuklakṛṣṇe gatī hy ete jagataḥ śāśvate mate
Bhg_08.026c ekayā yāty anāvṛttim anyayāvartate punaḥ
Bhg_08.027a naite sṛtī pārtha jānan yogī muhyati kaś cana
Bhg_08.027c tasmāt sarveṣu kāleṣu yogayukto bhavārjuna
Bhg_08.028a_0 vedeṣu yajñeṣu tapaḥsu caiva;
Bhg_08.028a_1 dāneṣu yat puṇyaphalaṃ pradiṣṭam
Bhg_08.028c_0 atyeti tat sarvam idaṃ viditvā;
Bhg_08.028c_1 yogī paraṃ sthānam upaiti cādyam
Bhg_09.001 śrībhagavān uvāca
Bhg_09.001a idaṃ tu te guhyatamaṃ pravakṣyāmy anasūyave
Bhg_09.001c jñānaṃ vijñānasahitaṃ yaj jñātvā mokṣyase 'śubhāt
Bhg_09.002a rājavidyā rājaguhyaṃ pavitram idam uttamam
Bhg_09.002c pratyakṣāvagamaṃ dharmyaṃ susukhaṃ kartum avyayam
Bhg_09.003a aśraddadhānāḥ puruṣā dharmasyāsya paraṃtapa
Bhg_09.003c aprāpya māṃ nivartante mṛtyusaṃsāravartmani
Bhg_09.004a mayā tatam idaṃ sarvaṃ jagad avyaktamūrtinā
Bhg_09.004c matsthāni sarvabhūtāni na cāhaṃ teṣv avasthitaḥ
Bhg_09.005a na ca matsthāni bhūtāni paśya me yogam aiśvaram
Bhg_09.005c bhūtabhṛn na ca bhūtastho mamātmā bhūtabhāvanaḥ
Bhg_09.006a yathākāśasthito nityaṃ vāyuḥ sarvatrago mahān
Bhg_09.006c tathā sarvāṇi bhūtāni matsthānīty upadhāraya
Bhg_09.007a sarvabhūtāni kaunteya prakṛtiṃ yānti māmikām
Bhg_09.007c kalpakṣaye punas tāni kalpādau visṛjāmy aham
Bhg_09.008a prakṛtiṃ svām avaṣṭabhya visṛjāmi punaḥ punaḥ
Bhg_09.008c bhūtagrāmam imaṃ kṛtsnam avaśaṃ prakṛter vaśāt
Bhg_09.009a na ca māṃ tāni karmāṇi nibadhnanti dhanaṃjaya
Bhg_09.009c udāsīnavad āsīnam asaktaṃ teṣu karmasu
Bhg_09.010a mayādhyakṣeṇa prakṛtiḥ sūyate sacarācaram
Bhg_09.010c hetunānena kaunteya jagad viparivartate
Bhg_09.011a avajānanti māṃ mūḍhā mānuṣīṃ tanum āśritam
Bhg_09.011c paraṃ bhāvam ajānanto mama bhūtamaheśvaram
Bhg_09.012a moghāśā moghakarmāṇo moghajñānā vicetasaḥ
Bhg_09.012c rākṣasīm āsurīṃ caiva prakṛtiṃ mohinīṃ śritāḥ
Bhg_09.013a mahātmānas tu māṃ pārtha daivīṃ prakṛtim āśritāḥ
Bhg_09.013c bhajanty ananyamanaso jñātvā bhūtādim avyayam
Bhg_09.014a satataṃ kīrtayanto māṃ yatantaś ca dṛḍhavratāḥ
Bhg_09.014c namasyantaś ca māṃ bhaktyā nityayuktā upāsate
Bhg_09.015a jñānayajñena cāpy anye yajanto mām upāsate
Bhg_09.015c ekatvena pṛthaktvena bahudhā viśvatomukham
Bhg_09.016a ahaṃ kratur ahaṃ yajñaḥ svadhāham aham auṣadham
Bhg_09.016c mantro 'ham aham evājyam aham agnir ahaṃ hutam
Bhg_09.017a pitāham asya jagato mātā dhātā pitāmahaḥ
Bhg_09.017c vedyaṃ pavitram oṃkāra ṛk sāma yajur eva ca
Bhg_09.018a gatir bhartā prabhuḥ sākṣī nivāsaḥ śaraṇaṃ suhṛt
Bhg_09.018c prabhavaḥ pralayaḥ sthānaṃ nidhānaṃ bījam avyayam
Bhg_09.019a tapāmy aham ahaṃ varṣaṃ nigṛhṇāmy utsṛjāmi ca
Bhg_09.019c amṛtaṃ caiva mṛtyuś ca sad asac cāham arjuna
Bhg_09.020a_0 traividyā māṃ somapāḥ pūtapāpā;
Bhg_09.020a_1 yajñair iṣṭvā svargatiṃ prārthayante
Bhg_09.020c_0 te puṇyam āsādya surendralokam;
Bhg_09.020c_1 aśnanti divyān divi devabhogān
Bhg_09.021a_0 te taṃ bhuktvā svargalokaṃ viśālaṃ;
Bhg_09.021a_1 kṣīṇe puṇye martyalokaṃ viśanti
Bhg_09.021c_0 evaṃ trayīdharmam anuprapannā;
Bhg_09.021c_1 gatāgataṃ kāmakāmā labhante
Bhg_09.022a ananyāś cintayanto māṃ ye janāḥ paryupāsate
Bhg_09.022c teṣāṃ nityābhiyuktānāṃ yogakṣemaṃ vahāmy aham
Bhg_09.023a ye 'py anyadevatā bhaktā yajante śraddhayānvitāḥ
Bhg_09.023c te 'pi mām eva kaunteya yajanty avidhipūrvakam
Bhg_09.024a ahaṃ hi sarvayajñānāṃ bhoktā ca prabhur eva ca
Bhg_09.024c na tu mām abhijānanti tattvenātaś cyavanti te
Bhg_09.025a yānti devavratā devān pitṝn yānti pitṛvratāḥ
Bhg_09.025c bhūtāni yānti bhūtejyā yānti madyājino 'pi mām
Bhg_09.026a patraṃ puṣpaṃ phalaṃ toyaṃ yo me bhaktyā prayacchati
Bhg_09.026c tad ahaṃ bhaktyupahṛtam aśnāmi prayatātmanaḥ
Bhg_09.027a yat karoṣi yad aśnāsi yaj juhoṣi dadāsi yat
Bhg_09.027c yat tapasyasi kaunteya tat kuruṣva madarpaṇam
Bhg_09.028a śubhāśubhaphalair evaṃ mokṣyase karmabandhanaiḥ
Bhg_09.028c saṃnyāsayogayuktātmā vimukto mām upaiṣyasi
Bhg_09.029a samo 'haṃ sarvabhūteṣu na me dveṣyo 'sti na priyaḥ
Bhg_09.029c ye bhajanti tu māṃ bhaktyā mayi te teṣu cāpy aham
Bhg_09.030a api cet sudurācāro bhajate mām ananyabhāk
Bhg_09.030c sādhur eva sa mantavyaḥ samyag vyavasito hi saḥ
Bhg_09.031a kṣipraṃ bhavati dharmātmā śaśvacchāntiṃ nigacchati
Bhg_09.031c kaunteya pratijānīhi na me bhaktaḥ praṇaśyati
Bhg_09.032a māṃ hi pārtha vyapāśritya ye 'pi syuḥ pāpayonayaḥ
Bhg_09.032c striyo vaiśyās tathā śūdrās te 'pi yānti parāṃ gatim
Bhg_09.033a kiṃ punar brāhmaṇāḥ puṇyā bhaktā rājarṣayas tathā
Bhg_09.033c anityam asukhaṃ lokam imaṃ prāpya bhajasva mām
Bhg_09.034a manmanā bhava madbhakto madyājī māṃ namaskuru
Bhg_09.034c mām evaiṣyasi yuktvaivam ātmānaṃ matparāyaṇaḥ
Bhg_10.001 śrībhagavān uvāca
Bhg_10.001a bhūya eva mahābāho śṛṇu me paramaṃ vacaḥ
Bhg_10.001c yat te 'haṃ prīyamāṇāya vakṣyāmi hitakāmyayā
Bhg_10.002a na me viduḥ suragaṇāḥ prabhavaṃ na maharṣayaḥ
Bhg_10.002c aham ādir hi devānāṃ maharṣīṇāṃ ca sarvaśaḥ
Bhg_10.003a yo mām ajam anādiṃ ca vetti lokamaheśvaram
Bhg_10.003c asaṃmūḍhaḥ sa martyeṣu sarvapāpaiḥ pramucyate
Bhg_10.004a buddhir jñānam asaṃmohaḥ kṣamā satyaṃ damaḥ śamaḥ
Bhg_10.004c sukhaṃ duḥkhaṃ bhavo 'bhāvo bhayaṃ cābhayam eva ca
Bhg_10.005a ahiṃsā samatā tuṣṭis tapo dānaṃ yaśo 'yaśaḥ
Bhg_10.005c bhavanti bhāvā bhūtānāṃ matta eva pṛthagvidhāḥ
Bhg_10.006a maharṣayaḥ sapta pūrve catvāro manavas tathā
Bhg_10.006c madbhāvā mānasā jātā yeṣāṃ loka imāḥ prajāḥ
Bhg_10.007a etāṃ vibhūtiṃ yogaṃ ca mama yo vetti tattvataḥ
Bhg_10.007c so 'vikampena yogena yujyate nātra saṃśayaḥ
Bhg_10.008a ahaṃ sarvasya prabhavo mattaḥ sarvaṃ pravartate
Bhg_10.008c iti matvā bhajante māṃ budhā bhāvasamanvitāḥ
Bhg_10.009a maccittā madgataprāṇā bodhayantaḥ parasparam
Bhg_10.009c kathayantaś ca māṃ nityaṃ tuṣyanti ca ramanti ca
Bhg_10.010a teṣāṃ satatayuktānāṃ bhajatāṃ prītipūrvakam
Bhg_10.010c dadāmi buddhiyogaṃ taṃ yena mām upayānti te
Bhg_10.011a teṣām evānukampārtham aham ajñānajaṃ tamaḥ
Bhg_10.011c nāśayāmy ātmabhāvastho jñānadīpena bhāsvatā
Bhg_10.012 arjuna uvāca
Bhg_10.012a paraṃ brahma paraṃ dhāma pavitraṃ paramaṃ bhavān
Bhg_10.012c puruṣaṃ śāśvataṃ divyam ādidevam ajaṃ vibhum
Bhg_10.013a āhus tvām ṛṣayaḥ sarve devarṣir nāradas tathā
Bhg_10.013c asito devalo vyāsaḥ svayaṃ caiva bravīṣi me
Bhg_10.014a sarvam etad ṛtaṃ manye yan māṃ vadasi keśava
Bhg_10.014c na hi te bhagavan vyaktiṃ vidur devā na dānavāḥ
Bhg_10.015a svayam evātmanātmānaṃ vettha tvaṃ puruṣottama
Bhg_10.015c bhūtabhāvana bhūteśa devadeva jagatpate
Bhg_10.016a vaktum arhasy aśeṣeṇa divyā hy ātmavibhūtayaḥ
Bhg_10.016c yābhir vibhūtibhir lokān imāṃs tvaṃ vyāpya tiṣṭhasi
Bhg_10.017a kathaṃ vidyām ahaṃ yogiṃs tvāṃ sadā paricintayan
Bhg_10.017c keṣu keṣu ca bhāveṣu cintyo 'si bhagavan mayā
Bhg_10.018a vistareṇātmano yogaṃ vibhūtiṃ ca janārdana
Bhg_10.018c bhūyaḥ kathaya tṛptir hi śṛṇvato nāsti me 'mṛtam
Bhg_10.019 śrībhagavān uvāca
Bhg_10.019a hanta te kathayiṣyāmi divyā hy ātmavibhūtayaḥ
Bhg_10.019c prādhānyataḥ kuruśreṣṭha nāsty anto vistarasya me
Bhg_10.020a aham ātmā guḍākeśa sarvabhūtāśayasthitaḥ
Bhg_10.020c aham ādiś ca madhyaṃ ca bhūtānām anta eva ca
Bhg_10.021a ādityānām ahaṃ viṣṇur jyotiṣāṃ ravir aṃśumān
Bhg_10.021c marīcir marutām asmi nakṣatrāṇām ahaṃ śaśī
Bhg_10.022a vedānāṃ sāmavedo 'smi devānām asmi vāsavaḥ
Bhg_10.022c indriyāṇāṃ manaś cāsmi bhūtānām asmi cetanā
Bhg_10.023a rudrāṇāṃ śaṃkaraś cāsmi vitteśo yakṣarakṣasām
Bhg_10.023c vasūnāṃ pāvakaś cāsmi meruḥ śikhariṇām aham
Bhg_10.024a purodhasāṃ ca mukhyaṃ māṃ viddhi pārtha bṛhaspatim
Bhg_10.024c senānīnām ahaṃ skandaḥ sarasām asmi sāgaraḥ
Bhg_10.025a maharṣīṇāṃ bhṛgur ahaṃ girām asmy ekam akṣaram
Bhg_10.025c yajñānāṃ japayajño 'smi sthāvarāṇāṃ himālayaḥ
Bhg_10.026a aśvatthaḥ sarvavṛkṣāṇāṃ devarṣīṇāṃ ca nāradaḥ
Bhg_10.026c gandharvāṇāṃ citrarathaḥ siddhānāṃ kapilo muniḥ
Bhg_10.027a uccaiḥśravasam aśvānāṃ viddhi mām amṛtodbhavam
Bhg_10.027c airāvataṃ gajendrāṇāṃ narāṇāṃ ca narādhipam
Bhg_10.028a āyudhānām ahaṃ vajraṃ dhenūnām asmi kāmadhuk
Bhg_10.028c prajanaś cāsmi kandarpaḥ sarpāṇām asmi vāsukiḥ
Bhg_10.029a anantaś cāsmi nāgānāṃ varuṇo yādasām aham
Bhg_10.029c pitṝṇām aryamā cāsmi yamaḥ saṃyamatām aham
Bhg_10.030a prahlādaś cāsmi daityānāṃ kālaḥ kalayatām aham
Bhg_10.030c mṛgāṇāṃ ca mṛgendro 'haṃ vainateyaś ca pakṣiṇām
Bhg_10.031a pavanaḥ pavatām asmi rāmaḥ śastrabhṛtām aham
Bhg_10.031c jhaṣāṇāṃ makaraś cāsmi srotasām asmi jāhnavī
Bhg_10.032a sargāṇām ādir antaś ca madhyaṃ caivāham arjuna
Bhg_10.032c adhyātmavidyā vidyānāṃ vādaḥ pravadatām aham
Bhg_10.033a akṣarāṇām akāro 'smi dvaṃdvaḥ sāmāsikasya ca
Bhg_10.033c aham evākṣayaḥ kālo dhātāhaṃ viśvatomukhaḥ
Bhg_10.034a mṛtyuḥ sarvaharaś cāham udbhavaś ca bhaviṣyatām
Bhg_10.034c kīrtiḥ śrīr vāk ca nārīṇāṃ smṛtir medhā dhṛtiḥ kṣamā
Bhg_10.035a bṛhatsāma tathā sāmnāṃ gāyatrī chandasām aham
Bhg_10.035c māsānāṃ mārgaśīrṣo 'ham ṛtūnāṃ kusumākaraḥ
Bhg_10.036a dyūtaṃ chalayatām asmi tejas tejasvinām aham
Bhg_10.036c jayo 'smi vyavasāyo 'smi sattvaṃ sattvavatām aham
Bhg_10.037a vṛṣṇīnāṃ vāsudevo 'smi pāṇḍavānāṃ dhanaṃjayaḥ
Bhg_10.037c munīnām apy ahaṃ vyāsaḥ kavīnām uśanā kaviḥ
Bhg_10.038a daṇḍo damayatām asmi nītir asmi jigīṣatām
Bhg_10.038c maunaṃ caivāsmi guhyānāṃ jñānaṃ jñānavatām aham
Bhg_10.039a yac cāpi sarvabhūtānāṃ bījaṃ tad aham arjuna
Bhg_10.039c na tad asti vinā yat syān mayā bhūtaṃ carācaram
Bhg_10.040a nānto 'sti mama divyānāṃ vibhūtīnāṃ paraṃtapa
Bhg_10.040c eṣa tūddeśataḥ prokto vibhūter vistaro mayā
Bhg_10.041a yad yad vibhūtimat sattvaṃ śrīmad ūrjitam eva vā
Bhg_10.041c tat tad evāvagaccha tvaṃ mama tejoṃśasaṃbhavam
Bhg_10.042a atha vā bahunaitena kiṃ jñātena tavārjuna
Bhg_10.042c viṣṭabhyāham idaṃ kṛtsnam ekāṃśena sthito jagat
Bhg_11.001 arjuna uvāca
Bhg_11.001a madanugrahāya paramaṃ guhyam adhyātmasaṃjñitam
Bhg_11.001c yat tvayoktaṃ vacas tena moho 'yaṃ vigato mama
Bhg_11.002a bhavāpyayau hi bhūtānāṃ śrutau vistaraśo mayā
Bhg_11.002c tvattaḥ kamalapatrākṣa māhātmyam api cāvyayam
Bhg_11.003a evam etad yathāttha tvam ātmānaṃ parameśvara
Bhg_11.003c draṣṭum icchāmi te rūpam aiśvaraṃ puruṣottama
Bhg_11.004a manyase yadi tac chakyaṃ mayā draṣṭum iti prabho
Bhg_11.004c yogeśvara tato me tvaṃ darśayātmānam avyayam
Bhg_11.005 śrībhagavān uvāca
Bhg_11.005a paśya me pārtha rūpāṇi śataśo 'tha sahasraśaḥ
Bhg_11.005c nānāvidhāni divyāni nānāvarṇākṛtīni ca
Bhg_11.006a paśyādityān vasūn rudrān aśvinau marutas tathā
Bhg_11.006c bahūny adṛṣṭapūrvāṇi paśyāścaryāṇi bhārata
Bhg_11.007a ihaikasthaṃ jagat kṛtsnaṃ paśyādya sacarācaram
Bhg_11.007c mama dehe guḍākeśa yac cānyad draṣṭum icchasi
Bhg_11.008a na tu māṃ śakyase draṣṭum anenaiva svacakṣuṣā
Bhg_11.008c divyaṃ dadāmi te cakṣuḥ paśya me yogam aiśvaram
Bhg_11.009 saṃjaya uvāca
Bhg_11.009a evam uktvā tato rājan mahāyogeśvaro hariḥ
Bhg_11.009c darśayām āsa pārthāya paramaṃ rūpam aiśvaram
Bhg_11.010a anekavaktranayanam anekādbhutadarśanam
Bhg_11.010c anekadivyābharaṇaṃ divyānekodyatāyudham
Bhg_11.011a divyamālyāmbaradharaṃ divyagandhānulepanam
Bhg_11.011c sarvāścaryamayaṃ devam anantaṃ viśvatomukham
Bhg_11.012a divi sūryasahasrasya bhaved yugapad utthitā
Bhg_11.012c yadi bhāḥ sadṛśī sā syād bhāsas tasya mahātmanaḥ
Bhg_11.013a tatraikasthaṃ jagat kṛtsnaṃ pravibhaktam anekadhā
Bhg_11.013c apaśyad devadevasya śarīre pāṇḍavas tadā
Bhg_11.014a tataḥ sa vismayāviṣṭo hṛṣṭaromā dhanaṃjayaḥ
Bhg_11.014c praṇamya śirasā devaṃ kṛtāñjalir abhāṣata
Bhg_11.015 arjuna uvāca
Bhg_11.015a_0 paśyāmi devāṃs tava deva dehe;
Bhg_11.015a_1 sarvāṃs tathā bhūtaviśeṣasaṃghān
Bhg_11.015c_0 brahmāṇam īśaṃ kamalāsanastham;
Bhg_11.015c_1 ṛṣīṃś ca sarvān uragāṃś ca divyān
Bhg_11.016a_0 anekabāhūdaravaktranetraṃ;
Bhg_11.016a_1 paśyāmi tvā sarvato 'nantarūpam
Bhg_11.016c_0 nāntaṃ na madhyaṃ na punas tavādiṃ;
Bhg_11.016c_1 paśyāmi viśveśvara viśvarūpa
Bhg_11.017a_0 kirīṭinaṃ gadinaṃ cakriṇaṃ ca;
Bhg_11.017a_1 tejorāśiṃ sarvato dīptimantam
Bhg_11.017c_0 paśyāmi tvāṃ durnirīkṣyaṃ samantād;
Bhg_11.017c_1 dīptānalārkadyutim aprameyam
Bhg_11.018a_0 tvam akṣaraṃ paramaṃ veditavyaṃ;
Bhg_11.018a_1 tvam asya viśvasya paraṃ nidhānam
Bhg_11.018c_0 tvam avyayaḥ śāśvatadharmagoptā;
Bhg_11.018c_1 sanātanas tvaṃ puruṣo mato me
Bhg_11.019a_0 anādimadhyāntam anantavīryam;
Bhg_11.019a_1 anantabāhuṃ śaśisūryanetram
Bhg_11.019c_0 paśyāmi tvāṃ dīptahutāśavaktraṃ;
Bhg_11.019c_1 svatejasā viśvam idaṃ tapantam
Bhg_11.020a_0 dyāvāpṛthivyor idam antaraṃ hi;
Bhg_11.020a_1 vyāptaṃ tvayaikena diśaś ca sarvāḥ
Bhg_11.020c_0 dṛṣṭvādbhutaṃ rūpam idaṃ tavograṃ;
Bhg_11.020c_1 lokatrayaṃ pravyathitaṃ mahātman
Bhg_11.021a_0 amī hi tvā surasaṃghā viśanti;
Bhg_11.021a_1 ke cid bhītāḥ prāñjalayo gṛṇanti
Bhg_11.021c_0 svastīty uktvā maharṣisiddhasaṃghāḥ;
Bhg_11.021c_1 stuvanti tvāṃ stutibhiḥ puṣkalābhiḥ
Bhg_11.022a_0 rudrādityā vasavo ye ca sādhyā;
Bhg_11.022a_1 viśve 'śvinau marutaś coṣmapāś ca
Bhg_11.022c_0 gandharvayakṣāsurasiddhasaṃghā;
Bhg_11.022c_1 vīkṣante tvā vismitāś caiva sarve
Bhg_11.023a_0 rūpaṃ mahat te bahuvaktranetraṃ;
Bhg_11.023a_1 mahābāho bahubāhūrupādam
Bhg_11.023c_0 bahūdaraṃ bahudaṃṣṭrākarālaṃ;
Bhg_11.023c_1 dṛṣṭvā lokāḥ pravyathitās tathāham
Bhg_11.024a_0 nabhaḥspṛśaṃ dīptam anekavarṇaṃ;
Bhg_11.024a_1 vyāttānanaṃ dīptaviśālanetram
Bhg_11.024c_0 dṛṣṭvā hi tvāṃ pravyathitāntarātmā;
Bhg_11.024c_1 dhṛtiṃ na vindāmi śamaṃ ca viṣṇo
Bhg_11.025a_0 daṃṣṭrākarālāni ca te mukhāni;
Bhg_11.025a_1 dṛṣṭvaiva kālānalasaṃnibhāni
Bhg_11.025c_0 diśo na jāne na labhe ca śarma;
Bhg_11.025c_1 prasīda deveśa jagannivāsa
Bhg_11.026a_0 amī ca tvāṃ dhṛtarāṣṭrasya putrāḥ;
Bhg_11.026a_1 sarve sahaivāvanipālasaṃghaiḥ
Bhg_11.026c_0 bhīṣmo droṇaḥ sūtaputras tathāsau;
Bhg_11.026c_1 sahāsmadīyair api yodhamukhyaiḥ
Bhg_11.027a_0 vaktrāṇi te tvaramāṇā viśanti;
Bhg_11.027a_1 daṃṣṭrākarālāni bhayānakāni
Bhg_11.027c_0 ke cid vilagnā daśanāntareṣu;
Bhg_11.027c_1 saṃdṛśyante cūrṇitair uttamāṅgaiḥ
Bhg_11.028a_0 yathā nadīnāṃ bahavo 'mbuvegāḥ;
Bhg_11.028a_1 samudram evābhimukhā dravanti
Bhg_11.028c_0 tathā tavāmī naralokavīrā;
Bhg_11.028c_1 viśanti vaktrāṇy abhivijvalanti
Bhg_11.029a_0 yathā pradīptaṃ jvalanaṃ pataṃgā;
Bhg_11.029a_1 viśanti nāśāya samṛddhavegāḥ
Bhg_11.029c_0 tathaiva nāśāya viśanti lokās;
Bhg_11.029c_1 tavāpi vaktrāṇi samṛddhavegāḥ
Bhg_11.030a_0 lelihyase grasamānaḥ samantāl;
Bhg_11.030a_1 lokān samagrān vadanair jvaladbhiḥ
Bhg_11.030c_0 tejobhir āpūrya jagat samagraṃ;
Bhg_11.030c_1 bhāsas tavogrāḥ pratapanti viṣṇo
Bhg_11.031a_0 ākhyāhi me ko bhavān ugrarūpo;
Bhg_11.031a_1 namo 'stu te devavara prasīda
Bhg_11.031c_0 vijñātum icchāmi bhavantam ādyaṃ;
Bhg_11.031c_1 na hi prajānāmi tava pravṛttim
Bhg_11.032 śrībhagavān uvāca
Bhg_11.032a_0 kālo 'smi lokakṣayakṛt pravṛddho;
Bhg_11.032a_1 lokān samāhartum iha pravṛttaḥ
Bhg_11.032c_0 ṛte 'pi tvā na bhaviṣyanti sarve;
Bhg_11.032c_1 ye 'vasthitāḥ pratyanīkeṣu yodhāḥ
Bhg_11.033a_0 tasmāt tvam uttiṣṭha yaśo labhasva;
Bhg_11.033a_1 jitvā śatrūn bhuṅkṣva rājyaṃ samṛddham
Bhg_11.033c_0 mayaivaite nihatāḥ pūrvam eva;
Bhg_11.033c_1 nimittamātraṃ bhava savyasācin
Bhg_11.034a_0 droṇaṃ ca bhīṣmaṃ ca jayadrathaṃ ca;
Bhg_11.034a_1 karṇaṃ tathānyān api yodhavīrān
Bhg_11.034c_0 mayā hatāṃs tvaṃ jahi mā vyathiṣṭhā;
Bhg_11.034c_1 yudhyasva jetāsi raṇe sapatnān
Bhg_11.035 saṃjaya uvāca
Bhg_11.035a_0 etac chrutvā vacanaṃ keśavasya;
Bhg_11.035a_1 kṛtāñjalir vepamānaḥ kirīṭī
Bhg_11.035c_0 namaskṛtvā bhūya evāha kṛṣṇaṃ;
Bhg_11.035c_1 sagadgadaṃ bhītabhītaḥ praṇamya
Bhg_11.036 arjuna uvāca
Bhg_11.036a_0 sthāne hṛṣīkeśa tava prakīrtyā;
Bhg_11.036a_1 jagat prahṛṣyaty anurajyate ca
Bhg_11.036c_0 rakṣāṃsi bhītāni diśo dravanti;
Bhg_11.036c_1 sarve namasyanti ca siddhasaṃghāḥ
Bhg_11.037a_0 kasmāc ca te na nameran mahātman;
Bhg_11.037a_1 garīyase brahmaṇo 'py ādikartre
Bhg_11.037c_0 ananta deveśa jagannivāsa;
Bhg_11.037c_1 tvam akṣaraṃ sad asat tatparaṃ yat
Bhg_11.038a_0 tvam ādidevaḥ puruṣaḥ purāṇas;
Bhg_11.038a_1 tvam asya viśvasya paraṃ nidhānam
Bhg_11.038c_0 vettāsi vedyaṃ ca paraṃ ca dhāma;
Bhg_11.038c_1 tvayā tataṃ viśvam anantarūpa
Bhg_11.039a_0 vāyur yamo 'gnir varuṇaḥ śaśāṅkaḥ;
Bhg_11.039a_1 prajāpatis tvaṃ prapitāmahaś ca
Bhg_11.039c_0 namo namas te 'stu sahasrakṛtvaḥ;
Bhg_11.039c_1 punaś ca bhūyo 'pi namo namas te
Bhg_11.040a_0 namaḥ purastād atha pṛṣṭhatas te;
Bhg_11.040a_1 namo 'stu te sarvata eva sarva
Bhg_11.040c_0 anantavīryāmitavikramas tvaṃ;
Bhg_11.040c_1 sarvaṃ samāpnoṣi tato 'si sarvaḥ
Bhg_11.041a_0 sakheti matvā prasabhaṃ yad uktaṃ;
Bhg_11.041a_1 he kṛṣṇa he yādava he sakheti
Bhg_11.041c_0 ajānatā mahimānaṃ tavedaṃ;
Bhg_11.041c_1 mayā pramādāt praṇayena vāpi
Bhg_11.042a_0 yac cāvahāsārtham asatkṛto 'si;
Bhg_11.042a_1 vihāraśayyāsanabhojaneṣu
Bhg_11.042c_0 eko 'tha vāpy acyuta tatsamakṣaṃ;
Bhg_11.042c_1 tat kṣāmaye tvām aham aprameyam
Bhg_11.043a_0 pitāsi lokasya carācarasya;
Bhg_11.043a_1 tvam asya pūjyaś ca gurur garīyān
Bhg_11.043c_0 na tvatsamo 'sty abhyadhikaḥ kuto 'nyo;
Bhg_11.043c_1 lokatraye 'py apratimaprabhāva
Bhg_11.044a_0 tasmāt praṇamya praṇidhāya kāyaṃ;
Bhg_11.044a_1 prasādaye tvām aham īśam īḍyam
Bhg_11.044c_0 piteva putrasya sakheva sakhyuḥ;
Bhg_11.044c_1 priyaḥ priyāyārhasi deva soḍhum
Bhg_11.045a_0 adṛṣṭapūrvaṃ hṛṣito 'smi dṛṣṭvā;
Bhg_11.045a_1 bhayena ca pravyathitaṃ mano me
Bhg_11.045c_0 tad eva me darśaya deva rūpaṃ;
Bhg_11.045c_1 prasīda deveśa jagannivāsa
Bhg_11.046a_0 kirīṭinaṃ gadinaṃ cakrahastam;
Bhg_11.046a_1 icchāmi tvāṃ draṣṭum ahaṃ tathaiva
Bhg_11.046c_0 tenaiva rūpeṇa caturbhujena;
Bhg_11.046c_1 sahasrabāho bhava viśvamūrte
Bhg_11.047 śrībhagavān uvāca
Bhg_11.047a_0 mayā prasannena tavārjunedaṃ;
Bhg_11.047a_1 rūpaṃ paraṃ darśitam ātmayogāt
Bhg_11.047c_0 tejomayaṃ viśvam anantam ādyaṃ;
Bhg_11.047c_1 yan me tvad anyena na dṛṣṭapūrvam
Bhg_11.048a_0 na vedayajñādhyayanair na dānair;
Bhg_11.048a_1 na ca kriyābhir na tapobhir ugraiḥ
Bhg_11.048c_0 evaṃrūpaḥ śakya ahaṃ nṛloke;
Bhg_11.048c_1 draṣṭuṃ tvad anyena kurupravīra
Bhg_11.049a_0 mā te vyathā mā ca vimūḍhabhāvo;
Bhg_11.049a_1 dṛṣṭvā rūpaṃ ghoram īdṛṅ mamedam
Bhg_11.049c_0 vyapetabhīḥ prītamanāḥ punas tvaṃ;
Bhg_11.049c_1 tad eva me rūpam idaṃ prapaśya
Bhg_11.050 saṃjaya uvāca
Bhg_11.050a_0 ity arjunaṃ vāsudevas tathoktvā;
Bhg_11.050a_1 svakaṃ rūpaṃ darśayām āsa bhūyaḥ
Bhg_11.050c_0 āśvāsayām āsa ca bhītam enaṃ;
Bhg_11.050c_1 bhūtvā punaḥ saumyavapur mahātmā
Bhg_11.051 arjuna uvāca
Bhg_11.051a dṛṣṭvedaṃ mānuṣaṃ rūpaṃ tava saumyaṃ janārdana
Bhg_11.051c idānīm asmi saṃvṛttaḥ sacetāḥ prakṛtiṃ gataḥ
Bhg_11.052 śrībhagavān uvāca
Bhg_11.052a sudurdarśam idaṃ rūpaṃ dṛṣṭavān asi yan mama
Bhg_11.052c devā apy asya rūpasya nityaṃ darśanakāṅkṣiṇaḥ
Bhg_11.053a nāhaṃ vedair na tapasā na dānena na cejyayā
Bhg_11.053c śakya evaṃvidho draṣṭuṃ dṛṣṭavān asi māṃ yathā
Bhg_11.054a bhaktyā tv ananyayā śakya aham evaṃvidho 'rjuna
Bhg_11.054c jñātuṃ draṣṭuṃ ca tattvena praveṣṭuṃ ca paraṃtapa
Bhg_11.055a matkarmakṛn matparamo madbhaktaḥ saṅgavarjitaḥ
Bhg_11.055c nirvairaḥ sarvabhūteṣu yaḥ sa mām eti pāṇḍava
Bhg_12.001 arjuna uvāca
Bhg_12.001a evaṃ satatayuktā ye bhaktās tvāṃ paryupāsate
Bhg_12.001c ye cāpy akṣaram avyaktaṃ teṣāṃ ke yogavittamāḥ
Bhg_12.002 śrībhagavān uvāca
Bhg_12.002a mayy āveśya mano ye māṃ nityayuktā upāsate
Bhg_12.002c śraddhayā parayopetās te me yuktatamā matāḥ
Bhg_12.003a ye tv akṣaram anirdeśyam avyaktaṃ paryupāsate
Bhg_12.003c sarvatragam acintyaṃ ca kūṭastham acalaṃ dhruvam
Bhg_12.004a saṃniyamyendriyagrāmaṃ sarvatra samabuddhayaḥ
Bhg_12.004c te prāpnuvanti mām eva sarvabhūtahite ratāḥ
Bhg_12.005a kleśo 'dhikataras teṣām avyaktāsaktacetasām
Bhg_12.005c avyaktā hi gatir duḥkhaṃ dehavadbhir avāpyate
Bhg_12.006a ye tu sarvāṇi karmāṇi mayi saṃnyasya matparāḥ
Bhg_12.006c ananyenaiva yogena māṃ dhyāyanta upāsate
Bhg_12.007a teṣām ahaṃ samuddhartā mṛtyusaṃsārasāgarāt
Bhg_12.007c bhavāmi nacirāt pārtha mayy āveśitacetasām
Bhg_12.008a mayy eva mana ādhatsva mayi buddhiṃ niveśaya
Bhg_12.008c nivasiṣyasi mayy eva ata ūrdhvaṃ na saṃśayaḥ
Bhg_12.009a atha cittaṃ samādhātuṃ na śaknoṣi mayi sthiram
Bhg_12.009c abhyāsayogena tato mām icchāptuṃ dhanaṃjaya
Bhg_12.010a abhyāse 'py asamartho 'si matkarmaparamo bhava
Bhg_12.010c madartham api karmāṇi kurvan siddhim avāpsyasi
Bhg_12.011a athaitad apy aśakto 'si kartuṃ madyogam āśritaḥ
Bhg_12.011c sarvakarmaphalatyāgaṃ tataḥ kuru yatātmavān
Bhg_12.012a śreyo hi jñānam abhyāsāj jñānād dhyānaṃ viśiṣyate
Bhg_12.012c dhyānāt karmaphalatyāgas tyāgāc chāntir anantaram
Bhg_12.013a adveṣṭā sarvabhūtānāṃ maitraḥ karuṇa eva ca
Bhg_12.013c nirmamo nirahaṃkāraḥ samaduḥkhasukhaḥ kṣamī
Bhg_12.014a saṃtuṣṭaḥ satataṃ yogī yatātmā dṛḍhaniścayaḥ
Bhg_12.014c mayy arpitamanobuddhir yo madbhaktaḥ sa me priyaḥ
Bhg_12.015a yasmān nodvijate loko lokān nodvijate ca yaḥ
Bhg_12.015c harṣāmarṣabhayodvegair mukto yaḥ sa ca me priyaḥ
Bhg_12.016a anapekṣaḥ śucir dakṣa udāsīno gatavyathaḥ
Bhg_12.016c sarvārambhaparityāgī yo madbhaktaḥ sa me priyaḥ
Bhg_12.017a yo na hṛṣyati na dveṣṭi na śocati na kāṅkṣati
Bhg_12.017c śubhāśubhaparityāgī bhaktimān yaḥ sa me priyaḥ
Bhg_12.018a samaḥ śatrau ca mitre ca tathā mānāvamānayoḥ
Bhg_12.018c śītoṣṇasukhaduḥkheṣu samaḥ saṅgavivarjitaḥ
Bhg_12.019a tulyanindāstutir maunī saṃtuṣṭo yena kena cit
Bhg_12.019c aniketaḥ sthiramatir bhaktimān me priyo naraḥ
Bhg_12.020a ye tu dharmyāmṛtam idaṃ yathoktaṃ paryupāsate
Bhg_12.020c śraddadhānā matparamā bhaktās te 'tīva me priyāḥ
Bhg_13.001 śrībhagavān uvāca
Bhg_13.001a idaṃ śarīraṃ kaunteya kṣetram ity abhidhīyate
Bhg_13.001c etad yo vetti taṃ prāhuḥ kṣetrajña iti tadvidaḥ
Bhg_13.002a kṣetrajñaṃ cāpi māṃ viddhi sarvakṣetreṣu bhārata
Bhg_13.002c kṣetrakṣetrajñayor jñānaṃ yat taj jñānaṃ mataṃ mama
Bhg_13.003a tat kṣetraṃ yac ca yādṛk ca yadvikāri yataś ca yat
Bhg_13.003c sa ca yo yatprabhāvaś ca tat samāsena me śṛṇu
Bhg_13.004a ṛṣibhir bahudhā gītaṃ chandobhir vividhaiḥ pṛthak
Bhg_13.004c brahmasūtrapadaiś caiva hetumadbhir viniścitaiḥ
Bhg_13.005a mahābhūtāny ahaṃkāro buddhir avyaktam eva ca
Bhg_13.005c indriyāṇi daśaikaṃ ca pañca cendriyagocarāḥ
Bhg_13.006a icchā dveṣaḥ sukhaṃ duḥkhaṃ saṃghātaś cetanā dhṛtiḥ
Bhg_13.006c etat kṣetraṃ samāsena savikāram udāhṛtam
Bhg_13.007a amānitvam adambhitvam ahiṃsā kṣāntir ārjavam
Bhg_13.007c ācāryopāsanaṃ śaucaṃ sthairyam ātmavinigrahaḥ
Bhg_13.008a indriyārtheṣu vairāgyam anahaṃkāra eva ca
Bhg_13.008c janmamṛtyujarāvyādhiduḥkhadoṣānudarśanam
Bhg_13.009a asaktir anabhiṣvaṅgaḥ putradāragṛhādiṣu
Bhg_13.009c nityaṃ ca samacittatvam iṣṭāniṣṭopapattiṣu
Bhg_13.010a mayi cānanyayogena bhaktir avyabhicāriṇī
Bhg_13.010c viviktadeśasevitvam aratir janasaṃsadi
Bhg_13.011a adhyātmajñānanityatvaṃ tattvajñānārthadarśanam
Bhg_13.011c etaj jñānam iti proktam ajñānaṃ yad ato 'nyathā
Bhg_13.012a jñeyaṃ yat tat pravakṣyāmi yaj jñātvāmṛtam aśnute
Bhg_13.012c anādimat paraṃ brahma na sat tan nāsad ucyate
Bhg_13.013a sarvataḥpāṇipādaṃ tat sarvatokṣiśiromukham
Bhg_13.013c sarvataḥśrutimal loke sarvam āvṛtya tiṣṭhati
Bhg_13.014a sarvendriyaguṇābhāsaṃ sarvendriyavivarjitam
Bhg_13.014c asaktaṃ sarvabhṛc caiva nirguṇaṃ guṇabhoktṛ ca
Bhg_13.015a bahir antaś ca bhūtānām acaraṃ caram eva ca
Bhg_13.015c sūkṣmatvāt tad avijñeyaṃ dūrasthaṃ cāntike ca tat
Bhg_13.016a avibhaktaṃ ca bhūteṣu vibhaktam iva ca sthitam
Bhg_13.016c bhūtabhartṛ ca taj jñeyaṃ grasiṣṇu prabhaviṣṇu ca
Bhg_13.017a jyotiṣām api taj jyotis tamasaḥ param ucyate
Bhg_13.017c jñānaṃ jñeyaṃ jñānagamyaṃ hṛdi sarvasya viṣṭhitam
Bhg_13.018a iti kṣetraṃ tathā jñānaṃ jñeyaṃ coktaṃ samāsataḥ
Bhg_13.018c madbhakta etad vijñāya madbhāvāyopapadyate
Bhg_13.019a prakṛtiṃ puruṣaṃ caiva viddhy anādī ubhāv api
Bhg_13.019c vikārāṃś ca guṇāṃś caiva viddhi prakṛtisaṃbhavān
Bhg_13.020a kāryakāraṇakartṛtve hetuḥ prakṛtir ucyate
Bhg_13.020c puruṣaḥ sukhaduḥkhānāṃ bhoktṛtve hetur ucyate
Bhg_13.021a puruṣaḥ prakṛtistho hi bhuṅkte prakṛtijān guṇān
Bhg_13.021c kāraṇaṃ guṇasaṅgo 'sya sadasadyonijanmasu
Bhg_13.022a upadraṣṭānumantā ca bhartā bhoktā maheśvaraḥ
Bhg_13.022c paramātmeti cāpy ukto dehe 'smin puruṣaḥ paraḥ
Bhg_13.023a ya evaṃ vetti puruṣaṃ prakṛtiṃ ca guṇaiḥ saha
Bhg_13.023c sarvathā vartamāno 'pi na sa bhūyo 'bhijāyate
Bhg_13.024a dhyānenātmani paśyanti ke cid ātmānam ātmanā
Bhg_13.024c anye sāṃkhyena yogena karmayogena cāpare
Bhg_13.025a anye tv evam ajānantaḥ śrutvānyebhya upāsate
Bhg_13.025c te 'pi cātitaranty eva mṛtyuṃ śrutiparāyaṇāḥ
Bhg_13.026a yāvat saṃjāyate kiṃ cit sattvaṃ sthāvarajaṅgamam
Bhg_13.026c kṣetrakṣetrajñasaṃyogāt tad viddhi bharatarṣabha
Bhg_13.027a samaṃ sarveṣu bhūteṣu tiṣṭhantaṃ parameśvaram
Bhg_13.027c vinaśyatsv avinaśyantaṃ yaḥ paśyati sa paśyati
Bhg_13.028a samaṃ paśyan hi sarvatra samavasthitam īśvaram
Bhg_13.028c na hinasty ātmanātmānaṃ tato yāti parāṃ gatim
Bhg_13.029a prakṛtyaiva ca karmāṇi kriyamāṇāni sarvaśaḥ
Bhg_13.029c yaḥ paśyati tathātmānam akartāraṃ sa paśyati
Bhg_13.030a yadā bhūtapṛthagbhāvam ekastham anupaśyati
Bhg_13.030c tata eva ca vistāraṃ brahma saṃpadyate tadā
Bhg_13.031a anāditvān nirguṇatvāt paramātmāyam avyayaḥ
Bhg_13.031c śarīrastho 'pi kaunteya na karoti na lipyate
Bhg_13.032a yathā sarvagataṃ saukṣmyād ākāśaṃ nopalipyate
Bhg_13.032c sarvatrāvasthito dehe tathātmā nopalipyate
Bhg_13.033a yathā prakāśayaty ekaḥ kṛtsnaṃ lokam imaṃ raviḥ
Bhg_13.033c kṣetraṃ kṣetrī tathā kṛtsnaṃ prakāśayati bhārata
Bhg_13.034a kṣetrakṣetrajñayor evam antaraṃ jñānacakṣuṣā
Bhg_13.034c bhūtaprakṛtimokṣaṃ ca ye vidur yānti te param
Bhg_14.001 śrībhagavān uvāca
Bhg_14.001a paraṃ bhūyaḥ pravakṣyāmi jñānānāṃ jñānam uttamam
Bhg_14.001c yaj jñātvā munayaḥ sarve parāṃ siddhim ito gatāḥ
Bhg_14.002a idaṃ jñānam upāśritya mama sādharmyam āgatāḥ
Bhg_14.002c sarge 'pi nopajāyante pralaye na vyathanti ca
Bhg_14.003a mama yonir mahad brahma tasmin garbhaṃ dadhāmy aham
Bhg_14.003c saṃbhavaḥ sarvabhūtānāṃ tato bhavati bhārata
Bhg_14.004a sarvayoniṣu kaunteya mūrtayaḥ saṃbhavanti yāḥ
Bhg_14.004c tāsāṃ brahma mahad yonir ahaṃ bījapradaḥ pitā
Bhg_14.005a sattvaṃ rajas tama iti guṇāḥ prakṛtisaṃbhavāḥ
Bhg_14.005c nibadhnanti mahābāho dehe dehinam avyayam
Bhg_14.006a tatra sattvaṃ nirmalatvāt prakāśakam anāmayam
Bhg_14.006c sukhasaṅgena badhnāti jñānasaṅgena cānagha
Bhg_14.007a rajo rāgātmakaṃ viddhi tṛṣṇāsaṅgasamudbhavam
Bhg_14.007c tan nibadhnāti kaunteya karmasaṅgena dehinam
Bhg_14.008a tamas tv ajñānajaṃ viddhi mohanaṃ sarvadehinām
Bhg_14.008c pramādālasyanidrābhis tan nibadhnāti bhārata
Bhg_14.009a sattvaṃ sukhe sañjayati rajaḥ karmaṇi bhārata
Bhg_14.009c jñānam āvṛtya tu tamaḥ pramāde sañjayaty uta
Bhg_14.010a rajas tamaś cābhibhūya sattvaṃ bhavati bhārata
Bhg_14.010c rajaḥ sattvaṃ tamaś caiva tamaḥ sattvaṃ rajas tathā
Bhg_14.011a sarvadvāreṣu dehe 'smin prakāśa upajāyate
Bhg_14.011c jñānaṃ yadā tadā vidyād vivṛddhaṃ sattvam ity uta
Bhg_14.012a lobhaḥ pravṛttir ārambhaḥ karmaṇām aśamaḥ spṛhā
Bhg_14.012c rajasy etāni jāyante vivṛddhe bharatarṣabha
Bhg_14.013a aprakāśo 'pravṛttiś ca pramādo moha eva ca
Bhg_14.013c tamasy etāni jāyante vivṛddhe kurunandana
Bhg_14.014a yadā sattve pravṛddhe tu pralayaṃ yāti dehabhṛt
Bhg_14.014c tadottamavidāṃ lokān amalān pratipadyate
Bhg_14.015a rajasi pralayaṃ gatvā karmasaṅgiṣu jāyate
Bhg_14.015c tathā pralīnas tamasi mūḍhayoniṣu jāyate
Bhg_14.016a karmaṇaḥ sukṛtasyāhuḥ sāttvikaṃ nirmalaṃ phalam
Bhg_14.016c rajasas tu phalaṃ duḥkham ajñānaṃ tamasaḥ phalam
Bhg_14.017a sattvāt saṃjāyate jñānaṃ rajaso lobha eva ca
Bhg_14.017c pramādamohau tamaso bhavato 'jñānam eva ca
Bhg_14.018a ūrdhvaṃ gacchanti sattvasthā madhye tiṣṭhanti rājasāḥ
Bhg_14.018c jaghanyaguṇavṛttasthā adho gacchanti tāmasāḥ
Bhg_14.019a nānyaṃ guṇebhyaḥ kartāraṃ yadā draṣṭānupaśyati
Bhg_14.019c guṇebhyaś ca paraṃ vetti madbhāvaṃ so 'dhigacchati
Bhg_14.020a guṇān etān atītya trīn dehī dehasamudbhavān
Bhg_14.020c janmamṛtyujarāduḥkhair vimukto 'mṛtam aśnute
Bhg_14.021 arjuna uvāca
Bhg_14.021a kair liṅgais trīn guṇān etān atīto bhavati prabho
Bhg_14.021c kimācāraḥ kathaṃ caitāṃs trīn guṇān ativartate
Bhg_14.022 śrībhagavān uvāca
Bhg_14.022a prakāśaṃ ca pravṛttiṃ ca moham eva ca pāṇḍava
Bhg_14.022c na dveṣṭi saṃpravṛttāni na nivṛttāni kāṅkṣati
Bhg_14.023a udāsīnavad āsīno guṇair yo na vicālyate
Bhg_14.023c guṇā vartanta ity eva yo 'vatiṣṭhati neṅgate
Bhg_14.024a samaduḥkhasukhaḥ svasthaḥ samaloṣṭāśmakāñcanaḥ
Bhg_14.024c tulyapriyāpriyo dhīras tulyanindātmasaṃstutiḥ
Bhg_14.025a mānāvamānayos tulyas tulyo mitrāripakṣayoḥ
Bhg_14.025c sarvārambhaparityāgī guṇātītaḥ sa ucyate
Bhg_14.026a māṃ ca yo 'vyabhicāreṇa bhaktiyogena sevate
Bhg_14.026c sa guṇān samatītyaitān brahmabhūyāya kalpate
Bhg_14.027a brahmaṇo hi pratiṣṭhāham amṛtasyāvyayasya ca
Bhg_14.027c śāśvatasya ca dharmasya sukhasyaikāntikasya ca
Bhg_15.001 śrībhagavān uvāca
Bhg_15.001a ūrdhvamūlam adhaḥśākham aśvatthaṃ prāhur avyayam
Bhg_15.001c chandāṃsi yasya parṇāni yas taṃ veda sa vedavit
Bhg_15.002a_0 adhaś cordhvaṃ prasṛtās tasya śākhā;
Bhg_15.002a_1 guṇapravṛddhā viṣayapravālāḥ
Bhg_15.002c_0 adhaś ca mūlāny anusaṃtatāni;
Bhg_15.002c_1 karmānubandhīni manuṣyaloke
Bhg_15.003a_0 na rūpam asyeha tathopalabhyate;
Bhg_15.003a_1 nānto na cādir na ca saṃpratiṣṭhā
Bhg_15.003c_0 aśvattham enaṃ suvirūḍhamūlam;
Bhg_15.003c_1 asaṅgaśastreṇa dṛḍhena chittvā
Bhg_15.004a_0 tataḥ padaṃ tatparimārgitavyaṃ;
Bhg_15.004a_1 yasmin gatā na nivartanti bhūyaḥ
Bhg_15.004c_0 tam eva cādyaṃ puruṣaṃ prapadye;
Bhg_15.004c_1 yataḥ pravṛttiḥ prasṛtā purāṇī
Bhg_15.005a_0 nirmānamohā jitasaṅgadoṣā;
Bhg_15.005a_1 adhyātmanityā vinivṛttakāmāḥ
Bhg_15.005c_0 dvaṃdvair vimuktāḥ sukhaduḥkhasaṃjñair;
Bhg_15.005c_1 gacchanty amūḍhāḥ padam avyayaṃ tat
Bhg_15.006a na tad bhāsayate sūryo na śaśāṅko na pāvakaḥ
Bhg_15.006c yad gatvā na nivartante tad dhāma paramaṃ mama
Bhg_15.007a mamaivāṃśo jīvaloke jīvabhūtaḥ sanātanaḥ
Bhg_15.007c manaḥṣaṣṭhānīndriyāṇi prakṛtisthāni karṣati
Bhg_15.008a śarīraṃ yad avāpnoti yac cāpy utkrāmatīśvaraḥ
Bhg_15.008c gṛhītvaitāni saṃyāti vāyur gandhān ivāśayāt
Bhg_15.009a śrotraṃ cakṣuḥ sparśanaṃ ca rasanaṃ ghrāṇam eva ca
Bhg_15.009c adhiṣṭhāya manaś cāyaṃ viṣayān upasevate
Bhg_15.010a utkrāmantaṃ sthitaṃ vāpi bhuñjānaṃ vā guṇānvitam
Bhg_15.010c vimūḍhā nānupaśyanti paśyanti jñānacakṣuṣaḥ
Bhg_15.011a yatanto yoginaś cainaṃ paśyanty ātmany avasthitam
Bhg_15.011c yatanto 'py akṛtātmāno nainaṃ paśyanty acetasaḥ
Bhg_15.012a yad ādityagataṃ tejo jagad bhāsayate 'khilam
Bhg_15.012c yac candramasi yac cāgnau tat tejo viddhi māmakam
Bhg_15.013a gām āviśya ca bhūtāni dhārayāmy aham ojasā
Bhg_15.013c puṣṇāmi cauṣadhīḥ sarvāḥ somo bhūtvā rasātmakaḥ
Bhg_15.014a ahaṃ vaiśvānaro bhūtvā prāṇināṃ deham āśritaḥ
Bhg_15.014c prāṇāpānasamāyuktaḥ pacāmy annaṃ caturvidham
Bhg_15.015a_0 sarvasya cāhaṃ hṛdi saṃniviṣṭo;
Bhg_15.015a_1 mattaḥ smṛtir jñānam apohanaṃ ca
Bhg_15.015c_0 vedaiś ca sarvair aham eva vedyo;
Bhg_15.015c_1 vedāntakṛd vedavid eva cāham
Bhg_15.016a dvāv imau puruṣau loke kṣaraś cākṣara eva ca
Bhg_15.016c kṣaraḥ sarvāṇi bhūtāni kūṭastho 'kṣara ucyate
Bhg_15.017a uttamaḥ puruṣas tv anyaḥ paramātmety udāhṛtaḥ
Bhg_15.017c yo lokatrayam āviśya bibharty avyaya īśvaraḥ
Bhg_15.018a yasmāt kṣaram atīto 'ham akṣarād api cottamaḥ
Bhg_15.018c ato 'smi loke vede ca prathitaḥ puruṣottamaḥ
Bhg_15.019a yo mām evam asaṃmūḍho jānāti puruṣottamam
Bhg_15.019c sa sarvavid bhajati māṃ sarvabhāvena bhārata
Bhg_15.020a iti guhyatamaṃ śāstram idam uktaṃ mayānagha
Bhg_15.020c etad buddhvā buddhimān syāt kṛtakṛtyaś ca bhārata
Bhg_16.001 śrībhagavān uvāca
Bhg_16.001a abhayaṃ sattvasaṃśuddhir jñānayogavyavasthitiḥ
Bhg_16.001c dānaṃ damaś ca yajñaś ca svādhyāyas tapa ārjavam
Bhg_16.002a ahiṃsā satyam akrodhas tyāgaḥ śāntir apaiśunam
Bhg_16.002c dayā bhūteṣv aloluptvaṃ mārdavaṃ hrīr acāpalam
Bhg_16.003a tejaḥ kṣamā dhṛtiḥ śaucam adroho nātimānitā
Bhg_16.003c bhavanti saṃpadaṃ daivīm abhijātasya bhārata
Bhg_16.004a dambho darpo 'timānaś ca krodhaḥ pāruṣyam eva ca
Bhg_16.004c ajñānaṃ cābhijātasya pārtha saṃpadam āsurīm
Bhg_16.005a daivī saṃpad vimokṣāya nibandhāyāsurī matā
Bhg_16.005c mā śucaḥ saṃpadaṃ daivīm abhijāto 'si pāṇḍava
Bhg_16.006a dvau bhūtasargau loke 'smin daiva āsura eva ca
Bhg_16.006c daivo vistaraśaḥ prokta āsuraṃ pārtha me śṛṇu
Bhg_16.007a pravṛttiṃ ca nivṛttiṃ ca janā na vidur āsurāḥ
Bhg_16.007c na śaucaṃ nāpi cācāro na satyaṃ teṣu vidyate
Bhg_16.008a asatyam apratiṣṭhaṃ te jagad āhur anīśvaram
Bhg_16.008c aparasparasaṃbhūtaṃ kim anyat kāmahaitukam
Bhg_16.009a etāṃ dṛṣṭim avaṣṭabhya naṣṭātmāno 'lpabuddhayaḥ
Bhg_16.009c prabhavanty ugrakarmāṇaḥ kṣayāya jagato 'hitāḥ
Bhg_16.010a kāmam āśritya duṣpūraṃ dambhamānamadānvitāḥ
Bhg_16.010c mohād gṛhītvāsadgrāhān pravartante 'śucivratāḥ
Bhg_16.011a cintām aparimeyāṃ ca pralayāntām upāśritāḥ
Bhg_16.011c kāmopabhogaparamā etāvad iti niścitāḥ
Bhg_16.012a āśāpāśaśatair baddhāḥ kāmakrodhaparāyaṇāḥ
Bhg_16.012c īhante kāmabhogārtham anyāyenārthasaṃcayān
Bhg_16.013a idam adya mayā labdham idaṃ prāpsye manoratham
Bhg_16.013c idam astīdam api me bhaviṣyati punar dhanam
Bhg_16.014a asau mayā hataḥ śatrur haniṣye cāparān api
Bhg_16.014c īśvaro 'ham ahaṃ bhogī siddho 'haṃ balavān sukhī
Bhg_16.015a āḍhyo 'bhijanavān asmi ko 'nyo 'sti sadṛśo mayā
Bhg_16.015c yakṣye dāsyāmi modiṣya ity ajñānavimohitāḥ
Bhg_16.016a anekacittavibhrāntā mohajālasamāvṛtāḥ
Bhg_16.016c prasaktāḥ kāmabhogeṣu patanti narake 'śucau
Bhg_16.017a ātmasaṃbhāvitāḥ stabdhā dhanamānamadānvitāḥ
Bhg_16.017c yajante nāmayajñais te dambhenāvidhipūrvakam
Bhg_16.018a ahaṃkāraṃ balaṃ darpaṃ kāmaṃ krodhaṃ ca saṃśritāḥ
Bhg_16.018c mām ātmaparadeheṣu pradviṣanto 'bhyasūyakāḥ
Bhg_16.019a tān ahaṃ dviṣataḥ krūrān saṃsāreṣu narādhamān
Bhg_16.019c kṣipāmy ajasram aśubhān āsurīṣv eva yoniṣu
Bhg_16.020a āsurīṃ yonim āpannā mūḍhā janmani janmani
Bhg_16.020c mām aprāpyaiva kaunteya tato yānty adhamāṃ gatim
Bhg_16.021a trividhaṃ narakasyedaṃ dvāraṃ nāśanam ātmanaḥ
Bhg_16.021c kāmaḥ krodhas tathā lobhas tasmād etat trayaṃ tyajet
Bhg_16.022a etair vimuktaḥ kaunteya tamodvārais tribhir naraḥ
Bhg_16.022c ācaraty ātmanaḥ śreyas tato yāti parāṃ gatim
Bhg_16.023a yaḥ śāstravidhim utsṛjya vartate kāmakārataḥ
Bhg_16.023c na sa siddhim avāpnoti na sukhaṃ na parāṃ gatim
Bhg_16.024a tasmāc chāstraṃ pramāṇaṃ te kāryākāryavyavasthitau
Bhg_16.024c jñātvā śāstravidhānoktaṃ karma kartum ihārhasi
Bhg_17.001 arjuna uvāca
Bhg_17.001a ye śāstravidhim utsṛjya yajante śraddhayānvitāḥ
Bhg_17.001c teṣāṃ niṣṭhā tu kā kṛṣṇa sattvam āho rajas tamaḥ
Bhg_17.002 śrībhagavān uvāca
Bhg_17.002a trividhā bhavati śraddhā dehināṃ sā svabhāvajā
Bhg_17.002c sāttvikī rājasī caiva tāmasī ceti tāṃ śṛṇu
Bhg_17.003a sattvānurūpā sarvasya śraddhā bhavati bhārata
Bhg_17.003c śraddhāmayo 'yaṃ puruṣo yo yacchraddhaḥ sa eva saḥ
Bhg_17.004a yajante sāttvikā devān yakṣarakṣāṃsi rājasāḥ
Bhg_17.004c pretān bhūtagaṇāṃś cānye yajante tāmasā janāḥ
Bhg_17.005a aśāstravihitaṃ ghoraṃ tapyante ye tapo janāḥ
Bhg_17.005c dambhāhaṃkārasaṃyuktāḥ kāmarāgabalānvitāḥ
Bhg_17.006a karśayantaḥ śarīrasthaṃ bhūtagrāmam acetasaḥ
Bhg_17.006c māṃ caivāntaḥśarīrasthaṃ tān viddhy āsuraniścayān
Bhg_17.007a āhāras tv api sarvasya trividho bhavati priyaḥ
Bhg_17.007c yajñas tapas tathā dānaṃ teṣāṃ bhedam imaṃ śṛṇu
Bhg_17.008a āyuḥsattvabalārogyasukhaprītivivardhanāḥ
Bhg_17.008c rasyāḥ snigdhāḥ sthirā hṛdyā āhārāḥ sāttvikapriyāḥ
Bhg_17.009a kaṭvamlalavaṇātyuṣṇatīkṣṇarūkṣavidāhinaḥ
Bhg_17.009c āhārā rājasasyeṣṭā duḥkhaśokāmayapradāḥ
Bhg_17.010a yātayāmaṃ gatarasaṃ pūti paryuṣitaṃ ca yat
Bhg_17.010c ucchiṣṭam api cāmedhyaṃ bhojanaṃ tāmasapriyam
Bhg_17.011a aphalākāṅkṣibhir yajño vidhidṛṣṭo ya ijyate
Bhg_17.011c yaṣṭavyam eveti manaḥ samādhāya sa sāttvikaḥ
Bhg_17.012a abhisaṃdhāya tu phalaṃ dambhārtham api caiva yat
Bhg_17.012c ijyate bharataśreṣṭha taṃ yajñaṃ viddhi rājasam
Bhg_17.013a vidhihīnam asṛṣṭānnaṃ mantrahīnam adakṣiṇam
Bhg_17.013c śraddhāvirahitaṃ yajñaṃ tāmasaṃ paricakṣate
Bhg_17.014a devadvijaguruprājñapūjanaṃ śaucam ārjavam
Bhg_17.014c brahmacaryam ahiṃsā ca śārīraṃ tapa ucyate
Bhg_17.015a anudvegakaraṃ vākyaṃ satyaṃ priyahitaṃ ca yat
Bhg_17.015c svādhyāyābhyasanaṃ caiva vāṅmayaṃ tapa ucyate
Bhg_17.016a manaḥprasādaḥ saumyatvaṃ maunam ātmavinigrahaḥ
Bhg_17.016c bhāvasaṃśuddhir ity etat tapo mānasam ucyate
Bhg_17.017a śraddhayā parayā taptaṃ tapas tat trividhaṃ naraiḥ
Bhg_17.017c aphalākāṅkṣibhir yuktaiḥ sāttvikaṃ paricakṣate
Bhg_17.018a satkāramānapūjārthaṃ tapo dambhena caiva yat
Bhg_17.018c kriyate tad iha proktaṃ rājasaṃ calam adhruvam
Bhg_17.019a mūḍhagrāheṇātmano yat pīḍayā kriyate tapaḥ
Bhg_17.019c parasyotsādanārthaṃ vā tat tāmasam udāhṛtam
Bhg_17.020a dātavyam iti yad dānaṃ dīyate 'nupakāriṇe
Bhg_17.020c deśe kāle ca pātre ca tad dānaṃ sāttvikaṃ smṛtam
Bhg_17.021a yat tu pratyupakārārthaṃ phalam uddiśya vā punaḥ
Bhg_17.021c dīyate ca parikliṣṭaṃ tad dānaṃ rājasaṃ smṛtam
Bhg_17.022a adeśakāle yad dānam apātrebhyaś ca dīyate
Bhg_17.022c asatkṛtam avajñātaṃ tat tāmasam udāhṛtam
Bhg_17.023a oṃ tat sad iti nirdeśo brahmaṇas trividhaḥ smṛtaḥ
Bhg_17.023c brāhmaṇās tena vedāś ca yajñāś ca vihitāḥ purā
Bhg_17.024a tasmād om ity udāhṛtya yajñadānatapaḥkriyāḥ
Bhg_17.024c pravartante vidhānoktāḥ satataṃ brahmavādinām
Bhg_17.025a tad ity anabhisaṃdhāya phalaṃ yajñatapaḥkriyāḥ
Bhg_17.025c dānakriyāś ca vividhāḥ kriyante mokṣakāṅkṣibhiḥ
Bhg_17.026a sadbhāve sādhubhāve ca sad ity etat prayujyate
Bhg_17.026c praśaste karmaṇi tathā sacchabdaḥ pārtha yujyate
Bhg_17.027a yajñe tapasi dāne ca sthitiḥ sad iti cocyate
Bhg_17.027c karma caiva tadarthīyaṃ sad ity evābhidhīyate
Bhg_17.028a aśraddhayā hutaṃ dattaṃ tapas taptaṃ kṛtaṃ ca yat
Bhg_17.028c asad ity ucyate pārtha na ca tat pretya no iha
Bhg_18.001 arjuna uvāca
Bhg_18.001a saṃnyāsasya mahābāho tattvam icchāmi veditum
Bhg_18.001c tyāgasya ca hṛṣīkeśa pṛthak keśiniṣūdana
Bhg_18.002 śrībhagavān uvāca
Bhg_18.002a kāmyānāṃ karmaṇāṃ nyāsaṃ saṃnyāsaṃ kavayo viduḥ
Bhg_18.002c sarvakarmaphalatyāgaṃ prāhus tyāgaṃ vicakṣaṇāḥ
Bhg_18.003a tyājyaṃ doṣavad ity eke karma prāhur manīṣiṇaḥ
Bhg_18.003c yajñadānatapaḥkarma na tyājyam iti cāpare
Bhg_18.004a niścayaṃ śṛṇu me tatra tyāge bharatasattama
Bhg_18.004c tyāgo hi puruṣavyāghra trividhaḥ saṃprakīrtitaḥ
Bhg_18.005a yajñadānatapaḥkarma na tyājyaṃ kāryam eva tat
Bhg_18.005c yajño dānaṃ tapaś caiva pāvanāni manīṣiṇām
Bhg_18.006a etāny api tu karmāṇi saṅgaṃ tyaktvā phalāni ca
Bhg_18.006c kartavyānīti me pārtha niścitaṃ matam uttamam
Bhg_18.007a niyatasya tu saṃnyāsaḥ karmaṇo nopapadyate
Bhg_18.007c mohāt tasya parityāgas tāmasaḥ parikīrtitaḥ
Bhg_18.008a duḥkham ity eva yat karma kāyakleśabhayāt tyajet
Bhg_18.008c sa kṛtvā rājasaṃ tyāgaṃ naiva tyāgaphalaṃ labhet
Bhg_18.009a kāryam ity eva yat karma niyataṃ kriyate 'rjuna
Bhg_18.009c saṅgaṃ tyaktvā phalaṃ caiva sa tyāgaḥ sāttviko mataḥ
Bhg_18.010a na dveṣṭy akuśalaṃ karma kuśale nānuṣajjate
Bhg_18.010c tyāgī sattvasamāviṣṭo medhāvī chinnasaṃśayaḥ
Bhg_18.011a na hi dehabhṛtā śakyaṃ tyaktuṃ karmāṇy aśeṣataḥ
Bhg_18.011c yas tu karmaphalatyāgī sa tyāgīty abhidhīyate
Bhg_18.012a aniṣṭam iṣṭaṃ miśraṃ ca trividhaṃ karmaṇaḥ phalam
Bhg_18.012c bhavaty atyāgināṃ pretya na tu saṃnyāsināṃ kva cit
Bhg_18.013a pañcaitāni mahābāho kāraṇāni nibodha me
Bhg_18.013c sāṃkhye kṛtānte proktāni siddhaye sarvakarmaṇām
Bhg_18.014a adhiṣṭhānaṃ tathā kartā karaṇaṃ ca pṛthagvidham
Bhg_18.014c vividhāś ca pṛthakceṣṭā daivaṃ caivātra pañcamam
Bhg_18.015a śarīravāṅmanobhir yat karma prārabhate naraḥ
Bhg_18.015c nyāyyaṃ vā viparītaṃ vā pañcaite tasya hetavaḥ
Bhg_18.016a tatraivaṃ sati kartāram ātmānaṃ kevalaṃ tu yaḥ
Bhg_18.016c paśyaty akṛtabuddhitvān na sa paśyati durmatiḥ
Bhg_18.017a yasya nāhaṃkṛto bhāvo buddhir yasya na lipyate
Bhg_18.017c hatvāpi sa imāṃl lokān na hanti na nibadhyate
Bhg_18.018a jñānaṃ jñeyaṃ parijñātā trividhā karmacodanā
Bhg_18.018c karaṇaṃ karma karteti trividhaḥ karmasaṃgrahaḥ
Bhg_18.019a jñānaṃ karma ca kartā ca tridhaiva guṇabhedataḥ
Bhg_18.019c procyate guṇasaṃkhyāne yathāvac chṛṇu tāny api
Bhg_18.020a sarvabhūteṣu yenaikaṃ bhāvam avyayam īkṣate
Bhg_18.020c avibhaktaṃ vibhakteṣu taj jñānaṃ viddhi sāttvikam
Bhg_18.021a pṛthaktvena tu yaj jñānaṃ nānābhāvān pṛthagvidhān
Bhg_18.021c vetti sarveṣu bhūteṣu taj jñānaṃ viddhi rājasam
Bhg_18.022a yat tu kṛtsnavad ekasmin kārye saktam ahaitukam
Bhg_18.022c atattvārthavad alpaṃ ca tat tāmasam udāhṛtam
Bhg_18.023a niyataṃ saṅgarahitam arāgadveṣataḥ kṛtam
Bhg_18.023c aphalaprepsunā karma yat tat sāttvikam ucyate
Bhg_18.024a yat tu kāmepsunā karma sāhaṃkāreṇa vā punaḥ
Bhg_18.024c kriyate bahulāyāsaṃ tad rājasam udāhṛtam
Bhg_18.025a anubandhaṃ kṣayaṃ hiṃsām anapekṣya ca pauruṣam
Bhg_18.025c mohād ārabhyate karma yat tat tāmasam ucyate
Bhg_18.026a muktasaṅgo 'nahaṃvādī dhṛtyutsāhasamanvitaḥ
Bhg_18.026c siddhyasiddhyor nirvikāraḥ kartā sāttvika ucyate
Bhg_18.027a rāgī karmaphalaprepsur lubdho hiṃsātmako 'śuciḥ
Bhg_18.027c harṣaśokānvitaḥ kartā rājasaḥ parikīrtitaḥ
Bhg_18.028a ayuktaḥ prākṛtaḥ stabdhaḥ śaṭho naikṛtiko 'lasaḥ
Bhg_18.028c viṣādī dīrghasūtrī ca kartā tāmasa ucyate
Bhg_18.029a buddher bhedaṃ dhṛteś caiva guṇatas trividhaṃ śṛṇu
Bhg_18.029c procyamānam aśeṣeṇa pṛthaktvena dhanaṃjaya
Bhg_18.030a pravṛttiṃ ca nivṛttiṃ ca kāryākārye bhayābhaye
Bhg_18.030c bandhaṃ mokṣaṃ ca yā vetti buddhiḥ sā pārtha sāttvikī
Bhg_18.031a yayā dharmam adharmaṃ ca kāryaṃ cākāryam eva ca
Bhg_18.031c ayathāvat prajānāti buddhiḥ sā pārtha rājasī
Bhg_18.032a adharmaṃ dharmam iti yā manyate tamasāvṛtā
Bhg_18.032c sarvārthān viparītāṃś ca buddhiḥ sā pārtha tāmasī
Bhg_18.033a dhṛtyā yayā dhārayate manaḥprāṇendriyakriyāḥ
Bhg_18.033c yogenāvyabhicāriṇyā dhṛtiḥ sā pārtha sāttvikī
Bhg_18.034a yayā tu dharmakāmārthān dhṛtyā dhārayate 'rjuna
Bhg_18.034c prasaṅgena phalākāṅkṣī dhṛtiḥ sā pārtha rājasī
Bhg_18.035a yayā svapnaṃ bhayaṃ śokaṃ viṣādaṃ madam eva ca
Bhg_18.035c na vimuñcati durmedhā dhṛtiḥ sā pārtha tāmasī
Bhg_18.036a sukhaṃ tv idānīṃ trividhaṃ śṛṇu me bharatarṣabha
Bhg_18.036c abhyāsād ramate yatra duḥkhāntaṃ ca nigacchati
Bhg_18.037a yat tadagre viṣam iva pariṇāme 'mṛtopamam
Bhg_18.037c tat sukhaṃ sāttvikaṃ proktam ātmabuddhiprasādajam
Bhg_18.038a viṣayendriyasaṃyogād yat tadagre 'mṛtopamam
Bhg_18.038c pariṇāme viṣam iva tat sukhaṃ rājasaṃ smṛtam
Bhg_18.039a yad agre cānubandhe ca sukhaṃ mohanam ātmanaḥ
Bhg_18.039c nidrālasyapramādotthaṃ tat tāmasam udāhṛtam
Bhg_18.040a na tad asti pṛthivyāṃ vā divi deveṣu vā punaḥ
Bhg_18.040c sattvaṃ prakṛtijair muktaṃ yad ebhiḥ syāt tribhir guṇaiḥ
Bhg_18.041a brāhmaṇakṣatriyaviśāṃ śūdrāṇāṃ ca paraṃtapa
Bhg_18.041c karmāṇi pravibhaktāni svabhāvaprabhavair guṇaiḥ
Bhg_18.042a śamo damas tapaḥ śaucaṃ kṣāntir ārjavam eva ca
Bhg_18.042c jñānaṃ vijñānam āstikyaṃ brahmakarma svabhāvajam
Bhg_18.043a śauryaṃ tejo dhṛtir dākṣyaṃ yuddhe cāpy apalāyanam
Bhg_18.043c dānam īśvarabhāvaś ca kṣatrakarma svabhāvajam
Bhg_18.044a kṛṣigorakṣyavāṇijyaṃ vaiśyakarma svabhāvajam
Bhg_18.044c paricaryātmakaṃ karma śūdrasyāpi svabhāvajam
Bhg_18.045a sve sve karmaṇy abhirataḥ saṃsiddhiṃ labhate naraḥ
Bhg_18.045c svakarmanirataḥ siddhiṃ yathā vindati tac chṛṇu
Bhg_18.046a yataḥ pravṛttir bhūtānāṃ yena sarvam idaṃ tatam
Bhg_18.046c svakarmaṇā tam abhyarcya siddhiṃ vindati mānavaḥ
Bhg_18.047a śreyān svadharmo viguṇaḥ paradharmāt svanuṣṭhitāt
Bhg_18.047c svabhāvaniyataṃ karma kurvan nāpnoti kilbiṣam
Bhg_18.048a sahajaṃ karma kaunteya sadoṣam api na tyajet
Bhg_18.048c sarvārambhā hi doṣeṇa dhūmenāgnir ivāvṛtāḥ
Bhg_18.049a asaktabuddhiḥ sarvatra jitātmā vigataspṛhaḥ
Bhg_18.049c naiṣkarmyasiddhiṃ paramāṃ saṃnyāsenādhigacchati
Bhg_18.050a siddhiṃ prāpto yathā brahma tathāpnoti nibodha me
Bhg_18.050c samāsenaiva kaunteya niṣṭhā jñānasya yā parā
Bhg_18.051a buddhyā viśuddhayā yukto dhṛtyātmānaṃ niyamya ca
Bhg_18.051c śabdādīn viṣayāṃs tyaktvā rāgadveṣau vyudasya ca
Bhg_18.052a viviktasevī laghvāśī yatavākkāyamānasaḥ
Bhg_18.052c dhyānayogaparo nityaṃ vairāgyaṃ samupāśritaḥ
Bhg_18.053a ahaṃkāraṃ balaṃ darpaṃ kāmaṃ krodhaṃ parigraham
Bhg_18.053c vimucya nirmamaḥ śānto brahmabhūyāya kalpate
Bhg_18.054a brahmabhūtaḥ prasannātmā na śocati na kāṅkṣati
Bhg_18.054c samaḥ sarveṣu bhūteṣu madbhaktiṃ labhate parām
Bhg_18.055a bhaktyā mām abhijānāti yāvān yaś cāsmi tattvataḥ
Bhg_18.055c tato māṃ tattvato jñātvā viśate tadanantaram
Bhg_18.056a sarvakarmāṇy api sadā kurvāṇo madvyapāśrayaḥ
Bhg_18.056c matprasādād avāpnoti śāśvataṃ padam avyayam
Bhg_18.057a cetasā sarvakarmāṇi mayi saṃnyasya matparaḥ
Bhg_18.057c buddhiyogam upāśritya maccittaḥ satataṃ bhava
Bhg_18.058a maccittaḥ sarvadurgāṇi matprasādāt tariṣyasi
Bhg_18.058c atha cet tvam ahaṃkārān na śroṣyasi vinaṅkṣyasi
Bhg_18.059a yad ahaṃkāram āśritya na yotsya iti manyase
Bhg_18.059c mithyaiṣa vyavasāyas te prakṛtis tvāṃ niyokṣyati
Bhg_18.060a svabhāvajena kaunteya nibaddhaḥ svena karmaṇā
Bhg_18.060c kartuṃ necchasi yan mohāt kariṣyasy avaśo 'pi tat
Bhg_18.061a īśvaraḥ sarvabhūtānāṃ hṛddeśe 'rjuna tiṣṭhati
Bhg_18.061c bhrāmayan sarvabhūtāni yantrārūḍhāni māyayā
Bhg_18.062a tam eva śaraṇaṃ gaccha sarvabhāvena bhārata
Bhg_18.062c tatprasādāt parāṃ śāntiṃ sthānaṃ prāpsyasi śāśvatam
Bhg_18.063a iti te jñānam ākhyātaṃ guhyād guhyataraṃ mayā
Bhg_18.063c vimṛśyaitad aśeṣeṇa yathecchasi tathā kuru
Bhg_18.064a sarvaguhyatamaṃ bhūyaḥ śṛṇu me paramaṃ vacaḥ
Bhg_18.064c iṣṭo 'si me dṛḍham iti tato vakṣyāmi te hitam
Bhg_18.065a manmanā bhava madbhakto madyājī māṃ namaskuru
Bhg_18.065c mām evaiṣyasi satyaṃ te pratijāne priyo 'si me
Bhg_18.066a sarvadharmān parityajya mām ekaṃ śaraṇaṃ vraja
Bhg_18.066c ahaṃ tvā sarvapāpebhyo mokṣayiṣyāmi mā śucaḥ
Bhg_18.067a idaṃ te nātapaskāya nābhaktāya kadā cana
Bhg_18.067c na cāśuśrūṣave vācyaṃ na ca māṃ yo 'bhyasūyati
Bhg_18.068a ya idaṃ paramaṃ guhyaṃ madbhakteṣv abhidhāsyati
Bhg_18.068c bhaktiṃ mayi parāṃ kṛtvā mām evaiṣyaty asaṃśayaḥ
Bhg_18.069a na ca tasmān manuṣyeṣu kaś cin me priyakṛttamaḥ
Bhg_18.069c bhavitā na ca me tasmād anyaḥ priyataro bhuvi
Bhg_18.070a adhyeṣyate ca ya imaṃ dharmyaṃ saṃvādam āvayoḥ
Bhg_18.070c jñānayajñena tenāham iṣṭaḥ syām iti me matiḥ
Bhg_18.071a śraddhāvān anasūyaś ca śṛṇuyād api yo naraḥ
Bhg_18.071c so 'pi muktaḥ śubhāṃl lokān prāpnuyāt puṇyakarmaṇām
Bhg_18.072a kaccid etac chrutaṃ pārtha tvayaikāgreṇa cetasā
Bhg_18.072c kaccid ajñānasaṃmohaḥ pranaṣṭas te dhanaṃjaya
Bhg_18.073 arjuna uvāca
Bhg_18.073a naṣṭo mohaḥ smṛtir labdhā tvatprasādān mayācyuta
Bhg_18.073c sthito 'smi gatasaṃdehaḥ kariṣye vacanaṃ tava
Bhg_18.074 saṃjaya uvāca
Bhg_18.074a ity ahaṃ vāsudevasya pārthasya ca mahātmanaḥ
Bhg_18.074c saṃvādam imam aśrauṣam adbhutaṃ romaharṣaṇam
Bhg_18.075a vyāsaprasādāc chrutavān etad guhyam ahaṃ param
Bhg_18.075c yogaṃ yogeśvarāt kṛṣṇāt sākṣāt kathayataḥ svayam
Bhg_18.076a rājan saṃsmṛtya saṃsmṛtya saṃvādam imam adbhutam
Bhg_18.076c keśavārjunayoḥ puṇyaṃ hṛṣyāmi ca muhur muhuḥ
Bhg_18.077a tac ca saṃsmṛtya saṃsmṛtya rūpam atyadbhutaṃ hareḥ
Bhg_18.077c vismayo me mahān rājan hṛṣyāmi ca punaḥ punaḥ
Bhg_18.078a yatra yogeśvaraḥ kṛṣṇo yatra pārtho dhanurdharaḥ
Bhg_18.078c tatra śrīr vijayo bhūtir dhruvā nītir matir mama
