śrīrājānakānandavardhanācāryaviracito
 Also known as Sahṛdayālokaḥ 
 prathamoddyotaḥ 
svecchākesariṇaḥ svacchasvacchāyāyāsitendavaḥ 
trāyantāṃ vo madhuripoḥ prapannārticchido nakhāḥ 
kāvyasyātmā dhvanir iti budhair yaḥ samāmnātapūrvas tasyābhāvaṃ jagadur apare bhāktam āhus tam anye 
kecid vācām sthitam aviṣaye tattvam ūcus tadīyaṃ tena brūmaḥ sahṛdayamanaḥprītaye tatsvarūpam  DhvK 
budhaiḥ kāvyatattvavidbhiḥ kāvyasyātmā dhvanir iti saṃjñitaḥ
paramparayā yaḥ samāmnātapūrvaḥ samyak āsamantāt mnātaḥ prakaṭitaḥ 
tasya sahṛdayajanamanaḥprakāśamānasyāpy abhāvam anye jagaduḥ 
tadabhāvavādināṃ cāmī vikalpāḥ sambhavanti 
tatra kecid ācakṣīranśabdārthaśarīraṃ tāvat kāvyam 
tatra ca śabdagatāś cārutvahetavo 'nuprāsādayaḥ prasiddhā eva 
arthagatāś copamādayaḥ 
varṇasaṅghaṭanādharmāś ca ye mādhuryādayas te 'pi pratīyante 
tadanatiriktavṛttayo vṛttayo 'pi yāḥ kaiścid upanāgarikādyāḥ prakāśitāḥ
tā api gatāḥ śravaṇagocaram 
rītayaś ca vaidarbhīprabhṛtayaḥ 
tadvyatiriktaḥ ko 'yam dhvanir nāmeti 
anye brūyuḥnāsty eva dhvaniḥ 
prasiddhaprasthānavyatirekiṇaḥ kāvyaprakārasya kāvyatvahāneḥ sahṛdayahṛdayāhlādiśabdārthamayatvam eva kāvyalakṣaṇam 
na coktaprasthānātirekiṇo mārgasya tat sambhavati 
 na ca tatsamatāntaḥpātinaḥ sahṛdayān kāṃścit parikalpya tatprasiddhyā dhvanau kāvyavyapadeśaḥ pravartito 'pi sakalavidvanmanogrāhitām  
avalambate  
punar apare tasyābhāvam anyathā kathayeyuḥna sambhavaty eva dhvanir nāmāpūrvaḥ kaścit 
kāmanīyakam anativartamānasya tasyokteṣv eva cārutvahetuṣv antarbhāvāt 
teṣām anyatamasyaiva vā apūrvasamākhyāmātrakaraṇe yat kiṃcana kathanaṃ syāt 
kiṃ ca vāgvikalpānām ānantyāt sambhavaty api vā kasmiṃścit kāvyalakṣaṇavidhāyibhiḥ
prasiddhair apradarśite prakāraleśe dhvanir dhvanir iti yad etad alīkasahṛdayatvabhāvanāmukulitalocanair nṛtyate
tatra hetuṃ na vidmaḥ 
sahasraśo hi mahātmabhir anyair alaṅkāraprakārāḥ prakāśitāḥ prakāśyante ca 
na ca teṣām eṣā daśā śrūyate 
tasmāt pravādamātraṃ dhvaniḥ 
na tv asya kṣodakṣamam tattvam kiṃcid api prakāśayituṃ śakyam 
tathā cānyena kṛta evātra ślokaḥ
yasminn asti na vastu kiṃcana manaḥprahlādi sālaṃkṛti
vyutpannai racitaṃ ca naiva vacanair vakroktiśūnyaṃ ca yat 
kāvyaṃ taddhvaninā samanvitam iti prītyā praśaṃsañ jaḍo
no vidmo 'bhidadhāti kiṃ sumatinā pṛṣṭaḥ svarūpaṃ dhvaneḥ 
bhāktam āhus tam anye 
anye taṃ dhvanisaṃjñitam kāvyātmānaṃ guṇavṛttir ity āhuḥ 
yady api ca dhvaniśabdasaṃkīrtanena kāvyalakṣaṇavidhāyibhir guṇavṛttir anyo vā na kaścit prakāraḥ prakāśitaḥ
 tathāpi amukhyavṛttyā kāvyeṣu vyavahāraṃ darśayatā dhvanimārgo manāk spṛṣṭo 'pi na lakṣita iti parikalpyaivam uktambhāktam āhus tam anye  
iti  
kecit punar lakṣaṇakaraṇaśālīnabuddhayo dhvanes tattvaṃ girām agocaram sahṛdayahṛdayasaṃvedyam eva samākhyātavantaḥ 
tenaivaṃvidhāsu vimatiṣu sthitāsu sahṛdayamanaḥprītaye tatsvarūpaṃ brūmaḥ 
 tasya hi dhvaneḥ svarūpaṃ sakalasatkavikāvyopaniṣadbhūtam atiramaṇīyam aṇīyasībhir api cirantanakāvyalakṣaṇavidhāyināṃ buddhibhir anunmīlitapūrvam 
 atha ca rāmāyaṇamahābhārataprabhṛtini lakṣye sarvatra prasiddhavyavahāraṃ lakṣayatāṃ sahṛdayānām ānando manasi labhatāṃ pratiṣṭhām iti prakāśyate 
tatra dhvaner eva lakṣayitum ārabdhasya bhūmikāṃ racayitum idam ucyate
yo 'rthaḥ sahṛdayaślāghyaḥ kāvyātmeti vyavasthitaḥ 
vācyapratīyamānākhyau tasya bhedāv ubhau smṛtau  DhvK 
 kāvyasya hi lalitocitasanniveśacāruṇaḥ śarīrasyevātmā sārarūpatayā sthitaḥ sahṛdayaślāghyo yo 'rthas tasya vācyaḥ pratīyamānaś ceti dvau  
bhedau  
tatra vācyaḥ prasiddho yaḥ prakārair upamādibhiḥ 
bahudhā vyākṛtaḥ so 'nyaiḥ kāvyalakṣmavidhāyibhiḥ  DhvK 
tato neha pratanyate kevalam anūdyate punar yathopayogam iti  DhvA 
pratīyamānaṃ punar anyad eva vastv asti vāṇīṣu mahākavīnām 
yat tat prasiddhāvayavātiriktaṃ vibhāti lāvaṇyam ivāṅganāsu  DhvK 
pratīyamānaṃ punar anyad eva vācyād vastv asti vāṇīṣu mahākavīnām 
yat tat sahṛdayasuprasiddhaṃ prasiddhebhyo 'laṅkṛtebhyaḥ pratītebhyo vāvayavebhyo vyatiriktatvena prakāśate lāvaṇyam ivāṅganāsu 
 yathā hy aṅganāsu lāvaṇyaṃ pṛthaṅnirvarṇyamānaṃ nikhilāvayavavyatireki kim apy anyad eva sahṛdayalocanāmṛtaṃ tattvāntaraṃ tadvad eva so 
sa hy artho vācyasāmarthyākṣiptam vastumātram alaṅkārarasādayaś cety aneka prabhedaprabhinnau darśayiṣyate 
sarveṣu ca teṣu prakāreṣu tasya vācyād anyatvam 
tathā hy ādyas tāvat prabhedo vācyād dūram vibhedavān 
sa hi kadācid vācye vidhirūpe pratiṣedharūpaḥ  yathā
bhama dhammia vīsattho so suṇao ajja mārio deṇa 
golāṇaīkacchakuḍaṅgabāsiṇā dariasīheṇa 
 Gāthā  Cited Kāvyaprakāśa 
bhrama dhārmika visrabdhaḥ sa śunako 'dya māritas tena 
godānadīkūlalatākuñjavāsinā dṛptasiṃhena 
kvacid vācye pratiṣedharūpe vidhirūpo yathā
attā ettha ṇimajjai ettha ahaṃ diasaaṃ paloehi 
mā pahia rattiandhia sejjāe maha ṇimajjahisi 
 Gāthā  Cited Kāvyaprakāśa 
Sāhityadarpaṇa 
śvaśrūr atra nimajjati
atrāhaṃ divasa eva pralokaya 
mā pathika rātryandha śayyāyāṃ mama nimaṅkṣyasi 
kvacid vācye vidhirūpe 'nubhayarūpo yathā
vacca maha bbia ekkei hontu ṇīsāsaroiabbāiṃ 
mā tujja bi tīa biṇā dakkhiṇahaassa jāantu 
 Gāthā 
vraja mamaivaikasyā bhavantu niḥśvāsaroditavyāni 
mā tavāpi tayā vinā dākṣiṇyahatasya janiṣata 
kvacid vācye pratiṣedharūpe 'nubhayarūpo yathā
deā pasia ṇivattassu muhasasijohṇāviluttatamaṇivahe 
ahisāriāṇaṃ vigghaṃ karosi aṇṇāṇaṃ bi haāse 
 Gāthā 
daivād dṛṣṭvā nitāntasu mukhaśaśijyotsnāviluptatamonivahe 
abhisārikāṇāṃ vighnaṃ karoṣy anyāsām api hatāśe 
kvacid vācyād vibhinnaviṣayatvena vyavasthāpito yathā
kassa ba ṇa hoi roso daṭṭhūṇa piyāe sabbaṇaṃ aharaṃ 
sabhamarapaumagghāiṇi vāriavāme sahasu ehṇiṃ 
 Gāthā  Cited Kāvyaprakāśa 
kasya vā na bhavati roṣo dṛṣṭvā priyāyāḥ savraṇam adharam 
sabhramarapadmāghrāṇaśīle vāritavāme sahasvedānīm 
anye caivaṃprakārā vācyād vibhedinaḥ pratīyamānabhedāḥ saṃbhavanti 
teṣāṃ diṅmātram etat pradarśitam 
dvitīyo 'pi prabhedo vācyād vibhinnaḥ saprapañcam agre darśayiṣyate 
tṛtīyas tu rasādilakṣaṇaḥ prabhedo vācyasāmarthyākṣiptaḥ prakāśate
na tu sākṣācchabdavyāpāraviṣaya iti vācyād vibhinna eva 
tathā hi vācyatvaṃ tasya svaśabdaniveditatvena vā syāt 
vibhāvādipratipādanamukhena vā 
purvasmin pakṣe svaśabdaniveditatvābhāve rasādīnām apratītiprasaṅgaḥ 
na ca sarvatra teṣāṃ svaśabdaniveditatvam 
yatrāpy asti tat
tatrāpi viśiśṭavibhāvādipratipādanamukhenaivaiṣāṃ pratītiḥ 
svaśabdena sā kevalamanūdyate
na tu tatkṛtā viṣayāntare tathā tasyā adarśanāt 
na hi kevalaśṛṅgārādiśabdamātrabhāji vibhāvādipratipādanarahite kāvye manāg api rasavattvapratītir asti 
yataś ca svābhidhānam antareṇa kevalebhyo 'pi vibhāvādibhyo viśiśṭebhyo rasādīnāṃ pratītiḥ 
kevalāc ca svābhidhānād apratītiḥ 
tasmād anvayavyatirekābhyām abhidheyasāmarthyākṣiptatvam eva rasādīnām 
na tv abhidheyatvaṃ kathaṃcit
iti tṛtīyo 'pi prabhedo vācyād vibhinna eveti sthitam 
vācyena tv asya saheva pratītir ity agre darśayiṣyate  DhvA 
kāvyasyātmā sa evārthas tathā cādikaveḥ purā 
krauñcadvandvaviyogotthaḥ śokaḥ ślokatvam āgataḥ  DhvK 
vividhavācyavācakaracanāprapañcacāruṇaḥ kāvyasya sa evārthaḥ sārabhūtaḥ 
cādikaver vālmīkeḥ nihatasahacarīvirahakātarakrauñcākrandajanitaḥ śoka eva ślokatayā pariṇataḥ 
śoko hi karuṇasthāyibhāvaḥ 
pratīyamānasya cānyabhedadarśane 'pi rasabhāvamukhenaivopalakṣaṇaṃ prādhānyāt  DhvA 
sarasvatī svādu tadarthavastu niḥṣyandamānā mahatāṃ kavīnām 
alokasāmānyam abhivyanakti parisphurantam pratibhāviśeṣam  DhvK 
tat vastutattvaṃ niḥṣyandamānā mahatāṃ kavīnāṃ bhāratī alokasāmānyaṃ pratibhāviśeṣaṃ parisphurantam abhivyanakti 
yenāsminn ativicitrakaviparamparāvāhini saṃsāre kālidāsaprabhṛtayo dvitrāḥ pañcaṣā vā mahākavaya iti gaṇyante  DhvA 
idaṃ cāparaṃ pratīyamānasyārthasya sadbhāvasādhanaṃ pramāṇam
śabdārthaśāsanajñānamātreṇaiva na vedyate 
vedyate sa tu kāvyārthatattvajñair eva kevalam  DhvK 
so 'rtho yasmāt kevalaṃ kāvyārthatattvajñair eva jñāyate 
yadi ca vācyarūpa evāsāv arthaḥ syāt tadvācyavācakarūpaparijñānād eva tatpratītiḥ syāt 
atha ca vācyavācakalakṣaṇamātrakṛtaśramāṇāṃ kāvyatattvārthabhāvanāvimukhānāṃ
svaraśrutyādilakṣaṇam ivāpragītānāṃ gāndharvalakṣaṇavidām agocara evāsāv arthaḥ  DhvA 
evaṃ vācyavyatirekiṇo vyaṅgyasya sadbhāvaṃ pratipādya prādhānyaṃ tasyaiveti darśayati
so 'rthas tadvyaktisāmarthyayogī śabdaś ca kaścana 
yatnataḥ pratyabhijñeyau tau śabdārthau mahākaveḥ  DhvK 
vyaṅgyo 'rthas tadvyaktisāmarthyayogī śabdaś ca kaścana
na śabdamātram 
tāv eva śabdārthau mahākaveḥ pratyabhijñeyau 
vyaṅgyavyañjakābhyām eva suprayuktābhyāṃ mahākavitvalābho mahākavīnāṃ
na vācyavācakaracanāmātreṇa  DhvA 
idānīṃ vyaṅgyavyañjakayoḥ prādhānye 'pi yadvācyavācakāv eva prathamam upādadate kavayas tad api yuktam evetyāha
ālokārthī yathā dīpaśikhāyāṃ yatnavāñ janaḥ 
tadupāyatayā tadvad arthe vācye tadādṛtaḥ  DhvK 
yathā hy ālokārthī sann api dīpaśikhāyāṃ yatnavāñ jano bhavati tadupāyatayā 
na hi dīpaśikhām antareṇālokaḥ sambhavati 
tad vyaṅgyam arthaṃ pratyādṛto jano vācye 'rthe yatnavān bhavati 
anena pratipādakasya kaver vyaṅgyam arthaṃ prati vyāpāro darśitaḥ  DhvA 
pratipādyasyāpi taṃ darśayitum āha
yathā padārthadvāreṇa vākyārthaḥ sampratīyate 
vācyārthapūrvikā tadvat pratipattasya vastunaḥ  DhvK 
yathā hi padārthadvāreṇa vākyārthāvagamas tathā vācyārthapratītipūrvikā vyaṅgyasyārthasya pratipattiḥ  DhvA 
idānīṃ vācyārthapratītipūrvakatve 'pi tatpratīter vyaṅgyasyārthasya prādhānyaṃ yathā na vyālupyate tathā darśayati
svasāmarthyavaśenaiva vākyārthaṃ pratipādayan 
yathā vyāpāraniṣpattau padārtho na vibhāvyate  DhvK 
yathā svasāmarthyavaśenaiva vākyārthaṃ prakāśayann api padārtho vyāpāraniṣpattau na bhāvyate vibhaktatayā  DhvA 
tadvat sacetasāṃ so 'rtho vācyārthavimukhātmanām 
buddhau tattvārthadarśinyāṃ jhaṭity evāvabhāsate  DhvK 
evaṃ vācyavyatirekiṇo vyaṅgyasyārthasya sadbhāvaṃ pratipādya prakṛta upayojayann āha
yatrārthaḥ śabdo vā tam artham upasarjanīkṛtasvārthau 
vyaṅktaḥ kāvyaviśeṣaḥ sa dhvanir iti sūribhiḥ kathitaḥ  DhvK 
yatrārtho vācyaviśeṣaḥ vācakaviśeṣaḥ śabdo vā tam arthaṃ vyaṅktaḥ
sa kāvyaviśeṣo dhvanir iti 
anena vācyavācakacārutvahetubhya upamādibhyo 'nuprāsādibhyaś ca vibhakta eva dhvaner viṣaya iti darśitam 
yad apy uktamprasiddhaprasthānātikramiṇo mārgasya kāvyahāner dhvanir nāsti iti
tad apy ayuktam 
yato lakṣaṇakṛtām eva sa kevalaṃ na prasiddhaḥ
lakṣye tu parīkṣyamāṇe sa eva sahṛdayahṛdayāhlādakāri kāvyatattvam 
tato 'nyac citram evety agre darśayiṣyāmaḥ 
yad apy uktamkāmanīyakam anativartamānasya tasyoktālaṅkārādiprakāreṣv antarbhāvaḥ iti
tad apy asamīcīnam
vācyavācakamātrāśrayiṇi prasthāne vyaṅgyavyañjakasamāśrayeṇa vyavasthitasya dhvaneḥ katham antarbhāvaḥ
vācyavācakacārutvahetavo hi tasyāṅgabhūtāḥ
sa tv aṅgirūpa eveti pratipādayiṣyamāṇatvāt 
parikaraślokāś cātra
vyaṅgyavyañjakasambandhanibandhanatayā dhvaneḥ 
vācyavācakacārutvahetvantaḥpātitā kutaḥ 
nanu yatra pratīyamānasyārthasya vaiśadyenāpratītiḥ sa nāma mā bhūd dhvaner viṣayaḥ 
yatra tu pratītir asti
yathāsamāsoktyākṣepānuktanimittaviśeṣoktiparyāyoktāpahnutidīpakasaṅkarālaṅkārādau 
tatra dhvaner antarbhāvo bhaviṣyatīty ādi nirākartum abhihitamupasarjanīkṛtasvārthau iti 
artho guṇīkṛtātmā
guṇīkṛtābhidheyaḥ śabdo vā yatrārthāntaram abhivyanakti sa dhvanir iti 
teṣu kathaṃ tasyāntarbhāvaḥ 
vyaṅgyaprādhānye hi dhvaniḥ 
na caitat samāsoktyādiṣv asti 
samāsoktau tāvat
upoḍharāgeṇa vilolatārakaṃ
tathā gṛhītaṃ śaśinā niśāmukham 
yathā samastaṃ timirāṃśukaṃ tayā
puro 'pi rāgād galitaṃ na lakṣitam 
ity ādau vyaṅgyenānugataṃ vācyam eva prādhānyena pratīyate samāropitanāyikānāyakavyavahārayor niśāśaśinor eva vākyārthatvāt 
ākṣepe 'pi vyaṅgyaviśeṣākṣepiṇo 'pi vācyasyaiva cārutvaṃ prādhānyena vākyārtha ākṣepoktisāmarthyād eva jñāyate 
tathā hitatra śabdopārūḍho viśeṣābhidhānecchayā pratiṣedharūpo ya ākṣepaḥ sa eva vyaṅgyaviśeṣam ākṣipan mukhyaṃ kāvyaśarīram 
cārutvotkarṣanibandhanā hi vācyavyaṅgyayoḥ prādhānyavivakṣā  yathā
anurāgavatī sandhyā divasas tatpuraḥsaraḥ 
aho daivagatiḥ kīdṛk tathāpi na samāgamaḥ 
atra satyām api vyaṅgyapratītau vācyasyaiva cārutvam utkarṣavad iti tasyaiva prādhānyavivakṣā 
yathā ca dīpakāpahnutyādau vyaṅgyatvenopamāyāḥ pratītāv api prādhānyenāvivakṣitatvān na tayā vyapadeśas tadvad atrāpi draṣṭavyam 
anuktanimittāyām api viśeṣoktau
āhūto 'pi sahāyair om ity uktvā vimuktanidro 'pi 
gantumanā api pathikaḥ saṅkocaṃ naiva śithilayati 
ity ādau vyaṅgyasya prakaraṇasāmarthyāt pratītimātraṃ na tu tatpratītinimittā kācic cārutvaniṣpattir iti na prādhānyam 
paryāyokte 'pi yadi prādhānyena vyaṅgyatvaṃ tad bhavatu nāma tasya dhvanāv antarbhāvaḥ 
na tu dhvanes tatrāntarbhāvaḥ 
tasya mahāviṣayatvenāṅgitvena ca pratipādayiṣyamāṇatvāt 
na punaḥ paryāyo bhāmahodāhṛtasadṛśe vyaṅgyasyaiva prādhānyam 
vācyasya tatropasarjanābhāvenāvivakṣitatvāt 
apahnutidīpakayoḥ punarvācyasya prādhānyaṃ vyaṅgyasya cānuyāyitvaṃ prasiddham eva 
saṅkarālaṅkāre 'pi yadālaṅkāro 'laṅkārāntaracchāyām anugṛhṇāti
tadā vyaṅgyasya prādhānyenāvivakṣitatvān na dhvaniviṣayatvam 
alaṅkāradvayasambhāvanāyāṃ tu vācyavyaṅgyayoḥ samaṃ prādhānyam 
atha vācyopasarjanībhāvena vyaṅgyasya tatrāvasthānaṃ tadā so 'pi dhvaniviṣayo 'stu
na tu sa eva dhvanir iti vaktuṃ śakyam 
paryāyoktanirdiṣṭanyāyāt 
api ca saṅkarālaṅkāre 'pi ca kvacit saṅkaroktir eva dhvanisambhāvanāṃ nirākaroti 
aprastutapraśaṃsāyām api yadā sāmānyaviśeṣabhāvān nimittanimittibhāvād vā abhidhīyamānasyāprastutasya
pratīyamānena prastutenābhisambandhas tadābhidhīyamānapratīyamānayoḥ samam eva prādhānyam 
yadā tāvat sāmānyasyāprastutasyābhidhīyamānasya prākaraṇikena viśeṣeṇa pratīyamānena
sambandhas tadā viśeṣapratītau satyām api prādhānyena tatsāmānyenāvinābhāvāt sāmānyasyāpi prādhānyam 
yadāpi viśeṣasya sāmānyaniṣṭhatvaṃ tadāpi sāmānyasya prādhānye sāmānye sarvaviśeṣāṇām antarbhāvād viśeṣasyāpi prādhānyam 
nimittanimittibhāve cāyam eva nyāyaḥ 
 yadā tu sārūpyamātravaśenāprastutapraśaṃsāyām aprakṛtaprakṛtayoḥ sambandhas tadāpy aprastutasya sarūpasyābhidhīyamānasya prādhānyenāvivakṣāyāṃ  
dhvanāv evāntaḥpātaḥ  
itarathā tv alaṅkārāntaram eva 
tad ayam atra saṅkṣepaḥ
vyaṅgyasya yatrāprādhānyaṃ vācyamātrānuyāyinaḥ 
samāsoktyādayas tatra vācyālaṅkṛtayaḥ sphuṭāḥ 
vyaṅgyasya pratibhāmātre vācyārthānugame 'pi vā 
na dhvanir yatra vā tasya prādhānyaṃ na pratīyate 
tatparāv eva śabdārthau yatra vyaṅgyaṃ prati sthitau 
dhvaneḥ sa eva viṣayo mantavyaḥ saṅkarojjhitaḥ 
tasmān na dhvaner anyatrāntarbhāvaḥ 
itaś ca nāntarbhāvaḥ 
yataḥ kāvyaviśeṣo 'ṅgī dhvanir iti kathitaḥ 
tasya punar aṅgānialaṅkārā guṇā vṛttayaś ceti pratipādayiṣyante 
na cāvayava eva pṛthagbhūto 'vayavīti prasiddhaḥ 
apṛthagbhāve tu tadaṅgatvaṃ tasya 
na tu tattvam eva 
yatrāpi vā tattvaṃ tatrāpi dhvaner mahāviṣayatvān na tanniṣṭhatvam eva 
sūribhiḥ kathita iti vidvadupajñeyamuktiḥ
na tu yathākathañcitpravṛtteti pratipādyate 
prathame hi vidvāṃso vaiyākaraṇāḥ
vyākaraṇamūlatvāt sarvavidyānām 
te ca śrūyamāṇeṣu varṇeṣu dhvanir iti vyavaharanti 
 tathaivānyais tanmatānusāribhiḥ sūribhiḥ kāvyatattvārthadarśibhir vācyavācakasammiśraḥ śabdātmā kāvyam iti vyapadeśyo vyañjakatvasāmyād  
dhvanir ity uktaḥ  
na caivaṃvidhasya dhvaner vakṣyamāṇaprabhedatadbhedasaṃkalanayā mahāviṣayasya
yatprakāśanaṃ tadaprasiddhālaṅkāraviśeṣamātrapratipādanena tulyam iti tadbhāvitacetasāṃ
yukta eva saṃrambhaḥ 
na ca teṣu kathañcid īrṣyayā kaluṣitaśemuṣīkatvam āviṣkaraṇīyam 
tad evaṃ dhvanes tāvad abhāvavādinaḥ pratyuktāḥ 
asti dhvaniḥ 
sa cāsāv avivakṣitavācyo vivakṣitāny aparavācyaś ceti dvividhaḥ sāmānyena 
tatrādyasyodāharaṇam
suvarṇapuṣpāṃ pṛthivīṃ cinvanti puruṣās trayaḥ 
śūraś ca kṛtavidyaś ca yaś ca jānāti sevitum 
dvitīyasyāpi
śikhariṇi kva nu nāma kiyac ciraṃ
kim abhidhānam asāv akarot tapaḥ 
taruṇi yena tavādharapāṭalaṃ
daśati bimbaphalaṃ śukaśāvakaḥ  DhvA 
yad apy uktaṃ bhaktir dhvanir iti
tat pratisamādhīyate
bhaktyā bibharti naikatvam rūpabhedād ayaṃ dhvaniḥ  DhvKa 
ayam uktaprakāro dhvanir bhaktyā naikatvaṃ bibharti bhinnarūpatvāt 
vācyavyatiriktasyārthasya vācyavācakābhyāṃ tātparyeṇa prakāśanaṃ yatra vyaṅgyaprādhānye sa dhvaniḥ 
upacāramātraṃ tu bhaktiḥ 
mā caitat syād bhaktir lakṣaṇaṃ dhvaner ity āha
ativyāpter athāvyāpter na cāsau lakṣyate tayā  DhvKb 
naiva bhaktyā dhvanir lakṣyate 
katham  ativyāpter avyāpteś ca 
tatrātivyāptir dhvanivyatirikte 'pi viṣaye bhakteḥ sambhavāt 
yatra hi vyaṅgyakṛtaṃ mahatsauṣṭhavaṃ nāsti tatrāpy upacaritaśabdavṛttyā prasiddhyanurodhapravartitavyavahārāḥ kavayo dṛśyante 
yathā ratnāvalī 
parimlānaṃ pīnastanajaghanasaṅgād ubhayatas
tanor madhyasyāntaḥ parimalanam aprāpya haritam 
idaṃ vyastanyāsaṃ ślathabhujalatākṣepavalanaiḥ
kṛśāṅgyāḥ santāpaṃ vadati visinīpatraśayanam 
 Srk  Rasārṇava 
tathā
cumbajjai saahuttaṃ avarundhijjai sahassahuttaṃ bi 
ramia puṇo bi ramijjai pie jaṇe ṇatthi puṇaruttaṃ 
cumbyate śatakṛtvo 'varudhyate sahasrakṛtvaḥ 
viramya punā ramyate priyo jano nāsti punaruktam 
tathā
kubiāo pasaṇnāo oraṇṇamuhīo vihasamāṇāo 
jaha gahiā taha hiaaṃ haranti ucchintamahilāo 
kupitāḥ prasannā avaruditavadanā vihasantyaḥ 
yathā gṛhītās tathā hṛdayaṃ haranti svairiṇyo mahilāḥ 
tathā
ajjāe pahāro ṇavaladāe diṇṇo pieṇa thaṇabaṭṭe 
miuo bi dūsaho bbia jāo hiae savattīṇaṃ 
bhāryāyāḥ prahāro navalatayā dattaḥ priyeṇa stanapṛṣṭhe 
mṛduko 'pi duḥsaha iva jāto hṛdaye sapatnīnām 
tathā
parārthe yaḥ pīḍām anubhavati bhaṅge 'pi madhuro
yadīyaḥ sarveṣām iha khalu vikāro 'py abhimataḥ 
na samprāpto vṛddhiṃ yadi sa bhṛśam akṣetrapatitaḥ
kim ikṣor doṣo 'sau na punar aguṇāyā marubhuvaḥ 
ity atrekṣupakṣe 'nubhavati śabdaḥ 
na caivaṃvidhaḥ kadācid api dhvaner viṣayaḥ  yataḥ
uktyantareṇāśakyaṃ yat tac cārutvaṃ prakāśayan 
śabdo vyañjakatāṃ bibhrad dhvanyukter viṣayībhavet  DhvK 
atra codāhṛte viṣaye noktyantarāśakyacārutvavyaktihetuḥ śabdaḥ 
kiṃ ca
rūḍhā ye viṣaye 'nyatra śabdāḥ svaviṣayād api 
lāvaṇyādyāḥ prayuktās te na bhavanti padaṃ dhvaneḥ  DhvK 
teṣu copacaritaśabdavṛttir astīti 
tathāvidhe ca viṣaye kvacit sambhavann api dhvanivyavahāraḥ prakārāntareṇa pravartate 
na tathāvidhaśabdamukhena 
api ca
mukhyāṃ vṛttiṃ parityajya guṇavṛttyārthadarśanam 
yad uddiśya phalaṃ tatra śabdo naiva skhaladgatiḥ  DhvK 
tatra hi cārutvātiśayaviśiṣṭārthaprakāśanalakṣaṇe prayojane kartavye yadi śabdasyāmukhyatā tadā tasya prayoge duṣṭataiva syāt 
na caivam  tasmāt
vācakatvāśrayeṇaiva guṇavṛttir vyavasthitā 
vyañjakatvaikamūlasya dhvaneḥ syāl lakṣaṇaṃ katham  DhvK 
tasmād anyo dhvanir anyā ca guṇavṛttiḥ 
avyāptir apy asya lakṣaṇasya 
na hi dhvaniprabhedo vivakṣitānyaparavācyalakṣaṇaḥ 
anye ca bahavaḥ prakārā bhaktyā vyāpyantaḥ 
tasmād bhaktir alakṣaṇam  DhvA 
kasyacid dhvanibhedasya sā tu syād upalakṣaṇam 
sā punar bhaktir vakṣyamāṇaprabhedamadhyād anyatamasya bhedasya yadi nāmopalakṣaṇatayā sambhāvyeta 
yadi ca guṇavṛttyaiva dhvanir lakṣyata ity ucyate tadabhidhāvyāpāreṇa taditaro
'laṅkāravargaḥ samagra eva lakṣyata iti pratyekam alaṅkārāṇāṃ lakṣaṇakaraṇavaiyarthyaprasaṅgaḥ 
kiṃ ca
lakṣaṇe 'nyaiḥ kṛte cāsya pakṣasaṃsiddhir eva naḥ  DhvKa 
kṛte 'pi vā pūrvam evānyair dhvanilakṣaṇe pakṣasaṃsiddhir eva naḥ 
yasmād dhvanir astīti naḥ pakṣaḥ 
sa ca prāg eva saṃsiddha ity ayatnasampannasamīhitārthāḥ saṃvṛttāḥ smaḥ 
ye 'pi sahṛdayahṛdayasaṃvedyam anākhyeyam eva dhvaner ātmānam āmnāsiṣus te 'pi na parīkṣya vādinaḥ 
yata uktayā nītyā vakṣyamāṇayā ca dhvaneḥ sāmānyaviśeṣalakṣaṇe pratipādite 'pi yady anākhyeyatvaṃ tat sarveṣām eva vastūnāṃ tatprasaktam
yadi punar dhvaner atiśayoktyānayā kāvyāntarātiśāyi taiḥ svarūpam ākhyāyate tat te 'pi yuktābhidhāyina eva 
iti śrīrājānakānandavardhanācāryaviracite dhvanyāloke prathama uddyotaḥ 
 dvitīyoddyotaḥ 
evam avivakṣitavācyavivakṣitānyaparavācyatvena dhvanir dviprakāraḥ prakāśitaḥ 
tatrāvivakṣitavācyasya prabhedapratipādanāyedam ucyate
arthāntare saṅkramitam atyantaṃ vā tiraskṛtam 
avivakṣitavācyasya dhvaner vācyaṃ dvidhā matam  DhvK 
tathāvidhābhyāṃ ca tābhyāṃ vyañgyasyaiva viśeṣaḥ 
tatrārthāntarasaṅkramitavācyo yathā
snigdhaśyāmalakāntiliptaviyato velladbalākā ghanā
vātāḥ śīkariṇaḥ payodasuhṛdām ānandakekāḥ kalāḥ 
kāmaṃ santu dṛḍhaṃ kaṭhorahṛdayo rāmo 'smi sarvaṃ sahe
vaidehī tu katham bhaviṣyati hahā hā devi dhīrā bhava 
 Saduktikarṇāmṛta  SāhD 
ity atra rāmaśabdaḥ 
anena hi vyaṅgyadharmāntarapariṇataḥ saṃjñī pratyāyyate
na saṃjñimātram 
yathā ca mamaiva viṣamabāṇalīlāyām
tālā jāanti guṇā jālā de sahiaehiṃ gheppanti 
raikiraṇānuggahīāiṃ honti kamalāiṃ kamalāiṃ 
tadā jāyante guṇā yadā te sahṛdayair gṛhyante 
ravikiraṇānugṛhītāni bhavanti kamalāni kamalāni 
ity atra dvitīyaḥ kamalaśabdaḥ 
atyantatiraskṛtavācyo yathādikaver vālmīkeḥ
ravisaṅkrāntasaubhāgyas tuṣārāvṛtamaṇḍalaḥ 
niḥśvāsāndha ivādarśaś candramā na prakāśate iti 
atrāndhaśabdaḥ  yathā ca
gaanaṃ ca mattamehaṃ dhārāluliajjunāiṃ a baṇāiṃ 
ṇirahaṅkāramiaṅkā haranti ṇīlāo nisāo 
gaganaṃ ca mattameghaṃ dhārālulitārjunāni ca vanāni 
nirahaṅkāramṛgāṅkā haranti nīlā api niśāḥ 
atra mattanirahaṅkāraśabdau  DhvA 
asaṃlakṣyakramoddyotaḥ krameṇa dyotitaḥ paraḥ 
vivakṣitābhidheyasya dhvaner ātmā dvidhā mataḥ  DhvK 
mukhyatayā prakāśamāno vyaṅgyo 'rtho dhvaner ātmā 
sa ca vācyārthāpekṣayā kaścid alakṣyakramatayā prakāśate
kaścit krameṇeti dvidhā mataḥ  DhvA 
tatra
rasabhāvatadābhāsatatpraśāntyādir akramaḥ 
dhvaner ātmāṅgibhāvena bhāsamāno vyavasthitaḥ  DhvK 
rasādir artho hi saheva vācyenāvabhāsate 
sa cāṅgitvenāvabhāsamāno dhvaner ātmā 
idānīṃ rasavadalaṅkārād alakṣyakramadyotanātmano dhvaner vibhakto viṣaya iti pradarśyate
vācyavācakacārutvahetūnāṃ vividhātmanām 
rasādiparatā yatra sa dhvaner viṣayo mataḥ  DhvK 
rasabhāvatadābhāsatatpraśamalakṣaṇaṃ mukhyam artham anuvartamānā śabdārthālaṅkārā
guṇāś ca parasparaṃ dhvanyapekṣayā vibhinnarūpā vyavasthitās tatra kāvye dhvanir
iti vyapadeśaḥ  DhvA 
pradhānye 'nyatra vākyārthe yatrāṅgaṃ tu rasādayaḥ 
kāvye tasminn alaṅkāro rasādir iti me matiḥ  DhvK 
yady api rasavadalaṅkārasyānyair darśito viṣayas tathāpi yasmin kāvye pradhānatayānyo
'rtho vākyārthībhūtas tasya cāṅgabhūtā ye rasādayas te rasāder alaṅkārasya viṣayā
iti māmakīnaḥ pakṣaḥ 
tad yathā cāṭuṣu preyo 'laṅkārasya vākyārthatve 'pi rasādayo 'ṅgabhūtā dṛśyante 
sa ca rasādir alaṅkāraḥ śuddhaḥ saṅkīrṇo vā 
tatrādyo yathā
kiṃ hāsyena na me prayāsyasi punaḥ prāptaś cirād darśanaṃ
keyam niṣkaruṇa pravāsarucitā kenāsi dūrikṛtaḥ 
svapnānteṣv iti te vadan priyatamavyāsaktakaṇṭhagraho
buddhā roditi riktabāhuvalayas tāraṃ ripustrījanaḥ 
ity atra karuṇarasasya śuddhasyāṅgabhāvāt spaṣṭam eva rasavadalaṅkāratvam 
evam evaṃvidhe viṣaye rasāntarāṇāṃ spaṣṭa evāṅgabhāvaḥ 
saṅkīrṇo rasādir aṅgabhūto yatha
kṣipto hastāvalagnaḥ prasabham abhihato 'py ādadāno 'ṃśukāntaṃ
gṛhṇan keśeṣv apāstaś caraṇanipatito nekṣitaḥ sambhrameṇa 
āliṅgan yo 'vadhūtas tripurayuvatibhiḥ sāśrunetrotpalābhiḥ
kāmīvārdrāparādhaḥ sa dahatu duritaṃ śāmbhavo vaḥ śarāgniḥ 
ity atra tripuraripuprabhāvātiśayasya vākyārthatve īrṣyāvipralambhasya śleṣasahitasyāṅgabhāva iti
evaṃvidha eva rasavadādyalaṅkārasya nyāyyo viṣayaḥ 
ata eva cerṣyāvipralambhakaruṇayor aṅgatvena vyavasthānāt samāveśo na doṣaḥ 
yatra hi rasasya vākyārthībhāvas tatra katham alaṅkāratvam 
alaṅkāro hi cārutvahetuḥ prasiddhaḥ 
na tv asāv ātmaivātmanaś cārutvahetuḥ 
tathā cāyam atra saṃkṣepaḥ
rasabhāvāditātparyam āśritya viniveśanam 
alaṅkṛtīnāṃ sarvāsām alaṅkāratvasādhanam 
tasmād yatra rasādayo vākyārthībhūtāḥ sa sarvo na rasāder alaṅkārasya viṣayaḥ 
sa dhvaneḥ prabhedaḥ
tasyopamādayo 'laṅkārāḥ 
yatra tu prādhānyenārthāntarasya vākyārthībhāve rasādibhiś cārutvaniṣpattiḥ kriyate
sa rasāder alaṅkāratāyā viṣayaḥ 
evaṃ dhvaner upamādīnāṃ rasavadalaṅkārasya ca vibhaktaviṣayatā bhavati 
yadi tu cetanānāṃ vākyārthībhāvo rasādyalaṅkārasya viṣaya ity ucyate tarhy upamādīnāṃ praviralaviṣayatā nirviṣayatā vābhihitā syāt 
yasmād acetanavastuvṛtte vākyārthībhūte punaś cetanavastuvṛttāntayojanayā yathākathañcid bhavitavyam 
atha satyām api tasyāṃ yatrācetanānāṃ vākyārthībhāvo nāsau rasavadalaṅkārasya viṣaya ity ucyate 
tan mahataḥ kāvyaprabandhasya rasanidhānabhūtasya nīrasatvamabhihitaṃ syāt 
yathā
taraṅgabhrūbhaṅgā kṣubhitavihagaśreṇiraśanā
vikarṣantī phenaṃ vasanam iva saṃrambhaśithilam 
yathāviddhaṃ yāti skhalitam abhisandhāya bahuśo
nadīrūpeṇeyaṃ dhruvam asahanā sā pariṇatā 
yathā vā
tanvī meghajalārdrapallavatayā dhautādhar evāśrubhiḥ
śūnyevābharaṇaiḥ svakālavirahād viśrāntapuṣpodgamā 
cintā maunam ivāśritā madhukṛtāṃ śabdair vinā lakṣyate
caṇḍī mām avadhūya pādapatitaṃ jātānutāpeva sā 
yathā vā
teṣāṃ gopavadhūvilāsasuhṛdāṃ rādhārahaḥsākṣiṇāṃ
kṣemaṃ bhadra kalindaśailatanayātīre latāveśmanāṃ 
vicchinne smaratalpakalpanamṛducchedopayoge 'dhunā
te jāne jaraṭhībhavanti vigalan nīlatviṣaḥ pallavāḥ 
 Srk  vidyāyāḥ Svm  kasyāpi
ity evam ādau viṣaye 'cetanānāṃ vākyārthībhāve 'pi cetanavastuvṛttāntayojanāsty eva 
atha yatra cetanavastuvṛttāntayojanāsti tatra rasādir alaṅkāraḥ 
tad evaṃ saty upamādayo nirviṣayāḥ praviralaviṣayā vā syuḥ 
yasmān nāsty evāsāv acetanavastuvṛttānto yatra cetanavastuvṛttāntayojanā nāsty antato vibhāvatvena 
tasmād aṅgatvena ca rasādīnām alaṅkāratā 
yaḥ punar aṅgī raso bhāvo vā sarvākāram alaṅkāryaḥ sa dhvaner ātmeti  DhvA 
kiṃ ca
tam artham avalambante ye 'ṅginaṃ te guṇāḥ smṛtāḥ 
aṅgāśritās tv alaṅkārā mantavyāḥ kaṭakādivat  DhvK 
ye tam arthaṃ rasādilakṣaṇam aṅginaṃ santam avalambate te guṇāḥ śauryādivat 
vācyavācakalakṣaṇāny aṅgāni ye punas tadāśritās te 'laṅkārā mantavyāḥ kaṭakādivat  DhvA 
tathā ca
śṛṅgāra eva madhuraḥ paraḥ prahlādano rasaḥ 
tanmayaṃ kāvyam āśritya mādhuryaṃ pratitiṣṭhati  DhvK 
śṛṅgāra eva rasāntarāpekṣayā madhuraḥ prahlādahetutvāt 
tatprakāśanaparaśabdārthatayā kāvyasya sa mādhuryalakṣaṇo guṇaḥ 
śravyatvaṃ punar ojaso 'pi sādhāraṇam iti  DhvA 
śṛṅgāre vipralambhākhye karuṇe ca prakarṣavat 
mādhuryam ārdratāṃ yāti yatas tatrādhikaṃ manaḥ  DhvK 
vipralambhaśṛṅgārakaruṇayos tu mādhuryam eva prakarṣavat 
sahṛdayahṛdayāvarjanātiśayanimittatvād iti  DhvA 
raudrādayo rasā dīptyā lakṣyante kāvyavartinaḥ 
tadvyaktihetū śabdārthāv āśrityaujo vyavasthitam  DhvK 
raudrādayo hi rasāḥ parāṃ dīptim ujjvalatāṃ janayantīti lakṣaṇayā ta eva dīptir ity ucyate 
tatprakāśanaparaḥ śabdo dīrghasamāsaracanālaṅkṛtaṃ vākyam  yathā
cañcadbhujabhramitacaṇḍagadābhighāta
sañcūrṇitoruyugalasya suyodhanasya 
styānāvabaddhaghanaśoṇitaśoṇapāṇir
uttaṃsayiṣyati kacāṃs tava devi bhīmaḥ veṇi 
tatprakāśanaparaś cārtho 'napekṣitadīrghasamāsaracanaḥ prasannavācakābhidheyaḥ  yathā
yo yaḥ śastraṃ bibharti svabhujagurumadaḥ pāṇḍavīnāṃ camūnāṃ
yo yaḥ pāñcālagotre śiśur adhikavayā garbhaśayyāṃ gato vā 
yo yas tatkarmasākṣī carati mayi raṇe yaś ca yaś ca pratīpaḥ
krodhāndhas tasya tasya svayam api jagatām antakasyāntako 'ham veṇi 
ity ādau dvayor ojastvam  DhvA 
samarpakatvaṃ kāvyasya yat tu sarvarasān prati 
sa prasādo guṇo jñeyaḥ sarvasādhāraṇakriyaḥ  DhvK 
prasādas tu svacchatā śabdārthayoḥ 
sa ca sarvarasasādhāraṇo guṇaḥ sarvaracanāsādhāraṇaś ca vyaṅgyārthāpekṣayaiva mukhyatayā vyavasthito mantavyaḥ  DhvA 
śrutiduṣṭādayo doṣā anityā ye ca darśitāḥ 
dhvanyātmany eva śṛṅgāre te heyā ity udāhṛtāḥ  DhvK 
anityā doṣāś ca ye śrutiduṣṭādayaḥ sūcitās te 'pi na vācye arthamātre
na ca vyaṅgye śṛṅgāre vā dhvaner anātmabhūte 
kiṃ tarhi  dhvanyātmany eva śṛṅgāre 'ṅgitayā vyaṅgye te heyā ity udāhṛtāḥ 
anyathā hi teṣām anityadoṣataiva na syāt 
evam ayam asaṃlakṣyakramadyoto dhvaner ātmā pradarśitaḥ sāmānyena  DhvA 
tasyāṅgānāṃ prabhedā ye prabhedāḥ svagatāś ca ye 
teṣāmānantyamanyonyasambandhaparikalpane  DhvK 
aṅgitayā vyaṅgyo rasādir vivakṣitāny aparavācyasya dhvaner eka ātmā ya uktas tasyāṅgānāṃ
vācya vācakānupātinām alaṅkārāṇāṃ ye prabhedā niravadhayo ye ca svagatās tasyāṅgino
'rthasya rasabhāvatadābhāsatatpraśamalakṣaṇā vibhāvānubhāvavyabhicāripratipādanasahitā
anantāḥ svāśrayāpekṣayā niḥsīmāno viśeṣās teṣām anyonyasambandhaparikalpane kriyamāṇe
kasyacid anyatamasyāpi rasasya prakārāḥ parisaṅkhyātuṃ na śakyante kim uta sarveṣām 
tathā hi śṛṅgārasyāṅginas tāvad ādyau dvau bhedausambhogo vipralambhaś ca 
sambhogasya ca parasparapremadarśanasurataviharaṇādilakṣaṇāḥ prakārāḥ 
vipralambhasyāpy abhilāṣerṣyāvirahapravāsavipralambhādayaḥ 
teṣāṃ ca pratyekaṃ vibhāvānubhāvavyabhicāribhedaḥ 
teṣāṃ ca deśakālādyāśrayāvasthābheda iti svagatabhedāpekṣayaikasya tasyāparimeyatvaṃ
kiṃ punar aṅgaprabhedakalpanāyām 
te hy aṅgaprabhedāḥ pratyekam aṅgiprabhedasambandhaparikalpane kriyamāṇe satyānantyam evopayānti  DhvA 
diṅmātraṃ tūcyate yena vyutpannānāṃ sacetasām 
buddhir āsāditālokā sarvatraiva bhaviṣyati  DhvK 
 diṅmātrakathanena hi vyutpannānāṃ sahṛdayānām ekatrāpi rasabhede sahālaṅkārair aṅgāṅgibhāvaparijñānād āsāditālokā buddhiḥ sarvatraiva 
tatra
śṛṅgārasyāṅgino yatnād ekarūpānubandhavān 
sarveṣv eva prabhedeṣu nānuprāsaḥ prakāśakaḥ  DhvK 
aṅgino hi śṛṅgārasya ye uktāḥ prabhedās teṣu sarveṣv ekaprakārānubandhitayā prabandhena pravṛtto 'nuprāso na vyañjakaḥ 
aṅgina ity anenāṅgabhūtasya śṛṅgārasyaikarūpānubandhyanuprāsanibandhane kāmacāram āha  
dhvanyātmabhūte śṛṅgāre yamakādinibandhanam 
śaktāv api pramāditvaṃ vipralambhe viśeṣataḥ  DhvK 
 dhvaner ātmabhūtaḥ śṛṅgāras tātparyeṇa vācyavācakābhyāṃ prakāśyamānas tasmin yamakādīnāṃ yamakaprakārāṇāṃ nibandhanaṃ duṣkaraśabdabhaṅgaśleṣādīnāṃ  
śaktāv api pramāditvaṃ  
 pramāditvam ity anenaitad darśyatekākatālīyena kadācit kasyacid ekasya yamakāder niṣpattāv api bhūmnālaṅkārāntaravad rasāṅgatvena nibandho  
na kartavya iti  
vipralambhe viśeṣata ity anena vipralambhe saukumāryātiśayaḥ khyāpyate 
tasmin dyotye yamakāder aṅgasya nibandho niyamān na kartavya iti  DhvA 
atra yuktir abhidhīyate
rasākṣiptatayā yasya bandhaḥ śakyakriyo bhavet 
apṛthagyatnanirvatyaḥ so 'laṅkāro dhvanau mataḥ  DhvK 
 niṣpattāv āścaryabhūto 'pi yasyālaṅkārasya rasākṣiptatayaiva bandhaḥ śakyakriyo bhavet so 'sminn alakṣyakramavyaṅgye dhvanāv alaṅkāro mataḥ 
tasyaiva rasāṅgatvaṃ mukhyam ity arthaḥ  yathā
kapole pattrālī karatalanirodhena mṛditā
nipīto niḥśvāsair ayam amṛtahṛdyo 'dhararasaḥ 
muhuḥ kaṇṭhe lagnas taralayati bāṣpastanataṭīṃ
priyo manyur jātas tava niranurodhe na tu vayam 
 Amaru  Srk  Skm  Skv  Sv 
rasāṅgatve ca tasya lakṣaṇam apṛthagyatnanirvartyatvam iti yo rasaṃ bandhumadhyavasitasya
kaver alaṅkāras tāṃ vāsanām atyūhya yatnāntaram āsthitasya niṣpadyate sa na rasāṅgam iti 
yamake ca prabandhena buddhipūrvakaṃ kriyamāṇe niyamenaiva yatnāntaraparigraha āpatati śabdaviśeṣānveṣaṇarūpaḥ 
alaṅkārāntareṣv api tattulyam iti cetnaivam
alaṅkārāntarāṇi hi nirūpyamāṇadurghaṭanāny api rasasamāhitacetasaḥ pratibhānavataḥ kaver ahampūrvikayā parāpatanti 
yathā kādambaryāṃ kādambarīdarśanāvasare 
yathā ca māyārāmaśirodarśanena vihvalāyāṃ sītadevyāṃ setau 
yuktaṃ caitat
yato rasā vācyaviśeṣair evākṣeptavyāḥ 
asyaivārthasya saṅgrahaślokāḥ
rasavanti hi vastūni sālaṅkārāṇi kānicit 
ekenaiva prayatnena nirvartyante mahākaveḥ 
yamakādinibandhe tu pṛthagyatno 'sya jāyate 
śaktasyāpi rase 'ṅgatvaṃ tasmād eṣāṃ na vidyate 
rasābhāsāṅgabhāvas tu yamakāder na vāryate 
dhvanyātmabhūte śṛṅgāre tv aṅgatā nopapadyate  DhvA 
idānīṃ dhvanyātmabhūtasya śṛṅgārasya vyañjako 'laṅkāravarga ākhyāyate
dhvanyātmabhūte śṛṅgāre samīkṣya viniveśitaḥ 
rūpakādir alaṅkāravarga eti yathārthatām  DhvK 
alaṅkāro hi bāhyālaṅkārasāmyādaṅginaścārutvaheturucyate 
vācyālaṅkāravargaś ca rūpakādiryāvānukto vakṣyate ca kaiścit
alaṅkārāṇāmanantatvāt 
sa sarvo 'pi yadi samīkṣya viniveśyate tadalakṣyakramavyaṅgyasya dhvaner aṅginaḥ sarvasyaiva cārutvaheturniṣpadyate  DhvA 
eṣā cāsya viniveśane samīkṣā
vivakṣā tatparatvena nāṅgitvena kadācana 
kāle ca grahaṇatyāgau nātinirvahaṇaiṣitā  DhvK 
nirvyūḍhāv api cāṅgatve yatnena pratyavekṣaṇam 
rūpakādir alaṅkāravargasyāṅgatvasādhanam  DhvK 
rasabandheṣv atyādṛtamanāḥ kavir yam alaṅkāraṃ tad aṅgatayā vivakṣati  yathā śaku 
calāpāṅgāṃ dṛṣṭiṃ spṛśasi navagopasudṛśāṃ
rahasyākhyāyīva mṛśasi mṛdu karṇāntikacaraḥ 
karaṃ vyādhunvatyāḥ pibasi ratisarvasvam adharaṃ
vayaṃ tattvānveṣān madhukara hatās tvaṃ khalu kṛtī 
 Srk 
atra hi bhramarasvabhāvoktir alaṅkāro rasānuguṇaḥ 
nāṅgitvena iti na prādhānyena 
kadācid rasāditātparyeṇa vivakṣito 'pi hy alaṅkāraḥ kaścid aṅgitvena vivakṣito dṛśyate  yathā
cakrābhighātaprasabhājñayaiva cakāra yo rāhuvadhūjanasya 
āliṅganoddāmavilāsavandhyaṃ ratotsavaṃ cumbanamātraśeṣam 
atra hi paryāyoktasyāṅgitvena vivakṣā rasāditātparye saty apīti 
aṅgatvena vivakṣitam api yam avasare gṛhṇāti nānavasare 
avasare gṛhītir
yathā ratnāvalyāṃ 
uddāmotkalikāṃ vipāṇḍurarucaṃ prārabdhajṛmbhāṃ kṣaṇād āyāsaṃ śvasanodgamair aviratair ātanvatīm ātmanaḥ 
adyodyānalatām imāṃ samadanāṃ nārīm ivānyāṃ dhruvaṃ paśyan kopavipāṭaladyuti mukhaṃ devyāḥ kariṣyāmy aham 
 Rasārṇavasudhākara 
ity atra upamā śleṣasya 
gṛhītam api ca yam avasare tyajati tadrasānuguṇatayālaṅkārāntarāpekṣayā  yathā
raktas tvaṃ navapallavair aham api ślāghyaiḥ priyāyā guṇais
tvām āyānti śilīmukhāḥ smaradhanurmuktās tathā mām api 
kāntāpādatalāhatis tava mude tadvan mamāpy āvayoḥ
sarvaṃ tulyam aśoka kevalam ahaṃ dhātrā saśokaḥ kṛtaḥ 
 Srk 
atra hi prabandhapravṛtto 'pi śleṣo vyatirekavivakṣayā tyajyamāno rasaviśeṣam puṣṇāti 
nātrālaṅkāradvayasannipātaḥ kiṃ tarhi 
alaṅkārāntaram eva śleṣavyatirekalakṣaṇaṃ narasiṃhavad iti cetna
tasya prakārāntareṇa vyavasthāpanāt 
yatra hi śleṣaviṣaya eva śabde prakārāntareṇa vyatirekapratītir jāyate sa tasya viṣayaḥ 
yathāsa harir nāmnā devaḥ saharir varaturaganivahena ity ādau 
atra hy anya eva śabdaḥ śleṣasya viṣayo 'nyaś ca vyatirekasya 
yadi caivaṃvidhe viṣaye 'laṅkārāntaratvakalpanā kriyate tatsaṃsṛṣṭer viṣayāpahāra eva syāt 
śleṣamukhenaivātra vyatirekasyātmalābha iti nāyaṃ saṃsṛṣṭer viṣaya iti cetna 
vyatirekasya prakārāntareṇāpi darśanāt  yathā
no kalpāpāyavāyor adayarayadalatkṣmādharasyāpi śamyā
gāḍhodgīrṇojjvalaśrīr ahani na rahitā no tamaḥkajjalena 
prāptotpattiḥ pataṅgān na punar upagatā moṣamuṣṇatviṣo vo
vartiḥ saivānyarūpā sukhayatu nikhiladvīpadīpasya dīptiḥ 
atra hi sāmyaprapañcapratipādanaṃ vinaiva vyatireko darśitaḥ 
nātra śleṣamātrāc cārutvapratītir astīti śleṣasya vyatirekāṅgatvenaiva vivakṣitatvāt na svato 'laṅkāratety api na vācyam 
yata evaṃvidhe viṣaye sāmyamātrād api supratipāditāc cārutvaṃ dṛśyata eva  yathā
ākrandāḥ stanitair vilocanajalānyaśrāntadhārāmbudhis
tadvicchedabhuvaś ca śokaśikhinas tulyās taḍidvibhramaiḥ 
antar me dayitāmukhaṃ tava śaśī vṛttiḥ samaivāvayos
tat kiṃ mām aniśaṃ sakhe jaladhara tvaṃ dagdhum evodyataḥ  ity ādau 
 Srk  Skm  yaśodharmaṇaḥ Smv 
rasanirvahaṇaikatānahṛdayo yaṃ ca nātyantaṃ nirvoḍhum icchati  yathā
kopāt komalalolabāhulatikāpāśena baddhā dṛḍhaṃ
nītvā vāsaniketanaṃ dayitayā sāyaṃ sakhīnāṃ puraḥ 
bhūyo naivam iti skhalatkalagirā saṃsūcya duśceṣṭitaṃ
dhanyo hanyata eva nihnutiparaḥ preyān rudatyā hasan 
atra hi rūpakam ākṣiptam anirvyūḍhaṃ ca paraṃ rasapuṣṭaye 
nirvoḍhum iṣṭam api yaṃ yatnād aṅgatvena pratyavekṣate yathā
śyāmāsvaṅgaṃ cakitahariṇīprekṣaṇe dṛṣṭipātaṃ
gaṇḍacchāyāṃ śaśini śikhināṃ barhabhāreṣu keśān 
utpaśyāmi pratanuṣu nadīvīciṣu bhrūvilāsān
hantaikasthaṃ kvacid api na te bhīru sādṛśyam asti ity ādau 
sa evam upanibadhyamāno 'laṅkāro rasābhivyaktihetuḥ kaver bhavati 
uktaprakārātikrame tu niyamenaiva rasabhaṅgahetuḥ saṃpadyate 
lakṣyaṃ ca tathāvidhaṃ mahākaviprabandheṣv api dṛśyate bahuśaḥ 
tat tu sūktisahasradyotitātmanāṃ mahātmanāṃ doṣodghoṣaṇam ātmana eva dūṣaṇaṃ bhavatīti na vibhajya darśitam 
kiṃ tu rūpakāder alaṅkāravargasya yeyaṃ vyañjakatve rasādiviṣaye lakṣaṇadigdarśitā
tām anusaran svayaṃ cānyal lakṣaṇam utprekṣamāṇo yady alakṣyakramapratibham anantaroktam
enaṃ dhvaner ātmānam upanibadhnāti sukaviḥ samāhitacetās tadā tasyātmalābho bhavati
mahīyān iti  DhvA 
krameṇa pratibhāty ātmā yo 'syānusvānasannibhaḥ 
śabdārthaśaktimūlatvāt so 'pi dvedhā vyavasthitaḥ  DhvK 
 asya vivakṣitāny aparavācyasya dhvaneḥ saṃlakṣyakramavyaṅgyatvād anuraṇanaprakhyo ya ātmā so 'pi śabdaśaktimūlo 'rthaśaktimūlaś ceti  
dviprakāraḥ  DhvA  
nanu śabdaśaktyā yatrārthāntaraṃ prakāśate sa yadi dhvaneḥ prakāra ucyate tad idānīṃ śleṣasya viṣaya evāpahṛtaḥ syāt
nāpahṛta ity āha
ākṣipta evālaṅkāraḥ śabdaśaktyā prakāśate 
yasminn anuktaḥ śabdena śabdaśaktyudbhavo hi saḥ  DhvK 
yasmād alaṅkāro na vastumātraṃ yasmin kāvye śabdaśaktyā prakāśate sa śabdaśaktyudbhavo dhvanir ity asmākaṃ vivakṣitam 
vastudvaye ca śabdaśaktyā prakāśamāne śleṣaḥ  yathā
yena dhvastamanobhavena balijitkāyaḥ purāstrīkṛto
yaś codvṛttabhujaṅgahāravalayo gaṅgāṃ ca yo 'dhārayat 
yasyāhuḥ śaśimac chiro hara iti stutyaṃ ca nāmāmarāḥ
pāyāt sa svayam andhakakṣayakaras tvāṃ sarvado mādhavaḥ 
nanv alaṅkārāntarapratibhāyām api śleṣavyapadeśo bhavatīti darśitaṃ bhaṭṭodbhaṭena
tat punar api śabdaśaktimūlo dhvanir niravakāśa ity āśaṅkyedam uktam ākṣipta iti 
tad ayam arthaḥyatra śabdaśaktyā sākṣād alaṅkārāntaraṃ vācyaṃ sat pratibhāsate sa sarvaḥ śleṣaviṣayaḥ 
yatra tu śabdaśaktyā sāmarthyākṣiptaṃ vācyavyatiriktaṃ vyaṅgyam evālaṅkārāntaraṃ prakāśate sa dhvaner viṣayaḥ 
śabdaśaktyā sākṣādalaṅkārāntarapratibhā yathā
tasyā vināpi hāreṇa nisargād eva hāriṇau 
janayāmāsatuḥ kasya vismayaṃ na payodharau 
atra śṛṅgāravyabhicārī vismayākhyo bhāvaḥ sākṣādvirodhālaṅkāraś ca pratibhāsata iti virodhacchāyānugrāhiṇaḥ śleṣasyāyaṃ viṣayaḥ 
na tv anusvānopamavyaṅgyasya dhvaneḥ 
alakṣyakramavyaṅgyasya tu dhvaner vācyena śleṣeṇa virodher na vā vyañjitasya viṣaya eva 
tasyā vināpi hāreṇa nisargād eva hāriṇau 
janayāmāsatuḥ kasya vismayaṃ na payodharau 
atra śṛṅgāravyabhicārī vismayākhyo bhāvaḥ sākṣādvirodhālaṅkāraś ca pratibhāsata iti virodhacchāyānugrāhiṇaḥ śleṣasyāyaṃ viṣayaḥ 
na tv anusvānopamavyaṅgyasya dhvaneḥ 
alakṣyakramavyaṅgyasya tu dhvaner vācyena śleṣeṇa virodher na vā vyañjitasya viṣaya eva 
yathā mamaiva
ślāghyāśeṣatanuṃ sudarśanakaraḥ sarvāṅgalīlājita
trailokyāṃ caraṇāravindalalitenākrāntaloko hariḥ 
bibhrāṇāṃ mukham indusundararucaṃ candrātmacakṣur dadhat
sthāne yāṃ svatanor apaśyad adhikāṃ sā rukmiṇī vo 'vatāt 
atra vācyatayaiva vyatirekacchāyānugrāhī śleṣaḥ pratīyate  yathā ca
bhramim aratim alasahṛdayatāṃ
pralayaṃ mūrcchāṃ tamaḥ śarīrasārdam 
maraṇaṃ ca jaladabhujagajaṃ
prasahya kurute viṣaṃ viyoginīnām 
yathā vā
camahiamāṇasakañcaṇapaṅkaaṇi mmahiaparimalā jassa 
akhaṇḍiadāṇapasārā bāhuppalihā ccia gaindā 
khaṇḍitamānasakāñcanapaṅkajanir mathitaparimalā yasya 
akhaṇḍitadānaprasarā bāhuparighā iva gajendrāḥ 
atra rūpakacchāyānugrāhī śleṣo vācyatayaivāvabhāsate 
sa cākṣipto 'laṅkāro yatra punaḥ śabdāntareṇābhihitasvarūpas tatra na śabdaśaktyudbhavānuraṇanarūpavyaṅgyadhvanivyavahāraḥ 
tatra vakroktyādivācyālaṅkāravyavahāra eva  yathā
dṛṣṭyā keśava goparāgahṛtayā kiṃcin na dṛṣṭaṃ mayā
tenaiva skhalitāsmi nātha patitāṃ kiṃ nāma nālambase 
ekas tvaṃ viṣameṣu khinnamanasāṃ sarvābalānāṃ gatir
gopyaivaṃ gaditaḥ saleśam avatād goṣṭhe harir vaś ciram 
evaṃjātīyakaḥ sarva eva bhavatu kāmaṃ vācyaśleṣasya viṣayaḥ 
yatra tu sāmarthyākṣiptaṃ sadalaṅkārāntaraṃ śabdaśaktyā prakāśate sa sarva eva dhvaner viṣayaḥ 
yathāatrāntare kusumasamayayugam upasaṃharann ajṛmbhata grīṣmābhidhānaḥ phullamallikādhavalāṭṭahāso mahākālaḥ 
yathā ca
unnataḥ prollasaddhāraḥ kālāgarumalīmasaḥ 
payodharabharastanvyāḥ kaṃ na cakre 'bhilāṣiṇam 
yathā vā
dattānandāḥ prajānāṃ samucitasamayākṛṣṭasṛṣṭaiḥ payobhiḥ
pūrvāhṇe viprakīrṇā diśi diśi viramaty ahni saṃhārabhājaḥ 
dīptāṃśor dīrghaduḥkhaprabhavabhavabhayodanvaduttāranāvo
gāvo vaḥ pāvanānāṃ paramaparimitāṃ prītim utpādayantu 
eṣūdāharaṇeṣu śabdaśaktyā prakāśamāne satyaprākaraṇike 'rthāntare vākyasyāsambaddhārthābhidhāyitvaṃ
mā prasāṅkṣīd ity aprākaraṇikaprākaraṇikārthayor upamānopameyabhāvaḥ kalpayitavyaḥ
sāmarthyād ity arthākṣipto 'yaṃ śleṣo na śabdopārūḍha iti vibhinna eva śleṣād anusvānopamavyaṅgyasya dhvaner viṣayaḥ 
anye 'pi cālaṅkārāḥ śabdaśaktimūlānusvānarūpavyaṅgye dhvanau sambhavanty eva 
tathā hi virodho 'pi śabdaśaktimūlānusvānarūpo dṛśyate 
yathā sthāṇvīśvarākhyajanapadavarṇane bhaṭṭabāṇasya
 yatra ca mātaṅgagāminyaḥ śīlavatyaś ca gauryo vibhavaratāś ca śyāmāḥ padmarāgiṇyaś ca dhavaladvijaśucivadanā madirāmodiśvasanāś ca pramadāḥ 
atra hi vācyo virodhas tacchāyānugrāhī vā śleṣo 'yam iti na śakyaṃ vaktum 
sākṣācchabdena virodhālaṅkārasyāprakāśitatvāt 
yatra hi sākṣācchabdāvedito virodhālaṅkāras tatra hi śliṣṭoktau vācyālaṅkārasya virodhasya śleṣasya vā viṣayatvam 
yathā tatraiva
samavāya iva virodhināṃ padārthānām 
tathā hisannihitabālāndhakārāpi bhāsvanmūrtiḥ ity ādau 
yathā vā mamaiva
sarvaikaśaraṇam akṣayam adhīśam īśaṃ dhiyāṃ hariṃ kṛṣṇam 
caturātmānaṃ niṣkriyam arimathanaṃ namata cakradharam 
atra hi śabdaśaktimūlānusvānarūpo virodhaḥ sphuṭam eva pratīyate 
evaṃvidho vyatireko 'pi dṛśyate 
yathā mamaiva
khaṃ ye 'tyujjvalayanti lūnatamaso ye vā nakhodbhāsino
ye puṣṇanti saroruhaśriyam api kṣiptābjabhāsaś ca ye 
ye mūrdhasv avabhāsinaḥ kṣitibhṛtāṃ ye cāmarāṇāṃ śirāṃ
syākrāmanty ubhaye 'pi te dinapateḥ pādāḥ śriye santu vaḥ 
evam anye 'pi śabdaśaktimūlānusvānarūpavyaṅgyadhvaniprakārāḥ santi te sahṛdayaiḥ svayam anusartavyāḥ 
iha tu granthavistarabhayān na tatprapañcaḥ kṛtaḥ 
arthaśaktyudbhavas tv anyo yatrārthaḥ sa prakāśate 
yas tātparyeṇa vastv anyad vyanakty uktiṃ vinā svataḥ  DhvK 
yatrārthaḥ svasāmarthyād arthāntaram abhivyanakti śabdavyāpāraṃ vinaiva so 'rthaśaktyudbhavo nāmānusvānopamavyaṅgyo dhvaniḥ 
yathā kusaṃ 
evaṃ vādini devarṣau pārśve pitur adhomukhī 
līlākamalapatrāṇi gaṇayāmāsa pārvatī 
atra hi līlākamalapatragaṇanam upasarjanīkṛtasvarūpaṃ śabdavyāpāraṃ vinaivārthāntaraṃ vyabhicāribhāvalakṣaṇaṃ prakāśayati 
na cāyam alakṣyakramavyaṅgyasyaiva dhvaner viṣayaḥ 
yato yatra sākṣacchabdaniveditebhyo vibhāvānubhāvavyabhicāribhyo rasādīnāṃ pratītiḥ
sa tasya kevalasya mārgaḥ 
yathā kumārasambhave madhuprasaṅge vasantapuṣpābharaṇaṃ vahantyā devyā āgamanādivarṇanaṃ
manobhavaśarasandhānaparyantaṃ śambhoś ca parivṛttadhairyasya ceṣṭāviśeṣavarṇanādi
sākṣacchabdaniveditam 
tasmād ayam anyo dhvaneḥ prakāraḥ 
yatra ca śabdavyāpārasahāyo 'rtho 'rthāntarasya vyañjakatvenopādīyate sa nāsya dhvaner viṣayaḥ  yathā
saṅketakālamanasaṃ viṭaṃ jñātvā vidagdhayā 
hasannetrārpitākūtaṃ līlāpadmaṃ nimīlitam 
atra līlākamalanimīlanasya vyañjakatvam uktyaiva niveditam  DhvA 
tathā ca
śabdārthaśaktyā kṣipto 'pi vyaṅgyo 'rthaḥ kavinā punaḥ 
yatrāviṣkriyate svoktyā sānyaivālaṅkṛtir dhvaneḥ  DhvK 
 śabdaśaktyārthaśaktyā śabdārthaśaktyā vākṣipto 'pi vyaṅgyo 'rthaḥ kavinā punaryatra svoktyā prakāśīkriyate so 'smād anusvānopamavyaṅgyād  
dhvaner anya evālaṅkāraḥ  
alakṣyakramavyaṅgyasya vā dhvaneḥ sati sambhave sa tādṛg anyo 'laṅkāraḥ 
tatra śabdaśaktyā yathā
vatse mā gā viṣādaṃ śvasanam urujavaṃ santyajordhvapravṛttaṃ
kampaḥ ko vā gurus te bhavatu balabhidā jṛmbhitenātra yāhi 
pratyākhyānaṃ surāṇām iti bhayaśamanacchadmanā kārayitvā
yasmai lakṣmīmadād vaḥ sa dahatu duritaṃ manthamūḍhāṃ payodhiḥ 
arthaśaktyā yathā
ambā śete 'tra vṛddhā pariṇatavayasām agraṇīr atra tāto
niḥśeṣāgārakarmaśramaśithilatanuḥ kumbhadāsī tathātra 
asmin pāpāham ekā katipayadivasaproṣitaprāṇanāthā
pānthāyetthaṃ taruṇyā kathitam avasaravyāhṛtivyājapūrvam 
ubhayaśaktyā
yathādṛṣṭyā keśavagoparāgahṛtayā ity ādau  DhvA 
prauḍhoktimātraniṣpannaśarīraḥ sambhavī svataḥ 
artho 'pi dvividho jñeyo vastuno 'nyasya dīpakaḥ  DhvK 
 arthaśaktyudbhavānuraṇanarūpavyaṅgye dhvanau yo vyañjako 'rtha uktas tasyāpi dvau prakāraukaveḥ kavinibaddhasya vā vaktuḥ prauḍhoktimātraniṣpannaśarīra 
svataḥsambhavī ca dvitīyaḥ 
kaviprauḍhoktimātraniṣpannaśarīro yathā
sajjehi surahimāso ṇa dāva
appei juvaijaṇalakkhasuhe 
ahiṇavasahaāramuhe
ṇavapattale aṇaṅgassa sare 
sajjayati surabhimāso na tāvad
arpayati yuvatijanalakṣyasahān 
abhinavasahakāramukhān
navapatralān anaṅgasya śarān 
kavinibaddhavaktṛprauḍhoktimātraniṣpannaśarīro yathodāhṛtam evaśikhariṇi ity ādi  yathā vā
sādaravitīrṇayauvanahastālambaṃ samunnamadbhyām 
abhyutthānam iva manmathasya dattaṃ tava stanābhyām 
svataḥ sambhavī ya aucityena bahir api sambhāvyamānasadbhāvo na kevalaṃ bhaṇitivaśenaivābhiniṣpannaśarīraḥ 
yathodāhṛtam evaṃvādini ity ādi  yathā vā
śikhipicchakarṇapūrā jāyā vyādhasya garviṇī bhramati 
muktāphalaracitaprasādhanānāṃ madhye sapatnīnām  DhvA 
arthaśakter alaṅkāro yatrāpy anyaḥ pratīyate 
anusvānopamavyaṅgyaḥ sa prakāro 'paro dhvaneḥ  DhvK 
 vācyālaṅkāravyatirikto yatrānyo 'laṅkāro 'rthasāmarthyāt pratīyamāno 'vabhāsate so 'rthaśaktyudbhavo nāmānusvānarūpavyaṅgyo 'nyo dhvaniḥ 
tasya praviralaviṣayatvam āśaṅkyedam ucyate
rūpakādir alaṅkāravargo yo vācyatāṃ śritaḥ 
sa sarvo gamyamānatvaṃ bibhrad bhūmnā pradarśitaḥ  DhvK 
anyatra vācyatvena prasiddho yo rūpakādir alaṅkāraḥ so 'nyatra pratīyamānatayā bāhulyena pradarśitas tatrabhavadbhir bhaṭṭodbhaṭādibhiḥ 
 tathā ca sasandehādiṣūpamārūpakātiśayoktīnāṃ prakāśamānatvaṃ pradarśitam ity alaṅkārāntarasyālaṅkārāntare vyaṅgyatvaṃ na yatnapratipādyam 
iyat punar ucyata eva
alaṅkārāntarasyāpi pratītau yatra bhāsate 
tatparatvaṃ na vācyasya nāsau mārgo dhvaner mataḥ  DhvK 
 alaṅkārāntareṣu tv anuraṇanarūpālaṅkārapratītau satyām api yatra vācyasya vyaṅgyapratipādanaunmukhyena cārutvaṃ na prakāśate nāsau dhvaner  
mārgaḥ  
tathā ca dīpakādāv alaṅkāre upamāyā gamyamānatve 'pi tatparatvena cārutvasyāvyavasthānān na dhvanivyapadeśaḥ  yathā
candamaūehiṃ ṇimā ṇalinī kamalehiṃ kusumagucchehiṃ laā 
haṃsehiṃ saraasohā kavvakahā sajjanehiṃ karai garuī 
candramayūkhair niśā nalinī kamalaiḥ kusumagucchair latā 
haṃsaiḥ śāradaśobhā kāvyakathā sajjanaiḥ kriyate gurvī 
ity ādiṣūpamāgarbhatve 'pi sati vācyālaṅkāramukhenaiva cārutvaṃ vyavatiṣṭhate na vyaṅgyālaṅkāratātparyeṇa 
tasmāt tatra vācyālaṅkāramukhenaiva kāvyavyapadeśo nyāyyaḥ 
yatra tu vyaṅgyaparatvenaiva vācyasya vyavasthānaṃ tatra vyaṅgyamukhenaiva vyapadeśo yuktaḥ  yathā
prāptaśrīr eṣa kasmāt punar api mayi taṃ manthakhedaṃ vidadhyān
nidrām apy asya pūrvām analamanaso naiva sambhāvayāmi 
setuṃ badhnāti bhūyaḥ kim iti ca sakaladvīpanāthānuyātas
tvayy āyāte vitarkāniti dadhata ivābhāti kampaḥ payodheḥ 
yathā vā mamaiva
lāvaṇyakāntiparipūritadiṅmukhe 'smin
smere 'dhunā tava mukhe taralāyatākṣi 
kṣobhaṃ yadeti na manāg api tena manye
suvyaktam eva jalarāśir ayaṃ payodhiḥ 
ity evaṃvidhe viṣaye 'nuraṇanarūparūpakāśrayeṇa kāvyacārutvavyavasthānād rūpakadhvanir iti vyapadeśo nyāyyaḥ 
upamādhvanir yathā
vīrāṇaṃ ramai ghusiṇāruṇammi ṇa tahā piāthaṇucchaṅge 
diṭṭhī riugaakumbhatthalammi jaha bahalasindūre 
vīrāṇāṃ ramate ghusṛṇāruṇe na tathā priyāstanotsaṅge 
dṛṣṭī ripugajakumbhasthale yathā bahalasindūre 
yathā vā mamaiva viṣamabāṇalīlāyām asuraparākramaṇe kāmadevasya
taṃ tāṇaṃ sirisahoararaaṇāharaṇammi hiaam ekkarasam 
bimbāhare piāṇaṃ nivesiaṃ kusumabāṇena 
 Supplement  to Gāhāsattasāi
tat teṣāṃ śrīsahodararatnāharaṇe hṛdayam ekarasam 
bimbādhare priyāṇāṃ niveśitaṃ kusumabāṇena 
ākṣepadhvanir yathā
sa vaktum akhilāñ śakto hayagrīvāśritān guṇān 
yo 'mbukumbhaiḥ paricchedaṃ jñātuṃ śakto mahodadheḥ 
atrātiśayoktyā hayagrīvaguṇānām avarṇanīyatāpratipādanarūpasyāsādhāraṇatadviśeṣaprakāśanaparasyākṣepasya prakāśanam 
arthāntaranyāsadhvaniḥ śabdaśaktimūlānuraṇanarūpavyaṅgyo 'rthaśaktimūlānuraṇanarūpavyaṅgyaś ca sambhavati 
tatrādyasyodāharaṇam
devāettammi phale kiṃ kīrai ettiaṃ puṇā bhaṇimo 
kaṅkillapallavāḥ pallavāṇaṃ aṇṇāṇaṃ ṇa saricchā 
daivāyatte phale kiṃ kriyatām etāvat punar bhaṇāmaḥ 
raktāśokapallavāḥ pallavānām anyeṣāṃ na sadṛśāḥ 
padaprakāśaś cāyaṃ dhvanir iti vākyasyārthāntaratātparye 'pi sati na virodhaḥ 
dvitīyasyodāharaṇaṃ yathā
hiaaṭṭhābiamaṇṇuṃ abaruṇṇamuhaṃ hi maṃ pasāanta 
abaraddhassa bi ṇa hu de bahujāṇaa rosiuṃ sakkaṃ 
hṛdayasthāpitamanyum aparoṣamukhīm api māṃ prasādayan 
aparāddhasyāpi na khalu te bahujña roṣitum śakyam 
atra hi vācyaviśeṣeṇa sāparādhasyāpi bahujñasya kopaḥ kartum aśakya iti samarthakaṃ sāmānyam anvitam anyat tātparyeṇa prakāśate 
vyatirekadhvanir apy ubhayarūpaḥ sambhavati 
tatrādyasyodāharaṇaṃ prākpradarśitam eva 
dvitīyasyodāharaṇaṃ yathā
jāejja vanuddese khujja bbia pāabo gaḍiabatto 
mā mānusammi loe tāekkaraso dariddo a 
jāyeya vanoddeśe kubja eva pādapo galitapatraḥ 
mā mānuṣe loke tyāgaikaraso daridraś ca 
atra hi tyāgaikarasasya daridrasya janmānabhinandanaṃ truṭitapatrakubjapādapajanmābhinandanaṃ ca sākṣācchabdavācyam 
tathāvidhād api pādapāt tādṛśasya puṃsa upamānopameyatvapratītipūrvakaṃ śocyatāyām ādhikyaṃ tātparyeṇa prakāśayati 
utprekṣādhvanir yathā
candanāsaktabhujaganiḥśvāsānilamūrcchitaḥ 
mūrcchayaty eṣa pathikān madhau malayamārutaḥ 
atra hi madhau malayamārutasya pathikamūrcchākāritvaṃ manmathonmāthadāyitvenaiva 
tat tu candanāsaktabhujaganiḥśvāsānilamūrcchitatvenotprekṣitam ity utprekṣā sākṣād anuktāpi vākyārthasāmarthyād anuraṇanarūpā lakṣyate
na caivaṃvidhe viṣaye ivādiśabdaprayogam antareṇāsaṃbaddhataiveti śakyate vaktum 
gamakatvād anyatrāpi tadaprayoge tadarthāvagatidarśanāt  yathā
īsākalusassa bi tuha muhassa ṇaṃ esa puṇṇimācando 
ajja sarisattaṇaṃ pābiūṇa aṅge bia ṇa māi 
īrṣyākaluṣasyāpi tava mukhasya nanv eṣa pūrṇimācandraḥ 
adya sadṛśatvaṃ prāpyāṅga eva na māti 
yathā vā
trāsākulaḥ paripatan parito niketān
puṃbhir na kaiścid api dhanvibhir anvabandhi 
tasthau tathāpi na mṛgaḥ kvacid aṅganābhir
ākarṇapūrṇanayaneṣuhatekṣaṇaśrīḥ 
śabdārthavyavahāre ca prasiddhir eva pramāṇam 
śleṣadhvanir yathā
ramyā iti prāptavatīḥ patākāḥ rāgaṃ viviktā iti vardhayantīḥ 
yasyām asevanta namadvalīkāḥ samaṃ vadhūbhir valabhīr yuvānaḥ 
 atra vadhūbhiḥ saha valabhīrasevanteti vākyārthapratīter anantaraṃ vadhva iva valabhya iti śleṣapratītir aśabdāpy arthasāmarthyān mukhyatvena  
vartate  
yathāsaṅkhyadhvanir yathā
aṅkuritaḥ pallavitaḥ korakitaḥ puṣpitaś ca sahakāraḥ 
aṅkuritaḥ pallavitaḥ korakitaḥ puṣpitaś ca hṛdi madanaḥ 
atra hi yathoddeśam anūddeśe yac cārutvam anuraṇanarūpaṃ madanaviśeṣaṇabhūtāṅkuritādiśabdagataṃ
tanmadanasahakārayos tulyayogitāsamuccayalakṣaṇād vācyād atiricyamānam ālakṣyate 
evam anye 'py alaṅkārā yathāyogaṃ yojanīyāḥ  DhvA 
evam alaṅkāradhvanimārgaṃ vyutpādya tasya prayojanavattāṃ khyāpayitum idam ucyate
śarīrīkaraṇaṃ yeṣāṃ vācyatve na vyavasthitam 
te 'laṅkārāḥ parāṃ chāyāṃ yānti dhvanyaṅgatāṃ gataḥ  DhvK 
dhvanyaṅgatā cobhābhyāṃ prakārābhyāṃ vyañjakatvena vyaṅgyatvena ca 
tatreha prakaraṇād vyaṅgyatvenety avagantavyam 
vyaṅgyatve 'py alaṅkārāṇāṃ prādhānyavivakṣāyām eva satyāṃ dhvanāv antaḥpātaḥ 
itarathā tu guṇībhūtavyaṅgyatvaṃ pratipādayiṣyate  DhvA 
aṅgitvena vyaṅgyatāyām api 
alaṅkārāṇāṃ dvayī gatiḥkadācid vastumātreṇa vyajyante
kadācid alaṅkāreṇa  tatra
vyajyante vastumātreṇa yadālaṅkṛtayastayā 
dhruvaṃ dhvanyaṅgatā tāsāṃ        
atra hetuḥ
        kāvyavṛttis tadāśrayā  DhvK 
yasmāt tatra tathāvidhavyaṅgyālaṅkāraparatvenaiva kāvyaṃ pravṛttam 
anyathā tu tadvākyamātram eva syāt  DhvA 
tāsām evālaṅkṛtīnām
alaṅkārāntaravyaṅgyabhāve        
punaḥ
        dhvanyaṅgatā bhavet 
cārutvotkarṣato vyaṅgyaprādhānyaṃ yadi lakṣyate  DhvK 
uktaṃ hy etatcārutvotkarṣanibandhanā vācyavyaṅgyayoḥ prādhānyavivakṣā iti 
vastu mātravyaṅgyatve cālaṅkārāṇām anantaropadarśitebhya evodāharaṇebhyo viṣaya unneyaḥ 
tad evam arthamātreṇālaṅkāraviśeṣarūpeṇa vārthenārthāntarasyālaṅkārasya vā prakāśane
cārutvotkarṣanibandhane sati prādhānye 'rthaśaktyudbhavānuraṇanarūpavyaṅgyo
niravagantavyaḥ  DhvA 
evaṃ dhvaneḥ prabhedān pratipādya tadābhāsavivekaṃ kartum ucyate
yatra pratīyamāno 'rthaḥ pramliṣṭatvena bhāsate 
vācyasyāṅgatayā vāpi nāsyāsau gocaro dhvaneḥ  DhvK 
dvividho 'pi pratīyamānaḥ sphuṭo 'sphuṭaś ca 
tatra ya eva sphuṭaḥ śabdaśaktyārthaśaktyā vā prakāśate sa eva dhvaner mārgo netaraḥ 
sphuṭo 'pi yo 'bhidheyasyāṅgatvena pratīyamāno 'vabhāsate so 'syānuraṇanarūpavyaṅgyasya dhvaner agocaraḥ  yathā
kamalāarā ṇa maliā haṃsā uḍḍābiā ṇa a piucchā 
keṇa bi gāmataḍāe abbhaṃ uttāṇaaṃ phaliham 
kamalākarā na malitā haṃsā uḍḍāyitā na ca pitṛśvasaḥ 
kenāpi grāmataṭāke 'bhram uttānitaṃ kṣiptam 
atra hi pratīyamānasya mugdhavadhvā jaladharapratibimbadarśanasya vācyāṅgatvam eva 
evaṃvidhe viṣaye 'nyatrāpi yatra vyaṅgyāpekṣayā vācyasya cārutvotkarṣapratītyā prādhānyam avasīyate
tatra vyaṅgyasyāṅgatvena pratīter dhvaner aviṣayatvam  yathā
vāṇarikuḍaṅgoḍḍīṇasaunikolāhalaṃ suṇantīe 
gharakammavāvaḍāe bahue sīanti aṅgāiṃ 
 Supplement  to Gāhāsattasāi
vetasalatāgahanoḍḍīnaśakunikolāhalaṃ śṛṇvatyāḥ 
gṛhakarmavyāpṛtāyā vadhvāḥ sīdanty aṅgāni 
evaṃvidho hi viṣayaḥ prāyeṇa guṇībhūtavyaṅgyasyodāharaṇatvena nirdekṣyate 
 yatra tu prakaraṇādipratipattyā nirdhāritaviśeṣo vācyo 'rthaḥ punaḥ pratīyamānāṅgatvenaivāvabhāsate so 'syaivānuraṇanarūpavyaṅgyasya dhvaner  
mārgaḥ  yathā 
uccinasu paḍiaṃ kusumaṃ mā dhuṇa sehāliaṃ haliasuhṇe 
aha de visamavirāvo sasureṇa suo valaasaddo 
uccinu patitaṃ kusumaṃ mā dhunīhi śephālikāṃ hālikasnuṣe 
eṣa te viṣamavipākaḥ śvasureṇa śruto valayaśabdaḥ 
atra hy avinayapatinā saha ramamāṇā sakhī bahiḥśrutavalayakalakalayā sakhyā pratibodhyate 
etad apekṣaṇīyaṃ vācyārthapratipattaye 
 pratipanne ca vācye 'rthe tasyāvinayapracchādanatātparyeṇābhidhīyamānatvāt punar vyaṅgyāṅgatvam evety asminn anuraṇanarūpavyaṅgyadhvanāvantarbhāvaḥ 
evaṃ vivakṣitavācyasya dhvanes tadābhāsaviveke prastute satyavivakṣitavācyasyāpi taṃ kartum āha
avyutpatter aśakter vā nibandho yaḥ skhaladgateḥ 
śabdasya sa ca na jñeyaḥ sūribhir viṣayo dhvaneḥ  DhvK 
skhaladgater upacaritasya śabdasyāvyutpatter aśakter vā nibandho yaḥ sa ca na dhvaner viṣayaḥ  yataḥ
sarveṣv eva prabhedeṣu sphuṭatvenāvabhāsanam 
yad vyaṅgyasyāṅgibhūtasya tat pūrṇaṃ dhvanilakṣaṇam  DhvK 
tac codāhṛtaviṣayam eva  DhvA 
iti śrīrājānakānandavardhanācāryaviracite dhvanyāloke dvitīya uddyotaḥ 
tṛtīyiddyotaḥ
evaṃ vyaṅgyamukhenaiva dhvaneḥ pradarśite saprabhede svarūpe punar vyañjakamukhenaitat prakāśyate
avivakṣitavācyasya padavākyaprakāśatā 
tadanyasyānuraṇanarūpavyaṅgyasya ca dhvaneḥ  DhvK 
avivakṣitavācyasyātyantatiraskṛtavācye prabhede padaprakāśatā yathā maharṣer vyāsasyasaptaitāḥ samidhaḥ śriyaḥ 
yathā vā kālidāsasyakaḥ sannaddhe virahavidhurāṃ tvayy upekṣeta jāyām 
yathā vākim iva hi madhurāṇāṃ maṇḍanaṃ nākṛtīnām 
eṣūdāharaṇeṣu samidha iti
sannaddha iti
madhurāṇām iti ca padāni vyañjakatvābhiprāyeṇaiva kṛtāni 
tasyaivārthāntarasaṅkramitavācye yathārāmeṇa priyajīvitena tu kṛtaṃ premṇaḥ priye nocitam 
atra rāmeṇety etatpadaṃ samasāhasaikarasatvādivyaṅgyābhisaṅkramitavācyaṃ vyañjakam 
yathā vā
emea jaṇo tissā deu kabolopamāi sasibimbaṃ 
paramatthaviāre uṇa cando cando bia varāo 
evam eva janas tasyā dadāti kapolopamāyāṃ śaśibimbam 
paramārthavicāre punaś candraś candra iva varākaḥ 
atra dvitīyaś candraśabdo 'rthāntarasaṅkramitavācyaḥ 
avivakṣitavācyasyātyantatiraskṛtavācye prabhede vākyaprakāśatā yathā
yā niśā sarvabhūtānāṃ tasyāṃ jāgarti saṃyamī 
yasyāṃ jāgrati bhūtāni sā niśā paśyato muneḥ 
anena hi vākyena niśārtho na ca jāgaraṇārthaḥ kaścid vivakṣitaḥ 
kiṃ tarhi  tattvajñānāvahitatvam atattvaparāṅmukhatvaṃ ca muneḥ pratipādyata iti tiraskṛtavācyasyāsya vyañjakatvam 
tasyaivārthāntarasaṅkramitavācyasya vākyaprakāśatā yathā
visamaio ccia kāṇa bi kāṇa bi bolei amiaṇimmāo 
kāṇa bi bisāmiamao kāṇa bi abisāmao kālo 
viṣam ayitaḥ keṣām api keṣām api prayāty amṛtanirmāṇaḥ 
keṣām api viṣāmṛtamayaḥ keṣām apy aviṣāmṛtaḥ kālaḥ 
atra hi vākye viṣāmṛtaśabdābhyāṃ duḥkhasukharūpasaṅkramitavācyābhyāṃ vyavahāra ity arthāntarasaṅkramitavācyasya vyañjakatvam 
vivakṣitābhidheyasyānuraṇanarūpavyaṅgyasya śabdaśaktyudbhave prabhede padaprakāśatā yathā
prātuṃ dhanair arthijanasya vāñchāṃ
daivena sṛṣṭo yadi nāma nāsmi 
pathi prasannāmbudharas taḍāgaḥ
kūpo 'thavā kiṃ na jaḍaḥ kṛto 'ham 
atra hi jaḍa iti padaṃ nirviṇṇena vakrātmasamānādhikaraṇatayā prayuktam anuraṇanarūpatayā kūpasamānādhikaraṇatāṃ svaśaktyā pratipadyate
tasyaiva vākyaprakāśatā yathā harṣacarite siṃhanādavākyeṣuvṛtte 'smin mahāpralaye dharaṇīdhāraṇāyādhunā tvaṃ śeṣaḥ 
etad dhi vākyam anuraṇanarūpam arthāntaraṃ śabdaśaktyā sphuṭam eva prakāśayati 
asyaiva kaviprauḍhoktimātraniṣpannaśarīrasyārthaśaktyudbhave prabhede padaprakāśatayā
yathā harivijaye
cūaṃkurābaaṃsaṃ chaṇapasara
mahagghaṇamaṇaharasurāmoaṃ 
asamappiaṃ pi gahiaṃ kusuma
sareṇa mahumāsalacchimuhaṃ 
cūtāṅkurāvataṃsaṃ kṣaṇaprasara
mahārghamanoharasurāmodam 
asamarpitam api gṛhītaṃ kusuma
śareṇa madhumāsalakṣmīmukham 
 atra hy asamarpitam api kusumaśareṇa madhumāsalakṣmyā mukhaṃ gṛhītam ity asamarpitam apīty etad avasthābhidhāyipadam arthaśaktyā kusumaśarasya  
balātkāraṃ prakāśayati  
atraiva prabhede vākyaprakāśatā yathodāhṛtaṃ prāk sajjayati surabhimāso ity ādi 
 atra sajjayati surabhimāso na tāvad arpayaty anaṅgāya śarān ity ayaṃ vākyārthaḥ kaviprauḍhoktimātraniṣpannaśarīro manmathonmāthakadanāvasthāṃ  
vasantasamayasya sūcayati  
svataḥsambhaviśarīrārthaśaktyudbhave prabhede padaprakāśatā yathā
vāṇiaa hatthidantā kutto amhāṇaṃ bāghakittī a 
jāva luliālaamuhī gharammi parisakkae suṇhā 
vāṇijaka hastidantāḥ kuto 'smākaṃ vyāghrakṛttayaś ca 
yāval lulitālakamukhī gṛhe pariṣvakkate snuṣā 
 atra lulitālakamukhīty etatpadaṃ vyādhavadhvāḥ svataḥsambhāvitaśarīrārthaśaktyā suratakrīḍāsaktiṃ sūcayaṃs tadīyasya bhartuḥ satatasambhogakṣāmatāṃ  
prakāśayati  
tasyaiva vākyaprakāśatā yathā
sihipicchakaṇṇaūrā bahuā bāhassa gabbirī bhamai 
muttāphalaraiapasāhaṇāṇaṃ majjhe sabattīṇaṃ 
śikhipicchakarṇapūrā jāyā vyādhasya garviṇī bhramati 
muktāphalaracitaprasādhanānāṃ madhye sapatnīnām 
anenāpi vākyena vyādhavadhvāḥ śikhipicchikarṇapūrāyā navapariṇītāyāḥ kasyāścit saubhāgyātiśayaḥ prakāśyate 
 tatsambhogaikarato mayūramātramāraṇasamarthaḥ patir jāta ity arthaprakāśanāt tad anyāsāṃ cirapariṇītānāṃ muktāphalaracitaprasādhanānāṃ  
daurbhāgyātiśayaḥ khyāpyate  
tat sasambhogakāle sa eva vyādhaḥ karivaravadhavyāpārasamartha āsīd ity arthaprakāśanāt 
nanu kāvyaviśeṣo dhvanir ity uktaṃ tat kathaṃ tasya padaprakāśatā 
kāvyaviśeṣo hi viśiṣtārthapratipattihetuḥ śabdasandarbhaviśeṣaḥ 
tadbhāvaś ca padaprakāśatve nopapadyate
padānāṃ smārakatvenāvācakatvāt 
ucyatesyād eṣa doṣaḥ yadi vācakatvaṃ prayojakaṃ dhvanivyavahāre syāt 
 na tv evam  tasya vyañjakatvena vyavasthānāt 
kiṃ ca kāvyānāṃ śarīrāṇām iva saṃsthānaviśeṣāvacchinnasamudāyasādhyāpi cārutvapratītir
anvayavyatirekābhyāṃ bhāgeṣu kalpyata iti padānām api vyañjakatvamukhena vyavasthito
dhvanivyavahāro na virodhī 
aniṣṭasya śrutir yadvad āpādayati duṣṭatām 
śrutiduṣṭādiṣu vyaktaṃ tadvad iṣṭasmṛtir guṇam 
padānāṃ smārakatve 'pi padamātrāvabhāsinaḥ 
tena dhvaneḥ prabhedeṣu sarveṣv evāsti ramyatā 
vicchittiśobhinaikena bhūṣaṇeneva kāminī 
padadyotyena sukaver dhvaninā bhāti bhāratī 
iti parikaraślokāḥ  DhvA 
yas tv alakṣyakramavyaṅgyo dhvanir varṇapadādiṣu 
vākye saṅghaṭanāyāṃ ca sa prabandhe 'pi dīpyate  DhvK 
tatra varṇānām anarthakatvād dyotakatvam asambhavīty āśaṅkyedam ucyate
śaṣau sarephasaṃyogo ḍhakāraś cāpi bhūyasā 
virodhinaḥ syuḥ śṛṅgāre te na varṇā rasacyutaḥ  DhvK 
ta eva tu niveśyante bībhatsādau rase yadā 
tadā taṃ dīpayanty eva te na varṇā rasacyutaḥ  DhvK 
ślokadvayenānvayavyatirekābhyāṃ varṇānāṃ dyotakatvaṃ darśitaṃ bhavati 
pade cālakṣyakramavyaṅgyasya dyotanaṃ yathā
utkampinī bhayapariskhalitāṃśukāntā
te locane pratidiśaṃ vidhure kṣipantī 
krūreṇa dāruṇatayā sahasaiva dagdhā
dhūmāndhitena dahanena na vīkṣitāsi 
atra hi te ity etat padaṃ rasamayatvena sphuṭam evāvabhāsate sahṛdayānām  yathā vā
jhagiti kanakacitre tatra dṛṣṭe kuraṅge
rabhasavilasitās te dṛṣṭipātāḥ priyāyāḥ 
pavanavilulitānām utpalānāṃ palāśa
prakaram iva kirantaḥ smaryamāṇā dahanti 
 Not found in all editions
padāvayavena dyotanaṃ yathā
vrīḍāyogān natavadanayā sannidhāne gurūṇāṃ
baddhotkampaṃ kucakalaśayor manyum antar nigṛhya 
tiṣṭhety uktaṃ kim iva na tayā yat samutsṛjya bāṣpaṃ
mayy āsaktaś cakitahariṇīhārinetratribhāgaḥ 
ity atra tribhāgaśabdaḥ 
vākyarūpaś cālakṣyakramavyaṅgyo dhvaniḥ śuddho 'laṅkārasaṅkīrṇaś ceti dvidhā mataḥ 
tatra śuddhasyodāharaṇaṃ yathā rāmābhyudayekṛtakakupitaiḥ ity ādi ślokaḥ 
etad dhi vākyaṃ parasparānurāgaṃ paripoṣaprāptaṃ pradarśayat sarvata eva paraṃ rasatattvaṃ prakāśayati 
alaṅkārāntarasaṅkīrṇo
yathāsmaranavanadīpūreṇoḍhāḥ ity ādiślokaḥ 
atra hi rūpakeṇa yathoktavyañjakalakṣaṇānugatena prasādhito rasaḥ sutarām abhivyajyate  DhvA 
alakṣyakramavyaṅgyaḥ saṅghaṭanāyāṃ bhāsate dhvanir ity uktaṃ tatra saṅghaṭanāsvarūpam eva tāvan nirūpyate
asamāsā samāsena madhyamena ca bhūṣitā 
tathā dīrghasamāseti tridhā saṅghaṭanoditā  DhvK 
kaiścit 
tāṃ kevalam anūdyedam ucyate
guṇān āśritya tiṣṭhantī mādhuryādīn vyanakti sā 
rasān                 DhvKa 
sā saṅghaṭanā rasādīn vyanakti guṇānāśritya tiṣṭhantīti 
atra ca vikalpyam guṇānāṃ saṅghaṭanāyāścaikyaṃ vyatireko vā 
vyatireke 'pi dvayī gatiḥ 
guṇāśrayā saṅghaṭanā
saṅghaṭanāśrayā vā guṇā iti 
tatraikyapakṣe saṅghaṭanāśrayaguṇapakṣe ca guṇānātmabhūtānādheyabhūtān vāśritya tiṣṭhantī saṅghaṭanā rasādīn vyanaktīty ayam arthaḥ 
yadā tu nānātvapakṣe guṇāśrayasaṅghaṭanāpakṣaḥ tadā guṇān āśritya tiṣṭhantī guṇaparatantrasvabhāvā na tu guṇarūpaivety arthaḥ 
kiṃ punar evaṃ vikalpanasya prayojanam iti 
abhidhīyateyadi guṇāḥ saṅghaṭanā cetyekaṃ tattvaṃ saṅghaṭanāśrayā vā guṇāḥ
tadā saṅghaṭanāyā iva guṇānām aniyataviṣayatvaprasaṅgaḥ 
guṇānāṃ hi mādhuryaprasādaprakarṣaḥ karuṇavipralambhaśṛṅgāraviṣaya eva 
raudrādbhutādiviṣayam ojaḥ 
mādhuryaprasādau rasabhāvatadābhāsaviṣayāveveti viṣayaniyamo vyavasthitaḥ
saṅghaṭanāyās tu sa vighaṭate 
tathā hi śṛṅgāre 'pi dīrghasamāsā dṛśyate raudrādiṣv asamāsā ceti 
tatra śṛṅgāre dīrghasamāsā yathāmandārakusumareṇupiñjaritālakā iti  yathā vā
anavaratanayanajalalava
nipatanaparimuṣitapatralekhaṃ te 
karatalaniṣaṇṇam abale
vadanam idaṃ kaṃ na tāpayati ity ādau 
tathā raudrādiṣv apy asamāsā dṛśyate 
yathāyo yaḥ śastraṃ bibharti svabhujagurumadaḥ ity ādau 
tasmān na saṅghaṭanāsvarūpāḥ
na ca saṅghaṭanāśrayā guṇāḥ 
nanu yadi saṅghaṭanā guṇānāṃ nāśrayas tat kimālambanā ete parikalpyantām 
ucyatepratipāditam evaiṣām ālambanam 
tam artham avalambante ye 'ṅginaṃ te guṇāḥ smṛtāḥ 
aṅgāśritās tv alaṅkārā mantavyāḥ kaṭakādivat iti 
athavā bhavantu śabdāśrayā eva guṇāḥ
na caiṣām anuprāsāditulyatvam 
yasmād anuprāsādayo 'napekṣitārthaśabdadharmā eva pratipāditāḥ 
guṇās tu vyaṅgyaviśeṣāvabhāsivācyapratipādanasamarthaśabdadharmā eva 
śabdadharmatvaṃ caiṣām anyāśrayatve 'pi śarīrāśrayatvam iva śauryādīnām 
nanu yadi śabdāśrayā guṇās tatsaṅghaṭanārūpatvaṃ tadāśrayatvaṃ vā teṣāṃ prāptam eva 
na hy asaṅghaṭitāḥ śabdā arthaviśeṣapratipādyarasādyāśritānāṃ guṇānām avācakatvād āśrayā bhavanti 
naivam 
varṇapadavyaṅgyatvasya rasādīnāṃ pratipāditatvāt 
 abhyupagate vā vākyavyaṅgyatve rasādīnāṃ na niyatā kācit saṅghaṭanā teṣām āśrayatvaṃ pratipadyata ity aniyatasaṅghaṭanāḥ śabdā eva guṇānāṃ  
vyaṅgyaviśeṣānugatā āśrayāḥ  
nanu mādhurye yadi nāmaivam ucyate tad ucyatām 
ojasaḥ punaḥ katham aniyatasaṅghaṭanaśabdāśrayatvam 
na hy asamāsā saṅghaṭanā kadācid ojasa āśrayatāṃ pratipadyate 
ucyateyadi na prasiddhimātragrahadūṣitaṃ cetas tad atrāpi na na brūmaḥ 
ojasaḥ katham asamāsā saṅghaṭanā nāśrayaḥ 
yato raudrādīn hi prakāśayataḥ kāvyasya dīptir oja iti prāk pratipāditam 
tac caujo yady asamāsāyām api saṅghaṭanāyāṃ syāt tat ko doṣo bhavet 
na cācārutvaṃ sahṛdayahṛdayasaṃvedyam asti 
tasmād aniyatasaṅghaṭanaśabdāśrayatve guṇānāṃ na kācit kṣatiḥ 
teṣāṃ tu cakṣurādīnām iva yathāsvaṃ viṣayaniyamitasya svarūpasya na kadācid vyabhicāraḥ 
yat tūktamsaṅghaṭanāvad guṇānām apy aniyataviṣayatvaṃ prāpnoti 
lakṣye vyabhicāradarśanāt iti 
tatrāpy etad ucyateyatra lakṣye parikalpitaviṣayavyabhicāras tad virūpam evāstu 
katham acārutvaṃ tādṛśe viṣaye sahṛdayānāṃ nāvabhātīti cet 
kaviśaktitirohitatvāt 
dvividho hi doṣaḥkaver avyutpattikṛto 'śaktikṛtaś ca 
tatrāvyutpattikṛto doṣaḥ śaktitiraskṛtatvāt kadācin na lakṣyate 
yas tv aśaktikṛto doṣaḥ sa jhaṭiti pratīyate 
parikaraślokaś cātra
avyutpattikṛto doṣaḥ śaktyā saṃvriyate kaveḥ 
yas tv aśaktikṛtas tasya sa jhaṭity avabhāsate 
 tathā himahākavīnām apy uttamadevatāviṣayaprasiddhasaṃbhogaśṛṅgāranibandhanādyanaucityaṃ śaktitiraskṛtatvāt grāmyatvena na pratibhāsate 
yathā kumārasambhave devīsambhogavarṇanam 
evam ādau ca viṣaye yathaucityatyāgas tathā darśitam evāgre 
śaktikṛtatvaṃ cānvayavyatirekābhyām avasīyate 
yathā hi śaktirahitena kavinā evaṃvidhe viṣaye śṛṅgāra upanibadhyamānaḥ sphuṭam eva doṣatvena pratibhāsate 
nanv asmin pakṣe yo yaḥ śastraṃ bibharti ity ādau kim acārutvam 
apratīyamānam evāropayāmaḥ 
tasmād guṇavyatiriktatve guṇarūpatve ca saṅghaṭanāyā anyaḥ kaścin niyamahetur vaktavya ity ucyate 
    tanniyame hetur aucityaṃ vaktṛvācyayoḥ  DhvKb 
tatra vaktā kaviḥ kavinibaddho vā
kavinibaddhaś cāpi rasabhāvarahito rasabhāvasamanvito vā
raso 'pi kathānāyakāśrayas tadvipakṣāśrayo vā
kathānāyakaś ca dhīrodāttādibhedabhinnaḥ pūrvas tadanantaro veti vikalpāḥ 
vācyaṃ ca dhvanyātmarasāṅgaṃ rasābhāsāṅgaṃ vā
abhineyārtham anabhineyārthaṃ vā
uttamaprakṛtyāśrayaṃ taditarāśrayaṃ veti bahuprakāram 
tatra yadā kavir apagatarasabhāvo vaktā tadā racanāyāḥ kāmacāraḥ 
yadāpi kavinibaddho vaktā rasabhāvarahitas tadā sa eva
 yadā tu kaviḥ kavinibaddho vā vaktā rasabhāvasamanvito rasaś ca pradhānāśritatvād dhvanyātmabhūtas tadā niyamenaiva tatrāsamāsāmadhyasamāse  
eva saṅghaṭane  
karuṇavipralambhaśṛṅgārayos tv asamāsaiva saṅghaṭanā 
katham iti ced ucyateraso yadā prādhānyena pratipādyas tadā tatpratītau vyavadhāyakā virodhinaś ca sarvātmanaiva parihāryāḥ 
 evaṃ ca dīrghasamāsā saṅghaṭanā samāsānām anekaprakārasambhāvanayā kadācid rasapratītiṃ vyavadadhātīti tasyāṃ nātyantam abhiniveśaḥ śobhate 
viśeṣato 'bhineyārthe kāvye
tato 'nyatra ca viśeṣataḥ karuṇavipralambhaśṛṅgārayoḥ 
tayor hi sukumārataratvāt svalpāyām apy asvacchatāyāṃ śabdārthayoḥ pratītir mantharībhavati 
rasāntare punaḥ pratipādye raudrādau madhyamasamāsā saṅghaṭanā kadācid dhīroddhatanāyakasambandhavyāpāreṇa
dīrghasamāsāpi vā tadākṣepāvinābhāvirasocitavācyāpekṣayā na viguṇā bhavatīti
sāpi nātyantaṃ parihāryā 
sarvāsu ca saṅghaṭanāsu prasādākhyo guṇo vyāpī 
sa hi sarvarasasādhāraṇaḥ sarvasaṅghaṭanāsādhāraṇaś cety uktam 
prasādātikrame hy asamāsāpi saṅghaṭanā karuṇavipralambhaśṛṅgārau na vyanakti 
tadaparityāge ca madhyamasamāsāpi na na prakāśayati 
tasmāt sarvatra prasādo 'nusartavyaḥ 
ata eva ca yo yaḥ śastraṃ bibharti ity ādau yady ojasaḥ sthitir neṣyate tatprasādākhya eva guṇo na mādhuryam 
na cācārutvam 
abhipretarasaprakāśanāt 
tasmād guṇāvyatiriktatve guṇavyatiriktatve vā saṅghaṭanāyā yathoktād aucityād viṣayaniyamo 'stīti tasyā api rasavyañjakatvam 
 tasyāś ca rasābhivyaktinimittabhūtāyā yo 'yam anantarokto niyamahetuḥ sa eva guṇānāṃ niyato viṣaya iti guṇāśrayeṇa vyavasthānam apy aviruddham 
viṣayāśrayam apy anyad aucityaṃ tāṃ niyacchati 
kāvyaprabhedāśrayataḥ sthitā bhedavatī hi sā  DhvK 
vaktṛvācyagataucitye saty api viṣayāśrayam anyad aucityaṃ saṅghaṭanāṃ niyacchati 
yataḥ kāvyasya prabhedā muktakaṃ saṃskṛtaprākṛtāpabhraṃśanibaddham
sandānitakaviśeṣakakalāpakakulakāni
paryāyabandhaḥ parikathā khaṇḍakathā sakalakathe sargabandho 'bhineyārtham ākhyāyikākathe ity evam ādayaḥ 
tadāśrayeṇāpi saṅghaṭanā viśeṣavatī bhavati 
tatra muktakeṣu rasabandhābhiniveśinaḥ kaves tadāśrayam aucityam 
tac ca darśitam eva 
anyatra kāmacāraḥ 
muktakeṣu prabandheṣv iva rasabandhābhiniveśinaḥ kavayo dṛśyante 
yathā hy amarukasya kaver muktakāḥ śṛṅgārarasasyandinaḥ prabandhāyamānāḥ prasiddhā eva 
sandānitakādiṣu tu vikaṭanibandhanaucityān madhyamasamāsādīrghasamāse eva racane 
prabandhāśrayeṣu yathoktaprabandhaucityam evānusartavyam 
paryāyabandhe punar asamāsāmadhyamasamāse eva saṅghaṭane 
kadācid arthaucityāśrayeṇa dīrghasamāsāyām api saṅghaṭanāyāṃ paruṣā grāmyā ca vṛttiḥ parihartavyā 
parikathāyāṃ kāmacāraḥ
tatretivṛttamātropanyāsena nātyantaṃ rasabandhābhiniveśāt 
khaṇḍakathāsakalakathayos tu prākṛtaprasiddhayoḥ kulakādinibandhanabhūyastvād dīrghasamāsāyām api na virodhaḥ 
vṛttyaucityaṃ tu yathārasam anusartavyam 
sargabandhe tu rasatātparye yathārasam aucityam anyathā tu kāmacāraḥ 
dvayor api mārgayoḥ sargabandhavidhāyināṃ darśanād rasatātparyaṃ sādhīyaḥ 
abhineyārthe tu sarvathā rasabandhe 'bhiniveśaḥ kāryaḥ 
 ākhyāyikākathayos tu gadyanibandhanabāhulyād gadye ca chandobandhabhinnaprasthānatvād iha niyame hetur akṛtapūrvo 'pi manāk kriyate 
etad yathoktam aucityam eva tasyā niyāmakam 
sarvatra gadyabandhe 'pi chandoniyamavarjite  DhvK 
yad etad aucityaṃ vaktṛvācyagataṃ saṅghaṭanāyā niyāmakam uktam etad eva gadye chandoniyamavarjite 'pi viṣayāpekṣaṃ niyamahetuḥ 
tathā hy atrāpi yadā kaviḥ kavinibaddho vā vaktā rasabhāvarahitas tadā kāmacāraḥ 
rasabhāvasamanvite tu vaktari pūrvoktam evānusartavyam 
tatrāpi ca viṣayaucityam eva 
ākhyāyikāyāṃ tu bhūmnā madhyamasamāsādīrghasamāse eva saṅghaṭane 
gadyasya vikaṭabandhāśrayeṇa chāyāvattvāt 
tatra ca tasya prakṛṣyamāṇatvāt 
kathāyāṃ tu vikaṭabandhaprācurye 'pi gadyasya rasabandhoktam aucityam anusartavyam  DhvA 
rasabandhoktam aucityaṃ bhāti sarvatra saṃśritā 
racanā viṣayāpekṣaṃ tat tu kiṃcid vibhedavat  DhvK 
athavā padyavad gadyabandhe 'pi rasabandhoktam aucityaṃ sarvatra saṃśritā racanā bhavati 
tat tu viṣayāpekṣaṃ kiṃcid viśeṣavad bhavati
na tu sarvākāram 
tathā hi gadyabandhe 'py atidīrghasamāsā racanā na vipralambhaśṛṅgārakaruṇayor ākhyāyikāyām api śobhate 
nāṭakādāv apy asamāsaiva na raudravīrādivarṇane 
viṣayāpekṣaṃ tv aucityaṃ pramāṇato 'pakṛṣyate prakṛṣyate ca 
tathā hy ākhyāyikāyāṃ nātyantam asamāsā svaviṣaye 'pi nāṭakādau nātidīrghasamāsā ceti saṅghaṭanāyā diganusartavyā  DhvA 
idānīm alakṣyakramavyaṅgyo dhvaniḥ prabandhātmā rāmāyaṇamahābhāratādau prakāśamānaḥ prasiddha eva 
tasya tu yathā prakāśanaṃ tat pratipādyate
vibhāvabhāvānubhāvasañcāryaucityacāruṇaḥ 
vidhiḥ kathāśarīrasya vṛttasyotprekṣitasya vā  DhvK 
itivṛttavaśāyātāṃ tyaktvānanuguṇāṃ sthitim 
utprekṣyāpy antarābhīṣṭarasocitakathonnayaḥ  DhvK 
sandhisandhyaṅgaghaṭanaṃ rasābhivyaktyapekṣayā 
na tu kevalayā śāstrasthitisampādanecchayā  DhvK 
uddīpanapraśamane yathāvasaram antarā 
rasasyārabdhaviśrānter anusandhānam aṅginaḥ  DhvK 
alaṅkṛtīnāṃ śaktāv apy ānurūpyeṇa yojanam 
prabandhasya rasādīnāṃ vyañjakatve nibandhanam  DhvK 
prabandho 'pi rasādīnāṃ vyañjaka ity uktaṃ tasya vyañjakatve nibandhanam 
prathamaṃ tāvad vibhāvabhāvānubhāvasañcāryaucityacāruṇaḥ kathāśarīrasya vidhir
yathāyathaṃ pratipipādayiṣitarasabhāvādyapekṣayā ya ucito vibhāvo bhāvo 'nubhāvaḥ
sañcārī vā tadaucityacāruṇaḥ kathāśarīrasya vidhir vyañjakatve nibandhanam ekam 
tatra vibhāvaucityaṃ tāvat prasiddham 
bhāvaucityaṃ tu prakṛtyaucityāt 
prakṛtir hy uttamamadhyamādhamabhāvena divyamānuṣādibhāvena ca vibhedinī 
tāṃ yathāyatham anusṛtyāsaṅkīrṇaḥ sthāyī bhāva upanibadhyamāna aucityabhāg bhavati 
anyathā tu kevalamānuṣāśrayeṇa divyasya kevaladivyāśrayeṇa vā kevalamānuṣasyotsāhādaya upanibadhyamānā anucitā bhavanti 
 tathā ca kevalamānuṣasya rājāder varṇane saptārṇavalaṅghanādilakṣaṇā vyāpārā upanibadhyamānā sauṣṭhavabhṛto 'pi nīrasā eva niyamena bhavanti 
tatra tv anaucityam eva hetuḥ 
nanu nāgalokagamanādayaḥ sātavāhanaprabhṛtīnāṃ śrūyante
tadalokasāmānyaprabhāvātiśayavarṇane kim anaucityaṃ sarvorvībharaṇakṣamāṇāṃ kṣamābhujām iti 
na tad asti  na vayaṃ brūmo yat prabhāvātiśayavarṇanam anucitaṃ rājñām
kiṃ tu kevalamānuṣāśrayeṇa yotpādyavastukathā kriyate tasyāṃ divyam aucityaṃ na yojanīyam 
divyamānuṣyāyāṃ tu kathāyām ubhayaucityayojanam aviruddham eva 
yathā pāṇḍvādikathāyām 
sātavāhanādiṣu tu yeṣu yāvad apadānaṃ śrūyate teṣu tāvanmātram anugamyamānam anuguṇatvena pratibhāsate 
vyatiriktaṃ tu teṣām evopanibadhyamānam anucitam 
tad ayam atra paramārthaḥ
anaucityād ṛte nānyad rasabhangasya kāraṇam 
prasiddhaucityabandhas tu rasasyopaniṣat parā 
ata eva ca bharate prakhyātavastuviṣayatvaṃ prakhyātodāttanāyakatvaṃ ca nāṭakasyāvaśyakartavyatayopanyastam 
tena hi nāyakaucityānaucityaviṣaye kavir na vyāmuhyati 
yas tūtpādyavastu nāṭakādi kuryāt tasyāprasiddhānucitanāyakasvabhāvavarṇane mahān pramādaḥ 
nanu yady utsāhādibhāvavarṇane kathañcid divyamānuṣyādyaucityaparīkṣā kriyate tat kriyatām
ratyādau tu kiṃ tayā prayojanam 
ratir hi bhāratavarṣocitenaiva vyavahāreṇa divyānām api varṇanīyeti sthitiḥ 
naivam 
tatraucityātikrameṇa sutarāṃ doṣaḥ 
tathā hy adhamaprakṛtyaucityenottamaprakṛteḥ śṛṅgāropanibandhane kā bhaven nopahāsyatā 
trividhaṃ prakṛtyaucityaṃ bhārate varṣe 'py asti śṛṅgāraviṣayam 
yat tu divyam aucityaṃ tat tatrānupakārakam eveti cetna vayaṃ divyam aucityaṃ śṛṅgāraviṣayam anyat kiṃcid brūmaḥ 
kiṃ tarhi  bhāratavarṣaviṣaye yathottamanāyakeṣu rājādiṣu śṛṅgāropanibandhas tathā divyāśrayo 'pi śobhate 
na ca rājādiṣu prasiddhagrāmyaśṛṅgāropanibandhanaṃ prasiddhaṃ nāṭakādau
tathaiva deveṣu tat parihartavyam 
nāṭakāder abhineyārthatvād abhinayasya ca sambhogaśṛṅgāraviṣayasyāsabhyatvāt tatra parihāra iti cetna
yady abhinayasyaivaṃviṣayasyāsabhyatā tat kāvyasyaivaṃviṣayasya sā kena nivāryate 
tasmād abhineyārthe 'nabhineyārthe vā kāvye yad uttamaprakṛte rājāder uttamaprakṛtibhir
nāyikābhiḥ saha grāmyasambhogavarṇanaṃ tat pitroḥ sambhogavarṇanam iva sutarām asabhyam 
tathaivottamadevatādiviṣayam 
na ca sambhogaśṛṅgārasya suratalakṣaṇa evaikaḥ prakāraḥ
yāvad anye 'pi prabhedāḥ parasparapremadarśanādayaḥ sambhavanti
te kasmād uttamaprakṛtiviṣaye na varṇyante 
tasmād utsāhavad ratāv api prakṛtyaucityam anusartavyam 
tathaiva vismayādiṣu 
yat tv evaṃvidhe viṣaye mahākavīnām apy asamīkṣyakāritā lakṣye dṛśyate sa doṣa eva 
sa tu śaktitiraskṛtatvāt teṣāṃ na lakṣyata ity uktam eva 
anubhāvaucityaṃ tu bharatādau prasiddham eva 
iyat tūcyatebharatādiviracitāṃ sthitiṃ cānuvartamānena mahākaviprabandhāṃś ca
paryālocayatā svapratibhāṃ cānusaratā kavināvahitacetasā bhūtvā vibhāvādyaucityabhraṃśaparityāge
paraḥ prayatno vidheyaḥ 
aucityavataḥ kathāśarīrasya vṛttasyotprekṣitasya vā graho vyañjaka ity anenaitat
pratipādayatiyad itihāsādiṣu kathāsu rasavatīṣu vividhāsu satīṣv api yat tatra vibhāvādyaucityavat
kathāśarīraṃ tad eva grāhyaṃ netarat 
vṛttād api ca kathāśarīrād utprekṣite viśeṣataḥ prayatnavatā bhavitavyam 
tatra hy anavadhānāt skhalataḥ kaver avyutpattisambhāvanā mahatī bhavati 
parikaraślokaś cātra
kathāśarīram utpādyavastu kāryaṃ tathā tathā 
yathā rasamayaṃ sarvam eva tat pratibhāsate 
tatra cābhyupāyaḥ samyagvibhāvādyaucityānusaraṇam 
tac ca darśitam eva  kiṃ ca
santi siddharasaprakhyā ye ca rāmāyaṇādayaḥ 
kathāśrayā na tair yojyā svecchā rasavirodhinī 
teṣu hi kathāśrayeṣu tāvat svecchaiva na yojyā 
yad uktamkathāmārge na cātikramaḥ 
svecchāpi yadi yojyā tadrasavirodhinī na yojyā 
idam aparaṃ prabandhasya rasābhivyañjakatve nibandhanam 
 itivṛttavaśāyātāṃ kathañcid rasānanuguṇāṃ sthitiṃ tyaktvā punar utprekṣyāpy antarābhīṣṭarasocitakathonnayo vidheyaḥ yathā kālidāsaprabandheṣu 
yathā ca sarvasenaviracite harivijaye 
yathā ca madīya evārjunacarite mahākāvye 
kavinā kāvyam upanibadhnatā sarvātmanā rasaparatantreṇa bhavitavyam 
tatretivṛtte yadi rasānanuguṇāṃ sthitiṃ paśyet tademāṃ bhaṅktvāpi svatantratayā rasānuguṇaṃ kathāntaram utpādayet 
na hi kaver itivṛttamātranirvahaṇena kiṃcit prayojanam
itihāsād eva tatsiddheḥ 
rasādivyañjakatve prabandhasya cedam anyan mukhyaṃ nibandhanam
yatsandhīnāṃ mukhapratimukhagarbhāvamarśanirvahaṇākhyānāṃ tadaṅgānāṃ copakṣepādīnāṃ ghaṭanaṃ rasābhivyaktyapekṣayā
yathā ratnāvalyām 
na tu kevalaṃ śāstrasthitisampādanecchayā 
 yathā veṇīsaṃhāre vilāsākhyasya pratimukhasandhyaṅgasya prakṛtarasanibandhānanuguṇam api dvitīye 'ṅke bharatamatānusaraṇamātrecchayā  
ghaṭanam  
idaṃ cāparaṃ prabandhasya rasavyañjakatve nimittaṃ yad uddīpanapraśamane yathāvasaram antarā rasasya
yathā ratnāvalyām eva 
punar ārabdhaviśrānte rasasyāṅgino 'nusandhiś ca
yathā tāpasavatsarāje 
prabandhaviśeṣasya nāṭakāde rasavyaktinimittam idaṃ cāparam avagantavyaṃ yad alaṅkṛtīnāṃ śaktāv apy ānurūpyeṇa yojanam 
śakto hi kaviḥ kadācid alaṅkāranibandhane tad ākṣiptatayaivānapekṣitarasabandhaḥ prabandham ārabhate tadupadeśārtham idam uktam 
dṛśyante ca kavayo 'laṅkāranibandhanaikarasā anapekṣitarasāḥ prabandheṣu 
kiṃ ca
anusvānopamātmāpi prabhedo ya udāhṛtaḥ 
dhvaner asya prabandheṣu bhāsate so 'pi keṣucit  DhvK 
asya vivakṣitāny aparavācyasya dhvaner anuraṇanarūpavyaṅgyo 'pi yaḥ prabheda udāhṛto dviprakāraḥ so 'pi prabandheṣu keṣucid dyotate 
tad yathā madhumathanavijaye pāñcajanyoktiṣu 
yathā vā mamaiva kāmadevasya sahacarasamāgame viṣamabāṇalīlāyām 
yathā ca gṛdhragomāyusaṃvādādau mahābhārate  DhvA 
suptiṅvacanasambandhais tathā kārakaśaktibhiḥ 
kṛttad dhitasamāsaiś ca dyotyo 'lakṣyakramaḥ kvacit  DhvK 
 alakṣyakramo dhvaner ātmā rasādiḥ subviśeṣais tiṅviśeṣair vacanaviśeṣaiḥ sambandhaviśeṣaiḥ kārakaśaktibhiḥ kṛdviśeṣais tad dhitaviśeṣaiḥ  
samāsaiś ceti  
caśabdān nipātopasargakālādibhiḥ prayuktair abhivyajyamāno dṛśyate 
yathā
nyakkāro hy ayam eva me yad arayas tatrāpy asau tāpasaḥ
so 'py atraiva nihanti rākṣasakulaṃ jīvaty aho rāvaṇaḥ 
dhig dhik cakrajitaṃ prabodhitavatā kiṃ kumbhakarṇena vā
svargagrāmaṭikāviluṇṭhanavṛthocchūnaiḥ kim ebhir bhujaiḥ 
 Skm  Cf SāhD 
atra hi śloke bhūyasā sarveṣām apy eṣāṃ sphuṭam eva vyañjakatvaṃ dṛśyate 
tatra me yad arayaḥ ity anena supsambandhavacanānām abhivyañjakatvam 
tatrāpy asau tāpasaḥ ity atra tad dhitanipātayoḥ 
so 'py atraiva nihanti rākṣasakulaṃ jīvaty aho rāvaṇaḥ ity atra tiṅkārakaśaktīnām 
dhig dhik cakrajitam ity ādau ślokārdhe kṛttad dhitasamāsopasargāṇām 
evaṃvidhasya vyañjakabhūyastve ca ghaṭamāne kāvyasya sarvātiśāyinī bandhacchāyā samunmīlati 
yatra hi vyaṅgyāvabhāsinaḥ padasyaikasyaiva tāvad āvirbhāvas tatrāpi kāvye kāpi bandhacchāyā kim uta yatra teṣāṃ bahūnāṃ samavāyaḥ 
yathātrānantaroditaśloke 
 atra hi rāvaṇa ity asmin pade 'rthāntarasaṃkramitavācyena dhvaniprabhedenālaṅkṛte 'pi punar anantaroktānāṃ vyañjakaprakārāṇām udbhāsanam 
dṛśyante ca mahātmanāṃ pratibhāviśeṣabhājāṃ bāhulyenaivaṃvidhā bandhaprakārāḥ 
yathā maharṣer vyāsasya
atikrāntasukhāḥ kālāḥ pratyupasthitadāruṇāḥ 
śvaḥ śvaḥ pāpīyadivasā pṛthivī gatayauvanā 
atra hi kṛttad dhitavacanair alakṣyakramavyaṅgyaḥ
pṛthivī gatayauvanā ity anena cātyantatiraskṛtavācyo dhvaniḥ prakāśitaḥ 
eṣāṃ ca subādīnām ekaikaśaḥ samuditānāṃ ca vyañjakatvaṃ mahākavīnāṃ prabandheṣu prāyeṇa dṛśyate 
subantasya vyañjakatvaṃ yathā
tālaiḥ śiñjadvalayasubhagaiḥ kāntayā nartito me 
yām adhyāste divasavigame nīlakaṇṭhaḥ suhṛd vaḥ 
tiṅantasya yathā
abasara rouṃ cia ṇimmiāiṃ mā puṃsa me haacchīiṃ 
daṃsaṇamettum bhettehiṃ jehiṃ hiaaṃ tuha ṇa ṇāaṃ 
apasara roditum eva nirmite mā puṃsaya hate akṣiṇī me 
darśanamātronmattābhyāṃ yābhyāṃ tava hṛdayam evaṃrūpaṃ na jñātam 
yathā vā
mā panthaṃ rundhīo abehi bālaa ahosi ahirīo 
amhea ṇiricchāo suṇṇagharaṃ rakkhidabbaṃ ṇo 
 gāhāsattasāī supp 
mā panthānaṃ rudhaḥ apehi bālaka aprauḍha aho asi ahrīkaḥ 
vayaṃ paratantrā yataḥ śūnyagṛhaṃ māmakaṃ rakṣaṇīyaṃ vartate 
sambandhasya yathā
aṇṇatta vacca bālaa hnāantīṃ kiṃ maṃ puloesi eaṃ 
bho jāābhīruāṇaṃ taḍam bia ṇa hoi 
anyatra vraja bālaka snāntīṃ kiṃ māṃ pralokayasy etat 
bho jāyābhīrukāṇāṃ taṭam eva na bhavati 
kṛtakaprayogeṣu prākṛteṣu tad dhitaviṣaye vyañjakatvam āvedyata eva 
avajñātiśaye kaḥ 
samāsānāṃ ca vṛttyaucityena viniyojane 
nipātānāṃ vyañjakatvaṃ yathā
ayam ekapade tayā viyogaḥ
priyayā copanataḥ suduḥsaho me 
navavāridharodayād ahobhir
bhavitavyaṃ ca nirātapārdharamyaiḥ 
ity atra caśabdaḥ  yathā vā
muhur aṅgulisaṃvṛtādharauṣṭhaṃ
pratiṣedhākṣaraviklavābhirāmam 
mukham aṃsavivarti pakṣmalākṣyāḥ
katham apy unnamitaṃ na cumbitaṃ tu 
atra tuśabdaḥ 
nipātānāṃ prasiddham apīha dyotakatvaṃ rasāpekṣayoktam iti draṣṭavyam 
upasargāṇāṃ vyañjakatvaṃ yathā
nīvārāḥ śukagarbhakoṭaramukhabhraṣṭās tarūṇām adhaḥ
prasnigdhāḥ kvacid iṅgudīphalabhidaḥ sūcyanta evopalāḥ 
viśvāsopagamād abhinnagatayaḥ śabdaṃ sahante mṛgās
toyādhārapathāś ca valkalaśikhāniṣyandalekhāṅkitāḥ ity ādau 
dvitrāṇāṃ copasargāṇām ekatra pade yaḥ prayogaḥ so 'pi rasavyaktyanuguṇatayaiva nirdoṣaḥ 
yathāprabhraśyaty uttarīyatviṣi tamasi samudvīkṣya vītāvṛtīn drāg jantūn ity ādau 
yathā vāmanuṣyavṛttyā samupācarantam ity ādau 
nipātānām api tathaiva 
yathāaho batāsi spṛhaṇīyavīryaḥ ity ādau  yathā vā
ye jīvanti na mānti ye sma vapuṣi prītyā pranṛtyanti ca
prasyandipramadāśravaḥ pulakitā dṛṣṭe guṇiny ūrjite 
hā dhik kaṣṭam aho kva yāmi śaraṇaṃ teṣāṃ janānāṃ kṛte
nītānāṃ pralayaṃ śaṭhena vidhinā sādhudviṣaḥ puṣyatā ity ādau 
padapaunaruktyaṃ ca vyañjakatvāpekṣayaiva kadācitprayujyamānaṃ śobhāmāvahati 
yathā
yad vañcanāhitamatir bahucāṭugarbhaṃ
kāryonmukhaḥ khalajanaḥ kṛtakaṃ bravīti 
tat sādhavo na na vidanti vidanti kintu
kartuṃ vṛthāpraṇayam asya na pārayanti ity ādau 
kālasya vyañjakatvaṃ yathā
samaviṣamanirviśeṣāḥ samantato mandamandasañcārāḥ 
acirād bhaviṣyanti panthāno manorathānām api durlaṅghyāḥ 
atra hy acirād bhaviṣyanti panthāna ity atra bhaviṣyantīty asmin pade pratyayaḥ kālaviśeṣābhidhāyī rasaparipoṣahetuḥ prakāśate 
ayaṃ hi gāthārthaḥ pravāsavipralambhaśṛṅgāravibhāvatayā vibhāvyamāno rasavān 
yathātra pratyayāṃśo vyañjakas tathā kvacit prakṛtyaṃśo 'pi dṛśyate  yathā
tad gehaṃ natabhitti mandiram idaṃ labdhāvagāhaṃ divaḥ
sā dhenur jaratī caranti kariṇām etā ghanābhā ghaṭāḥ 
sa kṣudro musaladhvaniḥ kalam idaṃ saṅgītakaṃ yoṣitām
āścaryaṃ divasair dvijo 'yam iyatīṃ bhūmiṃ samāropitaḥ 
atra śloke divasair ity asmin pade prakṛtyaṃśo 'pi dyotakaḥ 
sarvanāmnāṃ ca vyañjakatvaṃ yathānantarokte śloke 
atra ca sarvanāmnām eva vyañjakatvaṃ hṛdi vyavasthāpya kavinā kvetyādiśabdaprayogo na kṛtaḥ 
anayā diśā sahṛdayair anye 'pi vyañjakaviśeṣāḥ svayam utprekṣaṇīyāḥ 
etac ca sarvaṃ padavākyaracanādyotanoktyaiva gatārtham api vaicitryeṇa vyutpattaye punaruktam 
nanu cārthasāmarthyākṣepyā rasādaya ity uktam
tathā ca subādīnāṃ vyañjakatvavaicitryakathanam ananvitam eva 
uktam atra padānāṃ vyañjakatvoktyavasare 
 kiṃ cārthaviśeṣākṣepyatve 'pi rasādīnāṃ teṣām arthaviśeṣāṇāṃ vyañjakaśabdāvinābhāvitvād yathāpradarśitaṃ vyañjakasvarūpaparijñānaṃ vibhajyopayujyata  
eva  
śabdaviśeṣāṇāṃ cānyatra ca cārutvaṃ yad vibhāgenopadarśitaṃ tad api teṣāṃ vyañjakatvenaivāvasthitam ity avagantavyam 
 yatrāpi na tat sampratibhāsate tatrāpi vyañjake racanāntare yad adṛṣṭaṃ sauṣṭhavaṃ teṣāṃ pravāhapatitānāṃ tad evābhyāsād apoddhṛtānām apy  
avabhāsata ity avasātavyam  
ko 'nyathā tulye vācakatve śabdānāṃ cārutvaviṣayo viśeṣaḥ syāt 
anya evāsau sahṛdayasaṃvedya iti cet
kim idaṃ sahṛdayatvaṃ nāma 
kiṃ rasabhāvānapekṣakāvyāśritasamayaviśeṣābhijñatvam
uta rasabhāvādimayakāvyasvarūpaparijñānanaipuṇyam 
pūrvasmin pakṣe tathāvidhasahṛdayavyavasthāpitānāṃ śabdaviśeṣāṇāṃ cārutvaniyamo na syāt 
punaḥ samayāntareṇānyathāpi vyavasthāpanasambhavāt 
dvitīyasmiṃs tu pakṣe rasajñataiva sahṛdayatvam iti 
 tathāvidhaiḥ sahṛdayaiḥ saṃvedyo rasādisamarpaṇasāmarthyam eva naisargikaṃ śabdānāṃ viśeṣa iti vyañjakatvāśrayy eva teṣāṃ mukhyaṃ cārutvam 
vācakatvāśrayāṇāṃ tu prasāda evārthāpekṣāyāṃ teṣāṃ viśeṣaḥ 
arthānapekṣāyāṃ tv anuprāsādir eva  DhvA 
evaṃ rasādīnāṃ vyañjakasvarūpam abhidhāya teṣām eva virodhirūpaṃ lakṣayitum idam upakramyate
prabandhe muktake vāpi rasādīn bandhum icchatā 
yatnaḥ kāryaḥ sumatinā parihāre virodhinām  DhvK 
prabandhe muktake vāpi rasabhāvanibandhanaṃ pratyādṛtamanāḥ kavir virodhiparihāre paraṃ yatnam ādadhīta 
anyathā tv asya rasamayaḥ śloka eko 'pi samyaṅ na sampadyate   
kāni punas tāni virodhīni yāni yatnataḥ kaveḥ parihartavyāni  ity ucyate
virodhirasasambandhivibhāvādiparigrahaḥ 
vistareṇānvitasyāpi vastuno 'nyasya varṇanam  DhvK 
akāṇḍa eva vicchittir akāṇḍe ca prakāśanam 
paripoṣaṃ gatasyāpi paunaḥpunyena dīpanam 
rasasya syād virodhāya vṛttyanaucityam eva ca  DhvK 
prastutarasāpekṣayā virodhī yo rasas tasya sambandhināṃ vibhāvabhāvānubhāvānāṃ parigraho rasavirodhahetukaḥ sambhavanīyaḥ 
tatra virodhirasavibhāvaparigraho yathā śāntarasavibhāveṣu tadvibhāvatayaiva nirūpiteṣv anantaram eva śṛṅgārādivibhāvavarṇane 
virodhirasabhāvaparigraho yathā priyaṃ prati praṇayakalahakupitāsu kāminīṣu vairāgyakathābhir anunaye 
virodhirasānubhāvaparigraho yathā praṇayakupitāyāṃ priyāyām aprasīdantyāṃ nāyakasya kopāveśavivaśasya raudrānubhāvavarṇane 
ayaṃ cānyo rasabhaṅgahetur yat prastutarasāpekṣayā vastuno 'nyasya kathañcid anvitasyāpi vistareṇa kathanam 
 yathā vipralambhaśṛṅgāre nāyakasya kasyacid varṇayitum upakrānte kaver yamakādyalaṅkāranibandhanarasikatayā mahatā prabandhena parvatādivarṇane 
ayaṃ cāparo rasabhaṅgahetur avagantavyo yad akāṇḍa eva vicchittiḥ rasasyākaṇḍa eva ca prakāśanam 
tatrānavasare virāmo rasasya yathā nāyakasya kasyacit spṛhaṇīyasamāgamayā nāyikayā
kayācit parāṃ paripoṣapadavīṃ prāpte śṛṅgāre vidite ca parasparānurāge samāgamopāyacintocitaṃ
vyavahāram utsṛjya svatantratayā vyāpārāntaravarṇane 
anavasare ca prakāśanaṃ rasasya yathā pravṛtte pravṛttavividhavīrasaṅkṣaye kalpasaṅkṣayakalpe
saṅgrāme rāmadevaprāyasyāpi tāvan nāyakasyānupakrāntavipralambhaśṛṅgārasya nimittam
ucitam antareṇaiva śṛṅgārakathāyām avatāravarṇane 
na caivaṃvidhe viṣaye daivavyāmohitatvaṃ kathāpuruṣasya parihāro yato rasabandha eva kaveḥ prādhānyena pravṛttinibandhanaṃ yuktam 
itivṛttavarṇanaṃ tadupāya evety uktaṃ prāk ālokārthi yathā dīpaśikhāyāṃ yatnavān janaḥ ity ādinā 
ata eva cetivṛttamātravarṇanaprādhānye 'ṅgāṅgibhāvarahitarasabhāvanibandhena
ca kavīnām evaṃvidhāni skhalitāni bhavantīti rasādirūpavyaṅgyatātparyam evaiṣāṃ
yuktam iti yatno 'smābhir ārabdho na dhvanipratipādanamātrābhiniveśena 
punaś cāyam anyo rasabhaṅgahetur avadhāraṇīyo yat paripoṣaṃ gatasyāpi rasasya paunaḥpunyena dīpanam 
upabhukto hi rasaḥ svasāmagrīlabdhaparipoṣaḥ punaḥ punaḥ parāmṛśyamānaḥ parimlānakusumakalpaḥ kalpate 
tathā vṛtter vyavahārasya yad anaucityaṃ tad api rasabhaṅgahetur eva 
yathā nāyakaṃ prati nāyikāyāḥ kasyāścid ucitāṃ bhaṅgim antareṇa svayaṃ sambhogābhilāṣakathane 
 yadi vā vṛttīnāṃ bharataprasiddhānāṃ kaiśikyādīnāṃ kāvyālaṅkārāntaraprasiddhānām upanāgarikādyānāṃ vā yad anaucityam aviṣaye nibandhanaṃ  
tad api rasabhaṅgahetuḥ  
evam eṣāṃ rasavirodhinām anyeṣāṃ cānayā diśā svayam utprekṣitānāṃ parihāre satkavibhir avahitair bhavitavyam 
parikaraślokāś cātra
mukhyā vyāpāraviṣayāḥ sukavīnāṃ rasādayaḥ 
teṣām nibandhane bhāvye taiḥ sadaivāpramādibhiḥ 
nīrasas tu prabandho yaḥ so 'paśabdo mahān kaveḥ 
sa tenākavir eva syād anyenāsmṛtalakṣaṇaḥ 
pūrve viśṛṅkhalagiraḥ kavayaḥ prāpyakīrtayaḥ 
tān samāśritya na tyājyā nītir eṣā manīṣiṇā 
vālmīkivyāsamukhyāś ca ye prakhyātāḥ kavīśvarāḥ 
tadabhiprāyabāhyo 'yaṃ nāsmābhir darśito nayaḥ iti DhvA 
vivakṣite rase labdhapratiṣṭhe tu virodhinām 
bādhyānām aṅgabhāvaṃ vā prāptānām uktir acchalā  DhvK 
svasāmagryā labdhaparipoṣe tu vivakṣite rase virodhināṃ virodhirasāṅgānāṃ bādhyānām aṅgabhāvaṃ vā prāptānāṃ satām uktir adoṣā 
bādhyatvaṃ hi virodhināṃ śakyābhibhavatve sati nānyathā 
tathā ca teṣām uktiḥ prastutarasaparipoṣāyaiva sampadyate 
aṅgabhāvaṃ prāptānāṃ ca teṣāṃ virodhitvam eva nivartate 
aṅgabhāvaprāptir hi teṣāṃ svābhāvikī samāropakṛtā vā 
tatra yeṣāṃ naisargikī teṣāṃ tāvad uktāv avirodha eva 
yathā vipralambhaśṛṅgāre tadaṅgānāṃ vyādhyādīnāṃ teṣāṃ ca tadaṅgānām evādoṣo nātadaṅgānām 
tadaṅgatve ca sambhavaty api maraṇasyopanyāso na jyāyān 
āśrayavicchede rasasyātyantavicchedaprāpteḥ 
karuṇasya tu tathāvidhe viṣaye paripoṣo bhaviṣyatīti cet na 
yasyāprastutatvāt prastutasya ca vicchedāt 
yatra tu karuṇarasasyaiva kāvyārthatvaṃ tatrāvirodhaḥ 
śṛṅgāre vā maraṇasyādīrghakālapratyāpattisambhave kadācid upanibandho nātyantavirodhī 
dīrghakālapratyāpattau tu tasyāntarā pravāhaviccheda evety evaṃvidhetivṛttopanibandhanaṃ rasabandhapradhānena kavinā parihartavyam 
tatra labdhapratiṣṭhe tu vivakṣite rase virodhirasāṅgānāṃ bādhyatvenoktāv adoṣo yathā
kvākaryaṃ śaśalakṣmaṇaḥ kva ca kulaṃ bhūyo 'pi dṛśyeta sā
doṣāṇāṃ praśamāya me śrutam aho kope 'pi kāntaṃ mukham 
kiṃ vakṣyanty apakalmaṣāḥ kṛtadhiyaḥ svapne 'pi sā durlabhā
cetaḥ svāsthyam upaihi kaḥ khalu yuvā dhanyo 'dharaṃ pāsyati 
yathā vā puṇḍarīkasya mahāśvetāṃ prati pravṛttanirbharānurāgasya dvitīyamunikumāropadeśavarṇane 
svābhāvikyām aṅgabhāvaprāptāv adoṣo yathā
bhramim aratim alasahṛdayatāṃ
pralayaṃ mūrcchāṃ tamaḥ śarīrasādam 
maraṇaṃ ca jaladabhujagajaṃ
prasahya kurute viṣaṃ viyoginīnām ity ādau 
samāropitāyām apy avirodho yathāpāṇḍukṣāmam ity ādau 
 iyaṃ cāṅgabhāvaprāptir anyā yadādhikārikatvāt pradhāna ekasmin vākyārthe rasayor bhāvayor vā parasparavirodhinor dvayor aṅgabhāvagamanaṃ  
tasyām api na doṣaḥ  
yathoktaṃ kṣipto hāstāvalagnaḥ ity ādau 
kathaṃ tatrāvirodha iti cet
dvayor api tayor anyaparatvena vyavasthānāt 
anyaparatve 'pi virodhinoḥ kathaṃ virodhanivṛttir iti cet
ucyatevidhau viruddhasamāveśasya duṣṭatvaṃ nānuvāde  yathā
ehi gaccha patottiṣṭha vada maunaṃ samācara 
evam āśāgrahagrastaiḥ krīḍanti dhanino 'rthibhiḥ ity ādau 
atra hi vidhipratiṣedhayor anūdyamānatvena samāveśe na virodhas tathehāpi bhaviṣyati 
śloke hy asminn īrṣyāvipralambhaśṛṅgārakaruṇavastunor na vidhīyamānatvam 
tripuraripuprabhāvātiśayasya vākyārthatvāt tadaṅgatvena ca tayor vyavasthānāt 
na ca raseṣu vidhyanuvādavyavahāro nāstīti śakyaṃ vaktum
teṣāṃ vākyārthatvenābhyupagamāt 
vākyārthasya vācyasya ca yau vidhyanuvādau tau tadākṣiptānāṃ rasānāṃ kena vāryate 
yair vā sākṣātkāvyārthatā rasādīnāṃ nābhyupagamyate
tais teṣāṃ tannimittatā tāvad avaśyam abhyupagantavyā 
tathāpy atra śloke na virodhaḥ 
yasmād anūdyamānāṅganimittobhayarasavastusahakāriṇo vidhīyamānāṃśād bhāvaviśeṣapratītir utpadyate tataś ca na kaścid virodhaḥ 
dṛśyate hi viruddhobhayasahakāriṇaḥ kāraṇāt kāryaviśeṣotpattiḥ 
viruddhaphalotpādanahetutvaṃ hi yugapad ekasya kāraṇasya viruddhaṃ na tu viruddhobhayasahakāritvam 
evaṃvidhaviruddhapadārthaviṣayaḥ katham abhinayaḥ prayoktavya iti cet
anūdyamānaivaṃvidhavācyaviṣaye yā vārtā sātrāpi bhaviṣyati 
evaṃvidhyanuvādanayāśrayeṇātra śloke parihṛtas tāvad virodhaḥ 
kiṃ ca nāyakasyābhinandanīyodayasya kasyacit prabhāvātiśayavarṇane tatpratipakṣāṇāṃ
yaḥ karuṇo rasaḥ sa parīkṣakāṇāṃ na vaiklavyam ādadhāti pratyuta prītyatiśayanimittatāṃ
pratipadyata ity atas tasya kuṇṭhaśaktikatvāt tadvirodhavidhāyino na kaścid doṣaḥ 
tasmād vākyārthībhūtasya rasasya bhāvasya vā virodhī rasavirodhīti vaktuṃ nyāyyaḥ
na tv aṅgabhūtasya kasyacit 
 athavā vākyārthībhūtasyāpi kasyacit karuṇarasaviṣayasya tādṛśena śṛṅgāravastunā bhaṅgiviśeṣāśrayeṇa saṃyojanaṃ rasaparipoṣāyaiva jāyate 
 yataḥ prakṛtimadhurāḥ padārthāḥ śocanīyatāṃ prāptāḥ prāgavasthābhāvibhiḥ saṃsmaryamāṇair vilāsair adhikataraṃ śokāveśam upajanayanti  yathā 
ayaṃ sa raśanotkarṣī pīnastanavimardanaḥ 
nābhyūrujaghanasparśī nīvīvisraṃsanaḥ karaḥ ity ādau 
tad atra tripurayuvatīnāṃ śāmbhavaḥ śarāgnir ārdrāparādhaḥ kāmī yathā vyavaharati sma 
tathā vyavahṛtavān ity anenāpi prakāreṇāsty eva nirvirodhatvam 
tasmād yathā yathā nirūpyate tathā tathātra doṣābhāvaḥ  itthaṃ ca
krāmantyaḥ kṣatakomalāṅguligaladraktaiḥ sadarbhāḥ sthalīḥ
pādaiḥ pātitayāvakair iva patadbāṣpāmbudhautānanāḥ 
bhītā bhartṛkarāvalambitakarās tvadvairinātho 'dhunā
dāvāgniṃ parito bhramanti punar apy udyadvivāhā iva 
ity evam ādīnāṃ sarveṣām eva nirvirodhatvam avagantavyam 
evaṃ tāvad rasādīnāṃ virodhirasādibhiḥ samāveśāsamāveśayor viṣayavibhāgo darśitaḥ  DhvA 
idānīṃ teṣām ekaprabandhaviniveśane nyāyyo yaḥ kramas taṃ pratipādayitum ucyate
prasiddhe 'pi prabandhānāṃ nānārasanibandhane 
eko raso 'ṅgīkartavyas teṣām utkarṣam icchatā  DhvK 
prabandheṣu mahākāvyādiṣu nāṭakādiṣu vā viprakīrṇatayāṅgāṅgibhāvena bahavo rasā
upanibadhyanta ity atra prasiddhau satyām api yaḥ prabandhānāṃ chāyātiśayayogam
icchati tena teṣāṃ rasānām anyatamaḥ kaścid vivakṣito raso 'ṅgitvena viniveśayitavya
ity ayaṃ yuktataro mārgaḥ  DhvA 
nanu rasāntareṣu bahuṣu prāptaparipoṣeṣu satsu katham ekasyāṅgitā na virudhyata ity āśaṅkyedam ucyate
rasāntarasamāveśaḥ prastutasya rasasya yaḥ 
nopahanty aṅgitāṃ so 'sya sthāyitvenāvabhāsinaḥ  DhvK 
prabandheṣu prathamataraṃ prastutaḥ san punaḥ punar anusandhīyamānatvena sthāyī yo
rasas tasya sakalabandhavyāpino rasāntarair antarālavartibhiḥ samāveśo yaḥ sa
nāṅgitām upahanti  DhvA 
etad evopapādayitum ucyate
kāryam ekaṃ yathā vyāpi prabandhasya vidhīyate 
tathā rasasyāpi vidhau virodho naiva vidyate  DhvK 
sandhyādimayasya prabandhaśarīrasya yathā kāryam ekam anuyāyi vyāpakaṃ kalpyate na ca tatkāryāntarair na saṅkīryate
na ca taiḥ saṅkīryamāṇasyāpi tasya prādhānyam apacīyate
tathaiva rasasyāpy ekasya sanniveśe kriyamāṇe virodho na kaścit 
pratyuta pratyuditavivekānām anusandhānavatāṃ sacetasāṃ tathāvidhe viṣaye prahlādātiśayaḥ pravartate  DhvA 
nanu yeṣāṃ rasānāṃ parasparāvirodhaḥ yathāvīraśṛṅgārayoḥ śṛṅgārahāsyayo raudraśṛṅgārayor
vīrādbhutayor vīraraudrayo raudrakaruṇayoḥ śṛṅgārādbhutayor vā tatra bhavatv aṅgāṅgibhāvaḥ 
teṣāṃ tu sa kathaṃ bhaved yeṣāṃ parasparaṃ bādhyabādhakabhāvaḥ 
yathāśṛṅgārabībhatsayor vīrabhayānakayoḥ śāntaraudrayoḥ śantaśṛṅgārayor vā ity āśaṅkyedam ucyate
avirodhī virodhī vā raso 'ṅgini rasāntare 
paripoṣaṃ na netavyas tathā syād avirodhitā  DhvK 
aṅgini rasāntare śṛṅgārādau prabandhavyaṅgye sati avirodhī virodhī vā rasaḥ paripoṣaṃ na netavyaḥ 
tatrāvirodhino rasasyāṅgirasāpekṣayāty antam ādhikyaṃ na kartavyam ity ayaṃ prathamaḥ paripoṣaparihāraḥ 
utkarṣasāmye 'pi tayor virodhāsambhavāt  yathā
ekato roditi priyā anyataḥ samaratūryanirghoṣaḥ 
snehena raṇarasena ca bhaṭasya dolāyitaṃ hṛdayam 
yathā vā
kaṇṭhāc chitvākṣamālāvalayam iva kare hāram āvartayantī
kṛtvā paryaṅkabandhaṃ viṣadharapatinā mekhalāyā guṇena 
mithyāmantrābhijāpasphuradadharapuṭavyañjitāvyaktahāsā
devī sandhyābhyasūyā hasitapaśupatis tatra dṛṣṭā tu vo 'vyāt ity atra 
aṅgirasaviruddhānāṃ vyabhicāriṇāṃ prācuryeṇāniveśanam
niveśane vā kṣipram evāṅgirasavyabhicāryanuvṛttir iti dvitīyaḥ 
aṅgatvena punaḥ punaḥ pratyavekṣā paripoṣaṃ nīyamānasyāpy aṅgabhūtasya rasasyeti tṛtīyaḥ 
anayā diśānye 'pi prakārā utprekṣaṇīyāḥ 
virodhinas tu rasasyāṅgirasāpekṣayā kasyacin nyūnatā sampādanīyā 
yathā śānte 'ṅgini śṛṅgārasya śṛṅgāre vā śāntasya 
paripoṣarahitasya rasasya kathaṃ rasatvam iti cetuktam atrāṅgirasāpekṣayeti 
aṅgino hi rasasya yāvān paripoṣas tāvāṃs tasya na kartavyaḥ
svatas tu sambhavī paripoṣaḥ kena vāryate 
etac cāpekṣikaṃ prakarṣayogitvam ekasya rasasya bahuraseṣu prabandheṣu rasānām
aṅgāṅgibhāvam anabhyupagacchatāpy aśakyapratikṣepam ity anena prakāreṇāvirodhināṃ
virodhināṃ ca rasānām aṅgāṅgibhāvena samāveśe prabandheṣu syād avirodhaḥ 
etac ca sarvaṃ yeṣāṃ raso rasāntarasya vyabhicārī bhavati iti darśanaṃ tanmatenocyate 
matāntare 'pi rasānāṃ sthāyino bhāvā upacārād rasaśabdenoktās teṣām aṅgatvaṃ nirvirodham eva  DhvA 
 evam avirodhināṃ virodhināṃ ca prabandhasthenāṅginā rasena samāveśe sādhāraṇam avirodhopāyaṃ pratipādyedānīṃ virodhiviṣayam eva taṃ pratipādayitum  
idam ucyate 
viruddhaikāśrayo yas tu virodhī sthāyino bhavet 
sa vibhinnāśrayaḥ kāryas tasya poṣe 'py adoṣatā  DhvK 
ekādhikaraṇy avirodhī nairantaryavirodhī ceti dvividho virodhī 
tatra prabandhasthena sthāyināṅginā rasenaucityāpekṣayā viruddhaikāśrayo yo virodhī yathā vīreṇa bhayānakaḥ sa vibhinnāśrayaḥ kāryaḥ 
tasya vīrasya ya āśrayaḥ kathānāyakas tadvipakṣaviṣaye sanniveśayitavyaḥ 
tathā sati ca tasya virodhino 'pi yaḥ paripoṣaḥ sa nirdoṣaḥ 
vipakṣaviṣaye hi bhayātiśayavarṇane nāyakasya nayaparākramādisampat sutarām uddyotitā bhavati 
etac ca madīye 'rjunacarite 'rjunasya pātālāvataraṇaprasaṅge vaiśadyena pradarśitam 
evam aikādhikaraṇyavirodhinaḥ prabandhasthena sthāyinā rasenāṅgabhāvagamane nirvirodhatvaṃ yathā tathā tad darśitam 
dvitīyasya tu tat pratipādayitum ucyate
ekāśrayatve nirdoṣo nairantarye virodhavān 
rasāntaravyavadhinā raso vyaṅgyaḥ sumedhasā  DhvK 
yaḥ punar ekādhikaraṇatve nirvirodho nairantarye tu virodhī sa rasāntaravyavadhānena prabandhe niveśayitavyaḥ 
yathā śāntaśṛṅgārau nāgānande niveśitau 
śāntaś ca tṛṣṇākṣayasukhasya yaḥ paripoṣas tallakṣaṇo rasaḥ pratīyata eva 
tathā coktam
yac ca kāmasukhaṃ loke yac ca divyaṃ mahat sukham 
tṛṣṇākṣayasukhasyaite nārhataḥ ṣoḍaśīṃ kalām 
yadi nāma sarvajanānubhavagocaratā tasya nāsti naitāvatāsāv alokasāmānyamahānubhāvacittavṛttiviśeṣaḥ pratikṣeptuṃ śakyaḥ 
na ca vīre tasyāntarbhāvaḥ kartuṃ yuktaḥ 
tasyābhimānamayatvena vyavasthāpanāt 
asya cāhaṅkārapraśamaikarūpatayā sthiteḥ 
tayoś caivaṃvidhaviśeṣasadbhāve 'pi yady aikyaṃ parikalpyate tad vīraraudrayor api tathā prasaṅgaḥ 
dayāvīrādīnāṃ ca cittavṛttiviśeṣāṇāṃ sarvākāram ahaṅkārarahitatvena śāntarasaprabhedatvam
itarathā tu vīraprabhedatvam iti vyavasthāpyamāne na kaścid virodhaḥ 
tad evam asti śānto rasaḥ 
tasya cāviruddharasavyavadhānena prabandhe virodhirasasamāveśe saty api nirvirodhatvam 
yathā pradarśite viṣaye  DhvA 
etad eva sthirīkartum idam ucyate
rasāntarāntaritayor ekavākyasthayor api 
nivartate hi rasayoḥ samāveśe virodhitā  DhvK 
rasāntaravyavahitayor ekaprabandhasthayor virodhitā nivartata ity atra na kācid bhrāntiḥ 
yasmād ekavākyasthayor api rasayor uktayā nītyā viruddhatā nivartate  yathā
bhūreṇudigdhān navapārijāta
mālārajovāsitabāhumadhyāḥ 
gāḍhaṃ śivābhiḥ parirabhyamāṇān
surāṅganāśliṣṭabhujān tarālāḥ 
saśoṇitaiḥ kravyabhujāṃ sphuradbhiḥ
pakṣaiḥ khagānām u pavījyamānān 
saṃvījitāś candanavārisekaiḥ
sugandhibhiḥ kalpalatādukūlaiḥ 
vimānaparyaṅkatale niṣaṇṇāḥ
kutūhalāviṣṭatayā tadānīm 
nirdiśyamānāṃ lalanāṅgulībhir
vīrāḥ svadehān patitān apaśyan ity ādau 
atra hi śṛṅgārabībhatsayos tadaṅgayor vā vīrarasavyavadhānena samāveśo na virodhī 
virodham avirodhaṃ ca sarvatretthaṃ nirūpayet 
viśeṣatas tu śṛṅgāre sukumāratamā hy asau  DhvK 
yathoktalakṣaṇānusāreṇa virodhāvirodhau sarveṣu raseṣu prabandhe 'nyatra ca nirūpayet sahṛdayaḥ
viśeṣatas tu śṛṅgāre 
 sa hi ratiparipoṣātmakatvād rateś ca svalpenāpi nimittena bhaṅgasambhavāt sukumāratamaḥ sarvebhyo rasebhyo manāg api virodhisamāveśaṃ na  
sahate  
avadhānātiśayavān rase tatraiva satkaviḥ 
bhavet tasmin pramādo hi jhaṭity evopalakṣyate  DhvK 
tatraiva ca rase sarvebhyo 'pi rasebhyaḥ saukumāryātiśayayogini kavir avadhānavān prayatnavān syāt 
tatra hi pramādyatas tasya sahṛdayamadhye kṣipram evāvajñānaviṣayatā bhavati 
śṛṅgāraraso hi saṃsāriṇāṃ niyamenānubhavaviṣayatvāt sarvarasebhyaḥ kamanīyatayā pradhānabhūtaḥ 
evaṃ ca sati
vineyān unmukhīkartuṃ kāvyaśobhārtham eva vā 
tadviruddharasasparśas tadaṅgānāṃ na duṣyati  DhvK 
 śṛṅgāraviruddharasasparśaḥ śṛṅgārāṅgānāṃ yaḥ sa na kevalam avirodhalakṣaṇayoge sati na duṣyati yāvad vineyān unmukhīkartuṃ kāvyaśobhārtham  
eva vā kriyamāṇo na duṣyati  
śṛṅgārarasāṅgair unmukhīkṛtāḥ santo hi vineyāḥ sukhaṃ vinayopadeśān gṛhṇanti 
sadācāropadeśarūpā hi nāṭakādigoṣṭhī vineyajanahitārtham eva munibhir avatāritā 
 kiṃ ca śṛṅgārasya sakalajanamanoharābhirāmatvāt tadaṅgasamāveśaḥ kāvye śobhātiśayaṃ puṣyatīty anenāpi prakāreṇa virodhini rase śṛṅgārāṅgasamāveśo  
na virodhī  
tataś ca
satyaṃ manoramā rāmāḥ satyaṃ ramyā vibhūtayaḥ 
kiṃ tu mattāṅganāpāṅgabhaṅgalolaṃ hi jīvitam 
ity ādiṣu nāsti rasavirodhadoṣaḥ 
vijñāyetthaṃ rasādīnām avirodhavirodhayoḥ 
viṣayaṃ sukaviḥ kāvyaṃ kurvan muhyati na kvacit  DhvK 
ittham anenānantaroktena prakāreṇa rasādīnāṃ rasabhāvatadābhāsānāṃ parasparaṃ
virodhasyāvirodhasya ca viṣayaṃ vijñāya sukaviḥ kāvyaviṣaye pratibhātiśayayuktaḥ
kāvyaṃ kurvan na kvacin muhyati 
evaṃ rasādiṣu virodhāvirodhanirūpaṇasyopayogitvaṃ pratipādya vyañjakavācyavācakanirūpaṇasyāpi tadviṣayasya tat pratipādyate
vācyānāṃ vācakānāṃ ca yad aucityena yojanam 
rasādiviṣayeṇaitat karma mukhyaṃ mahākaveḥ  DhvK 
vācyānām itivṛttaviśeṣāṇāṃ vācakānāṃ ca tadviṣayāṇāṃ rasādiviṣayeṇaucityena yad yojanam etan mahākaver mukhyaṃ karma 
 ayam eva hi mahākaver mukhyo vyāpāro yad rasādīnām eva mukhyatayā kāvyārthīkṛtya tadvyaktyanuguṇatvena śabdānām arthānāṃ copanibandhanam 
etac ca rasāditātparyeṇa kāvyanibandhanaṃ bharatādāvapi suprasiddham eveti pratipādayitum āha
rasādyanuguṇatvena vyavahāro 'rthaśabdayoḥ 
aucityavānyastā etā vṛttayo dvividhāḥ sthitāḥ  DhvK 
vyavahāro hi vṛttir ity ucyate 
tatra rasānuguṇa aucityavān vācyāśrayo yo vyavahāras tā etāḥ kaiśikyādyā vṛttayaḥ 
vācakāśrayāś copanāgarikādyāḥ 
vṛttayo hi rasāditātparyeṇa saṃniveśitāḥ kām api nāṭyasya kāvyasya ca chāyām āvahanti 
rasādayo hi dvayor api tayor jīvabhūtāḥ 
itivṛttādi tu śarīrabhūtam eva 
atra kecid āhuḥguṇaguṇivyavahāro rasādīnām itivṛttādibhiḥ saha yuktaḥ
na tu jīvaśarīravyavahāraḥ 
rasādimayaṃ hi vācyaṃ pratibhāsate na tu rasādibhiḥ pṛthagbhūtam iti 
atrocyateyadi rasādimayam eva vācyaṃ yathā gauratvamayaṃ śarīram 
 evaṃ sati yathā śarīre pratibhāsamāne niyamenaiva gauratvaṃ pratibhāsate sarvasya tathā vācyena sahaiva rasādayo 'pi sahṛdayasyāsahṛdayasya  
ca pratibhāseran  
na caivam tathā caitat pratipāditam eva prathamoddyote 
syān matam  ratnānām iva jātyatvaṃ pratipattṛviśeṣataḥ saṃvedyaṃ vācyānāṃ rasādirūpatvam iti 
naivam 
 yato yathā jātyatvena pratibhāsamāne ratne ratnasvarūpānatiriktatvam eva tasya lakṣyate tathā rasādīnām api vibhāvānubhāvādirūpavācyāvyatiriktatvam  
eva lakṣyeta  
na caivam na hi vibhāvānubhāvavyabhicāriṇa eva rasā iti kasyacid avagamaḥ 
ata eva ca vibhāvādipratītyavinābhāvinī rasādīnāṃ pratītir iti tatpratītyoḥ kāryakāraṇabhāvena vyavasthānāt kramo 'vaśyambhāvī 
sa tu lāghavān na prakāśyate ity alakṣyakramā eva santo vyaṅgyā rasādayaḥ ity uktam 
nanu śabda eva prakaraṇādyavacchinno vācyavyaṅgyayoḥ samam eva pratītim upajanayatīti kiṃ tatra kramakalpanayā 
na hi śabdasya vācyapratītiparāmarśa eva vyañjakatve nibandhanam 
tathā hi gītādiśabdebhyo 'pi rasābhivyaktir asti 
na ca teṣām antarā vācyaparāmarśaḥ 
atrāpi brūmaḥprakaraṇādyavacchedena vyañjakatvaṃ śabdānām ity anumatam evaitad asmākam 
kiṃ tu tadvyañjakatvaṃ teṣāṃ kadācit svarūpaviśeṣanibandhanaṃ kadācid vācakaśaktinibandhanam 
 tatra yeṣāṃ vācakaśaktinibandhanaṃ teṣāṃ yadi vācyapratītim antareṇaiva svarūpapratītyā niṣpannaṃ tad bhaven na tarhi vācakaśaktinibandhanam 
atha tannibandhanaṃ tanniyamenaiva vācyavācakabhāvapratītyuttarakālatvaṃ vyaṅgyapratīteḥ prāptam eva 
sa tu kramo yadi lāghavān na lakṣyate tat kiṃ kriyate 
yadi ca vācyapratītim antareṇaiva prakaraṇādyavacchinnaśabdamātrasādhyā rasādipratītiḥ
syāt tadanavadhāritaprakaraṇānāṃ vācyavācakabhāve ca svayam avyutpannānāṃ pratipattṝṇāṃ
kāvyamātraśravaṇād evāsau bhavet 
sahabhāve ca vācyapratīter anupayogaḥ
upayoge vā na sahabhāvaḥ 
 yeṣām api svarūpaviśeṣapratītinimittaṃ vyañjakatvaṃ yathā gītādiśabdānāṃ teṣām api svarūpapratīter vyaṅgyapratīteś ca niyamabhāvī kramaḥ 
 tat tu śabdasya kriyāpaurvāparyam ananyasādhyatatphalaghaṭanāsv āśubhāvinīṣu vācyenāvirodhiny abhidheyāntaravilakṣaṇe rasādau na pratīyate 
kvacit tu lakṣyata eva 
yathānuraṇanarūpavyaṅgyapratītiṣu 
tatrāpi katham iti ced ucyatearthaśaktimūlānuraṇanarūpavyaṅgye dhvanau tāvad
abhidheyasya tatsāmarthyākṣiptasya cārthasyābhidheyāntaravilakṣaṇatayātyantavilakṣaṇe
ye pratītī tayor aśakyanihnavo nimittanimittibhāva iti sphuṭam eva tatra paurvāparyam 
yathā prathamoddyote pratīyamānārthasiddhyartham udāhṛtāsu gāthāsu 
tathāvidhe ca viṣaye vācyavyaṅgyayor atyantavilakṣaṇatvād yaiva ekasya pratītiḥ saivetarasyeti na śakyate vaktum 
śabdaśaktimūlānuraṇanarūpavyaṅgye tu dhvanaugāvo vaḥ pāvanānāṃ paramaparimitāṃ
prītim utpādayantu ity ādāv arthadvayapratītau śābdyām arthadvayasyopamānopameyabhāvapratītir
upamāvācakapadavirahe saty arthasāmarthyād ākṣipteti
tatrāpi sulakṣam abhidheyavyaṅgyālaṅkārapratītyoḥ paurvāparyam 
padaprakāśaśabdaśaktimūlānuraṇanarūpavyaṅgye 'pi dhvanau viśeṣaṇapadasyobhayārthasambandhayogyasya
yojakaṃ padam antareṇa yojanam aśābdam apy arthād avasthitam ity atrāpi pūrvavad
abhidheyatatsāmarthyākṣiptālaṅkāramātrapratītyoḥ susthitam eva paurvāparyam 
ārthy api ca pratipattis tathāvidhe viṣaye ubhayārthasambandhayogyaśabdasāmarthyaprasāviteti śabdaśaktimūlā kalpyate 
avivakṣitavācyasya tu dhvaneḥ prasiddhasvaviṣayavaimukhyapratītipūrvakam evārthāntaraprakāśanam iti niyamabhāvī kramaḥ 
tatrāvivakṣitavācyatvād eva vācyena saha vyaṅgyasya kramapratītivicāro na kṛtaḥ 
tasmād abhidhānābhidheyapratītyor iva vācyavyaṅgyapratītyor nimittanimittibhāvān niyamabhāvī kramaḥ 
sa tūktayuktyā kvacil lakṣyate kvacin na lakṣyate 
tad evaṃ vyañjakamukhena dhvaniprakāreṣu nirūpiteṣu kaścid brūyātkim idaṃ vyañjakatvaṃ nāma vyaṅgyārthaprakāśanam
na hi vyañjakatvam 
tad vyaṅgyatvaṃ cārthasya vyañjakasiddhyadhīnaṃ vyaṅgyatvam 
vyaṅgyāpekṣayā ca vyañjakatvasiddhir ity anyonyasaṃśrayād avyavasthānam 
nanu vācyavyatiriktasya vyaṅgyasya siddhiḥ prāg eva pratipāditā tatsiddhyadhīnā ca vyañjakasiddhir iti kaḥ paryanuyogāvasaraḥ 
satyam evaitat 
prāguktayuktibhir vācyavyatiriktasya vastunaḥ siddhiḥ kṛtā
sa tv artho vyaṅgyatayaiva kasmād vyapadiśyate yatra ca prādhānyenānavasthānaṃ tatra vācyatayaivāsau vyapadeṣṭuṃ yuktaḥ
tatparatvād vākyasya 
ataś ca tatprakāśino vākyasya vācakatvam eva vyāpāraḥ 
kiṃ tasya vyāpārāntarakalpanayā 
tasmāt tātparyaviṣayo yo 'rthaḥ sa tāvan mukhyatayā vācyaḥ 
yā tv antarā tathāvidhe viṣaye vācyāntarapratītiḥ sā tatpratīter upāyamātraṃ padārthapratītiriva vākyārthapratīteḥ 
 atrocyateyatra śabdaḥ svārtham abhidadhāno 'rthāntaram avagamayati tatra yat tasya svārthābhidhāyitvaṃ yac ca tadarthāntarāvagamahetutvaṃ  
tayor aviśeṣo viśeṣo vā  
na tāvad aviśeṣaḥ
yasmāt tau dvau vyāpārau bhinnaviṣayau bhinnarūpau ca pratīyete eva 
tathā hi vācakatvalakṣaṇo vyāpāraḥ śabdasya svārthaviṣayaḥ gamakatvalakṣaṇas tv arthāntaraviṣayaḥ 
na ca svaparavyavahāro vācyavyaṅgyayor apahnotuṃ śakyaḥ
ekasya sambandhitvena pratīter aparasya sambandhisambandhitvena 
vācyo hy arthaḥ sākṣācchabdasya sambandhī taditaras tv abhidheyasāmarthyākṣiptaḥ sambandhisambandhī 
yadi ca svasambandhitvaṃ sākṣāt tasya syāt tadārthāntaratvavyavahāra eva na syāt 
tasmād viṣayabhedas tāvat tayor vyāpārayoḥ suprasiddhaḥ 
rūpabhedo 'pi prasiddha eva 
na hi yaivābhidhānaśaktiḥ saivāvagamanaśaktiḥ 
avācakasyāpi gītaśabdāde rasādilakṣaṇārthāvagamadarśanāt 
aśabdasyāpi ceṣṭāder arthaviśeṣaprakāśanaprasiddheḥ 
tathā hi vrīḍāyogān natavadanayā ity ādiśloke ceṣṭāviśeṣaḥ sukavinārthaprakāśanahetuḥ pradarśita eva 
tasmād bhinnaviṣayatvādbhinnarūpatvāc ca svārthābhidhāyitvam arthāntarāvagamahetutvaṃ ca śabdasya yat tayoḥ spaṣṭa eva bhedaḥ 
viśeṣaś cen na tarhīdānīm avagamanasyābhidheyasāmarthyākṣiptasyārthāntarasya vācyatvavyapadeśyatā 
śabdavyāpāragocaratvaṃ tu tasyāsmābhir iṣyata eva
tat tu vyaṅgyatvenaiva na vācyatvena 
 prasiddhābhidhānāntarasambandhayogyatvena ca tasyārthāntarasya pratīteḥ śabdāntareṇa svārthābhidhāyinā yadviṣayīkaraṇaṃ tatra prakāśanoktir  
eva yuktā  
na ca padārthavākyārthanyāyo vācyavyaṅgyayoḥ 
yataḥ padārthapratītir asatyaiveti kaiścid vidvadbhir āsthitam 
yair apy asatyatvam asyā nābhyupeyate tair vākyārthapadārthayor ghaṭatadupādānakāraṇanyāyo 'bhyupagantavyaḥ 
yathā hi ghaṭe niṣpanne tadupādānakāraṇānāṃ na pṛthagupalambhas tathaiva vākye
tadarthe vā pratīte padatadarthānāṃ teṣāṃ tadā vibhaktatayopalambhe vākyārthabuddhir eva dūrībhavet 
na tv eṣa vācyavyaṅgyayor nyāyaḥ
na hi vyaṅgye pratīyamāne vācyabuddhir dūrībhavati
vācyāvabhāsāvinābhāvena tasya prakāśanāt 
tasmād ghaṭapradīpanyāyas tayoḥ
yathaiva hi pradīpadvāreṇa ghaṭapratītāv utpannāyāṃ na pradīpaprakāśo nivartate tadvyaṅgyapratītau vācyāvabhāsaḥ 
yat tu prathamoddyote yathā padārthadvāreṇa 
ity ādyuktaṃ tadupāyatvamātrāt sāmyavivakṣayā 
nanv evaṃ yugapadarthadvayayogitvaṃ vākyasya prāptaṃ tadbhāve ca tasya vākyataiva vighaṭate
tasyā aikārthyalakṣaṇatvāt 
naiṣa doṣaḥ 
guṇapradhānabhāvena tayor vyavasthānāt 
vyaṅgyasya hi kvacit prādhānyaṃ vācyasyopasarjanabhāvaḥ kvacid vācyasya prādhānyam aparasya guṇabhāvaḥ 
tatra vyaṅgyaprādhānye dhvanir ity uktam eva 
vācyaprādhānye tu prakārāntaraṃ nirdekṣyate 
tasmāt sthitam etatvyaṅgyaparatve 'pi kāvyasya na vyaṅgyasyābhidheyatvam api tu vyaṅgyatvam eva 
kiṃ ca vyaṅgyasya prādhānyenāvivakṣāyāṃ vācyatvaṃ tāvad bhavadbhir nābhyupagantavyam atatparatvāc chabdasya 
tad asti tāvad vyaṅgyaḥ śabdānāṃ kaścid viṣaya iti 
yatrāpi tasya prādhānyaṃ tatrāpi kim iti tasya svarūpam apahnūyate 
evaṃ tāvad vācakatvād anyad eva vyañjakatvam 
 itaś ca vācakatvād vyañjakatvasyānyatvaṃ yad vācakatvaṃ śabdaikāśrayam itarat tu śabdāśrayam arthāśrayaṃ ca śabdārthayor dvayor api vyañjakatvasya  
pratipāditatvāt  
guṇavṛttis tūpacāreṇa lakṣaṇayā cobhayāśrayāpi bhavati 
kintu tato 'pi vyañjakatvaṃ svarūpato viṣayataś ca bhidyate 
rūpabhedas tāvad ayamyad amukhyatayā vyāpāro guṇavṛttiḥ prasiddhā 
vyañjakatvaṃ tu mukhyatayaiva śabdasya vyāpāraḥ 
na hy arthād vyaṅgyatrayapratītir yā tasyā amukhyatvaṃ manāg api lakṣyate 
ayaṃ cānyaḥ svarūpabhedaḥyad guṇavṛttir amukhyatvena vyavasthitaṃ vācakatvam evocyate 
vyañjakatvaṃ tu vācakatvād atyantaṃ vibhinnam eva 
etac ca pratipāditam 
ayaṃ cāparo rūpabhedo yadguṇavṛttau yadārtho 'rthāntaram upalakṣayati tadopalakṣaṇīyārthātmanā pariṇata evāsau sampadyate 
yathā gaṅgāyāṃ ghoṣaḥ ity ādau 
vyañjakatvamārge tu yadārtho 'rthāntaraṃ dyotayati tadā svarūpaṃ prakāśayann evāsāv anyasya prakāśakaḥ pratīyate pradīpavat 
yathālīlākamalapatrāṇi gaṇayāmāsa pārvatī ity ādau 
yadi ca yatrātiraskṛtasvapratītir artho 'rthāntaraṃ lakṣayati tatra lakṣaṇāvyavahāraḥ kriyate
tad evaṃ sati lakṣaṇaiva mukhyaḥ śabdavyāpāra iti prāptam 
yasmāt prāyeṇa vākyānāṃ vācyavyatiriktatātparyaviṣayārthāvabhāsitvam 
nanu tvatpakṣe 'pi yadārtho vyaṅgyatrayaṃ prakāśayati tadā śabdasya kīdṛśo vyāpāraḥ 
ucyateprakaraṇādyavacchinnaśabdavaśenaivārthasya tathāvidhaṃ vyañjakatvam iti śabdasya tatropayogaḥ katham apahnūyate 
viṣayabhedo 'pi guṇavṛttivyañjakatvayoḥ spaṣṭa eva 
yato vyañjakatvasya rasādayo 'laṅkāraviśeṣā vyaṅgyarūpāvacchinnaṃ vastu ceti trayaṃ viṣayaḥ 
tatra rasādipratītir guṇavṛttir iti na kenacid ucyate na ca śakyate vaktum 
vyaṅgyālaṅkārapratītir api tathaiva 
vastucārutvapratītaye svaśabdānabhidheyatvena yat pratipipādayitum iṣyate tad vyaṅgyam 
tac ca na sarvaṃ guṇavṛtterviṣayaḥ prasiddhyanurodhābhyām api gauṇānāṃ śabdānāṃ prayogadarśanāt 
tathoktaṃ prāk 
yadapi ca guṇavṛtter viṣayastad api ca vyañjakatvānupraveśena 
tasmād guṇavṛtter api vyañjakatvasyātyantavilakṣaṇatvam 
vācakatvaguṇavṛttivilakṣaṇasyāpi ca tasya tadubhayāśrayatvena vyavasthānam 
vyañjakatvaṃ hi kvacid vācakatvāśrayeṇa vyavatiṣṭhate
yathā vivakṣitānyaparavācye dhvanau 
kvacit tu guṇavṛttyāśrayeṇa yathā avivakṣitavācye dhvanau 
tadubhayāśrayatvapratipādanāyaiva ca dhvaneḥ prathamataraṃ dvau prabhedāv upanyastau 
tad ubhayāśritatvāc ca tadekarūpatvaṃ tasya na śakyate vaktum 
yasmān na tadvācakatvaikarūpam eva
kvacil lakṣaṇāśrayeṇa vṛtteḥ 
na ca lakṣaṇaikarūpam evānyatra vācakatvāśrayeṇa vyavasthānāt 
na cobhayadharmatvenaiva tadekaikarūpaṃ na bhavati 
yāvad vācakatvalakṣaṇādirūparahitaśabdadharmatvenāpi 
tathā hi gītadhvanīnām api vyañjakatvam asti rasādiviṣayam 
na ca teṣāṃ vācakatvaṃ lakṣaṇā vā kathañcil lakṣyate 
śabdād anyatrāpi viṣaye vyañjakatvasya darśanād vācakatvādiśabdadharmaprakāratvam ayuktaṃ vaktum 
 yadi ca vācakatvalakṣaṇādīnāṃ śabdaprakārāṇāṃ prasiddhaprakāravilakṣaṇatve 'pi vyañjakatvaṃ prakāratvena parikalpyate tac chabdasyaiva  
prakāratvena kasmān na parikalpyate  
tad evaṃ śābde vyavahāre trayaḥ prakārāḥvācakatvaṃ guṇavṛttir vyañjakatvaṃ ca 
tatra vyañjakatve yadā vyaṅgyaprādhānyaṃ tadā dhvaniḥ
tasya cāvivakṣitavācyo vivakṣitānyaparavācyaś ceti dvau prabhedāv anukrāntau prathamataraṃ tau savistaraṃ nirṇītau 
anyo brūyātnanu vivakṣitānyaparavācye dhvanau guṇavṛttitā nāstīti yad ucyate tad yuktam 
yasmād vācyavācakapratītipūrvikā yatrārthāntarapratipattis tatra kathaṃ guṇavṛttivyavahāraḥ
na hi guṇavṛttau yadā nimittena kenacid viṣayāntare śabda āropyate atyantatiraskṛtasvārthaḥ 
yathāagnir māṇavakaḥ ity ādau
yadā vā svārtham aṃśenāparityajaṃs tatsambandhadvāreṇa viṣayāntaram ākrāmati
yathā gaṅgāyāṃ ghoṣaḥ ity ādau 
tadāvivakṣitavācyatvam upapadyate 
 ata eva ca vivakṣitānyaparavācye dhvanau vācyavācakayor dvayor api svarūpapratītir arthāvagamanaṃ ca dṛśyata iti vyañjakatvavyavahāro 
svarūpaṃ prakāśayann eva parāvabhāsako vyañjaka ity ucyate
tathāvidhe viṣaye vācakatvasyaiva vyañjakatvam iti guṇavṛttivyavahāro niyamenaiva na śakyate kartum 
avivakṣitavācyas tu dhvanir guṇavṛtteḥ kathaṃ bhidyate 
tasya prabhedadvaye guṇavṛttiprabhedadvayarūpatā lakṣyata eva yataḥ 
ayam api na doṣaḥ 
yasmād avivakṣitavācyo dhvanir guṇavṛttimārgāśrayo 'pi bhavati na tu guṇavṛttirūpa eva 
guṇavṛttir hi vyañjakatvaśūnyāpi dṛśyate 
vyañjakatvaṃ ca yathoktacārutvahetuṃ vyaṅgyaṃ vinā na vyavatiṣṭhate 
guṇavṛttis tu vācyadharmāśrayeṇaiva vyaṅgyamātrāśrayeṇa cābhedopacārarūpā sambhavati
yathātīkṣṇatvād agnir māṇavakaḥ
āhlādakatvāc candra evāsyā mukham ity ādau 
yathā ca priye jane nāsti punar uktam ity ādau 
yāpi lakṣaṇarūpaguṇavṛttiḥ sāpy upalakṣaṇīyārthasaṃbandhamātrāśrayeṇa cārurūpavyaṅgyapratītiṃ vināpi sambhavaty eva
yathāmañcāḥ krośanti ity ādau viṣaye 
yatra tu sā cārurūpavyaṅgyapratītihetus tatrāpi vyañjakatvānupraveśenaiva vācakatvavat 
asambhavinā cārthena yatra vyavahāraḥ
 yathāsuvarṇapuṣpāṃ pṛthivīm ity ādau tatra cārurūpavyaṅgyapratītir eva prayojiketi tathāvidhe 'pi viṣaye guṇavṛttau satyām api dhvanivyavahāra  
eva yuktyanurodhī  
tasmād avivakṣitavācye dhvanau dvayor api prabhedayor vyañjakatvaviśeṣāviśiṣṭā
guṇavṛttir na tu tadekarūpā sahṛdayahṛdayāhlādinī pratīyamānā pratītihetutvād
viṣayāntare tadrūpaśūnyāyā darśanāt 
etac ca sarvaṃ prāk sūcitam api sphuṭatarapratītaye punar uktam 
api ca vyañjakatvalakṣaṇo yaḥ śabdārthayor dharmaḥ sa prasiddhasambandhānurodhīti na kasyacid vimativiṣayatām arhati 
 śabdārthayor hi prasiddho yaḥ sambandho vācyavācakabhāvākhyas tam anurundhāna eva vyañjakatvalakṣaṇo vyāpāraḥ sāmagryantarasambandhād  
aupādhikaḥ pravartate  
ata eva vācakatvāt tasya viśeṣaḥ 
vācakatvaṃ hi śabdaviśeṣasya niyata ātmā vyutpattikālād ārabhya tadavinābhāvena tasya prasiddhatvāt 
sa tv aniyataḥ
aupādhikatvāt 
prakaraṇādyavacchedena tasya pratīter itarathā tv apratīteḥ 
nanu yady aniyatas tat kiṃ tasya svarūpaparīkṣayā 
naiṣa doṣaḥ 
yataḥ śabdātmani tasyāniyatatvam
na tu sve viṣaye vyaṅgyalakṣaṇe 
liṅgatvanyāyaś cāsya vyañjakabhāvasya lakṣyate
yathā liṅgatvam āśrayeṣv aniyatāvabhāsam
icchādhīnatvāt 
svaviṣayāvyabhicāri ca 
tathaivedaṃ yathā darśitaṃ vyañjakatvam 
śabdātmany aniyatatvād eva ca tasya vācakatvaprakāratā na śakyā kalpayitum 
yadi hi vācakatvaprakāratā tasya bhavet tacchabdātmani niyatatāpi syād vācakatvavat 
 sa ca tathāvidha aupādhiko dharmaḥ śabdānām autpattikaśabdārthasambandhavādinā vākyatattvavidā pauruṣāpauruṣeyayor vākyayor viśeṣam abhidadhatā 
tad anabhyupagame hi tasya śabdārthasambandhanityatve saty apy apauruṣeyapauruṣeyayor vākyayor arthapratipādane nirviśeṣatvaṃ syāt 
 tadabhyupagame tu pauruṣeyāṇāṃ vākyānāṃ puruṣecchānuvidhānasamāropitaupādhikavyāpārāntarāṇāṃ saty api svābhidheyasambandhāparityāge mithyārthatāpi  
bhavet  
dṛśyate hi bhāvānām aparityaktasvasvabhāvānām api sāmagryantarasampātasampāditaupādhikavyāpārāntarāṇāṃ viruddhakriyatvam 
tathā hihimamayūkhaprabhṛtīnāṃ nirvāpitasakalajīvalokaṃ śītalatvam udvahatām
eva priyāvirahadahanadahyamānamānasair janair ālokyamānānāṃ satāṃ santāpakāritvaṃ prasiddham eva 
 tasmāt pauruṣeyāṇāṃ vākyānāṃ saty api naisargike 'rthasambandhe mithyārthatvaṃ samarthayitum icchatā vācakatvavyatiriktaṃ kiṃcid rūpam aupādhikaṃ  
vyaktam evābhidhānīyam  
tac ca vyañjakatvādṛte nānyat 
vyaṅgyaprakāśanaṃ hi vyañjakatvam 
pauruṣeyāṇi ca vākyāni prādhānyena puruṣābhiprāyam eva prakāśayanti 
sa ca vyaṅgya eva na tv abhidheyaḥ
tena sahābhidhānasya vācyavācakabhāvalakṣaṇasambandhābhāvāt 
nanv anena nyāyena sarveṣām eva laukikānāṃ vākyānāṃ dhvanivyavahāraḥ prasaktaḥ 
sarveṣām apy anena nyāyena vyañjakatvāt 
satyam etat
kiṃ tu vaktrabhiprāyaprakāśanena yad vyañjakatvaṃ tat sarveṣām eva laukikānāṃ vākyānām aviśiṣṭam 
tat tu vācakatvān na bhidyate vyaṅgyam hi tatra nāntarīyakatayā vyavasthitam 
na tu vivakṣitatvena 
yasya tu vivakṣitatvena vyaṅgyasya sthitiḥ tad vyañjakatvaṃ dhvanivyavahārasya prayojakam 
yat tv abhiprāyaviśeṣarūpaṃ vyaṅgyaṃ śabdārthābhyāṃ prakāśate tad bhavati vivakṣitaṃ tātparyeṇa prakāśyamānaṃ sat 
kintu tad eva kevalam aparimitaviṣayasya dhvanivyavahārasya na prayojakam avyāpakatvāt 
tathā darśitabhedatrayarūpaṃ tātparyeṇa dyotyamānam abhiprāyarūpam anabhiprāyarūpaṃ
ca sarvam eva dhvanivyavahārasya prayojakam iti yathoktavyañjaktvaviśeṣe dhvanilakṣaṇe
nātivyāptir na cāvyāptiḥ 
tasmād vākyatattvavidāṃ matena tāvad vyañjakatvalakṣaṇaḥ śābdo vyāpāro na virodhī pratyutānuguṇa eva lakṣyate 
 pariniścitanirapabhraṃśaśabdabrahmaṇāṃ vipaścitāṃ matam āśrityaiva pravṛtto 'yaṃ dhvanivyavahāra iti taiḥ saha kiṃ virodhāvirodhau cintyete 
 kṛtrimaśabdārthasambandhavādināṃ tu yuktividām anubhavasiddha evāyaṃ vyañjakabhāvaḥ śabdānām arthāntarāṇām ivāvirodhaś ceti na pratikṣepyapadavīm  
avatarati  
vācakatve hi tārkikāṇāṃ vipratipattayaḥ pravartantām
kim idaṃ svābhāvikaṃ śabdānām āho svit sāmayikam ity ādyāḥ 
vyañjakatve tu tatpṛṣṭhabhāvini bhāvāntarasādhāraṇe lokaprasiddha evānugamyamāne ko vimatīnām avasaraḥ 
alaukike hy arthe tārkikāṇāṃ vimatayo nikhilāḥ pravartante na tu laukike 
na hi nīlamadhurādiṣv aśeṣalokendriyagocare bādhārahite tattve parasparaṃ vipratipannā dṛśyante 
na hi bādhārahitaṃ nīlaṃ nīlam iti bruvann apareṇa pratiṣidhyate naitan nīlaṃ pītam etad iti 
 tathaiva vyañjakatvaṃ vācakānāṃ śabdānām avācakānāṃ ca gītadhvanīnām aśabdarūpāṇāṃ ca ceṣṭādīnāṃ yat sarveṣām anubhavasiddham eva tat kenāpahnūyate 
aśabdam arthaṃ ramaṇīyaṃ hi sūcayanto vyāhārās tathā vyāpārā nibaddhāś cānibaddhāś ca vidagdhapariṣatsu vividhā vibhāvyante 
tān upahāsyatām ātmanaḥ pariharan ko 'tisandadhīta sacetāḥ 
atha brūyāt
asty atisandhānāvasaraḥ vyañjakatvaṃ śabdānāṃ gamakatvaṃ tac ca liṅgatvam ataś ca
vyaṅgyapratītir liṅgipratītir eveti liṅgiliṅgabhāva eva teṣāṃ vyaṅgyavyañjakabhāvo nāparaḥ kaścit 
 ataś caitad avaśyam eva boddhavyaṃ yasmād vaktrabhiprāyāpekṣayā vyañjakatvam idānīm eva tvayā pratipāditaṃ vaktrabhiprāyaś cānumeyarūpa 
atrocyatenanv evam api yadi nāma syāt tat kiṃ naś chinnam 
vācakatvaguṇavṛttivyatirikto vyañjakatvalakṣaṇaḥ śabdavyāpāro 'stīty asmābhir abhyupagatam 
tasya caivam api na kācit kṣatiḥ 
tad dhi vyañjakatvaṃ liṅgatvam astu anyad vā 
sarvathā prasiddhaśābdaprakāravilakṣaṇatvaṃ śabdavyāpāraviṣayatvaṃ ca tasyāstīti nāsty evāvayor vivādaḥ 
na punar ayaṃ paramārtho yadvyañjakatvaṃ liṅgatvam eva sarvatra vyaṅgyapratītiś ca liṅgipratītir eveti 
yad api svapakṣasiddhaye 'smaduktam anūditaṃ tvayā vaktrabhiprāyasya vyaṅgyatvenābhyupagamāt
tatprakāśane śabdānāṃ liṅgatvam eveti tad etad yathāsmābhir abhihitaṃ tad vibhajyaṃ
pratipādyate śrūyatāmdvividho viṣayaḥ śabdānāṃ
anumeyaḥ pratipādyaś ca 
tatrānumeyo vivakṣālakṣaṇaḥ 
vivakṣā ca śabdasvarūpaprakāśanecchā śabdenārthaprakāśanecchā ceti dviprakārā 
tatrādyā na śābdavyavahārāṅgam 
sā hi prāṇitvamātrapratipattiphalā 
dvitīyā tu śabdaviśeṣāvadhāraṇāvasitavyavahitāpi śabdakaraṇavyavahāranibandhanam 
te tu dve apy anumeyo viṣayaḥ śabdānām 
pratipādyas tu prayoktur arthapratipādanasamīhāviṣayīkṛto 'rthaḥ 
sa ca dvividhaḥvācyo vyaṅgyaś ca 
prayoktā hi kadācit svaśabdenārthaṃ prakāśayituṃ samīhate kadācit svaśabdānabhidheyatvena prayojanāpekṣayā kayācit 
sa tu dvividho 'pi pratipādyo viṣayaḥ śabdānāṃ na liṅgitayā svarūpeṇa prakāśate
api tu kṛtrimeṇākṛtrimeṇa vā sambandhāntareṇa 
vivakṣāviṣayatvaṃ hi tasyārthasya śabdair liṅgitayā pratīyate na tu svarūpam 
 yadi hi liṅgitayā tatra śabdānāṃ vyāpāraḥ syāt tac chabdārthe samyaṅ mithyātvādi vivādā eva na pravarteran dhūmādiliṅgānumitānumeyāntaravat 
vyaṅgyaś cārtho vācyasāmarthyākṣiptatayā vācyavac chabdasya sambandhī bhavaty eva 
sākṣādasākṣādbhāvo hi sambandhasyāprayojakaḥ 
vācyavācakabhāvāśrayatvaṃ ca vyañjakatvasya prāg eva darśitam 
tasmād vaktrabhiprāyarūpa eva vyaṅgye liṅgatayā śabdānāṃ vyāpāraḥ 
tadviṣayīkṛte tu pratipādyatayā 
pratīyamāne tasminn abhiprāyarūpe 'nabhiprāyarūpe ca vācakatve naiva vyāpāraḥ sambandhāntareṇa vā 
na tāvad vācakatvena yathoktaṃ prāk 
sambandhāntareṇa vyañjakatvam eva 
na ca vyañjakatvaṃ liṅgatvarūpam eva ālokādiṣv anyathā dṛṣṭatvāt 
tasmāt pratipādyo viṣayaḥ śabdānāṃ na liṅgitvena sambandhī vācyavat 
yo hi liṅgitvena teṣāṃ sambandhī yathā darśito viṣayaḥ sa na vācyatvena pratīyate
api tūpādhitvena 
pratipādyasya ca viṣayasya liṅgitve tadviṣayāṇāṃ vipratipattīnāṃ laukikair eva kriyamāṇānām abhāvaḥ prasajyeteti 
etac coktam eva 
 yathā ca vācyaviṣaye pramāṇāntarānugamena samyaktvapratītau kvacit kriyamāṇāyāṃ tasya pramāṇāntaraviṣayatve saty api na śabdavyāpāraviṣayatāhānis  
tadvyaṅgyasyāpi  
kāvyaviṣaye ca vyaṅgyapratītīnāṃ satyā satyanirūpaṇasyāprayojakatvam eveti tatra pramāṇāntaravyāpāraparīkṣopahāsāyaiva sampadyate 
tasmāl liṅgipratītir eva sarvatra vyaṅgyapratītir iti na śakyate vaktum 
yat tv anumeyarūpavyaṅgyaviṣayaṃ śabdānāṃ vyañjakatvaṃ taddhvanivyavahārasyāprayojakam 
api tu vyañjakatvalakṣaṇaḥ śabdānāṃ vyāpāra autpattikaśabdārthasambandhavādināpy abhyupagantavya iti pradarśanārtham upanyastam 
 tad dhi vyañjakatvaṃ kadācil liṅgatvena kadācid rūpāntareṇa śabdānāṃ vācakānām avācakānāṃ ca sarvavādibhir apratikṣepyam ity ayam asmābhir  
yatna ārabdhaḥ  
tad evaṃ guṇavṛttivācakatvādibhyaḥ śabdaprakārebhyo niyamenaiva tāvad vilakṣaṇaṃ vyañjakatvam 
 tadantaḥpātitve 'pi tasya haṭhād abhidhīyamāne tadviśeṣasya dhvaner yatprakāśanaṃ vipratipattinirāsāya sahṛdayavyutpattaye vā tatkriyamāṇam  
anatisandheyam eva  
na hi sāmānyamātralakṣaṇenopayogiviśeṣalakṣaṇānāṃ pratikṣepaḥ śakyaḥ kartum 
evaṃ hi sati sattāmātralakṣaṇe kṛte sakalasadvastulakṣaṇānāṃ paunaruktyaprasaṅgaḥ  tad evam
vimativiṣayo ya āsīn manīṣiṇāṃ satatam aviditasatattvaḥ 
dhvanisaṃjñitaḥ prakāraḥ kāvyasya vyañjitaḥ so 'yam  DhvA 
prakāro 'nyo guṇībhūtavyaṅgyaḥ kāvyasya dṛśyate 
yatra vyaṅgyānvaye vācyacārutvaṃ syāt prakarṣavat  DhvK 
vyaṅgyo 'rtho lalanālāvaṇyaprakhyo yaḥ pratipāditas tasya prādhānye dhvanir ity uktam 
tasya tu guṇībhāvena vācyacārutvaprakarṣe guṇībhūtavyaṅgyo nāma kāvyaprabhedaḥ prakalpyate 
 tatra vastumātrasya vyaṅgyasya tiraskṛtavācyebhyaḥ pratīyamānasya kadācid vācyarūpavākyārthāpekṣayā guṇībhāve sati guṇībhūtavyaṅgyatā  
 yathā 
lāvaṇyasindhur aparaiva hi keyam atra
yatrotpalāni śaśinā saha samplavante 
unmajjati dviradakumbhataṭī ca yatra
yatrāpare kadalikāṇḍamṛṇāladaṇḍāḥ 
 atiraskṛtavācyebhyo 'pi śabdebhyaḥ pratīyamānasya vyaṅgyasya kadācid vācyaprādhānyena kāvyacārutvāpekṣayā guṇībhāve sati guṇībhūtavyaṅgyatā 
yathodāhṛtamanurāgavatī sandhyā ity evam ādi 
tasyaiva svayam uktyā prakāśīkṛtatvena guṇībhāvaḥ
yathodāhṛtam
saṅketakālamanasam ity ādi 
rasādirūpavyaṅgyasya guṇībhāvo rasavadalaṅkāre darśitaḥ 
tatra ca teṣām ādhikārikavākyāpekṣayā guṇībhāvo vivahanapravṛttabhṛtyānuyāyirājavat 
vyaṅgyālaṅkārasya guṇībhāve dīpakādiviṣayaḥ  DhvA 
tathā
prasannagambhīrapadāḥ kāvyabandhāḥ sukhāvahāḥ 
ye ca teṣu prakāro 'yam eva yojyāḥ sumedhasā  DhvK 
 ye caite 'parimitasvarūpā api prakāśamānās tathāvidhārtharamaṇīyāḥ santo vivekināṃ sukhāvahāḥ kāvyabandhās teṣu sarveṣv evāyaṃ prakāro guṇībhūtavyaṅgyo  
nāma yojanīyaḥ  yathā 
lacchī duhidā jāmāuo harī taṃsa ghariṇiā gaṅgā 
amiamiaṅkā a suā aho kuḍumbaṃ mahoahiṇo 
lakṣmī duhitā jāmātā hariḥ tathā gṛhiṇī gaṅgā 
amṛtamṛgāṅkau ca sutau aho kuṭumbaṃ mahodadheḥ  DhvA
vācyālaṅkāravargo 'yaṃ vyaṅgyāṃśānugame sati 
prāyeṇaiva parāṃ chāyāṃ bibhral lakṣye nirīkṣyate  DhvK 
 vācyālaṅkāravargo 'yaṃ vyaṅgyāṃśasyālaṅkārasya vastumātrasya vā yathāyogam anugame sati cchāyātiśayaṃ bibhrallakṣaṇakārair ekadeśena 
sa tu tathārūpaḥ prāyeṇa sarva eva parīkṣyamāṇo lakṣye nirīkṣyate 
tathā hidīpakasamāsoktyādivadanye 'py alaṅkārāḥ prāyeṇa vyaṅgyālaṅkārāntaravastvantarasaṃsparśino dṛśyante 
yataḥ prathamaṃ tāvad atiśayoktigarbhatā sarvālaṅkāreṣu śakyakriyā 
kṛtaiva ca sā mahākavibhiḥ kām api kāvyacchaviṃ puṣyati
kathaṃ hy atiśayayogitā svaviṣayaucityena kriyamāṇā satī kāvye notkarṣam āvahet 
bhāmahenāpy atiśayoktilakṣaṇe yad uktam
saiṣā sarvaiva vakroktir anayārtho vibhāvyate 
yatno 'syāṃ kavinā kāryaḥ ko 'laṅkāro 'nayā vinā iti 
tatrātiśayoktir yam alaṅkāram adhitiṣṭhati kavipratibhāvaśāt tasya cārutvātiśayayogo
'nyasya tv alaṅkāramātrataiveti sarvālaṅkāraśarīrasvīkaraṇayogyatvenābhedopacārāt
saiva sarvālaṅkārarūpety ayam evārtho 'vagantavyaḥ 
tasyāś cālaṅkārāntarasaṃkīrṇatvaṃ kadācid vācyatvena kadacid vyaṅgyatvena 
vyaṅgyatvam api kadācit prādhānyena kadācid guṇabhāvena 
tatrādye pakṣe vācyālaṅkāramārgaḥ 
dvitīye tu dhvanāv antarbhāvaḥ 
tṛtīye tu guṇībhūtavyaṅgyarūpatā 
ayaṃ ca prakāro 'nyeṣām apy alaṅkārāṇām asti
teṣāṃ tu na sarvaviṣayaḥ 
atiśayoktes tu sarvālaṅkāraviṣayo 'pi sambhavatīty ayaṃ viśeṣaḥ 
yeṣu cālaṅkāreṣu sādṛśyamukhena tattvapratilambhaḥ yathā rūpakopamātulyayogitānidarśanādiṣu
teṣu gamyamānadharmamukhenaiva yat sādṛśyaṃ tad eva śobhātiśayaśāli bhavatīti
te sarve 'pi cārutvātiśayayoginaḥ santo guṇībhūtavyaṅgyasyaiva viṣayāḥ 
samāsoktyākṣepaparyāyoktyādiṣu tu gamyamānāṃśāvinābhāvenaiva tattvavyavasthānād guṇībhūtavyaṅgyatā nirvivādaiva 
tatra ca guṇībhūtavyaṅgyatāyām alaṅkārāṇāṃ keṣāñcid alaṅkāraviśeṣagarbhatāyāṃ niyamaḥ 
yathā vyājastuteḥ preyo 'laṅkāragarbhatve 
keṣāñcid alaṅkāramātragarbhatāyāṃ niyamaḥ 
yathā sandehādīnām upamāgarbhatve 
keṣāñcid alaṅkārāṇāṃ parasparagarbhatāpi sambhavati 
yathā dīpakopamayoḥ 
tatra dīpakam upamāgarbhatvena prasiddham 
upamāpi kadācid dīpakacchāyānuyāyinī 
yathā mālopamā 
tathā hi prabhāmahatyā śikhayeva dīpaḥ ity ādau sphuṭaiva dīpakacchāyā lakṣyate 
tad evaṃ vyaṅgyāṃśasaṃsparśe sati cārutvātiśayayogino rūpakādayo 'laṅkārāḥ sarva eva guṇībhūtavyaṅgyasya mārgaḥ 
guṇībhūtavyaṅgyatvaṃ ca teṣāṃ tathājātīyānāṃ sarveṣām evoktānuktānāṃ sāmānyam 
tallakṣaṇe sarva evaite sulakṣitā bhavanti 
ekaikasya svarūpaviśeṣakathanena tu sāmānyalakṣaṇarahitena pratipādapāṭheneva śabdā na śakyante tattvato nirjñātum ānantyāt 
anantā hi vāgvikalpās tatprakārā eva cālaṅkārāḥ 
guṇībhūtavyaṅgyasya ca prakārāntareṇāpi vyaṅgyārthānugamalakṣaṇena viṣayatvam asty eva 
tad ayaṃ dhvaniniṣyandarūpo dvitīyo 'pi mahākaviviṣayo 'tiramaṇīyo lakṣaṇīyaḥ sahṛdayaiḥ 
sarvathā nāsty eva sahṛdayahṛdayahāriṇaḥ kāvyasya sa prakāro yatra na pratīyamānārthasaṃsparśena saubhāgyam 
tad idaṃ kāvyarahasyaṃ param iti sūribhir bhāvanīyam 
mukhyā mahākavigirām alaṅkṛtibhṛtām api 
pratīyamānacchāyaiṣā bhūṣā lajjeva yoṣitām  DhvK 
anayā suprasiddho 'py arthaḥ kim api kāmanīyakamānīyate  tad yathā
viśrambhotthā manmathājñāvidhāne
ye mugdhākṣyāḥ ke 'pi līlāviśeṣāḥ 
akṣuṇṇās te cetasā kevalena
sthitvaikānte santataṃ bhāvanīyāḥ 
ity atra ke 'pīty anena padena vācyam aspaṣṭam abhidadhatā pratīyamānaṃ vastvakliṣṭam anantam arpayatā kā chāyā nopapāditā  DhvA 
arthāntaragatiḥ kākvā yā caiṣā paridṛśyate 
sā vyaṅgyasya guṇībhāve prakāram imam āśritā  DhvK 
yā caiṣā kākvā kvacid arthāntarapratītirdṛśyate sa vyaṅgyasyārthasya guṇībhāve sati guṇībhūtavyaṅgyalakṣaṇaṃ kāvyaprabhedamāśrayate 
yathāsvasthā bhavanti mayi jīvati dhārtarāṣṭrāḥ  yathā vā
ām asatyaḥ uparama pativrate na tvayā malinitaṃ śīlam 
kiṃ punar janasya jāyeva nāpitaṃ taṃ na kāmayāmahe 
śabdaśaktir eva hi svābhidheyasāmarthyākṣiptakākusahāyā saty arthaviśeṣapratipattihetur na kākumātram 
viṣayāntare svecchākṛtāt kākumātrāt tathāvidhārthapratipattyasambhavāt 
sa cārthaḥ kākuviśeṣasahāyaśabdavyāpāropārūḍho 'py arthasāmarthyalabhya iti vyaṅgyarūpa eva 
vācakatvānugamenaiva tu yadā tadviśiṣṭavācyapratītis tadā guṇībhūtavyaṅgyatayā tathāvidhārthadyotinaḥ kāvyasya vyapadeśaḥ 
vyaṅgyaviśiṣṭavācyābhidhāyino hi guṇībhūtavyaṅgyatvam 
prabhedasyāsya viṣayo yaś ca yuktyā pratīyate 
vidhātavyā sahṛdayair na tatra dhvaniyojanā  DhvK 
saṅkīrṇo hi kaścid dhvaner guṇībhūtavyaṅgyasya ca lakṣye dṛśyate mārgaḥ 
tatra yasya yuktisahāyatā tatra tena vyapadeśaḥ kartavyaḥ 
na sarvatra dhvanir āgiṇā bhavitavyam  yathā
patyuḥ śiraścandrakalām anena
spṛśeti sakhyā parihāsapūrvam 
sā rañjayitvā caraṇau kṛtāśīr
mālyena tāṃ nirvacanaṃ jaghāna 
yathā ca
prayacchatoccaiḥ kusumāni māninī
vipakṣagotraṃ dayitena lambhitā 
na kiṃcid ūce caraṇena kevalaṃ
lilekha bāṣpākulalocanā bhuvam 
ity atra nirvacanaṃ jaghāna na kiṃcid ūce iti pratiṣedhamukhena vyaṅgyasyārthasyoktyā kiṃcid viṣayīkṛtatvād guṇībhāva eva śobhate 
yadā vakroktiṃ vinā vyaṅgyo 'rthas tātparyeṇa pratīyate tadā tasya prādhānyam 
yathā evaṃ vādini devarṣau ity ādau 
iha punaruktir bhaṅgyāstīti vācyasyāpi prādhānyam 
tasmān nātrānuraṇanarūpavyaṅgyadhvanivyapadeśo vidheyaḥ  DhvA 
prakāro 'yaṃ guṇībhūtavyaṅgyo 'pi dhvanirūpatām 
dhatte rasāditātparyaparyālocanayā punaḥ  DhvK 
guṇībhūtavyaṅgyo 'pi kāvyaprakāro rasabhāvāditātparyālocane punar dhvanir eva sampadyate 
yathātraivānantarodāhṛte ślokadvaye  yathā ca
durārādhā rādhā subhaga yad anenāpi mṛjatas
tavaitatprāṇeśājaghanavasanenāśru patitam 
kaṭhoraṃ strīcetas tad alam upacārair virama he
kriyāt kalyāṇaṃ vo harir anunayeṣv evam uditaḥ 
 evaṃ sthite ca nyakkāro hy ayam eva ity ādiślokanirdiṣṭānāṃ padānāṃ vyaṅgyaviśiṣṭavācyapratipādane 'py etadvākyārthībhūtarasāpekṣayā  
vyañjakatvam uktam  
ne teṣāṃ padānām arthāntarasaṃkramitavācyadhvanibhramo vidhātavyaḥ
vivakṣitavācyatvāt teṣām 
teṣu hi vyaṅgyaviśiṣṭatvaṃ vācyasya pratīyate na tu vyaṅgyarūpapariṇatatvam 
tasmād vākyaṃ tatra dhvaniḥ
padāni tu guṇībhūtavyaṅgyāni 
 na ca kevalaṃ guṇībhūtavyaṅgyāny eva padāny alakṣyakramavyaṅgyadhvaner vyañjakāni yāvadarthāntarasaṃkramitavācyāni dhvaniprabhedarūpāṇy  
api  
yathātraiva śloke rāvaṇa ity asya prabhedāntararūpavyañjakatvam 
yatra tu vākye rasāditātparyaṃ nāsti guṇībhūtavyaṅgyaiḥ padair udbhāsite 'pi tatra guṇībhūtavyaṅgyataiva samudāyadharmaḥ  yathā
rājānam api sevante viṣamam apy upayuñjate 
ramante ca saha strībhiḥ kuśalāḥ khalu mānavāḥ ity ādau 
vācyavyaṅgyayoḥ prādhānyāprādhānyaviveke paraḥ prayatno vidhātavyaḥ
yena dhvaniguṇībhūtavyaṅgyayor alaṅkārāṇāṃ cāsaṅkīrṇo viṣayaḥ sujñāto bhavati 
anyathā tu prasiddhālaṅkāraviṣaya eva vyāmohaḥ pravartate  yathā
lāvaṇyadraviṇavyayo na gaṇitaḥ kleśo mahān svīkṛtaḥ
svacchandasya sukhaṃ janasya vasataś cintānalo dīpitaḥ 
eṣāpi svayam eva tulyaramaṇābhāvād varākī hatā
ko 'rthaś cetasi vedhasā vinihitas tanvyās tanuṃ tanvatā 
 Dharmakīrteḥ kuvalayāvalī 
aucityavicāracarcā  sauka 
ity atra vyājastutir alaṅkāra iti vyākhyāyi kenacit tan na caturasram
yato 'syābhidheyasyaitadalaṅkārasvarūpamātraparyavasāyitve na suśliṣṭā 
yato na tāvad ayaṃ rāgiṇaḥ kasyacid vikalpaḥ 
tasya eṣāpi svayam eva tulyaramaṇābhāvād varākī hatā ity evaṃvidhoktyanupapatteḥ 
nāpi nīrāgasya
tasyaivaṃvidhavikalpaparihāraikavyāpāratvāt 
na cāyaṃ ślokaḥ kvacit prabandha iti śrūyate
yena tatprakaraṇānugatārthatāsya parikalpyate 
tasmād aprastutapraśaṃseyam 
yasmād anena vācyena guṇībhūtātmanā niḥsāmānyaguṇāvalopādhmātasya nijamahimotkarṣajanitasamatsarajanajvarasya
viśeṣajñam ātmano na kañcid evāparaṃ paśyataḥ paridevitam etad iti prakāśyate 
tathā cāyaṃ dharmakīrteḥ śloka iti prasiddhiḥ 
sambhāvyate ca tasyaiva 
yasmāt
anadhyavasitāvagāhanam analpadhīśaktināpy
adṛṣṭaparamārthatattvam adhikābhiyogair api 
mataṃ mama jagaty alabdhasadṛśapratigrāhakaṃ
prayāsyati payonidheḥ paya iva svadehe jarām 
ity anenāpi ślokenaivaṃvidho 'bhiprāyaḥ prakāśita eva 
aprastutapraśaṃsāyāṃ ca yad vācyaṃ tasya kadācid vivakṣitatvaṃ
kadācid avivakṣitatvaṃ
kadācid vivakṣitāvivakṣitatvam iti trayī bandhacchāyā 
tatra vivakṣitatvaṃ yathā
parārthe yaḥ pīḍām anubhavati bhaṅge 'pi madhuro
yadīyaḥ sarveṣām iha khalu vikāro 'py abhimataḥ 
na samprāpto vṛddhiṃ yadi sa bhṛśam akṣetrapatitaḥ
kim ikṣor doṣo 'sau na punar aguṇāyā marubhuvaḥ 
 Spd 
yathā vā mamaiva
amī ye dṛśyante nanu subhagarūpāḥ saphalatā
bhavaty eṣāṃ yasya kṣaṇam upagatānāṃ viṣayatām 
nirāloke loke katham idam aho cakṣur adhunā
samaṃ jātaṃ sarvair na samam athavānyair avayavaiḥ 
anayor hi dvayoḥ ślokayor ikṣucakṣuṣī vivakṣitasvarūpe eva na ca prastute 
mahāguṇasyāviṣayapatitatvād aprāptaparabhāgasya kasyacit svarūpam upavarṇayituṃ dvayor api ślokayos tātparyeṇa prastutatvāt 
avivakṣitatvaṃ yathā
kas tvaṃ bhoḥ kathayāmi daivahatakaṃ māṃ viddhi śākhoṭakaṃ
vairāgyād iva vakṣi
sādhu viditaṃ kasmād idaṃ kathyate 
vāmenātra vaṭas tam adhvagajanaḥ sarvātmanā sevate
na cchāyāpi paropakārakariṇī mārgasthitasyāpi me 
na hi vṛkṣaviśeṣeṇa sahoktipratyuktī sambhavata ity avivakṣitābhidheyenaivānena
ślokena samṛddhāsatpuruṣasamīpavartino nirdhanasya kasyacin manasvinaḥ paridevitaṃ
tātparyeṇa vākyārthīkṛtam iti pratīyate 
vivakṣitatvāvivakṣitatvaṃ yathā
utpathajātāyā aśobhanāyā phalakusumapatrarahitāyāḥ 
badaryā vṛttiṃ dadatpāmāraḥ bhoḥ hasiṣyase 
atra hi vācyārtho nātyantaṃ sambhavī na cāsambhavī 
tasmād vācyavyaṅgyayoḥ prādhānyāprādhānye yatnato nirūpaṇīye  DhvA 
pradhānaguṇabhāvābhyāṃ vyaṅgyasyaivaṃ vyavasthite 
kāvye ubhe tato 'nyad yat tac citram abhidhīyate  DhvK 
citraṃ śabdārthabhedena dvividhaṃ ca vyavasthitam 
tatra kiṃcic chabdacitraṃ vācyacitram ataḥ param  DhvK 
vyaṅgyasyārthasya prādhānye dhvanisaṃjñitakāvyaprakāraḥ guṇabhāve tu guṇībhūtavyaṅgyatā 
tato 'nyad rasabhāvāditātparyarahitaṃ vyaṅgyārthaviśeṣaprakāśanaśaktiśūnyaṃ
ca kāvyaṃ kevalavācyavācakavaicitryamātrāśrayeṇopanibaddham ālekhyaprakhyaṃ
yad ābhāsate tac citram 
na tanmukhyaṃ kāvyam 
kāvyānukāro hy asau 
tatra kiṃcic chabdacitraṃ yathā duṣkarayamakādi 
vācyacitraṃ tataḥ śabdacitrād anyad vyaṅgyārthasaṃsparśarahitaṃ prādhānyena vākyārthatayā sthitaṃ rasāditātparyarahitam utprekṣādi 
atha kim idaṃ citraṃ nāma 
yatra na pratīyamānārthasaṃsparśaḥ 
pratīyamāno hy arthas tribhedaḥ prāk pradarśitaḥ 
tatra yatra vastvalaṅkārāntaraṃ vā vyaṅgyaṃ nāsti sa nāma citrasya kalpyatāṃ viṣayaḥ 
yatra tu rasādīnām aviṣayatvaṃ sa kāvyaprakāro na sambhavaty eva 
yasmād avastusaṃsparśitā kāvyasya nopapadyate 
vastu ca sarvam eva jagad gatam avaśyaṃ kasyacid rasasya bhāvasya vāṅgatvaṃ pratipadyate antato vibhāvatvena 
cittavṛttiviśeṣā hi rasādayaḥ
 na ca tad asti vastu kiṃcid yan na cittavṛttiviśeṣam upajanayati tadanutpādane vā kaviviṣayataiva tasya na syāt kaviviṣayaś ca citratayā  
kaścin nirūpyate  
atrocyatesatyaṃ na tādṛkkāvyaprakāro 'sti yatra rasādīnām apratītiḥ 
 kiṃ tu yadā rasabhāvādivivakṣāśūnyaḥ kaviḥ śabdālaṅkāram arthālaṅkāraṃ vopanibadhnāti tadā tadvivakṣāpekṣayā rasādiśūnyatārthasya parikalpyate 
vivakṣopārūḍha eva hi kāvye śabdānām arthaḥ 
vācyasāmarthyavaśena vā kavivivakṣāvirahe 'pi tathāvidhe viṣaye rasādipratītir
bhavantī paridurbalā bhavatīty anenāpi prakāreṇa nīrasatvaṃ parikalpya citraviṣayo vyavasthāpyate 
tad idam uktam
rasabhāvādiviṣayavivakṣāvirahe sati 
alaṅkāranibandho yaḥ sa citraviṣayo mataḥ 
rasādiṣu vivakṣā tu syāt tātparyavatī yadā 
tadā nāsty eva tat kāvyaṃ dhvaner yatra na gocaraḥ 
etac ca citraṃ kavīnāṃ viśṛṅkhalagirāṃ rasāditātparyam anapekṣyaiva kāvyapravṛttidarśanād asmābhiḥ parikalpitam 
idānīntanānāṃ tu nyāyye kāvyanayavyavasthāpane kriyamāṇe nāsty eva dhvanivyatiriktaḥ kāvyaprakāraḥ 
yataḥ paripākavatāṃ kavīnāṃ rasāditātparyavirahe vyāpāra eva na śobhate 
rasāditātparye ca nāsty eva tad vastu yad abhimatarasāṅgatāṃ nīyamānaṃ na praguṇībhavati 
acetanā pi hi bhāvā yathāyatham ucitarasavibhāvatayā cetanavṛttāntayojanayā vā na santy eva te ye yānti na rasāṅgatām 
tathā cedam ucyate
apāre kāvyasaṃsāre kavir ekaḥ prajāpatiḥ 
yathāsmai rocate viśvaṃ tathedaṃ parivartate 
śṛṅgārī cet kaviḥ kāvye jātaṃ rasamayaṃ jagat 
sa eva vītarāgaś cen nīrasaṃ sarvam eva tat 
bhāvān acetanān api cetanavac cetanānacetanavat 
vyavahārayati yatheṣṭaṃ sukaviḥ kāvye svatantratayā 
tasmān nāsty eva tad vastu yat sarvātmanā rasatātparyavataḥ kaves tadicchayā tadabhimatarasāṅgatāṃ na dhatte 
tathopanibadhyamānaṃ vā na cārutvātiśayaṃ puṣṇāti 
sarvam etac ca mahākavīnāṃ kāvyeṣu dṛśyate 
asmābhir api sveṣu kāvyaprabandheṣu yathāyathaṃ darśitam eva 
 sthite caivaṃ sarva eva kāvyaprakāro na dhvanidharmatām atipatati rasādyapekṣāyāṃ kaver guṇībhūtavyaṅgyalakṣaṇo 'pi prakāras tadaṅgatām  
avalambata ity uktaṃ prāk  
yadā tu cāṭuṣu devatāstutiṣu vā rasādīnām aṅgatayā vyavasthānaṃ hṛdayavatīṣu ca
suprajñakagāthāsu kāsucid vyaṅgyaviśiṣṭavācye prādhānyaṃ tad api guṇībhūtavyaṅgyasya
dhvaniniṣpandabhūtatvam evety uktaṃ prāk 
tad evam idānīṃtanakavikāvyanayopadeśe kriyamāṇe prāthamikānām abhyāsārthināṃ yadi paraṃ citreṇa vyavahāraḥ
prāptapariṇatīnāṃ tu dhvanir eva kāvyam iti sthitam etat 
tad ayam atra saṅgrahaḥ
yasmin raso vā bhāvo vā tātparyeṇa prakāśate 
saṃvṛttyābhihitau vastu yatrālaṅkāra eva vā 
kāvyādhvani dhvanir vyaṅgyaprādhānyaikanibandhanaḥ 
sarvatra tatra viṣayī jñeyaḥ sahṛdayair janaiḥ  DhvA 
saguṇībhūtavyaṅgyaiḥ sālaṅkāraiḥ saha prabhedaiḥ svaiḥ 
saṅkarasaṃsṛṣṭibhyāṃ punar apy uddyotate bahudhā  DhvK 
 tasya ca dhvaneḥ svaprabhedair guṇībhūtavyaṅgyena vācyālaṅkāraiś ca saṅkarasaṃsṛṣṭivyavasthāyāṃ kriyamāṇāyāṃ bahuprabhedatā lakṣye dṛśyate 
tathā hi svaprabhedasaṅkīrṇaḥ
svaprabhedasaṃsṛṣṭo guṇībhūtavyaṅgyasaṅkīrṇo guṇībhūtavyaṅgyasaṃsṛṣṭo vācyālaṅkārāntarasaṅkīrṇo
vācyālaṅkārāntarasaṃsṛṣṭaḥ saṃsṛṣṭālaṅkārasaṅkīrṇaḥ saṃsṛṣṭālaṅkārasaṃsṛṣṭaś ceti
bahudhā dhvaniḥ prakāśate 
tatra svaprabhedasaṅkīrṇatvaṃ kadācid anugrāhyānugrāhakabhāvena 
yathāevaṃvādini devarṣau ity ādau 
atra hy arthaśaktyudbhavānuraṇanarūpavyaṅgyadhvaniprabhedenālakṣyakramavyaṅgyadhvaniprabhedo 'nugṛhyamāṇaḥ pratīyate 
evaṃ kadācit prabhedadvayasampātasandehena  yathā
khaṇapāhuṇiā deara esā jāāeṃ kiṃ pi de bhaṇidā 
ruai paḍoharavalahīgharammi aṇuṇijjau barāī 
kṣaṇaprāghuṇikā devara eṣā jāyayā kim api te bhaṇitā 
roditi śūnyavalabhīgṛhe 'nunīyatāṃ varākī 
atra hy anunīyatām ity etatpadam arthāntarasaṅkramitavācyatvena vivakṣitāny aparavācyatvena ca sambhāvyate 
na cānyatarapakṣanirṇaye pramāṇam asti 
ekavyañjakānupraveśena tu vyaṅgyatvam alakṣyakramavyaṅgyasya svaprabhedāntarāpekṣayā bāhulyena sambhavati 
yathāsnigdhaśyāmala ity ādau 
svaprabhedasaṃsṛṣṭatvaṃ ca yathā pūrvodāharaṇa eva 
atra hy arthāntarasaṃkramitavācyasyātyantatiraskṛtavācyasya ca saṃsargaḥ 
guṇībhūtavyaṅgyasaṅkīrṇatvaṃ yathānyakkāro hy ayam eva me yad arayaḥ ity ādau 
yathā vā
kartā dyūtacchalānāṃ jatumayaśaraṇoddīpanaḥ so 'bhimānī
kṛṣṇākeśottarīyavyapanayanapaṭuḥ pāṇḍavā yasya dāsāḥ 
rājā duḥśāsanāder gurur anujaśatasyāṅgarājasya mitraṃ
kvāste duryodhano 'sau kathayata na ruṣā draṣṭum abhyāgatau svaḥ 
atra hy alakṣyakramavyaṅgyasya vākyārthībhūtasya vyaṅgyaviśiṣṭavācyābhidhāyibhiḥ padaiḥ sammiśratā 
ata eva ca padārthāśrayatve guṇībhūtavyaṅgyasya vākyārthāśrayatve ca dhvaneḥ saṅkīrṇatāyām api na virodhaḥ svaprabhedāntaravat 
yathā hi dhvaniprabhedāntarāṇi parasparaṃ saṅkīryante padārthavākyārthāśrayatvena ca na viruddhāni 
kiṃ caikavyaṅgyāśrayatve tu pradhānaguṇabhāvo virudhyate na tu vyaṅgyabhedāpekṣayā
tato 'py asya na virodhaḥ 
ayaṃ ca saṅkarasaṃsṛṣṭivyavahāro bahūnām ekatra vācyavācakabhāva iva vyaṅgyavyañjakabhāve 'pi nirvirodha eva mantavyaḥ 
yatra tu padāni kānicid avivakṣitavācyāny anuraṇanarūpavyaṅgyavācyāni vā tatra dhvaniguṇībhūtavyaṅgyayoḥ saṃsṛṣṭatvam 
yathāteṣāṃ gopavadhūvilāsasuhṛdām ity ādau 
atra hi vilāsasuhṛdām rādhārahaḥsākṣiṇām ity ete pade dhvaniprabhedarūpe te jāne ity ete ca pade guṇībhūtavyaṅgyarūpe 
vācyālaṅkārasaṅkīrṇatvam alakṣyakramavyaṅgyāpekṣayā rasavati sālaṅkāre kāvye sarvatra suvyavasthitam 
prabhedāntarāṇām api kadācit saṅkīrṇatvaṃ bhavaty eva 
yathā mamaiva
yā vyāpāravatī rasān rasayituṃ kācit kavīnāṃ navā
dṛṣṭir yā pariniṣṭhitārthaviṣayonmeṣā ca vaipaścitī 
te dve apy avalambya viśvam aniśaṃ nirvarṇayanto vayaṃ
śrāntā naiva ca labdham abdhiśayana 
tvadbhaktitulyaṃ sukham 
ity atra virodhālaṅkāreṇārthāntarasaṃkramitavācyasya dhvaniprabhedasya saṅkīrṇatvam 
vācyālaṅkārasaṃsṛṣṭatvaṃ ca padāpekṣayaiva 
yatra hi kānicit padāni vācyālaṅkārabhāñji kānicic ca dhvaniprabhedayuktāni  yathā
dīrghīkurvan paṭu madakalaṃ kūjitaṃ sārasānāṃ
pratyūṣeṣu sphuṭitakamalāmodamaitrīkaṣāyaḥ 
yatra strīṇāṃ harati surataglānim aṅgānukūlaḥ
siprāvātaḥ priyatama iva prārthanācāṭukāraḥ 
atra hi maitrīpadam avivakṣitavācyo dhvaniḥ 
padāntareṣv alaṅkārāntarāṇi 
saṃsṛṣṭālaṅkārāntarasaṅkīrṇo dhvanir yathā
dantakṣatāni karajaiś ca vipāṭitāni
prodbhinnasāndrapulake bhavataḥ śarīre 
dattāni raktamanasā mṛgarājavadhvā
jātaspṛhair munibhir apy avalokitāni 
atra hi samāsoktisaṃsṛṣṭena virodhālaṅkāreṇa saṅkīrṇasyālakṣyakramavyaṅgyasya dhvaneḥ prakāśanam 
dayāvīrasya paramārthato vākyārthībhūtatvāt 
saṃsṛṣṭālaṅkārasaṃsṛṣṭatvaṃ ca dhvaner yathā
abhinavapayodhararasiteṣu pathikaśyāmāyiteṣu divaseṣu 
śobhate prasāritagrīvāṇāṃ nṛttaṃ mayūravṛndānām 
atra hy upamārūpakābhyāṃ śabdaśaktyudbhavānuraṇanarūpavyaṅgyasya dhvaneḥ saṃsṛṣṭatvam 
evaṃ dhvaneḥ prabhedāḥ prabhedabhedāś ca kena śakyante 
saṅkhyātuṃ diṅmātraṃ teṣām idam uktam asmābhiḥ  DhvK 
anantā hi dhvaneḥ prakārāḥ sahṛdayānāṃ vyutpattaye teṣāṃ diṅmātraṃ kathitam 
ity uktalakṣaṇo yo dhvanir vivecyaḥ prayatnataḥ sadbhiḥ
satkāvyaṃ kartuṃ vā jñātuṃ vā samyag abhiyuktaiḥ  DhvK 
uktasvarūpadhvaninirūpaṇanipuṇā hi satkavayaḥ sahṛdayāś ca niyatam eva kāvyaviṣaye parāṃ prakarṣapadavīm āsādayanti 
asphuṭasphuritaṃ kāvyatattvam etad yathoditam 
aśaknuvadbhir vyākartuṃ rītayaḥ sampravartitāḥ  DhvK 
 etaddhvanipravartanena nirṇītaṃ kāvyatattvam asphuṭasphuritaṃ sad aśaknuvadbhiḥ pratipādayituṃ vaidarbhī gauḍī pāñcālī ceti rītayaḥ pravartitāḥ 
 rītilakṣaṇavidhāyināṃ hi kāvyatattvam etad asphuṭatayā manāksphuritam āsīd iti lakṣyate tad atra sphuṭatayā sampradarśitenānyena rītilakṣaṇena  
na kiṃcit  DhvA  
śabdatattvāśrayāḥ kāścid arthatattvayujo 'parāḥ 
vṛttayo 'pi prakāśante jñāte 'smin kāvyalakṣaṇe  DhvK 
asmin vyaṅgyavyañjakabhāvavivecanamaye kāvyalakṣaṇe jñāte sati yāḥ kāścitprasiddhā
upanāgarikādyāḥ śabdatattvāśrayāḥ vṛttayo yāścārthatattvasambaddhāḥ kaiśikyādayastāḥ
samyagrītipadavīmavataranti 
anyathā tu tāsāmadṛṣṭārthānām iva vṛttīnāmaśraddheyatvam eva syānnānubhavasiddhatvam 
evaṃ sphuṭatayaiva lakṣaṇīyaṃ svarūpamasya dhvaneḥ 
yatra śabdānām arthānāṃ ca keṣāñcitpratipattṛviśeṣasaṃvedyaṃ jātyatvam iva ratnaviśeṣāṇāṃ
cārutvamanākhyeyamavabhāsate kāvye tatra dhvanivyavahāra iti yallakṣaṇaṃ dhvaner
ucyate kenacittadayuktam iti nābhidheyatāmarhati 
yataḥ śabdānāṃ svarūpāśrayas tāvad akliṣṭatve satyaprayuktaprayogaḥ 
vācakāśrayas tu prasādo vyañjakatvaṃ ceti viśeṣaḥ 
arthānāṃ ca sphuṭatvenāvabhāsanaṃ vyaṅgyaparatvaṃ vyaṅgyāṃśaviśiṣṭatvam ceti viśeṣaḥ 
tau ca viśeṣau vyākhyātuṃ śakyete vyākhyātau ca bahuprakāram 
tadvyatiriktānākhyeyaviśeṣasambhāvanā tu vivekāvasādabhāvamūlaiva 
yasmādanākhyeyatvaṃ sarvaśabdāgocaratvena na kasyacitsambhavati 
antato 'nākhyeyaśabdena tasyābhidhānasambhavāt 
sāmānyasaṃsparśivikalpaśabdāgocaratve sati
prakāśamānatvaṃ tu yadanākhyeyatvam ucyate kvacit tad api kāvyaviśeṣāṇāṃ ratnaviśeṣāṇām iva na sambhavati 
teṣāṃ lakṣaṇakāraivyākṛtarūpatvāt 
ratnaviśeṣāṇāṃ ca sāmānyasambhāvanayaiva mūlyasthitiparikalpanādarśanācca 
ubhayeṣām api teṣāṃ pratipattṛviśeṣasaṃvedyatvamasty eva 
vaikaṭikā eva hi ratnatattvavidaḥ
sahṛdayā eva hi kāvyānāṃ rasajñā iti kasyātra vipratipattiḥ 
yat tv anirdeśyatvaṃ sarvalakṣaṇaviṣayaṃ bauddhānāṃ prasiddhaṃ tattanmataparīkṣāyāṃ granthāntare nirūpayiṣyāmaḥ 
iha tu granthāntaraśravaṇalavaprakāśanaṃ sahṛdayavaimanasyapradāyīti na prakriyate 
bauddhamatena vā yathā pratyakṣādilakṣaṇaṃ tathāsmākaṃ dhvanilakṣaṇaṃ bhaviṣyati 
tasmāllakṣaṇāntarasyāghaṭanādaśabdārthatvācca tasyoktam eva dhvanilakṣaṇaṃ sādhīyaḥ 
tad idam uktam
anākhyeyāṃśabhāsitvaṃ nirvācyārthatayā dhvaneḥ 
na lakṣaṇaṃ
lakṣaṇaṃ tu sādhīyo 'sya yathoditam 
 iti śrīrājānakānandavardhanācāryaviracite dhvanyāloke tṛtīya uddyotaḥ 
 caturthoddyotaḥ 
evaṃ dhvaniṃ saprapañcaṃ vipratipattinirāsārthaṃ vyutpādya tadvyutpādane prayojanāntaram ucyate
dhvaner yaḥ saguṇībhūtavyaṅgyasyādhvā pradarśitaḥ 
anenānantyam āyāti kavīnāṃ pratibhāguṇaḥ  DhvK 
ya eṣa dhvaner guṇībhūtavyaṅgyasya ca mārgaḥ prakāśitas tasya phalāntaraṃ kavipratibhānantyam 
katham iti cet
ato hy anyatamenāpi prakāreṇa vibhūṣitā 
vāṇī navatvam āyāti pūrvārthānvayavaty api  DhvK 
ato dhvaner uktaprabhedamadhyād anyatamenāpi prakāreṇa vibhūṣitā satī vāṇī purātanakavinibaddhārthasaṃsparśavaty api navatvam āyāti 
tathā hy avivakṣitavācyasya dhvaneḥ prakāradvayasamāśrayeṇa navatvaṃ pūrvārthānugame 'pi yathā
smitaṃ kiṃcin mugdhaṃ taralamadhuro dṛṣṭivibhavaḥ
parispando vācām abhinavavilāsormisarasaḥ 
gatānām ārambhaḥ kisalayitalīlāparimalaḥ
spṛśantyās tāruṇyaṃ kim iva hi na ramyaṃ mṛgadṛśaḥ 
ity asya
savibhramasmitodbhedā lolākṣyaḥ praskhaladgiraḥ 
nitambālasagāminyaḥ kāminyaḥ kasya na priyāḥ 
ity evam ādiṣu ślokeṣu satsv api tiraskṛtavācyadhvanisamāśrayeṇāpūrvatvam eva pratibhāsate  tathā
yaḥ prathamaḥ prathamaḥ sa tu tathā hi hatahastibahalapalalāśī 
śvāpadagaṇeṣu siṃhaḥ siṃhaḥ kenādharīkriyate ity asya
svatejaḥkrītamahimā kenānyenātiśayyate 
mahadbhir api mātaṅgaiḥ siṃhaḥ kim abhibhūyate 
ity evam ādiṣu ślokeṣu satsv apy arthāntarasaṅkramitavācyadhvanisamāśrayeṇa navatvam 
vivakṣitāny aparavācyasyāpy uktaprakārasamāśrayeṇa navatvaṃ yathā
nidrākaitavinaḥ priyasya vadane vinyasya vaktraṃ vadhūr
bodhatrāsaniruddhacumbanarasāpy ābhogalolaṃ sthitā 
vailakṣyād vimukhībhaved iti punas tasyāpy anārambhiṇaḥ
sākāṅkṣapratipatti nāma hṛdayaṃ yātaṃ tu pāraṃ rateḥ 
ity ādeḥ ślokasya
śūnyaṃ vāsagṛhaṃ vilokya śayanād utthāya kiṃcic chanair
nidrāvyājam upāgatasya suciraṃ nirvarṇya patyur mukham 
visrabdhaṃ paricumbya jātapulakām ālokya gaṇḍasthalīṃ
lajjānamramukhī priyeṇa hasatā bālā ciraṃ cumbitā 
ity ādiṣu ślokeṣu satsv api navatvam 
yathā vātaraṅgabhrūbhaṅgā ity ādiślokasya nānābhaṅgibhramadbhrūḥ ity ādiślokāpekṣayānyatvam  DhvA 
yuktyānayānusartavyo rasādir bahuvistaraḥ 
mitho 'py anantatāṃ prāptaḥ kāvyamārgo yadāśrayāt  DhvK 
bahuvistāro 'yaṃ rasabhāvatadābhāsatatpraśamalakṣaṇo mārgo yathāsvaṃ vibhāvānubhāvaprabhedakalanayā yathoktaṃ prāk 
sa sarva evānayā yuktyānusartavyaḥ 
yasya rasāder āśrayād ayaṃ kāvyamārgaḥ purātanaiḥ kavibhiḥ sahasrasaṃkhyair asaṃkhyair vā bahuprakāraṃ kṣuṇṇatvān mito 'py anantatām eti
rasabhāvādīnāṃ hi pratyekaṃ vibhāvānubhāvavyabhicārisamāśrayād aparimitatvam 
teṣāṃ caikaikaprabhedāpekṣayāpi tāvaj jagadvṛttam upanibadhyamānaṃ sukavibhis tadicchāvaśād anyathā sthitam apy anyathaiva vivartate 
pratipāditaṃ caitac citravicārāvasare 
gāthā cātra kṛtaiva mahākavinā
atathāsthitān api tathāsaṃsthitān iva hṛdaye yā niveśayati 
arthaviśeṣān sā jayati vikaṭakavigocarā vāṇī 
tad itthaṃ rasabhāvādyāśrayeṇa kāvyārthānām ānantyaṃ supratipāditam 
etad evopapādayitum ucyate
dṛṣṭapūrvā api hy arthāḥ kāvye rasaparigrahāt 
sarve navā ivābhānti madhumāsa iva drumāḥ  DhvK 
tathā hi vivakṣitāny aparavācyasyaiva śabdaśaktyudbhavānuraṇanarūpavyaṅgyaprakārasamāśrayeṇa navatvam 
yathādharaṇīdhāraṇāyādhunā tvaṃ śeṣaḥ ity ādeḥ 
śeṣo himagiris tvaṃ ca mahānto guravaḥ sthirāḥ 
yad alaṅghitamaryādāś calantīṃ bibhrate bhuvam 
ity ādiṣu satsv api 
tasyaivārthaśaktyudbhavānuraṇanarūpavyaṅgyasamāśrayeṇa navatvam 
yathāevaṃvādini devarṣau ity ādi ślokasya 
kṛte varakathālāpe kumāryaḥ pulakodgamaiḥ 
sūcayanti spṛhām antarlajjayāvanatānanāḥ 
ity ādiṣu satsv arthaśaktyudbhavānuraṇanarūpavyaṅgyasya kaviprauḍhoktinirmitaśarīratvena navatvam 
yathāsajjayati surabhimāso ity ādeḥ 
surabhisamaye pravṛtte sahasā prādurbhavanti ramaṇīyāḥ 
rāgavatām utkalikāḥ sahaiva sahakārakalikābhiḥ 
ity ādiṣu satsv apy apūrvatvam eva 
arthaśaktyudbhavānuraṇanarūpavyaṅgyasya kavinibaddhavaktṛprauḍhoktimātraniṣpannaśarīratvena navatvam 
yathā 'vāṇijya hastidantāḥ ity ādigāthārthasya 
kariṇībehabbaaro maha putto ekkakāṇḍavinibāī 
haa soṇhāeṃ taha kaho jaha kaṇḍakaraṇḍaaṃ bahai 
kariṇīvaidhavyakaro mama putra ekakāṇḍavinipātī 
hatasnuṣayā tathā kṛto yathā kāṇḍakaraṇḍakaṃ vahati 
evam ādiṣv artheṣu satsv apy anālīḍhataiva  DhvA 
yathā vyaṅgyabhedasamāśrayeṇa dhvaneḥ kāvyārthānāṃ navatvam utpadyate
tathā vyañjakabhedasamāśrayeṇāpi 
tat tu granthavistarabhayān na likhyate
svayam eva sahṛdayair abhyūhyam 
atra ca punaḥ punar uktam api sāratayedam ucyate
vyaṅgyavyañjakabhāve 'smin vividhe sambhavaty api 
rasādimaya ekasmin kaviḥ syād avadhānavān  DhvK 
 asminn arthānantyahetau vyaṅgyavyañjakabhāve vicitre śabdānāṃ sambhavaty api kavir apūrvārthalābhārthī rasādimaya ekasmin vyaṅgyavyañjakabhāve  
yatnād avadadhīta  
 rasabhāvatadābhāsarūpe hi vyaṅgye tadvyañjakeṣu ca yathānirdiṣṭeṣu varṇapadavākyaracanāprabandheṣv avahitamanasaḥ kaveḥ sarvam apūrvaṃ  
kāvyaṃ sampadyate  
tathā ca rāmāyaṇamahābhāratādiṣu saṅgrāmādayaḥ punaḥ punar abhihitā api navanavāḥ prakāśante 
prabandhe cāṅgī rasa eka evopanibadhyamāno 'rthaviśeṣalābhaṃ chāyātiśayaṃ ca puṣṇāti 
kasminn iveti cetyathā rāmāyaṇe yathā vā mahābhārate 
rāmāyaṇe hi karuṇo rasaḥ svayam ādikavinā sūtritaḥ śokaḥ ślokatvam āgataḥ ity evaṃvādinā 
nirvyūḍhaś ca sa eva sītātyantaviyogaparyantam eva svaprabandham uparacayatā 
mahābhārate 'pi śāstrakāvyarūpacchāyānvayini vṛṣṇipāṇḍavavirasāvasānavaimanasyadāyinīṃ
samāptim upanibadhnatā mahāmuninā vairāgyajananatātparyaṃ prādhānyena svaprabandhasya
darśayatā mokṣalakṣaṇaḥ puruṣārthaḥ śānto rasaś ca mukhyatayā vivakṣāviṣayatvena sūcitaḥ 
etac cāṃśena vivṛtam evānyair vyākhyāvidhāyibhiḥ 
svayam eva caitad udgīrṇaṃ tenodīrṇamahāmohamagnam ujjihīrṣatā lokam ativimalajñānālokadāyinā lokanāthena
yathā yathā viparyeti lokatantram asāravat 
tathā tathā virāgo 'tra jāyate nātra saṃśayaḥ 
ity ādi bahuśaḥ kathayatā 
tataś ca śānto raso rasāntarair mokṣalakṣaṇaḥ puruṣārthaḥ puruṣārthāntarais tadupasarjanatvenānugamyamāno
'ṅgitvena vivakṣāviṣaya iti mahābhāratatātparyaṃ suvyaktam evāvabhāsate 
aṅgāṅgibhāvaś ca yathā rasānāṃ tathā pratipāditam eva 
pāramārthikāntas tattvānapekṣayā śarīrasyevāṅgabhūtasya rasasya puruṣārthasya ca svaprādhānyena cārutvam apy aviruddham 
nanu mahābhārate yāvān vivakṣāviṣayaḥ so 'nukramaṇyāṃ sarva evānukrānto na caitat tatra dṛśyate
pratyuta sarvapuruṣārthaprabodhahetutvaṃ sarvarasagarbhatvaṃ ca mahābhāratasya tasminn uddeśe svaśabdaniveditatvena pratīyate 
 atrocyatesatyaṃ śāntasyaiva rasasyāṅgitvaṃ mahābhārate mokṣasya ca sarvapuruṣārthebhyaḥ prādhānyam ity etan na svaśabdābhidheyatvenānukramaṇyā 
darśitaṃ tu vyaṅgyatvenabhagavān vāsudevaś ca kīrtyate 'tra sanātanaḥ ity asmin vākye 
 anena hy ayam artho vyaṅgyatvena vivakṣito yad atra mahābhārate pāṇḍavādicaritaṃ yat kīrtyate tat sarvam avasānavirasam avidyāprapañcarūpaṃ 
paramārthasatyasvarūpas tu bhagavān vāsudevo 'tra kīrtyate 
tasmāt tasminn eva parameśvare bhagavati bhavata bhāvitacetaso
mā bhūta vibhūtiṣu niḥsārāsu rāgiṇo guṇeṣu vā nayavinayaparākramādiṣv amīṣu kevaleṣu keṣucit sarvātmanā pratiniviṣṭadhiyaḥ 
tathā cāgrepaśyata niḥsāratāṃ saṃsārasyety amum evārthaṃ dyotayan sphuṭam evāvabhāsate vyañjakaśaktyanugṛhītaś ca śabdaḥ 
evaṃvidham evārthaṃ garbhīkṛtaṃ sandarśayanto 'nantaraślokā lakṣyantesa hi satyam ity ādayaḥ 
 ayaṃ ca nigūḍharamaṇīyo 'rtho mahābhāratāvasāne harivaṃśavarṇanena samāptiṃ vidadhatā tenaiva kavivedhasā kṛṣṇadvaipāyanena samyaksphuṭīkṛtaḥ 
anena cārthena saṃsārātīte tattvāntare bhaktyatiśayaṃ pravartayatā sakala eva sāṃsāriko vyavahāraḥ pūrvapakṣīkṛto nyakṣeṇa prakāśate 
 devatātīrthatapaḥprabhṛtīnāṃ ca prabhāvātiśayavarṇanaṃ tasyaiva parabrahmaṇaḥ prāptyupāyatvena tadvibhūtitvenaiva devatāviśeṣāṇām anyeṣāṃ  
ca  
pāṇḍavādicaritavarṇanasyāpi vairāgyajananatātparyād vairāgyasya ca mokṣamūlatvān
mokṣasya ca bhagavatprāptyupāyatvena mukhyatayā gītādiṣu pradarśitatvāt parabrahmaprāptyupāyatvam eva paramparayā 
vāsudevādisaṃjñābhidheyatvena cāparimitaśaktyāspadaṃ paraṃ brahma gītādipradeśāntareṣu
tadabhidhānatvena labdhaprasiddhi māthuraprādurbhāvānukṛtasakalasvarūpaṃ vivakṣitaṃ
na tu māthuraprādurbhāvāṃśa eva
sanātanaśabdaviśeṣitatvāt 
rāmāyaṇādiṣu cānayā saṃjñayā bhagavanmūrtyantare vyavahāradarśanāt 
nirṇītaś cāyam arthaḥ śabdatattvavidbhir eva 
 tad evam anukramaṇīnirdiṣṭena vākyena bhagavadvyatirekiṇaḥ sarvasyānyasyānityatāṃ prakāśayatā mokṣalakṣaṇa evaikaḥ paraḥ puruṣārthaḥ śāstranaye 
kāvyanaye ca tṛṣṇākṣayasukhaparipoṣalakṣaṇaḥ śānto raso mahābhāratasyāṅgitvena vivakṣita iti supratipāditam 
atyantasārabhūtatvāc cāyam artho vyaṅgyatvenaiva darśito na tu vācyatvena 
sārabhūto hy arthaḥ svaśabdānabhidheyatvena prakāśitaḥ sutarām eva śobhām āvahati 
prasiddhiś ceyam asty eva vidagdhavidvatpariṣatsu yad abhimatataraṃ vastu vyaṅgyatvena prakāśyate na sākṣācchabdavācyatvena 
tasmāt sthitam etataṅgibhūtarasādyāśrayeṇa kāvye kriyamāṇe navārthalābho bhavati bandhacchāyā ca mahatī sampadyata iti 
ata eva ca rasānuguṇārthaviśeṣopanibandham alaṅkārāntaravirahe 'pi chāyātiśayayogi lakṣye dṛśyate  yathā
munir jayati yogīndro mahātmā kumbhasambhavaḥ 
yenaikaculake dṛṣṭau tau divyau matsyakacchapau ity ādau 
atra hy adbhutarasānuguṇam ekaculake matsyakacchapadarśanaṃ chāyātiśayaṃ puṣṇāti 
tatra hy ekaculake sakalajaladhisannidhānād api divyamatsyakacchapadarśanam akṣuṇṇatvād adbhutarasānuguṇataram 
kṣuṇṇaṃ hi vastu lokaprasiddhyādbhutam api nāścaryakāri bhavati 
na cākṣuṇṇaṃ vastūpanibadhyamānam adbhutarasasyaivānuguṇaṃ yāvad rasāntarasyāpi  tad yathā
svidyati romāñcate vepate rathyāyāṃ tulāgreṇa 
sa pārśvo 'dyāpi subhaga tasyā yenāsyatikrāntaḥ 
svidyati romāñcate vepate rathyāyāṃ tulāgreṇa 
sa pārśvo 'dyāpi subhaga tasyā yenāsyatikrāntaḥ 
etad gāthārthād bhāvyamānād yā rasapratītir bhavati
sā tvāṃ spṛṣṭvā svidyati romāñcate vepate ity evaṃvidhād arthāt pratīyamānān manāg api no jāyate 
tad evaṃ dhvaniprabhedasamāśrayeṇa yathā kāvyārthānāṃ navatvaṃ jāyate tathā pratipāditam 
guṇībhūtavyaṅgyasyāpi tribhedavyaṅgyāpekṣayā ye prakārās tatsamāśrayeṇāpi kāvyavastūnāṃ navatvaṃ bhavaty eva 
tat tv ativistārakārīti nodāhṛtaṃ sahṛdayaiḥ svayam utprekṣaṇīyam  DhvA 
dhvaner itthaṃ guṇībhūtavyaṅgyasya ca samāśrayāt 
na kāvyārthavirāmo 'sti yadi syāt pratibhāguṇaḥ  DhvK 
satsv api purātanakaviprabandheṣu yadi syāt pratibhāguṇaḥ
tasmiṃs tv asati na kiṃcid eva kaver vastv asti 
bandhacchāyāpy arthadvayānurūpaśabdasanniveśo 'rthapratibhānābhāve katham upapadyate 
anapekṣitārthaviśeṣākṣararacanaiva bandhacchāyeti nedaṃ nedīyaḥ sahṛdayānām 
evaṃ hi saty arthānapekṣacaturamadhuravacanaracanāyām api kāvyavyapadeśaḥ pravarteta 
śabdārthayoḥ sāhityena kāvyatve kathaṃ tathāvidhe viṣaye kāvyavyavastheti cetparopanibaddhārthaviracane
yathā tatkāvyatvavyavahāras tathā tathāvidhānāṃ kāvyasandarbhāṇām  DhvA 
na cārthānantyaṃ vyaṅgyārthāpekṣayaiva yāvad vācyārthāpekṣayāpīti pratipādayitum ucyate
avasthādeśakālādiviśeṣair api jāyate 
ānantyam eva vācyasya śuddhasyāpi svabhāvataḥ  DhvK 
śuddhasyānapekṣitavyaṅgyasyāpi vācyasyānantyam eva jāyate svabhāvataḥ 
svabhāvo hy ayaṃ vācyānāṃ cetanānām acetanānāṃ ca yad avasthābhedād deśabhedāt kālabhedāt svālakṣaṇyabhedāc cānantatā bhavati 
 taiś ca tathāvyavasthitaiḥ sadbhiḥ prasiddhānekasvabhāvānusaraṇarūpayā svabhāvoktyāpi tāvad upanibadhyamānair niravadhiḥ kāvyārthaḥ sampadyate 
tathā hy avasthābhedān navatvaṃ yathābhagavatī pārvatī kumārasambhave sarvopamādravyasamuccayena
kusaṃ  ity ādibhir uktibhiḥ prathamam eva parisamāpitarūpavarṇanāpi punar
bhagavataḥ śambhor locanagocaram āyāntī vasantapuṣpābharaṇaṃ vahantī kusaṃ
 manmathopakaraṇabhūtena bhaṅgyantareṇopavarṇitā 
 saiva ca punar navodvāhasamaye prasādhyamānā tāṃ prāṅmukhīṃ tatra niveśya tanvīm ity ādyuktibhir navenaiva prakāreṇa nirūpitarūpasauṣṭhavā 
na ca te tasya kaver ekatraivāsakṛtkṛtā varṇanaprakārā apunaruktatvena vā navanavārthanirbharatvena vā pratibhāsante 
darśitam eva caitad viṣamabāṇalīlāyām
ṇa a tāṇaṃ ghaḍai
ohī ṇa a te dīsanti kaha bi punaruttā 
je bibbhamā piāṇaṃ atthā vā sukaibāṇīnaṃ 
na ca teṣāṃ ghaṭate 'vadhiḥ
na ca te dṛśyante katham api punaruktāḥ 
ye vibhramāḥ priyāṇām arthā vā sukavivāṇīnām 
ayam aparaś cāvasthābhedaprakāro yad acetanānāṃ sarveṣāṃ cetanaṃ dvitīyaṃ rūpam abhimānitvaprasiddhaṃ himavad gaṅgādīnām 
tac cocitacetanaviṣayasvarūpayojanayopanibadhyamānam anyad eva sampadyate 
yathā kumārasambhava eva parvatasvarūpasya himavato varṇanaṃ
punaḥ saptarṣipriyoktiṣu cetanatatsvarūpāpekṣayā pradarśitaṃ tad apūrvam eva pratibhāti 
prasiddhaś cāyaṃ satkavīnāṃ mārgaḥ 
idaṃ ca prasthānaṃ kavivyutpattaye viṣamabāṇalīlāyāṃ saprapañcaṃ darśitam 
cetanānāṃ ca bālyādyavasthābhir anyatvaṃ satkavīnāṃ prasiddham eva 
cetanānām avasthābhede 'py avāntarāvasthābhedān nānātvam 
yathā kumārīṇāṃ kusumaśarabhinnahṛdayānām anyāsāṃ ca 
tatrāpi vinītānām avinītānāṃ ca 
acetanānāṃ ca bhāvānām ārambhādyavasthābhedabhinnānām ekaikaśaḥ svarūpam upanibadhyamānam ānantyam evopayāti  yathā
haṃsānāṃ ninadeṣu yaiḥ kavalitair āsajyate kūjatām
anyaḥ ko 'pi kaṣāyakaṇṭhaluṭhanād āghargharo vibhramaḥ 
te sampraty akaṭhoravāraṇavadhūdantāṅkuraspardhino
niryātāḥ kamalākareṣu bisinīkandāgrimagranthayaḥ 
 Srk  Skm  credited to Kamalāyudha
evam anyatrāpi diśānayānusartavyam 
deśabhedān nānātvam acetanānāṃ tāvat 
yathā vāyūnāṃ nānādigdeśacāriṇām anyeṣām api salilakusumādīnāṃ prasiddham eva 
cetanānām api mānuṣapaśupakṣiprabhṛtīnāṃ grāmāraṇyasalilādisamedhitānāṃ parasparaṃ mahān viśeṣaḥ samupalakṣyata eva 
sa ca vivicya yathāyatham upanibadhyamānas tathaivānantyam āyāti 
tathā himānuṣāṇām eva tāvad digdeśādibhinnānāṃ ye vyavahāravyāpārādiṣu vicitrā viśeṣās teṣāṃ kenāntaḥ śakyate gantum
viśeṣato yoṣitām 
upanibadhyate ca tat sarvam eva sukavibhir yathāpratibham 
kālabhedāc ca nānātvam 
yatha rtubhedād digvyomasalilādīnām acetanānām 
cetanānāṃ cautsukyādayaḥ kālaviśeṣāśrayiṇaḥ prasiddhā eva 
svālakṣaṇyaprabhedāc ca sakalajagadgatānāṃ vastūnāṃ vinibandhanaṃ prasiddham eva 
tac ca yathāvasthitam api tāvad upanibadhyamānam anantatām eva kāvyārthasyāpādayati 
atra kecid ācakṣīranyathā sāmānyātmanā vastūni vācyatāṃ pratipadyante na viśeṣātmanā 
 tāni hi svayam anubhūtānāṃ sukhādīnāṃ tannimittānāṃ ca svarūpam anyatrāropayadbhiḥ svaparānubhūtarūpasāmānyamātrāśrayeṇopanibadhyante 
na hi tair atītam anāgataṃ vartamānaṃ ca paricitādisvalakṣaṇaṃ yogibhir iva pratyakṣīkriyate 
tac cānubhāvyānubhavasāmānyaṃ sarvapratipattṛsādhāraṇaṃ parimitatvāt purātanānām eva gocarībhūtam
tasyāviṣayatvānupapatteḥ 
ata eva sa prakāraviśeṣo yair adyatanair abhinavatvena pratīyate teṣām abhimānamātram eva bhaṇitikṛtaṃ vaicitryamātram atrāstīti 
 tatrocyateyat tūktaṃ sāmānyamātrāśrayeṇa kāvyapravṛttis tasya ca parimitatvena prāg eva gocarīkṛtatvān nāsti navatvaṃ kāvyavastūnām iti 
tad ayuktam 
yato yadi sāmānyamātram āśritya kāvyaṃ pravartate kiṃ kṛtas tarhi mahākavinibadhyamānānāṃ kāvyārthānām atiśayaḥ 
vālmīkivyatiriktasyānyasya kavivyapadeśa eva vā sāmānyavyatiriktasyānyasya kāvyārthasyābhāvāt
sāmānyasya cādikavinaiva pradarśitatvāt 
uktivaicitryān naiṣa doṣa iti cetkim idam uktivaicitryam 
uktir hi vācyaviśeṣapratipādi vacanam 
tadvaicitrye kathaṃ na vācyavaicitryam 
vācyavācakayor avinābhāvena pravṛtteḥ 
vācyānāṃ ca kāvye pratibhāsamānānāṃ yad rūpaṃ tat tu grāhyaviśeṣābhedenaiva pratīyate 
tenoktivaicitryavādinā vācyavaicitryam anicchatāpy avaśyam evābhyupagantavyam 
tad ayam atra saṅkṣepaḥ
vālmīkivyatiriktasya yady ekasyāpi kasyacit 
iṣyate pratibhārtheṣu tat tad ānantyam akṣayam 
kiṃ ca uktivaicitryaṃ yat kāvyanavatve nibandhanam ucyate tad asmatpakṣānuguṇam eva 
yato yāvān ayaṃ kāvyārthānantyabhedahetuḥ prakāraḥ prāg darśitaḥ sa sarva eva punaruktivaicitryād dviguṇatām āpadyate 
yaś cāyam upamāśleṣādir alaṅkāravargaḥ prasiddhaḥ sa bhaṇitivaicitryād upanibadhyamānaḥ svayam evānavadhir dhatte punaḥ śataśākhatām 
 bhaṇitiś ca svabhāṣābhedena vyavasthitā satī pratiniyatabhāṣāgocarārthavaicitryanibandhanaṃ punar aparaṃ kāvyārthānām ānantyam āpādayati 
yathā mamaiva
maha maha iti bhaṇantaho bajjadi kālo jaṇassa 
toi ṇa deu janaddaṇu goarībhodi maṇassa 
mama mama iti bhaṇato vrajati kālo janasya 
tathāpi na devo janārdano gocaro bhavati manasaḥ  DhvA 
itthaṃ yathā yathā nirūpyate tathā tathā na labhyate 'ntaḥ kāvyārthānām 
idaṃ tūcyate
avasthādivibhinnānāṃ vācyānāṃ vinibandhanam 
yat pradarśitaṃ prāk
bhūmnaiva dṛśyate lakṣye           
na tac chakyam apohitum 
          tat tu bhāti rasāśrayāt  DhvK 
tad idam atra saṅkṣepeṇābhidhīyate satkavīnām upadeśāya
rasabhāvādisambaddhā yady aucityānusāriṇī 
anvīyate vastugatir deśakālādibhedinī  DhvK 
tatkā gaṇanā kavīnāmanyeṣāṃ parimitaśaktīnām 
vācaspatisahasrāṇāṃ sahasrair api yatnataḥ 
nibaddhā sā kṣayaṃ naiti prakṛtir jagatām iva  DhvK 
 yathā hi jagatprakṛtir atītakalpaparamparāvirbhūtavicitravastuprapañcā satī punar idānīṃ parikṣīṇā parapadārthanirmāṇaśaktir iti na  
śakyate 'bhidhātum  
tadvad eveyaṃ kāvyasthitir anantābhiḥ kavimatibhir upabhuktāpi nedānīṃ parihīyate
pratyuta navanavābhir vyutpattibhiḥ parivardhate 
itthaṃ sthite 'pi
saṃvādās tu bhavanty eva bāhulyena sumedhasām 
sthitaṃ hy etat saṃvādinya eva medhāvināṃ buddhayaḥ 
kintu
naikarūpatayā sarve te mantavyā vipaścitā  DhvK 
katham iti cet
saṃvādo hy anyasādṛśyaṃ tat punaḥ pratibimbavat 
ālekhyākāravat tulyadehivac ca śarīriṇām  DhvK 
saṃvādo hi kāvyārthasyocyate yad anyena kāvyavastunā sādṛśyam 
tat punaḥ śarīriṇāṃ pratibimbavad ālekhyākāravat tulyadehivac ca tridhā vyavasthitam 
kiṃcid dhi kāvyavastu vastvantarasya śarīriṇaḥ pratibimbakalpam
anyad ālekhyaprakhyam
anyat tulyena śarīriṇā sadṛśam 
tatra pūrvam ananyātma tucchātma tadanantaram 
tṛtīyaṃ tu prasiddhātma nānyasāmyaṃ tyajet kaviḥ  DhvK 
tatra pūrvaṃ pratibimbakalpaṃ kāvyavastu parihartavyaṃ sumatinā 
yatas tadananyātma tāttvikaśarīraśūnyam 
tadanantaram ālekhyaprakhyam anyasāmyaṃ śarīrāntarayuktam api tucchātmatvena tyaktavyam 
tṛtīyaṃ tu vibhinnakamanīyaśarīrasadbhāve sati sasaṃvādam api kāvyavastu na tyaktavyaṃ kavinā 
na hi śarīrī śarīriṇānyena sadṛśo 'py eka eveti śakyate vaktum  DhvA 
etad evopapādayitum ucyate
ātmano 'nyasya sadbhāve pūrvasthityanuyāyy api 
vastu bhātitarāṃ tanvyāḥ śaśicchāyam ivānanam  DhvK 
tattvasya sārabhūtasyātmanaḥ sadbhāve 'nyasya pūrvasthityanuyāyy api vastu bhātitarām 
purāṇaramaṇīyacchāyānugṛhītaṃ hi vastu śarīravat parāṃ śobhāṃ puṣyati 
na tu punaruktatvenāvabhāsate 
tanvyāḥ śaśicchāyam ivānanam  DhvA 
evaṃ tāvat sasaṃvādānāṃ samudāyarūpāṇāṃ vākyārthānāṃ vibhaktāḥ sīmānaḥ 
padārtharūpāṇāṃ ca vastvantarasadṛśānāṃ kāvyavastūnāṃ nāsty eva doṣa iti pratipādayitum ucyate
akṣarādiracaneva yojyate yatra vasturacanā purātanī 
nūtane sphurati kāvyavastuni vyaktam eva khalu sā na duṣyati  DhvK 
na hi vācaspatināpy akṣarāṇi padāni vā kānicid apūrvāṇi ghaṭayituṃ śakyante 
tāni tu tāny evopanibaddhāni na kāvyādiṣu navatāṃ virudhyanti 
tathaiva padārtharūpāṇi śleṣādimayāny arthatattvāni  tasmāt
yadapi tad api ramyaṃ        
kāvyaśarīraṃ
        yatra lokasya kiṃcit
yal lokasya kiṃcit 
sphuritam idam itīyaṃ buddhir abhyujjihīte 
sphuraṇeyaṃ kācid iti sahṛdayānāṃ camatkṛtir utpadyate 
anugatam api pūrvacchāyayā vastu tādṛk
sukavir upanibadhnan nindyatāṃ nopayāti  DhvK 
 tadanugatam api pūrvacchāyayā vastu tādṛk tādṛkṣaṃ sukavir vivakṣitavyaṅgyavācyārthasamarpaṇasamarthaśabdaracanārūpayā bandhacchāyayopanibadhnannindyatāṃ  
naiva yāti  
tad itthaṃ sthitam
pratīyantāṃ vāco nimitavividhārthāmṛtarasā
na sādaḥ kartavyaḥ kavibhir anavadye svaviṣaye 
santi navāḥ kāvyārthāḥ paropanibaddhārthaviracane na kaścit kaver guṇa iti bhāvayitvā 
parasvādānecchāviratamanaso vastu sukaveḥ
sarasvaty evaiṣā ghaṭayati yatheṣṭaṃ bhagavatī  DhvK 
parasvādānecchāviratamanasaḥ sukaveḥ sarasvaty eṣā bhagavatī yatheṣṭaṃ ghaṭayati vastu 
 yeṣāṃ sukavīnāṃ prāktanapuṇyābhyāsaparipākavaśena pravṛttis teṣāṃ paroparacitārthaparigrahaniḥspṛhāṇāṃ svavyāpāro na kvacid upayujyate 
saiva bhagavatī sarasvatī svayam abhimatam artham āvirbhāvayati 
etad eva hi mahākavitvaṃ mahākavīnām ity om 
ity akliṣṭarasāśrayocitaguṇālaṅkāraśobhābhṛto
yasmād vastu samīhitaṃ sukṛtibhiḥ sarvaṃ samāsādyate 
kāvyākhye 'khilasaukhyadhāmni vibudhodyāne dhvanir darśitaḥ
so 'yaṃ kalpatarūpamānamahimā bhogyo 'stu bhavyātmanām 
satkāvyatattvanayavartmaciraprasupta
kalpaṃ manaḥsu paripakvadhiyāṃ yadāsīt 
tad vyākarot sahṛdayodayalābhahetor
ānandavardhana iti prathitābhidhānaḥ 
iti śrīrājānakānandavardhanācāryaviracite dhvanyāloke caturtha uddyotaḥ 
