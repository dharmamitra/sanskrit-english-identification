Abhinavagupta
Mālinīślokavārttika
dvitīyaḥ kāṇḍaḥ
evaṃ maheśvaro devo viśvātmatvena saṃsthitaḥ
kramikajñānayogābhyāṃ dhāraṇābhir upāsyate   
tattvakramaṃ gatadvaitamalamāyādijālakam
aṣṭādaśe tat paṭale tattvaṃ samyag vibhāvyate   
prāṇāyāmādikaṃ yatra heyam ity eva varṇyate
na hi tasya parāṃ vittiṃ prati kācid upāyatā   
antaḥ saṃvidi yan nirūḍham abhitas tat prāṇadhīvigrahe
saṃcāryeta kathaṃ tatheti ghaṭatām abhyāsayogakramaḥ
ye tv abhyāsapathena saṃvidam imāṃ saṃskartum abhyudyatās
te kiṃ kutra kutaḥ kathaṃ vidadhatām ity atra saṃdihmahe   
abhyāso hi punaḥ punar arthaḥ so 'pi ca dikkālapratibhedāt
ābhāsetarayogasamuttho dehamanaḥprāṇākṣapathe syāt   
prakāśaikaghane rūpe bhairavīye vivikṣavaḥ
sakṛdvibhātavijñānaviśrāntyaiva susaṃsthitāḥ   
atraivātaḥ paraṃ proktam aṅgaṃ sarvopakāri yat
dhāraṇā api taddvāraniścitāḥ syus tathātmikāḥ   
nanv apratiṣṭhe kas tarke samāśvāsaḥ prakalpyatām
kiṃ vā na bhavatāṃ tādṛg apratiṣṭhāhataṃ vacaḥ   
tathā hy āgama evaikaṃ pramāṇam iti niścitaiḥ
tadviruddhāgamavrāte sati niścīyatāṃ katham   
mahājanaprasiddhis tu tatra prāmāṇyakāraṇam
apratiṣṭhā tadviruddhamahājanasusaṃbhavāt   
pratyakṣam api rucyādau dṛṣṭabādhakasaṃvidam
uttarottaravijñānānavasthābhājanaṃ nanu   
svasaṃvid api tatraiva bādhiteti kathaṃ kila
vyavahāram ayaṃ kuryād bhedasaṃdhānapaṇḍitaḥ   
asmākaṃ tv apratiṣṭhānaṃ na kadācit kvacid bhavet
yeṣāṃ sarvatra saṃpūrṇaḥ paro bhairavasāgaraḥ   
viśeṣatas tu tarkasya tān praty evāpratiṣṭhatā
ye tarkārṇavatārāttaparamāmṛtasaṃvidaḥ   
tathā hi sarve tarkāṃśā anāmṛṣṭasvasaṃvidaḥ
sarvatra paryantaphalaṃ na śivaṃ pratipedire   
abhedasāraḥ sarvo hi śāstrārthas tatprapattaye
yas tatrodbhāvito bhedas tatra mūḍhadhiyo ratāḥ   
tarkaś ca bhedavādāṃśayukticchedaikapaṇḍitaḥ
nanv abhede 'pi tarkasya kā cid asty upayogitā   
paramādvayadṛṣṭau ca so 'pi naiva na saṃgataḥ
ata eva parādvaitaṃ yad viśvānugrahātmakam
tasyopāyaṃ paraṃ brūte hṛdayaṃ spandanātmakam   
hṛdaye bodhamaye yaḥ svavimarśaḥ pūrṇaciccamatkāraḥ
yugapad drāgiti haṭhato līnīkṛtaviśvataḥsphuraṇaḥ   
bhāvagrahādyacaramadaśāyor ullāsinirvṛtisupūrṇaḥ
jagadānandamayo 'sau sāmānyaspanda ity uktaḥ   
sphuraṇaṃ hṛdayasya yat kila prakaṭam idaṃ visargadhāmnaḥ
sad iti pratibhāti yāvatā trikaśaktau viśatīha tāvatā   
tad idaṃ hṛdayaṃ nirucyate paramaṃ bhairavasaṃvidāmṛtam
iṣidṛkkṛtiśaktiśūlagaṃ parame dhāmni visṛjyate tataḥ   
parame bhagavatparātmani sphuritaṃ viśvam idaṃ cidātmakam
śaktitrayaśūlagaṃ tataḥ śāmbhavabhūmivisargavartmanā   
tad atho sad iti pragīyate tad idaṃ pūrṇam ihāhamātmakaṃ
hṛdayaṃ śivaśaktisaṃgamasphuraṇātmaiva sadāvabhāsate   
iha sṛṣṭilayasthitikramāḥ śataśo vāpi sahasrakoṭiśaḥ
pravibhānti sadātanātmanā haraviṣṇvambujahetusaṃcitāḥ   
iha tu puroktād yuktikalāpād yaḥ praviśet sadyo nāśaktaḥ
taṃ prati śāktopāyapathena prakaṭīkriyate hṛdayaspandaḥ   
triśūlaprāntagaprāṇapreraṇāvāptahṛtpathaḥ
tadantarvarticiccandrakalāviśrāntitatparaḥ   
jhaṭity evātha tadbhūmityāgena projjhya tā daśāḥ
nirānandādikāḥ pañcabhūtamadhyavyavasthitāḥ   
tyajet pūrvāṃ parāṃ krāmet samyagviśrāntitatparaḥ
yato nijānandamayī bhūmiḥ śāntapadānugā   
nirānandaparānandau puruṣājātasaṃgatau
abhedabhinnabhogyaughajanitānandajṛmbhaṇāt   
mahānandasthitiḥ kāpi vāmācārā samullaset
bhairavīyamahādhāmni svīkṛtāśeṣasaṃvidi   
mahānandaś cidānandībhūya bhūyaḥ pravartate
asmiṃs tu svīkṛtāśeṣadakṣavāmordhvagatrike   
trike sarvātmanā dvaitādvaitasaṃgrahaṇātmani
abhinnā vātha bhinnā vā bhinnābhinnā athāpi vā   
bhāvā nijādikānandadaśāpañcakayojitāḥ
jāyante jagadānandasamuddāmadaśājuṣaḥ   
nijānandaḥ pramātraṃśamātraniṣṭhanibandhanaḥ
śūnyatāmātraviśrānter nirānandātmikā sthitiḥ   
prameyapadaviśrānteḥ parānando 'py udety alam
anantameyasaṃghaṭṭapūrṇe meye tu sarvataḥ   
pramāṇāc carvaṇāyogān mahānanda iti sthitiḥ
samastamānameyaughakalanāgrāsakovidaḥ   
yadā viśrāntim abhyeti nirupādhisunirbharām
tadā khalu cidānando yo jaḍānupabṛṃhitaḥ   
na ca yatra sthitiḥ kāpi vibhaktā jaḍarūpiṇī
yatra ko 'pi vyavacchedo nāsti yad viśvataḥ sphurat   
yad anāhṛtasaṃvitti paramāmṛtabṛṃhitam
tad eva jagadānandadhāmāsmākaṃ gurur jagau   
yatrāsti bhāvanādīnāṃ na mukhyā kāpi saṃgatiḥ
tatra viśrāntir ādheyā hṛdayoccārayogataḥ   
yā tatra samyag viśrāntis tat parādvaitam ucyate
prāṇadaṇḍaprayogena pūrvāparasamīkṛteḥ   
catuṣkikāmbujālambilambikāsaudhasiktabhūḥ
bandhamokṣavibhāgena narād anyatra yoginā 
anuttarasvabhāvena vāgvyāpārābhivartinā
cidvimarśaparāhaṃkṛtpralayollāsayoginā   
udyogavaśariktena saddvādaśakalātmanā
sūryeṇābhāsite bhāve pūrite paricarcite   
tadgrāsamantharavaśāḥ ṣoḍaśākhyakalājuṣā
praviṣṭeṇa vibodhāgnau samyag visṛjatā kalāḥ   
catasro jīvanīḥ prāptavisargāvikṛtasthiteḥ
antaḥkṛtānantatattvakādikṣāntena sarvataḥ 
bhāvānāṃ bhāvatāsāravimarśābhāvahṛdyujā
bahiḥprasavasadyogikulanetryadhiśāyinā   
rudrayāmalabhāvena nityaṃ yā niṣṭhitaiva tām
citprāṇaguṇadehāntaśaktisopānamālikām   
visargena visṛjyātha spandanodaravartinā
visargabhūmim āśliṣya matsyodaradaśājuṣam   
sarvasarvagatāṃ sarvajīvanīṃ paramāṃ kalām
triśūlabhuvam ākramya nāḍītritayasaṃgatām   
vikasvarāṃ saṃkucitāṃ krameṇaikātmyam āśritām
bhrūkuṭībindunādāntaśaktisopānamālikām   
rāsabhīvaḍavāsrāvasasaṃkocavikāsikām
muhur muhur līyamānasṛṣṭabhāvaughanirbharām   
ekīkṛtamahāmūlaśūlavaisargikāspadām
samagrabhāvabharaṇabhairavīyahṛdāśritām   
sarvāpūraṇahevākasamarjitaparābhidhām
ādyantarahitām enāṃ viśvapravaṇaśālinīm   
hṛdbodhākāśaciccandracandrikāṃ tritayeśikām
devīṃ prāpya na kiṃ nāma labhate lambhyaty api   
tad atra bhāvanādehagatopāyaiḥ pare sati
yadaiṣa pravivikṣuḥ syād yogī tāvad prakampate   
pūrvajanmaśatābhyastadehatādātmyaniścayaḥ
jalapāṃsuvad ekatvaṃ manvānaś ciccharīrayoḥ   
bhedākhyamāyārahite paripūrṇacidātmani
praviśet prathamaṃ yāvat svabalākramaṇakramāt   
bhaven nidrāsya sā dehāveśaśaithilyadāyinī
kamprarūpaiva yāvan no rūḍhir jātā parātmani   
etad avyaktaliṅgaṃ tannaraśaktiśivātmakam
yatra viśvam idaṃ līnaṃ yad antaḥsthaṃ ca gamyate   
kiṃ cādhvajātam etad dehasthatayaiva pūrvanirṇītam
tasyonmeṣavaśena sphuṭatāṃ yāyāt samāveśaḥ   
cittattvasya viśeṣaspandadaśāśālinaś cidānandaḥ
śāktasamullāsabharād antaḥkṛtamantravīryaparasāraḥ   
naraśaktimayam idaṃ tadvyaktāvyaktaṃ bhavel liṅgaṃ
siddhiphalaprasavarasaprasūnam iti kathyate śāstre   
vyaktaliṅgaṃ tad uktaṃ tu yat kevalanarātmakam
ekasya spandanasyeyaṃ tridhā bhedavyavasthitiḥ   
etalliṅgajñānapraviyuktahṛdā vṛthaiva hi bhajante
bāhyasthaliṅgapūjāṃ prayāsamātraṃ phalāya na hi tat syāt   
yad vyaktam ātmaliṅgākhyaṃ nararūpasamāśrayi
dehābhedamaye bāhye viśvasmin bharite sati   
samudeti mahānandabhūmau līnasya yoginaḥ
tenādyaṃ liṅgam abhyeti saṃmukhīnatvam añjasā   
atra liṅge sadā tiṣṭhet pūjāviśrāntitatparaḥ
yadyoginīnāṃ hṛdayaṃ paramānandamandiram   
pūrvoktabījayonyaṃśavisargānandamandirāḥ
yatra kāmapi tādātmyasampattiṃ cinvate budhāḥ   
yatra prayāsavirahāt sarvo 'sau devatāgaṇaḥ
ānandapūrṇe dhāmny āste nityoditacidātmakaḥ   
yattadbhairavanāthasya saṃkocetarabhāsanam
avidyamānasaṃkocavikāsasyāpi bhāsate   
yattatsamāptisaṃghaṭṭasamutthānandadhārayā
avasiktam idaṃ viśvam apojjhati purāṇatām   
tatra praveśane yatnaḥ kāryatvena prayāsakṛt
yataḥ sadodito bhānuḥ kiṃ dīpena vicāryate   
yadi svātmasthito yogī śivacitspandabhūmigaḥ
yadi vā bāhyabhāvaughaviśeṣayoginīkulanandanaḥ   
ghaṭābhāve 'pi sāmānyaspandābhāsamayīṃ sthitim
parabhairavamudrāṃ tām antarlakṣabahirdṛśam   
yad āśrayati śaivī sā parā devī tataḥ punaḥ
svātantryahelānirmeye tattadarthakriyāmaye   
bhāvaughe sotsukaunmukhyavimarśarasayogataḥ
viśeṣaspandasadbhūmiṃ śaktiṃ saṃspṛśya vartate   
etenādhiṣṭhitā dhāmnā svamantrāstatprakāśane
yānti svātantrayogitvaṃ vicitrāsvapi siddhiṣu   
hānādānatiraskāravṛttau rūḍhim upāgataḥ
sarvabhāsanayogena bhāsamānaṃ cidātmanā   
abhedavṛttitaḥ paśyan dṛśyaṃ citicamatkṛteḥ
arthakriyārthitādainyakāritāṃ kātarāṃ sthitm   
vihāya yāvad āsīta tāvac chāṃbhavabhūmikām
bhairavīm āviśaty eva parāṃ bhūmim ayatnataḥ   
etadāviṣṭasaṃvitti sarvam eva nirīkṣyate
prakāśarūpatākrāntaṃ caitanyaṃ hi prakāśate   
na cāprakāśaṃ prākāśyayogād eti prakāśatām
iti vistarataḥ pūrvaṃ prakāśitam idaṃ yataḥ   
mahāsāhasasaṃyogavilīnākhilavṛttikaḥ
puñjībhūtasvaraśmyoghanirbharībhūtamānasaḥ   
akiṃciccintakaḥ spaṣṭadṛṣṭabhedojjhitasthitiḥ
yāvad āsīta tāvat tu pūrvoktā eva bhūmayaḥ   
sāṃmukhyaṃ yānti saṃsārasadmadāhaikahetavaḥ
yaś ca divyo 'kṣasaṃghāto bhedarūḍhitirohitaḥ   
svātantryapoṣakakrīḍāmātropakaraṇātmakaḥ
yadā nimīlanāvandhyas tiṣṭhaty ekaṃ kṣaṇaṃ tadā   
taddvāroditasaṃbodhamahājvālāvilāpitam
viśvam abhyeti paramānandasāgaraśāyitām   
tadrasāpānaviśrāntaḥ saṃviddevīḥ pratarpayan
acirād eti maraṇajanmatrāsavihīnatām   
āśyānabhāvaṃ hi gatā svasaṃviddehendriyajñeyamayatvam āptā
yuktyā tu sā prāptavilīnabhāvāt saṃvidghanaṃ svaṃ vapur eva yāti   
yuktyā yayaiva bāhyārthavivaśīkṛtacetasām
vyutthitir jāyate saiva bhairavānandasaṃvidaḥ   
tayaiva yoginīvaktrasaṃpradāyakramāptayā
vidhūtakalmaṣāveśā tiṣṭhate cinmayī sthitiḥ   
vaktram īṣad yadā yogī vikāsayati saṃvidaḥ
sarvā indriyanāḍyantaścakrākramaṇasaṃśrayāḥ   
tadā vikāsaṃ grāhyārthabhedābhāvamayaṃ haṭhāt
prayānti cidunmukhatvāt nīlapītādibhedavān   
grāhyagrāhakasaṃbandhabhedaḥ sapadi bhidyate
yoginīvaktrasaṃrūḍhasaṃpradāyakramāptayā   
sadyo 'nubhavadāyinyā mudrayā mudritākhilaḥ
sarvādhiṣṭhātṛcidrūpasākṣādbhairavatandritaḥ   
sa yogī vismayāviṣṭo labhate svātmasaṃvidam
tattaddṛśyodayāpāyayoge 'py anapayatsthiti   
taḍāgavartinimnāmbu tannānyatra pravartate
prayatnenāpi tanmātrapūraṇāya yad akṣamam   
yadā tvantaḥdvāravāridhārasaṃpūritaṃ rasāt
bhaved bhaveyustatpūrṇāḥ pravāhāḥ sarvatomukhāḥ   
evaṃ svollāsarabhasāc caitanyaṃ pronmiṣatsvayaṃ
avibhāgena bhāvāṃśān svātmābhedena bhāsayan   
mīlanāviṣayībhāvaṃ śrayed yadi muhūrtakaṃ
māyāvigalanād bhūmir bhairavīyā virājate   
vaikalpiko 'hyavacchedaḥ paścād yāṃ darśayed bhidām
saiva māyā svatantrasya bhedadṛṣṭiprakāśinī   
unmeṣamātrarūḍhasya sā nirmūlā na saṃbhavet
itthaṃ kiṃ bahunoktena naye 'nuttarātmani   
vastuto 'sti na kasyāpi yogāṅgasyābhyupāyatā
svarūpaṃ hyasya nīrūpam avacchedavivarjanāt   
upāya 'pyanupāyo 'syāyāgavṛttinirodhataḥ
recanapūraṇair eṣā rahitā tanuvātanauḥ   
tārayaty evam ātmānaṃ bhedasāgaragocarāt
nimajjamānam apy etan mano vaiṣayike rase   
nāntarārdratvam abhyeti niśchidraṃ tumbakaṃ yathā
svaṃ panthānaṃ hayasyeva manaso ye nirundhate   
teṣāṃ tatkhaṇḍanayogād dhavaty unmārgakoṭibhiḥ
kiṃsvid etad iti prāyo duḥkhe 'py utkaṇṭhate manaḥ   
sukhād api virajyeta jñānād etad idaṃ tv iti
tathāhi gurur ādikṣad bahudhā svakaśāsane   
anādaraviraktyaiva galantīndriyavṛttayaḥ
yāvat tu viniyamyante tāvat tāvad vikurvate   
pratyāhāro 'pi nāmāyaṃ yo 'kṣajāle pravartyate
bandhasyārūḍhavṛttes tad vajralepena bandhanam   
artheṣu tadbhogavidhau tadutthe
  duḥkhe sukhe vā galitābhiśaṅkam
anāviśanto 'pi nimagnacittā
  jānanti vṛttikṣayasaukhyam antaḥ   
saty evātmani citsvabhāvamahasi svānte tathopakriyāṃ
tasmai kurvati tatpracāracature saty akṣavarge 'pi ca
satsv artheṣu rasādiṣu sphuṭataraṃ yad bhedavandhyodayaṃ
yogī tiṣṭhati pūrṇaraśmikhacitas tat tattvam ādīyatām   
aviveka eva param iha saṃsāra iti pravādamātram
aviveka eva hi paraṃ niḥśreyasalābhasopānam   
tyajāvadhānāni nanu kva nāma
dhatse 'vadhānaṃ vicinu svayaṃ tat
pūrṇe 'vadhānaṃ nahi nāma yuktaṃ
nāpūrṇam abhyeti ca satyabhāvam   
yatraivānandayogaḥ kvacana nanu bhavet tatra pūrṇaḥ svabhāvaḥ
  te veti tatra praśamapadam iyād yady ayaṃ bhedamohaḥ
tajjñāne jāgradādāv api nikhilapade cinmahācakranātho
yogī jāyeta nānāvyavahṛtapathago 'pyullasan mantravīryaḥ   
yathā hi kūpaṃ pracikīrṣur eva
prāpte jale yāti kṛtitvam ekaḥ
kaścit punar hastagatādivārimātrād
itthaṃ paraprāptividhir vicitraḥ   
anupāyam idaṃ tasmād upāyopeyayogataḥ
bhedabandhād vimucyeta kathaṃ vetarathā janaḥ   
anupāye 'pi caitasmin kiṃcit sāṃbandhyavṛttitaḥ
upāyasyopadeśo 'yaṃ śāstre 'tra bahudhā kṛtaḥ   
yathā lipyakṣarair bālāḥ satye varṇātmani sphuṭam
praveśyante tathā mūḍhais tair aupāyikaiḥ kramāt   
tadartham eva cādvaite paratattve 'pi sādaram
pūjādhyānādi śāstre 'sminn ucitaṃ kiṃcid ucyate   
yat kiṃcin manasāhlādi yatra kvāpīndriyasthitau
yojyate bodhasadbrahmadhāmni brahmabilātmani   
ātmānusārisadbhāvasamāveśadaśāśrayāt
tattatparakuleśānaśakticakrārcanākrame
prayāty evāprayatnena karaṇatvaṃ svabhāvataḥ   
kṛtvādhāradharāṃ camatkṛtirasaprokṣākṣaṇakṣālitām
āttair mānasataḥ svabhāvakusumaiḥ svāmodasaṃdohibhiḥ
ānandāmṛtanirbharasvahṛdayānarghārghapātrakramāt
tvāṃ devyā saha dehadevasadane devārcaye 'harniśam   
evaṃ yatra kvacit tiṣṭhet svavimarśasvabhāvataḥ
tatra śaktitrayāveśas tridhā tāvat prakāśate   
navadhā bhāsamānasya proktadvādaśacakrataḥ
viśrāntir ekakṣaṇagā sāṣṭottaraśatasthitiḥ   
ekaiva śatasaṃkhyā ca sā sthitiḥ pravibhāvyate
itthaṃ yat kiṃcanaitasya vacanaṃ yogino bhavet   
tad eva japayogāya jāyate 'nuttare pathi
antarindhanasadbhāvam anapekṣyaiva nityaśaḥ   
yo jvalaty akhilākṣaughaprasṛtāgraśikhāśataḥ
tatraiva sarvabhāvānāṃ praveśaś ced vimṛśyate   
nūnaṃ jhaṭiti saṃpluṣṭasthūlarūpatayā haṭhāt
yānti bodhamahājvālāprakāśaikyaṃ svarūpataḥ
sa eṣa paramo homo bhairavīyakrame mataḥ   
nijabodhajaṭharahutabhuji bhāvāḥ samyagsamarpitā yuktyā
jahati bhedavibhāgaṃ nijaśaktyā taṃ samindhate yasmāt   
yad eva svecchayā sṛṣṭisvābhāvyavaśataḥ puraḥ
nirmimīte 'kṣaviṣayaṃ taddhyānāyāvakalpate   
nirākāre hi ciddhāmni viśvākṛtimaye sati
phalārthināṃ kācid eva dhyeyatvenākṛtiḥ sthitā   
yathā hy abhedasaṃpūrṇe bhāve 'py udakam āharan
anyākṛtyapahānena ghaṭam arthayate rasāt   
tathaiva parameśānaniyatipravijṛmbhaṇāt
kācid evākṛtiḥ kāṃcit sūte phalavikalpanam   
yas tu saṃpūrṇacidvṛttir na phalaṃ nāma vāñchati
tasya viśvākṛti dhyānaṃ sarvadaiva vijṛmbhate   
kulayogina udriktabhairavīyarasāsavāt
ghūrṇamānasya yaḥ kaścit ko 'py udeti yathā tathā   
śarīragaḥ samāveśo modanadrāvaṇātmakaḥ
sā svīkṛtajaganmudrā mudrā nairuttare mate   
eṣa yogavidhiḥ ko 'pi kasyāpi hṛdi vartate
yasya prasīdec ciccakraṃ drāg apaścimajanmanaḥ   
lokenālokyamāno 'pi dehabandhavidhau sthitaḥ
abhyeti yoge rūḍhe na kṣaṇāt kām api saṃvidam   
atraiva tv asmatpūrvācāryāṇāṃ dhiṣaṇā bhṛśam
abhyamaṃsta bhavābhogavibhramāṇām asaṃnidhim   
vedasāṃkhyabhavedvādanyāyasaugatalaukikaiḥ
pañcarātrakriyāśāstrasiddhāntādibhir alam   
ucitocitavijñānakriyāṃśaparibhāvakaiḥ
sarvaiḥ svaprakriyārūḍhais tais tair aucityayogataḥ   
yatra bījasamāvāpakhananādikriyākramaḥ
akāri śāmbhavānekaśākhābhir yo 'tivistṛtaḥ   
tasya cidbhairavataroḥ phalam etad anuttaram
āśramasthitacaryādyair jaṭājālāñjanāntakaiḥ   
kṛtair apy akṛtair vāpi yatra no labhyate bhidā
tatraiva yoge viśrāntiṃ kurvatāṃ bhavaḍambaraḥ   
himānīva mahāgrīṣme svayam eva pralīyate
alaṃ hi carvyamāṇe 'smin sarase saṃvidāsave   
nissaranti mahollāsāḥ saṃkhyā yeṣu na vidyate
teṣāṃ ca prakaṭīkārāḥ kṛtāḥ prāg eva vistarāt
atrābhinavagupte tu tattve ke 'py eva niścitāḥ   
ketakīkusumasaurabhe bhṛśaṃ
  bhṛṅga eva rasiko na makṣikā
bhairavīyaparamādvayārcane
  ko 'pi rajyati na bhedamohitaḥ   
nātra rūḍhasya kāryā syāc chuddhiḥ kācana kutracit
aśuddhaṃ hi jagaty eva bhairavātmani kiṃ bhavet   
aśuddhe 'pi ca bhūtaughe kena śuddhiḥ pratāyatām
anavasthā bhaved itthaṃ vyarthānyonyāśritis tathā   
aśuddhasya tirodhāne śuddhaṃ nāma pralīyate
pratiyogikṛtaṃ tad dhi na svabhāvena nīlavat   
ata eva na kaścid āgraho
  viṣayāṇāṃ grahaṇe 'py apohane
parabhairavasaṃvidātmanaḥ
  svayam evocchalitā hi bhoktṛtā   
sarvam atra vihitaṃ yato 'munā
  vartmanā sakalam eva yujyate
mārgam evam apahastya kiṃcana
  kāpi naiva nanu yāti yuktatām   
tathāhi dīkṣā nāmeyaṃ yā malānāṃ nikartanī
sa bhedavādināṃ pakṣe kathaṃ nāmopapadyate   
tathāhi yo malo nāma sa kathaṃ citsvabhāvakam
ātmānam āvṛṇīte kva vibhor āvaraṇakriyā   
na ca prakāśas tamasā jātu saṃvriyate yataḥ
prakāśodaya evāyaṃ dhvāntadhvaṃsakriyātmakaḥ   
kiṃ cāvaraṇam uktaṃ hi raśmyāder gatidharmiṇaḥ
pratīghātātmakaṃ tat kiṃ vibhor agatidharmiṇaḥ   
api vā jñeyatāmātratirodhānaṃ hi saṃvṛteḥ
paṭādinā ghaṭādeḥ syān na svarūpānyathāsthitiḥ   
na cātmānaś cidātmatvāj jñeyatvam adhiśerate
tadāvaraṇam eṣāṃ tu śabdeṣv api na śobhate   
nanv īśvarasya te jñeyā aṇavaḥ katham īdṛśam
cidātmakaṃ hi na jñeyaṃ cidātmatvatirohiteḥ   
saṃvij jñeyeti śabdo 'yaṃ vandhyā me jananītyadaḥ
vākyaṃ smarayatīva svaṃ svātmasabrahmacāri yat   
kiṃceśvarasya sārvajñyaṃ tāvatā pratihanyate
āvṛtān vetti nāṇūn yan na tv eṣāṃ kācana kṣatiḥ   
nanv anāvaraṇe nīle jñātur āvaraṇe sati
na darśanaṃ tathā bādhā na sarvajño malāvṛtaḥ   
maivaṃ tatra hi dṛgraśmīn gacchataḥ pratihanti tat
paṭādi na tu vijñātur asty āvaraṇasaṃbhavaḥ   
malaś cāvyāpako vyāptur āvāraka iti sphuṭam
ghaṭe 'pi vyomni saṃdadhyād aśūnyatvaṃ svarūpataḥ   
ātmanaś cādhikāryatvān malaḥ kiṃcitkaro na cet
katham āvaraṇāyaiṣa śakto nanu ca bhoḥ kimu   
malasadbhāvamātraṃ hi tasyāvaraṇam ucyate
malena sadvitīyo 'ṇur āvṛtaḥ paribhāṣyate   
hantānena nayenaiṣa śivam uktātmanām api
sthitam āvaraṇaṃ satyaṃ malasadbhāvamātrataḥ   
kiṃcāvṛto malenātmā malam eva na vetti kim
tadasaṃvedane tasya kiṃ malāntaram ucyate   
nanv ataḥ kiṃ malaṃ vettu tarhi vidyākale vinā
sarvajñatvaṃ bhavet tac ca malaṃ viditam eva sat   
jahātv ātmābhyupāyais tais tair vicitraiḥ prakalpitaiḥ
kiṃcāvaraṇam etena yasyātmani bhavet tataḥ   
ghaṭādau jñātṛkartṛtve katham asya bhaviṣyataḥ
nanu vidyākale kiṃcijjñatvakartṛtvapade smṛte   
itthaṃ vimūḍhamatayo vañcyante na tu paṇḍitāḥ
jaḍasvabhāvā māyaiṣā tatsūtiś ca kalādikaḥ   
acidātmā kathaṃkāraṃ cidabhivyañjanakṣamaḥ
abhivyaktā ca cidvibhvī kiṃcittvādiviśeṣaṇaiḥ   
viśeṣyatāṃ kathaṃ nāma sāṃśavastūcitaṃ hi tat
nanu devaḥ kalāvidyākaraṇo vyañjayec citam   
vyanaktu sarvato hanta nāsyāśaktir athāgrahaḥ
male sadātane cāsya kathaṃ muktir bhaviṣyati   
roddhrī śaktir malasyāsti sā ca kvāpi nivartate
kvāpi pravartate ceti dhig idaṃ mūḍhabhāṣitam   
jaḍānāṃ ko 'nusandhiḥ syāt taṃ vinaitat kathaṃ bhavet
atha tatrāpi devasya hetutābhyupagamyate   
kiṃ nimittam asau devas tāṃ śaktiṃ saṃpravartayet
pravartitāṃ vā kiṃ nāma tāṃ nivartayate punaḥ   
svātantryād iti cet pūrṇaṃ tad evāśrīyate na kim
malasya dhvāntarūpasya na ca pāko 'pi kaścana   
sa hy anyatādānayogād dhanty amuṣya dhruvātmatām
etena malasaṃbandhād īśvarecchāpracoditaḥ   
bhogalobhakathāviṣṭaḥ paśuḥ sṛṣṭyānugṛhyate
iti yad bhaṇyate mūlahataṃ taj
janitaṃ tataḥ   
svātmapracchādanakrīḍāmātram eva malaṃ viduḥ
svatantro hi vibhuḥ kiṃcit kiṃ na svātmani bhāsayet   
yac ca karmāpi nāmeṣṭaṃ tattāvat pravicāryatām
tathāhi karmasaṃbandhe sthite 'pi katham īdṛśaḥ   
mahāpralaya ucyate mahāsṛṣṭiś ca vā katham
nanv īśvarecchayā tatra karmāyāti niruddhatām   
karmaudāsīnyayogena karmāntaram apekṣatām
īśvaro 'tha navā pūrvapakṣe saṃbhava eva ca   
nasaṃbhave sa kutrāṃśe caiśvaryam adhigacchatu
karmataḥ sarvam evedaṃ syāt sṛṣṭipralayādikam   
atha karmānapekṣo vā karmaṇāṃ rodhanaṃ tataḥ
sadā niruddhāny eveśaḥ karmāṇi kurutāṃ vibhuḥ   
nanu teṣāṃ svabhāvo 'yaṃ yadbhogaprasavātmatā
kathaṃ svabhāva eṣa syād yaḥ paropādhitāṃ gataḥ   
anapekṣo hi bhāvānāṃ svabhāvaḥ karmaṇāṃ tataḥ
īśaiṣaṇānapekṣāṇāṃ yadrūpaṃ tatsvakaṃ vapuḥ   
kiṃ ca pralayalīnāni karmāṇi sthitibhāñjy api
kiṃ prabodhayate devaḥ kiṃ nu dṛsṛṣṭair hi taiḥ kṛtam   
malapākāya cet so 'pi sudūram apasāritaḥ
kiṃ cātmā vibhur evaiṣa sa kiṃ nāma karoti hi   
iti pūrvaṃ vicāraś ca vistareṇa prapañcitaḥ
mṛddaṇḍacakrasūtreṣu dhīmān karteśvaraḥ sthitaḥ   
kumbhakārasya kartṛtvaṃ kutrāṃśe nv avatiṣṭhatām
akṛṣṭapacyabījeṣu prarohaprasavādike   
pūrvaṃ karotu hetutvaṃ na sasyeṣv iti ko nayaḥ
idaṃ duṣkṛtam etac ca sukṛtaṃ phalabhedataḥ   
iti yat pravibhaktaṃ kiṃ tatrāsyecchaiva jṛmbhate
svatantro yady asau kasmāt parapīḍākārīṃ nijām   
icchāṃ gṛhṇāti yo nityaṃ karuṇārasanirbharaḥ
nanu svabhāvāttattādṛk karmātaḥ phaladāyakam   
prāyaścittādikaraṇāc chāmyec ceti vicārayan
devas tathaiva tanute śāstraṃ citropadeśakam   
śaivaṃ svabhāva edādṛk karmaṇām iti ko nayaḥ
bījam aṅkurasaṃsūtisvabhāvam iti mādṛśaḥ   
pūrvavṛddhavyavahṛter vijñātuṃ prabhaviṣṇavaḥ
īśvaras tu nijecchayā vinā na hi kadācana   
avalokitavān karmaphalavaicitryacāturīm
tasmād devaḥ sarvakartā yadi syāt
kartāraḥ syur nātmavargāḥ kathaṃcid
no kartāras te 'pi cet karmavandhyān
uddiśyainān sarvakartā na devaḥ   
itthaṃ ca bhedadṛṣṭyedaṃ karma nāma na muyuktimat
etāvān atra saṃkṣopo vyāso 'nyatra tu darśitaḥ   
saṃvedanātmako deva ekas tasmāt svataḥ khalu
sarvakartā sa vaicitryāt karmayogīti bhaṇyate   
māyā ca nāma viśvasya yā kāraṇam iti sthitā
sā dharaṇyantatattvāṃśagarbhā nityā yadi sphuṭam   
pralayo na kadācit syān nanu sa vyaktibhāvataḥ
vyaktiṃ nāma na jānīmo vijñānaṃ grāhyatā yataḥ   
tadīśvaraparajñānagrāhyatāsti sadātanī
tasyām avidyamānāyām īśvaraḥ kāraṇaṃ kutaḥ   
sphuṭaṃ prakurute kumbhaṃ tadvad īśe bhaviṣyati
maivam antarbahīrūpakaraṇapravibhedataḥ   
sphuṭāsphuṭādivijñānaṃ yuktaṃ kumbhakṛti sphuṭam
īśvarasya sphuṭodārapūrvavijñānaśālinaḥ   
ko na jñāto bhaved bhāgo yatrāpi vyaktyapekṣitā
satkāryavādināṃ deśe kāraṇe 'pi sphuṭaṃ sthitam   
viśvam ityapi māyāyāṃ sphuṭaṃ syād asamañjasam
vyāpakāś ca śivātmānas tattvaiḥ sākaṃ parasparam   
kathaṃ ca nāma vidyantāṃ vyāpakatvatirohiteḥ
vikāsaḥ paramo vyāptiḥ saṃvido bheda ucyate   
māyīyaṃ kañcukavrātaṃ yathā karaṇasaṃcayaḥ
vicāritaḥ pūrvam eva kāryavargaś ca carcitaḥ   
yāvac chivapadādhyāsavandhyaṃ viśvaṃ na visphuret
tatsvātantryakathāmātram etad ity avadhāryatām   
evaṃ malādyabhāve hi kā dīkṣā ko hi dīkṣakaḥ
dīkṣāpātraṃ ca ko vā syād iti kiṃcin na yujyate   
śiṣye 'dhvany anale kumbhe maṇḍale srukkarādike
samastādhvakṛto nyāsaḥ kathaṃ vāpy upapadyatām   
nahi tāvanta eva syur nanu saṃkalpanāvaśāt
śodhyaśodhakabhāvo 'yaṃ sarva evodito nanu   
kalpitaṃ cet phalet satyaṃ manorājyārjitaśriyaḥ
jayanti nākasāmrājyalābhaviśrāntiyogataḥ   
kiṃ nāma balavadrūpasaṃkalpapathavartinaḥ
phalanti na tathā bhāvā dhyānādiviṣanāśavat   
saṃkalpadārḍhyam ity eva dhyānaṃ saṃśayarūṣitam
dhyānaṃ ca na phaled eva svayaṃ pakṣadvayāgrahāt   
hanta saṃkalpanāyogād yadi jāyeta tatphalam
kim asaṃvinmayān bhāvān bāhyān kāṃścit abhīpsasi   
saṃkalpenaiva saṃskāraḥ kuṇḍāgniguruśiṣyagaḥ
sa eva ca phalābhāsī tatsaṃvid avaśiṣyate   
saṃvidaś ca svatantrāyās tathārūpāvabhāsanam
dīkṣeti kila mantavyaṃ muñcyante jantavo yayā   
ata eva tilājyādeḥ svarūpe grahaṇe mitau
kramo vā niyamo neha kaścic chāstre nirūpitaḥ   
nanu mantreṣu kiṃ nāma niyamaḥ sarvavarṇabhāk
rūpaṃ paraṃ hi kathitaṃ dīkṣāpi na tathā katham   
evam evārṇadāhasya yadbhavatsaṃmataṃ hitam
kiṃ tu tāvati ye rūḍhiṃ na prāptās tān prati dhruvam   
māntro 'yaṃ niyamaḥ prokta upayogaṃ ca gacchati
pratibuddhā hi te mantrā vimarśapathavartinaḥ   
svatantrasyaiva ciddhāmna svātantryāt kartṛtāmayāḥ
mantrā viśanty evācāryaṃ taṃ tādātmyaniyogataḥ   
svatantrīkurvate yānti karaṇāny api kartṛtām
itthaṃ dīkṣādividhaye ye 'py anye vidhayo matāḥ   
kiṃ nāma kurvatāṃ kṛtyaṃ niṣedhaṃ tv api vā katham
te 'py atraivopapadyante tat sarvaṃ vihitaṃ tv iha   
sarvaṃ caitad amutraiva pratiṣiddhaṃ yataḥ sphuṭam
pratiṣedhe darśite 'sya kiṃ cādvaitapathāśritaḥ   
pratiṣedho 'pi vihitaḥ so 'pi ca pratiṣidhyate
itthaṃ svasaṃvidambhodhiḥ svātmani procchalaty alam   
itthaṃ ca viśvam evedaṃ jagadānandasundaram
tadvipakṣaṃ ca bhedāṃśam itthaṃ kṣapayatetarām   
parameśamukhodbhūtajñānacandrasya sarvataḥ
tāvatā svaprabhābhārabhāsvarāḥ sumarīcayaḥ   
śivacandrāṃśusaṃghātapātamātravilāpitaḥ
samastabhāvaśītāṃśukālakūṭo rasāyate   
tatrāniśaṃ nimajjantas tadrasāpānaghūrṇitāḥ
tadrasībhūya tiṣṭhāmaḥ śuddhās tāpatrayojjhitāḥ   
parameśamukhaṃ tu śaktir uktā bhavatīcchā nanu sodbhavaṃ gatā
pratipadyata īśvarādibhinnasthitivijñānaśaśāṅkaśaktivṛttam   
śaśinaḥ kila tasya sarvato yaḥ paripūrṇaḥ prasṛto marīcipuñjaḥ
iyam eva hi sā kriyātmikoktā parameśasya jaganmayī svaśaktiḥ   
tad idaṃ trikaśaktinirbharaṃ paramaṃ bhairavam eva jṛmbhate
na tu tadvyatireki saṃbhavet svavijṛmbhā vijayo 'sya kīrtitaḥ   
tata eva jagaj jayanty amī sphuṭam arthaḥ prakaṭo 'pi yujyate naḥ
bahuvācakayoga īdṛśaṃ tat paripūrṇatvam amuṣya vākyabhedam   
ity eka eva śloko 'yaṃ cidātmā bhairavaḥ svayam
samastabhāvasaṃdarbhanirbharo vyākṛtaḥ sphuṭam   
saṃsāragaranāśāya tārkṣyādhiṣṭhitadṛṣṭayaḥ
viṣam evopayuñjānāḥ prāpnuvanty amṛtīṃ sthitim   
iti darśitam etāvat svaprakāśasvasaṃvidā
siddhaṃ tadvyatirekeṇa na kiṃcid eva kalpate   
yāvatsvasaṃvidviśrāntaṃ yat tāvat tat sad eva hi
kālāntaravyapekṣe hi satyatvaṃ syān na kutracit   
saṃvidaḥ kālayogaś ca vistareṇa nivāritaḥ
tat svasaṃvid yathā deśaṃ vitared vartate tathā   
tathā saṃvidy akṣamayyāṃ nikaṣāśmani ropitam
na yat tat saṃśayāyaiva śāstre 'py uktam avastu tat   
svasaṃvid anupārohi pralāpān na viśiṣyate
tac cchāstraṃ prakriyā sā ca yat saṃvidi vivartate   
hṛdayāj jagato jātāḥ sarvasyaite kṣayodayāḥ
svapnasyeva suṣuptākhyāt svasaṃvicchāstracarcitāḥ   
rūpālokamanaskārasāmagrī saṃhṛtiḥ sthitiḥ
sṛṣṭir nimeṣonmeṣau ca satāṃ saṃkocakalpanam   
ityādikā mātṛmeyamānarūpā sthitiḥ sadā
svasaṃvidaḥ supūrṇāyāḥ prapañcaracanā svayam   
sarvasarvātmadigdeśakālākārā svayaṃ hi sā
satyamithyātvanirṇītis tata eva hi jāyate   
ācāryotpaladevo 'pi tadetadupadiṣṭavān
bahiḥ sadasadātmāpi svasaṃvidi madīyadṛk   
paśyatv iti svatantrasya niyatiḥ sendriyābhidhā
saiva rūdhā śivād ā ca krimeḥ svāṃ saṃvidaṃ śritā   
tad eva deve saṃsāraḥ sa śivaḥ parameīvaraḥ
tatra viśrāntim āpanno mukta ity abhidhīyate   
etatprasādāj jīvanti brahmādyāḥ sthāvarāntakāḥ
aviluptā sadā seyaṃ saṃvittir iti gṛhyatām   
vibhānty api hi sā devī na tayā rahitaṃ kvacit
ātmānaṃ sādhayet kvāpi kvāpi dūṣayate kvacit   
anyathaiva sthāpayate na ca yāti vikāritām
sādhandūṣaṇānyatvavandhyāpi parameśvarī   
bhāsate ca tathātvena tat svatantrā sphuṭā hi sā
śrīmān maheśvaro devaḥ pūrveṣām api yo guruḥ   
sa etad eva provāca lokānugrahahetutaḥ
mūḍhāḥ kiṃ niḥsāre vāyasaviraṭitakalpe
tiṣṭatha vacasi vṛthaivaṃ svāṃ saṃvidam āvarjya
saṃviddevatayaiva yad ādiṣṭaṃ nikaṭe 'py atha
sarva ādriyamāṇās tattaddeśe jīvanmuktā bhavanti   
tad atra nītau saṃvittir evāsau gurur ucyate
giraty eva yato viśvaṃ sṛṣṭisaṃhṛtiyogataḥ   
tad atra mukhyā yā rūḍhiḥ saṃbandhaḥ para ucyate
enayā yad yad ādiṣṭaṃ jñānaṃ sāṃsiddhikaṃ tu tat   
yatrāsmadguruvargasya sthitā nityāvasthitiḥ
traiyambakādisaṃtānabhedo yasmāt pravartate   
yatroktaṃ pūrvam ajñānatādātmyaṃ naśyatītyapi
svasaṃvidas tu vaicitryaṃ gṛhṇatyā bhāty ayaṃ tataḥ   
antarālamahaddivyādivyādi śāstrasaṃgamaḥ
tattvavannijavāgaṃśūn guror ātmavinirmitān   
prādhānyaṃ prakaṭaṃ svasaṃvidaḥ
gurutaḥ kila śāstrataḥ svataḥ
tad ayaṃ mukhyatayā kṛtaḥ śramaḥ   
śāstravṛttiparatantrito guruḥ
svātmasaṃvidi ca tatpratiṣṭhitam
tena sarvam idam ātmasaṃvidā
siddhim eti nahi jātv asahyatām   
etac chāstraṃ prayatnena carcyatāṃ he mumukṣavaḥ
mā vṛthaivāyur āyastam anyaśāstreṣu nīyatām   
abhedadṛṣṭir yā kācid bhedadṛṣṭir athāpi vā
sātraivāyāti nirvāhaṃ tenaitat pravicāryatām   
svapnakālaparijñānavītanidro yathā tathā
etacchāstrasamabhyāsaprabuddhahṛdayaḥ sadā   
svasaṃvid eva tac chāstraṃ sā cāpekṣāvivarjitā
tathā yady abhidhīyeta svataḥ prāmāṇyam ucyatām   
śāsanaṃ śāsitavyaṃ ca śāsakaṃ ceti yat kila
tattatrākālakalitaṃ svātantryādvaitasundaram   
tām avasthitim ātmīyāṃ garbhīkṛtyānapāyinīm
śrīkaṇṭhanāthaḥ provāca śrīmatkiraṇaśāsane   
sarvam etat pravṛttyarthaṃ śrotrr ṇāṃ tu vibhedataḥ
arthabhedāt tu bhedo 'yam upacārāt prakalpate   
phalabhedo na kalpyo 'tra kalpyaś ced ayathātatham
daśakāṣṭādaśāṣṭāṣṭabhedabhinnam idaṃ vibhoḥ   
śivasadbhāvalābhaikaphalaṃ tallābhaprotsuke
adhikāriṇy aṇau jātikulavarṇādyanādarāt   
pravṛttam ekavākyatvaṃ yāvad āsādya vartate
aṅgāṅgivṛttavaicitryāt tāvad ekam idaṃ viduḥ   
trikaśāstraṃ tathābhūto gurur atrādvayātmakaḥ
tadanantaravākyāṃśapuñjaḥ prakaraṇāni ca   
māyīyabhedavṛttāntasphuṭabhāve bhavanti ca
tathāpi śivasaṃprāptir mukhyam ante phalaṃ sthitam   
adhikārī caika eva śivatāvāptibhājanam
tathāpi tāvanmātre ca jāte prakaraṇātmani   
yādṛk phalaṃ sphutaṃ mukhyaṃ paryantaphalam aṅgi vā
tadaṅgaṃ vā tadvipakṣe parapakṣe paraṃ ca vā   
api tattadvipakṣāṃśasamudbhāvanabhājanam
tathocitaśarīrādes tathā saṃskārabhāginaḥ   
guroḥ śiṣyasya cāpy uktas tādṛśo 'dhikriyākramaḥ
tathā ca mṛtyuvidhvaṃsirasāyanavidhiṃ śritaḥ   
pūrvaṃ saṃskāralābhāya kvāthavāntivirecanaiḥ
dīkṣayā yā ca vikṛtiḥ nottaratra kriyāvidhau   
tenādhikāriniyamas taddehavidaśādijaḥ
tenocyate vaiṣṇavādyāḥ paśuśāsanasaṃśritāḥ   
na śaive 'dhikṛtās tantre na śaivā vāmagocare
te 'pi no dakṣiṇe te 'pi na syuḥ kulamate trike   
uktaṃ śrībhairavakule pañcadīkṣākriyocitaḥ
gurur ullaṅghitādhastyasrotā vā trikaśāstragaḥ   
ittham ekādhikāritvam ātmatattvasamāśrayāt
saṃskārāśraya  bhedād bhinnādhikāritā   
svacchandatantre tenoktaṃ sarvaśāstre śivaḥ phalam
yataḥ śivodbhavāḥ sarve śivadhāmaphalā iti   
tatraiva ca punaḥ proktam ūrdhvatattvavivecane
yan na sāṃkhyair na yogīndrair na priye pāñcarātrikaiḥ   
iyādi yāvad ākṣiptaṃ vādināṃ tu śatatrayam
triṣaṣṭyā cādhikaṃ te hi tāvanmātravivecakāḥ   
kathaṃ syur aparicchinnaśivatattvavidātmakāḥ
atha tatrāṃśamātre 'pi śivasadbhāvam eva te   
āropayeyus tat tāvan naiva suspaṣṭasaṃgati
devadattādivākye hi sarvataḥ pūrṇavigrahe   
devadattapadaśrotā tāvanmātrapade katham
samagrapūrvavākyānāṃ samāropaṃ kariṣyati   
kathaṃ cādhigamas tasya tāvato 'rthasya vākyataḥ
tasmād eveti cet tarhi na padaśrotṛtā na ca   
tāvanmātrasya so 'sty artha itthaṃ prakṛtigocare
samagraśivaśāstrārthajñaptyā saṃpūrṇarūpayā   
yogasāṃkhyārhatanyāyapāñcarātraśrutismṛtīḥ
yady eva śivatattvena saṃpūrṇaṃ parikalpayet   
tāvad astu na tu sphāras tāvāṃs tatreti carcitam
jñaptiś ca śivatattvasya tatsaṃskārapuraḥsarā   
anyathā pratyavāyaḥ syād upadeṣṭrupadeśyayoḥ
tatsaṃskāragrahaś cet syāt kāmaṃ śāstrārtha īdṛśaḥ   
na tu vaiṣṇavatā tasya sāṃkhyatā śrautatāpi vā
anyasaṃskāram ūrdhvordhaṃ gṛhītvāpy anutiṣṭhati   
vaiṣṇavādy eva tarhy asya pratyavāyo mahattaraḥ
nanv advayapade 'muṣmin keyaṃ mukhyā prakalpanā   
kiṃ brūṣe svayam eva tvaṃ bhedopahatavṛttikaḥ
etad eva paraṃ dvaitaṃ bhavān eva saṃśritaḥ   
yad ahaṃ vaiṣṇavo bhūṣṇuḥ śaive kiṃ nādhikāravān
tat svayaṃ bhedamūḍhas tvaṃ bhede ca niyater balāt   
tatas taiḥ pratyavāyaḥ syād yoga ity upapāditam
kiṃ ca tādātmyayogena devatā pūjyate tataḥ   
viṣṇutādātmyam āpannaḥ kathaṃ rudraṃ prapūjayet
gītāsu ca tato gītaṃ yo yac chraddhaḥ sa eva saḥ   
tādātmyabhāvanā yogāḥ phalaṃ mantrāḥ sva 
dadyus tadbhāvitātmātaḥ phalakāmasya siddhidaḥ   
mokṣakāmasya tac chāstramokṣalipsor api sphuṭam
taddoṣabhāvanākrāntaḥ kṣamas tāvati yojane   
mukhyas tāvad ayaṃ kalpo yo yatraiva pratiṣṭhitaḥ
nityaṃ tādātmyam āpannaḥ sa tatrādhikṛtas tv iti   
ata eva tato grāhyaṃ jñānam ity abhidhīyate
sa hi tādātmyam āpannas tadbhāvanavidhikramāt   
śiṣyas tadaiva śāstraṃ tu gṛhṇan pūrvāparakramāt
kathaṃ svabuddhyā saṃdhattāṃ tāvad yat tena saṃhitam   
yas tu saṃdhātum īheta sa sākṣāt parameśvaraḥ
tasya kiṃ vā guruḥ kuryāt so 'nyeṣāṃ gurur ucyate   
nānyato vedavidbhyaś cetyata eva hi manvate
tasmāt tādātmyam āpanno gurur ity abhidhīyate   
sa ca yāvati yatraiva tatra tāvati nānyathā
nanu vaiṣṇavaśāstrārthas tatkālaṃ śivabhāvanāt   
tādātmyaṃ gurutāṃ hanti pūrṇadhīḥ pralapaty ayam
rāmarāvaṇanāṭyeṣu nahy etā naṭabhūmikāḥ   
nepathyādiparāvṛttyā yenānyatvaṃ prapadyate
vaiṣṇavo viṣṇur evāhaṃ taddāso veti carcayan   
idānīṃ na tathāsmīti kim etat susamañjasam
atra hy ekatamā saṃvin mithyājñānatvam aśnute   
yayā sa eva patitaḥ śiṣyo vā patito bhavet
tasmān mukhyo hy ayaṃ kalpaḥ pratiśāstraṃ gurur guruḥ   
uktaṃ svatantraśāstreṣu nāsau siddhiphalapradaḥ
anyaśāstrarato yaḥ syāt tacchāstranirato 'pi vā   
loke 'pi yāvad īdṛkṣaḥ pravādo jyotirādike
viṣṇor bhāgavatā magāś ca savituḥ śāṃbhor jaṭābhasmino
mātṛṇām atha mātṛmaṇḍalavido viprās tv atha brahmaṇaḥ
śākyāḥ sattvahitasya buddhavapuṣo nagnās tathaivārhato
yo yair deva upāsyate svavidhinā tais tasya kāryā kriyā   
ata evādhikajñānaśālī saṃnihito yadi
deśe tatra bhaven nānā nādhikārasya bhājanam   
yas tv asmin pūrṇasaṃbodhe rūḍho vāstavaśāsane
uttarottararūḍhyarthaṃ śiśoḥ karaṇamānasam    
phalasaṃpattaye vāpi bhāvāṃśavaśaśālinaḥ
anugrahaṃ sa vai kuryāt pūrṇatvād ūrdhvavṛttitaḥ   
nanv advaye kim ūrdhvaṃ syān na kiṃcid bhedamohitāḥ
bhavatas tv adharāvasthā bheda evadharo yataḥ   
tasmād ye kecanānye syuḥ paśuśāsanavartinaḥ
vaiṣṇavāḥ saugatāḥ śrautās tathā śrutyantavādinaḥ   
ityādayo nādhikṛtā jātucit patiśāsane
uktavān yatra śāstreṣv apy adhikārivivecane   
yo vaiṣṇavo manuṃ dadyāc chaivaṃ mūḍhamatiḥ śiśoḥ
taṃ pāpaṃ vañcakaṃ tyaktvā śiśur nyāyyaṃ samācaret   
ihāpy uktaṃ mokṣadaḥ syāt svabhyastajñānavān iti
abhyastaṃ ca paraṃ jñānaṃ yato nāsty eva vicyutiḥ   
paramādvayavijñānān na khalv apy asti vicyutiḥ
svātmapakṣasthitāśeṣajñānanirbharavṛttikaḥ   
kathaṃ ko vā kuto vāpi cyavatāṃ tiṣṭhatu kva vā
itthaṃ ya eṣa śāstrārthaḥ sthitaḥ śaktiprabhāvataḥ   
antaḥkṛtāśeṣatattvavarṇādibharanirbharaḥ
sarvābhidho bhairavātmā so 'yam eva svarūpabhāk   
śāstre 'smin parameśena jñānacandrākhyayā kṛtaḥ
tadvyākhyātam idaṃ prasannagahanaṃ vākyaṃ mayā svāgama
prāmāṇyapratipādanakramavaśāt tattatprasaṅgād api
atrārūḍhadhiyāṃ pramāṇamahimā viśvādvayoddāmito
bhātīti svayam eva satyahṛdayā jñāsyanti kiṃ ślāghitaiḥ   
ye samyak pravicāriṇo nanu śivāḥ kas tān prati prodyamaḥ
kiṃ tair ye pravimarśadūraśikharārohakrame paṅgavaḥ
pāṣāṇāyitavṛttayaḥ punar amī ye śāstravandhyā narāḥ
saṃrambhaḥ pralayambudher iva tataḥ svātmany ayaṃ ghūrṇate   
saṃśāmya svayam ātmani tyaja javāj jvālājaṭāḍambarān
bhoḥ kalpānala dāhyam asti bhavato nādyāpi kiñcid yataḥ
tvatprollāsavighūrṇanāghanaghuradghorasphuliṅgaśatair
viśvaṃ vyāpya vilīnatāṃ gatam idaṃ drāk tvatprakāśātmakam   
pravarapuranāmadheye pure pūrve kāśmīriko 'bhinavaguptaḥ
mālinyādimavākye vārttikam etad racayati sma   
