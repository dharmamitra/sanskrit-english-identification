prajñāpāramitāstutiḥ
om namaḥ śrīprajñāpāramitāyai
nirvikalpe nirālambe niravadye niraṃjane 
nityānitye nirvikāre prajñe devi namo'stu te   
buddhānāṃ jananīśāni bodhisattvapitāmahi 
prapitāmahi sattvānāṃ prajñe devi namo'stu te   
mātarmātarjaganmātariti saṃjapatāṃ nṛṇām 
manorathaprade śuddhe prajñe devi namo'stu te   
lakṣmīstvamasi kalyāṇi śrīrdhīḥ śraddhā dhṛtiḥ smṛtiḥ 
sarvasvarūpe sarveśi prajñe devi namo'stu te   
lokottare laukike ca prajñāpāramite'mite 
daśa pāramitākāre prajñe devi namo'stu te   
śrīprajñāpāramitāstutiḥ samāptā 
