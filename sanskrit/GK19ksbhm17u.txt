//mahāprasthānikaṃ parva//
nārāyaṇaṃ namaskṛtya naraṃ caiva narottamam /
devīṃ sarasvatīṃ vyāsaṃ tato jayamudīrayet // Bhmj_17.1 //
atha vṛṣṇikṣayaṃ śrutvā dharmasūnurdhanaṃjayāt /
namaḥ kālāya baline niḥśvasannityabhāṣata // Bhmj_17.2 //
sarvatyāgakṛto yogo viveśa bhrātṛbhiḥ saha /
rājyaṃ dauryodhanaṃ dattvā guṇāhārya yuyutsave // Bhmj_17.3 //
nije parikṣitaṃ rājye sthāpayitvābhimanyujam /
tatpālane samādiśya subhadraṃ satyaśāsanaḥ // Bhmj_17.4 //
prakṛtibhyo vinikṣipya taṃ dvijebhyaśca dharmavit /
śrāddhaṃ vidhāya bandhubhyaḥ puṇyāmiṣṭiṃ ca naiṣṭhikīm // Bhmj_17.5 //
agnīnutsṛjya salile paurānāśvāsya duḥkhitān /
devīmāmantrya vasudhāṃ sānujo draupadīsakhaḥ /
pratasthe sarvasaṃnyāsī yogayukto yudhiṣṭhiraḥ // Bhmj_17.6 //
tataḥ sametya bhagavānsvayameva hutāśanaḥ /
pārthājjagrāha gāṇḍīvaṃ tau cākṣayyau maheṣudhī // Bhmj_17.7 //
śvā tānanuyayāveko vāryamāṇo 'pi yatnataḥ /
atha te śanakaiḥ prāpurdiśaṃ dakṣiṇapaścimām // Bhmj_17.8 //
dṛṣṭvā tatra samudreṇa bhṛtāṃ dvāravatīṃ jalaiḥ /
āśāmudīcīṃ prayayurbhuvaḥ kṛtvā pradakṣiṇam // Bhmj_17.9 //
himācalamatikramya prāptāste vālukārṇavam /
dadṛśurmerumuttuṅgaśṛṅgāliṅgitanandanam // Bhmj_17.10 //
niragāre nirālambe tasminnadhvani dustare /
śirīṣapelavatanuḥ papāta drupadātmajā // Bhmj_17.11 //
tāṃ yātajīvitāṃ dṛṣṭvā bhīmaḥ prāha yudhiṣṭhiram /
rājanpāñcālarājasya suteyaṃ patitā bhuvi // Bhmj_17.12 //
cintayannapi paśyāmi nāsyāḥ kimapi kilbiṣam /
kasmādeṣā tapoyegaṃ tyaktvā pañcatvamāgatā // Bhmj_17.13 //
dharmasūnurniśamyaitadanāvṛttamukho 'vadat /
babhuva pakṣapāto 'syāḥ sarvadābhyadhikor'june // Bhmj_17.14 //
ityukte bhūmipālena sahadevo 'patadbhuvi /
tasminnipatite pṛṣṭo bhīmenoce nṛpaḥ punaḥ // Bhmj_17.15 //
eṣa prajñābhimānena jaḍaṃ jagadamanyata /
iti dharmasutenokte papāta nakulaḥ kṣitau // Bhmj_17.16 //
rājā pṛṣṭo 'tha bhīmena vrajannevābravītpunaḥ /
rūpamānī smareṇāpi spardhāmeṣa na ca kṣamī // Bhmj_17.17 //
ityukte vrajatā rājñā nipapāta dhanaṃjayaḥ /
punaśca pṛṣṭo bhīmena jagāda jagatīpatiḥ // Bhmj_17.18 //
śūramānī cacāraiṣa śithilaṃ samarāṅgane /
iti bruvāṇo bhūpālo jagāmaivāviluptadhīḥ // Bhmj_17.19 //
bhīmastato nipatitaḥ patito 'smītyuvāca tam /
so 'bravīdbaladarpo 'bhūdbhīma bahvaśanasya te // Bhmj_17.20 //
tato 'bhūdeka evātha vrajannanugataḥ śunā /
dadarśa sākṣādāyātaṃ rathenendraṃ yudhiṣṭhiraḥ // Bhmj_17.21 //
rājanmatpuramehīti śakreṇokto jagāda saḥ /
śunā virahitaḥ svargaṃ saśarīro na kāmaye // Bhmj_17.22 //
tamabravītsurapatiḥ śunāṃ svarge kuto gatiḥ /
dhiṣṇyamārohatu śveti tvadanyaḥ ko 'nubhāṣate // Bhmj_17.23 //
tatastamūce nṛpatirbhaktatyāgaṃ kathaṃ sahe /
bhaktavidveṣiṇaḥ svarge nṛśaṃsasya kuto gatiḥ // Bhmj_17.24 //
yadyasti sukutaṃ kiṃcinmama tena sureśvara /
yātu svargaṃ sadehaḥ svā nainaṃ tyaktuṃ samutsahe // Bhmj_17.25 //
strīvadhenaiva sadṛśaṃ brahmasvaharaṇena ca /
sarvapāpātmakaṃ santo bhaktatyāgaṃ pracakṣate // Bhmj_17.26 //
ityukte dharmarājena dharmastyaktvā śvavigraham /
tamūce putra tuṣṭo 'smi sadvṛttena tavāmunā // Bhmj_17.27 //
dṛṣṭo 'si pāthaso hetoḥ purā dvaitavane mayā /
svasti te vraja bhūpāla saśarīraḥ surālayam // Bhmj_17.28 //
iti pitrā samādiṣṭo vimānaṃ vipulaprabham /
āruhya puṇyasopānaṃ viveśa suramandiram // Bhmj_17.29 //
pūjyamānaḥ suraiḥ sārdhaṃ munibhirnāradādibhiḥ /
rājarṣitārakāmadhye sa rarājāṃśumāniva // Bhmj_17.30 //
tataḥ sa śakramavadbhrātaro yatra me sthitāḥ /
śyāmā ca yatra dayitā tatra vāso mamepsitaḥ // Bhmj_17.31 //
tamabravītsahasrākṣo bhāvaṃ mā mānuṣaṃ gamaḥ /
rājarṣibhiranāsādyāṃ prāpto 'si gatimuttamām // Bhmj_17.32 //
ityukto 'pyasakṛdyatnādvajriṇā dharmanandanaḥ /
bhrātṝnavāptumicchāmītyabhāṣata punaḥ punaḥ // Bhmj_17.33 //
iti śrīkṣemendraviracitāyāṃ bhāratamañjaryāṃ mahāprasthānikaṃ parva
