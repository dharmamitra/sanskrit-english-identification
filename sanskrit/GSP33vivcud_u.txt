vivekacuḍāmaṇi
sarvavedāntasiddhāntagocaraṃ tamagocaram 
govindaṃ paramānandaṃ sadguruṃ praṇato 'smy aham   
jantūnāṃ narajanma durlabhamataḥ puṃstvaṃ tato vipratā
tasmādvaidikadharmamārgaparatā vidvattvamasmātparam 
ātmānātmavivecanaṃ svanubhavo brahmātmanā saṃsthitiḥ
muktir no śatajanmakoṭisukṛtaiḥ puṇyair vinā labhyate   
durlabhaṃ trayam evaitaddevānugrahahetukam 
manuṣyatvaṃ mumukṣutvaṃ mahāpuruṣasaṃśrayaḥ   
labdhvā kathaṃcin narajanma durlabhaṃ
tatrāpi puṃstvaṃ śrutipāradarśanam 
yastv ātmamuktau na yateta mūḍhadhīḥ
sa hy ātmahā svaṃ vinihantyasadgrahāt   
itaḥ ko nvasti mūḍhātmā yas tu svārthe pramādyati 
durlabhaṃ mānuṣaṃ dehaṃ prāpya tatrāpi pauruṣam   
vadantu śāstrāṇi yajantu devān
kurvantu karmāṇi bhajantu devatāḥ 
ātmaikyabodhena vināpi muktiḥ
na sidhyati brahmaśatāntare 'pi   
amṛtatvasya nāśāsti vittenety eva hi śrutiḥ 
bravīti karmaṇo mukterahetutvaṃ sphuṭaṃ yataḥ   
ato vimuktyai prayatet vidvān
saṃnyastabāhyārthasukhaspṛhaḥ san 
santaṃ mahāntaṃ samupetya deśikaṃ
tenopadiṣṭārthasamāhitātmā   
uddharedātmanātmānaṃ magnaṃ saṃsāravāridhau 
yogārūḍhatvamāsādya samyagdarśananiṣṭhayā   
saṃnyasya sarvakarmāṇi bhavabandhavimuktaye 
yatyatāṃ paṇḍitair dhīrair ātmābhyāsa upasthitaiḥ   
cittasya śuddhaye karma na tu vastūpalabdhaye 
vastusiddhirvicāreṇa na kiṃcit karmakoṭibhiḥ   
samyagvicārataḥ siddhā rajjutattvāvadhāraṇā 
bhrāntoditamahāsarpabhayaduḥkhavināśinī   
arthasya niścayo dṛṣṭo vicāreṇa hitoktitaḥ 
na snānena na dānena prāṇāyamaśatena vā   
adhikāriṇamāśāste phalasiddhirviśeṣataḥ 
upāyā deśakālādyāḥ santyasminsahakāriṇaḥ   
ato vicāraḥ kartavyo jijñāsor ātmavastunaḥ 
samāsādya dayāsindhuṃ guruṃ brahmaviduttamam   
medhāvī puruṣo vidvānuhāpohavicakṣaṇaḥ 
adhikāryātmavidyāyāmuktalakṣaṇalakṣitaḥ   
vivekino viraktasya śamādiguṇaśālinaḥ 
mumukṣor eva hi brahmajijñāsāyogyatā matā   
sādhanānyatra catvāri kathitāni manīṣibhiḥ 
yeṣu satsv eva sanniṣṭhā yadabhāve na sidhyati   
ādau nityānityavastuvivekaḥ parigamyate 
ihāmutraphalabhogavirāgastadanantaram 
śamādiṣaṭkasampattirmumukṣutvamiti sphuṭam   
brahma satyaṃ jaganmithyety evaṃrūpo viniścayaḥ 
so 'yaṃ nityānityavastuvivekaḥ samudāhṛtaḥ   
tadvairāgyaṃ jihāsā yā darśanaśravaṇādibhiḥ 
dehādibrahmaparyante hyanitye bhogavastuni   
virajya viṣayavrātāddoṣadṛṣṭyā muhurmuhuḥ 
svalakṣye niyatāvasthā manasaḥ śama ucyate   
viṣayebhyaḥ parāvartya sthāpanaṃ svasvagolake 
ubhayeṣāmindriyāṇāṃ sa damaḥ parikīrtitaḥ 
bāhyānālambanaṃ vṛttereṣoparatiruttamā   
sahanaṃ sarvaduḥkhānāmapratīkārapūrvakam 
cintāvilāparahitaṃ sā titikṣā nigadyate   
śāstrasya guruvākyasya satyabuddhyavadhāraṇam 
sā śraddhā kathitā sadbhiryayā vastūpalabhyate   
sarvadā sthāpanaṃ buddheḥ śuddhe brahmaṇi sarvadā 
tatsamādhānamityuktaṃ na tu cittasya lālanam   
ahaṃkārādidehāntān bandhānajñānakalpitān 
svasvarūpāvabodhena moktumicchā mumukṣutā   
mandamadhyamarūpāpi vairāgyeṇa śamādinā 
prasādena guroḥ seyaṃ pravṛddhā sūyate phalam   
vairāgyaṃ ca mumukṣutvaṃ tīvraṃ yasya tu vidyate 
tasminnevārthavantaḥ syuḥ phalavantaḥ śamādayaḥ   
etayor mandatā yatra viraktatvamumukṣayoḥ 
marau salīlavattatra śamāderbhānamātratā   
mokṣakāraṇasāmagryāṃ bhaktir eva garīyasī 
svasvarūpānusandhānaṃ bhaktirityabhidhīyate   
svātmatattvānusandhānaṃ bhaktirityapare jaguḥ 
uktasādhanasaṃpannastattvajijñāsurātmanaḥ 
upasīdedguruṃ prājñyaṃ yasmādbandhavimokṣaṇam   
śrotriyo 'vṛjino 'kāmahato yo brahmavittamaḥ 
brahmaṇy uparataḥ śānto nirindhana ivānalaḥ 
ahetukadayāsindhurbandhurānamatāṃ satām   
tamārādhya guruṃ bhaktyā prahvapraśrayasevanaiḥ 
prasannaṃ tamanuprāpya pṛcchejjñātavyamātmanaḥ   
svāmin namaste natalokabandho
kāruṇyasindho patitaṃ bhavābdhau 
māmuddharātmīyakaṭākṣadṛṣṭyā
ṛjvyātikāruṇyasudhābhivṛṣṭyā   
durvārasaṃsāradavāgnitaptaṃ
dodhūyamānaṃ duradṛṣṭavātaiḥ 
bhītaṃ prapannaṃ paripāhi mṛtyoḥ
śaraṇyamanyadyadahaṃ na jāne   
śāntā mahānto nivasanti santo
vasantavallokahitaṃ carantaḥ 
tīrṇāḥ svayaṃ bhīmabhavārṇavaṃ janān
ahetunān yān api tārayantaḥ   
ayaṃ svabhāvaḥ svata eva yatpara
śramāpanodapravaṇaṃ mahātmanām 
sudhāṃśureṣa svayamarkakarkaśa
prabhābhitaptāmavati kṣitiṃ kila   
brahmānandarasānubhūtikalitaiḥ pūrtaiḥ suśītair yutaiḥ
yuṣmadvākkalaśojjhitaiḥ śrutisukhair vākyāmṛtaiḥ secaya 
saṃtaptaṃ bhavatāpadāvadahanajvālābhirenaṃ prabho
dhanyāste bhavadīkṣaṇakṣaṇagateḥ pātrīkṛtāḥ svīkṛtāḥ   
kathaṃ tareyaṃ bhavasindhumetaṃ
kā vā gatirme katamo 'sty upāyaḥ 
jāne na kiñjcitkṛpayāva māṃ prabho
saṃsāraduḥkhakṣatimātanuṣva   
tathā vadantaṃ śaraṇāgataṃ svaṃ
saṃsāradāvānalatāpataptam 
nirīkṣya kāruṇyarasārdradṛṣṭyā
dadyādabhītiṃ sahasā mahātmā   
vidvān sa tasmā upasattimīyuṣe
mumukṣave sādhu yathoktakāriṇe 
praśāntacittāya śamānvitāya
tattvopadeśaṃ kṛpayaiva kuryāt   
mā bhaiṣṭa vidvaṃstava nāsty apāyaḥ
saṃsārasindhostaraṇe 'sty upāyaḥ 
yenaiva yātā yatayo 'sya pāraṃ
tam eva mārgaṃ tava nirdiśāmi   
asty upāyo mahān kaścitsaṃsārabhayanāśanaḥ 
tena tīrtvā bhavāmbhodhiṃ paramānandamāpsyasi   
vedāntārthavicāreṇa jāyate jñānamuttamam 
tenātyantikasaṃsāraduḥkhanāśo bhavatyanu   
śraddhābhaktidhyānayogāmmumukṣoḥ
mukterhetūnvakti sākṣācchrutergīḥ 
yo vā eteṣv eva tiṣṭhatyamuṣya
mokṣo 'vidyākalpitāddehabandhāt   
ajñānayogātparamātmanastava
hyanātmabandhastata eva saṃsṛtiḥ 
tayor vivekoditabodhavanhiḥ
ajñānakāryaṃ pradahetsamūlam   
śiṣya uvāca
kṛpayā śrūyatāṃ svāmin praśno 'yaṃ kriyate mayā 
yaduttaramahaṃ śrutvā kṛtārthaḥ syāṃ bhavanmukhāt   
ko nāma bandhaḥ katham eṣa āgataḥ
kathaṃ pratiṣṭhāsya kathaṃ vimokṣaḥ 
ko 'sāvanātmā paramaḥ ka ātmā
tayor vivekaḥ katham etaducyatām   
śrīguruvāca
dhanyo 'si kṛtakṛtyo 'si pāvita te kulaṃ tvayā 
yadavidyābandhamuktyā brahmībhavitumicchasi   
ṛṇamocanakartāraḥ pituḥ santi sutādayaḥ 
bandhamocanakartā tu svasmādanyo na kaścana   
mastakanyastabhārāderduḥkhamanyair nivāryate 
kṣudhādikṛtaduḥkhaṃ tu vinā svena na kenacit   
pathyamauṣadhasevā ca kriyate yena rogiṇā 
ārogyasiddhirdṛṣṭāsya nānyānuṣṭhitakarmaṇā   
vastusvarūpaṃ sphuṭabodhacakṣuṣā
svenaiva vedyaṃ na tu paṇḍitena 
candrasvarūpaṃ nijacakṣuṣaiva
jñātavyamanyair avagamyate kim   
avidyākāmakarmādipāśabandhaṃ vimocitum 
kaḥ śaknuyādvinātmānaṃ kalpakoṭiśatair api   
na yogena na sāṃkhyena karmaṇā no na vidyayā 
brahmātmaikatvabodhena mokṣaḥ sidhyati nānyathā   
vīṇāyā rūpasaundaryaṃ tantrīvādanasauṣṭhavam 
prajārañjjanamātraṃ tan na sāmrājyāya kalpate   
vāgvaikharī śabdajharī śāstravyākhyānakauśalam 
vaiduṣyaṃ viduṣāṃ tadvadbhuktaye na tu muktaye   
avijñāte pare tattve śāstrādhītistu niṣphalā 
vijñāte 'pi pare tattve śāstrādhītistu niṣphalā   
śabdajālaṃ mahāraṇyaṃ cittabhramaṇakāraṇam 
ataḥ prayatnājjñātavyaṃ tattvajñaistattvam ātmanaḥ   
ajñānasarpadaṣṭasya brahmajñānauṣadhaṃ vinā 
kimu vedaiśca śāstraiśca kimu mantraiḥ kimauṣadhaiḥ   
na gacchati vinā pānaṃ vyādhirauṣadhaśabdataḥ 
vināparokṣānubhavaṃ brahmaśabdair na mucyate   
akṛtvā dṛśyavilayamajñātvā tattvam ātmanaḥ 
brahmaśabdaiḥ kuto muktiruktimātraphalair nṛṇām   
akṛtvā śatrusaṃhāramagatvākhilabhūśriyam 
rājāhamiti śabdānno rājā bhavitumarhati   
āptoktiṃ khananaṃ tathopariśilādyutkarṣaṇaṃ svīkṛtiṃ
nikṣepaḥ samapekṣate nahi bahiḥ śabdaistu nirgacchati 
tadvadbrahmavidopadeśamananadhyānādibhirlabhyate
māyākāryatirohitaṃ svamamalaṃ tattvaṃ na duryuktibhiḥ   
tasmātsarvaprayatnena bhavabandhavimuktaye 
svair eva yatnaḥ kartavyo rogādāv iva paṇḍitaiḥ   
yastvayādya kṛtaḥ praśno varīyāñjchāstravinmataḥ 
sūtraprāyo nigūḍhārtho jñātavyaśca mumukṣubhiḥ   
śṛṇuṣvāvahito vidvanyanmayā samudīryate 
tadetacchravaṇātsadyo bhavabandhādvimokṣyase   
mokṣasya hetuḥ prathamo nigadyate
vairāgyamatyantamanityavastuṣu 
tataḥ śamaścāpi damastitikṣā
nyāsaḥ prasaktākhilakarmaṇāṃ bhṛśam   
tataḥ śrutis tanmananaṃ satattva
dhyānaṃ ciraṃ nityanirantaraṃ muneḥ 
tato 'vikalpaṃ parametya vidvān
ihaiva nirvāṇasukhaṃ samṛcchati   
yadboddhavyaṃ tavedānīmātmān ātmavivecanam 
taducyate mayā samyak śrutvātmanyavadhāraya   
majjāsthimedaḥpalaraktacarma
tvagāhvayair dhātubhirebhiranvitam 
pādor uvakṣobhujapṛṣṭhamastakaiḥ
aṅgair upāṅgair upayuktametat   
ahaṃmametiprathitaṃ śarīraṃ
mohāspadaṃ sthūlamitīryate budhaiḥ 
nabhonabhasvaddahanāmbubhūmayaḥ
sūkṣmāṇi bhūtāni bhavanti tāni   
parasparāṃśair militāni bhūtvā
sthūlāni ca sthūlaśarīrahetavaḥ 
mātrāstadīyā viṣayā bhavanti
śabdādayaḥ pañca sukhāya bhoktuḥ   
ya eṣu mūḍhā viṣayeṣu baddhā
rāgorupāśena sudurdamena 
āyānti niryāntyadha ūrdhvamuccaiḥ
svakarmadūtena javena nītāḥ   
śabdādibhiḥ pañcabhir eva pañca
pañcatvamāpuḥ svaguṇena baddhāḥ 
kuraṅgamātaṅgapataṅgamīna
bhṛṅgā naraḥ pañcabhirañcitaḥ kim   
doṣeṇa tīvro viṣayaḥ kṛṣṇasarpaviṣād api 
viṣaṃ nihanti bhoktāraṃ draṣṭāraṃ cakṣuṣāpyayam   
viṣayāśāmahāpāśādyo vimuktaḥ sudustyajāt 
sa eva kalpate muktyai nānyaḥ ṣaṭśāstravedy api   
āpātavairāgyavato mumukṣūn
bhavābdhipāraṃ pratiyātumudyatān 
āśāgraho majjayate 'ntarāle
nigṛhya kaṇṭhe vinivartya vegāt   
viṣayākhyagraho yena suviraktyasinā hataḥ 
sa gacchati bhavāmbhodheḥ pāraṃ pratyūhavarjitaḥ   
viṣamaviṣayamārgair gacchato 'nacchabuddheḥ
pratipadamabhiyāto mṛtyurapyeṣa viddhi 
hitasujanaguruktyā gacchataḥ svasya yuktyā
prabhavati phalasiddhiḥ satyam ity eva viddhi   
mokṣasya kāṃkṣā yadi vai tavāsti
tyajātidūrādviṣayānviṣaṃ yathā 
pīyūṣavattoṣadayākṣamārjava
praśāntidāntīrbhaja nityamādarāt   
anukṣaṇaṃ yatparihṛtya kṛtyaṃ
anādyavidyākṛtabandhamokṣaṇam 
dehaḥ parārtho 'yamamuṣya poṣaṇe
yaḥ sajjate sa svamanena hanti   
śarīrapoṣaṇārthī san ya ātmānaṃ didṛkṣati 
grāhaṃ dārudhiyā dhṛtvā nadi tartuṃ sa gacchati   
moha eva mahāmṛtyurmumukṣorvapurādiṣu 
moho vinirjito yena sa muktipadamarhati   
mohaṃ jahi mahāmṛtyuṃ dehadārasutādiṣu 
yaṃ jitvā munayo yānti tadviṣṇoḥ paramaṃ padam   
tvaṅmāṃsarudhirasnāyumedomajjāsthisaṃkulam 
pūrṇaṃ mūtrapurīṣābhyāṃ sthūlaṃ nindyamidaṃ vapuḥ   
pañcīkṛtebhyo bhūtebhyaḥ sthūlebhyaḥ pūrvakarmaṇā 
samutpannamidaṃ sthūlaṃ bhogāyatanam ātmanaḥ 
avasthā jāgarastasya sthūlārthānubhavo yataḥ   
bāhyendriyaiḥ sthūlapadārthasevāṃ
srakcandanastryādivicitrarūpām 
karoti jīvaḥ svayametad ātmanā
tasmātpraśastirvapuṣo 'sya jāgare   
sarvāpi bāhyasaṃsāraḥ puruṣasya yadāśrayaḥ 
viddhi dehamidaṃ sthūlaṃ gṛhavadgṛhamedhinaḥ   
sthūlasya saṃbhavajarāmaraṇāni dharmāḥ
sthaulyādayo bahuvidhāḥ śiśutādyavasthāḥ 
varṇāśramādiniyamā bahudhāmayāḥ syuḥ
pūjāvamānabahumānamukhā viśeṣāḥ   
buddhīndriyāṇi śravaṇaṃ tvagakṣi
ghrāṇaṃ ca jivhā viṣayāvabodhanāt 
vākpāṇipādā gudamapyupasthaḥ
karmendriyāṇi pravaṇena karmasu   
nigadyate 'ntaḥkaraṇaṃ manodhīḥ
ahaṃkṛtiścittamiti svavṛttibhiḥ 
manastu saṃkalpavikalpanādibhiḥ
buddhiḥ padārthādhyavasāyadharmataḥ   
atrābhimānādahamityahaṃkṛtiḥ 
svārthānusandhānaguṇena cittam   
prāṇāpānavyānodānasamānā bhavatyasau prāṇaḥ 
svayam eva vṛttibhedādvikṛtibhedātsuvarṇasalilādivat   
vāgādi pañca śravaṇādi pañca
prāṇādi pañcābhramukhāni pañca 
buddhyādyavidyāpi ca kāmakarmaṇī
puryaṣṭakaṃ sūkṣmaśarīramāhuḥ   
idaṃ śarīraṃ śṛṇu sūkṣmasaṃjñitaṃ
liṅgaṃ tvapañcīkṛtasaṃbhavam 
savāsanaṃ karmaphalānubhāvakaṃ
svājñānato 'nādirupādhir ātmanaḥ   
svapno bhavatyasya vibhaktyavasthā
svamātraśeṣeṇa vibhāti yatra 
svapne tu buddhiḥ svayam eva jāgrat
kālīnanānāvidhavāsanābhiḥ   
kartrādibhāvaṃ pratipadya rājate
yatra svayaṃ bhāti hyayaṃ parātmā 
dhīmātrakopādhiraśeṣasākṣī
na lipyate tatkṛtakarmaleśaiḥ 
yasmādasaṅgastata eva karmabhiḥ
na lipyate kiṃcid upādhinā kṛtaiḥ   
sarvavyāpṛtikaraṇaṃ liṅgamidaṃ syāccid ātmanaḥ puṃsaḥ 
vāsyādikam iva takṣṇastenaivātmā bhavatyasaṅgo 'yam   
andhatvamandatvapaṭutvadharmāḥ
sauguṇyavaiguṇyavaśāddhi cakṣuṣaḥ 
bādhiryamūkatvamukhāstathaiva
śrotrādidharmā na tu vettur ātmanaḥ   
ucchvāsaniḥśvāsavijṛmbhaṇakṣut
prasyandanādyutkramaṇādikāḥ kriyāḥ 
prāṇādikarmāṇi vadanti tajñāḥ
prāṇasya dharmāvaśanāpipāse   
antaḥkaraṇameteṣu cakṣurādiṣu varṣmaṇi 
ahamityabhimānena tiṣṭhatyābhāsatejasā   
ahaṃkāraḥ sa vijñeyaḥ kartā bhoktābhimānyayam 
sattvādiguṇayogena cāvasthātrayamaśnute   
viṣayāṇāmānukūlye sukhī duḥkhī viparyaye 
sukhaṃ duḥkhaṃ ca taddharmaḥ sadānandasya nātmanaḥ   
ātmārthatvena hi preyānviṣayo na svataḥ priyaḥ 
svata eva hi sarveṣāmātmā priyatamo yataḥ 
tata ātmā sadānando nāsya duḥkhaṃ kadācana   
yatsuṣuptau nirviṣaya ātmānando 'nubhūyate 
śrutiḥ pratyakṣamaitihyamanumānaṃ ca jāgrati   
avyaktanāmnī parameśaśaktiḥ
anādyavidyā triguṇātmikā parā 
kāryānumeyā sudhiyaiva māyā
yayā jagatsarvamidaṃ prasūyate   
sannāpyasannāpyubhayātmikā no
bhinnāpyabhinnāpyubhayātmikā no 
sāṅgāpyanaṅgā hyubhayātmikā no
mahādbhutānirvacanīyarūpā   
śuddhādvayabrahmavibhodhanāśyā
sarpabhramo rajjuvivekato yathā 
rajastamaḥsattvamiti prasiddhā
guṇāstadīyāḥ prathitaiḥ svakāryaiḥ   
vikṣepaśaktī rajasaḥ kriyātmikā
yataḥ pravṛttiḥ prasṛtā purāṇī 
rāgādayo 'syāḥ prabhavanti nityaṃ
duḥkhādayo ye manaso vikārāḥ   
kāmaḥ krodho lobhadambhādyasūyā
ahaṃkārerṣyāmatsarādyāstu ghorāḥ 
dharmā ete rājasāḥ pumpravṛttiḥ
yasmādeṣā tadrajo bandhahetuḥ   
eṣāvṛtirnāma tamoguṇasya
śaktirmayā vastvavabhāsate 'nyathā 
saiṣā nidānaṃ puruṣasya saṃsṛteḥ
vikṣepaśakteḥ pravaṇasya hetuḥ   
prajñāvān api paṇḍito 'pi caturo 'py atyantasūkṣmātmadṛg
vyālīḍhas tamasā na vetti bahudhā saṃbodhito 'pi sphuṭam 
bhrāntyāropitam eva sādhu kalayatyālambate tadguṇān
hantāsau prabalā durantatamasaḥ śaktirmahatyāvṛtiḥ   
abhāvanā vā viparītabhāvanā
asaṃbhāvanā vipratipattirasyāḥ 
saṃsargayuktaṃ na vimuñcati dhruvaṃ
vikṣepaśaktiḥ kṣapayatyajasram   
ajñānamālasyajaḍatvanidrā
pramādamūḍhatvamukhāstamoguṇāḥ 
etaiḥ prayukto nahi vetti kiṃcin
nidrāluvatstambhavad eva tiṣṭhati   
sattvaṃ viśuddhaṃ jalavattathāpi
tābhyāṃ militvā saraṇāya kalpate 
yatrātmabimbaḥ pratibimbitaḥ san
prakāśayatyarka ivākhilaṃ jaḍam   
miśrasya sattvasya bhavanti dharmāḥ
tvamānitādyā niyamā yamādyāḥ 
śraddhā ca bhaktiśca mumukṣatā ca
daivī ca sampattirasannivṛttiḥ   
viśuddhasattvasya guṇāḥ prasādaḥ
svātmānubhūtiḥ paramā praśāntiḥ 
tṛptiḥ praharṣaḥ paramātmaniṣṭhā
yayā sadānandarasaṃ samṛcchati   
avyaktametattriguṇair niruktaṃ
tatkāraṇaṃ nāma śarīram ātmanaḥ 
suṣuptiretasya vibhaktyavasthā
pralīnasarvendriyabuddhivṛttiḥ   
sarvaprakārapramitipraśāntiḥ
bījātmanāvasthitir eva buddheḥ 
suṣuptiretasya kila pratītiḥ
kiṃcin na vedmīti jagatprasiddheḥ   
dehendriyaprāṇamano 'ham ādayaḥ
sarve vikārā viṣayāḥ sukhādayaḥ 
vyomādibhūtānyakhilaṃ na viśvaṃ
avyaktaparyantamidaṃ hyanātmā   
māyā māyākāryaṃ sarvaṃ mahadādidehaparyantam 
asadidamanātmatattvaṃ viddhi tvaṃ marumarīcikākalpam   
atha te saṃpravakṣyāmi svarūpaṃ param ātmanaḥ 
yadvijñāya naro bandhānmuktaḥ kaivalyamaśnute   
asti kaścitsvayaṃ nityamahaṃpratyayalambanaḥ 
avasthātrayasākṣī saṃpañcakośavilakṣaṇaḥ   
yo vijānāti sakalaṃ jāgratsvapnasuṣuptiṣu 
buddhitadvṛttisadbhāvamabhāvamahamityayam   
yaḥ paśyati svayaṃ sarvaṃ yaṃ na paśyati kaścana 
yaścetayati buddhyādi na tadyaṃ cetayatyayam   
yena viśvamidaṃ vyāptaṃ yaṃ na vyāpnoti kiṃcana 
abhārūpamidaṃ sarvaṃ yaṃ bhāntyamanubhātyayam   
yasya sannidhimātreṇa dehendriyamanodhiyaḥ 
viṣayeṣu svakīyeṣu vartante preritā iva   
ahaṅkārādidehāntā viṣayāśca sukhādayaḥ 
vedyante ghaṭavad yena nityabodhasvarūpiṇā   
eṣo 'ntarātmā puruṣaḥ purāṇo
nirantarākhaṇḍasukhānubhūtiḥ 
sadaikarūpaḥ pratibodhamātro
yeneṣitā vāgasavaścaranti   
atraiva sattvātmani dhīguhāyāṃ
avyākṛtākāśa uśatprakāśaḥ 
ākāśa uccai ravivatprakāśate
svatejasā viśvamidaṃ prakāśayan   
jñātā mano 'haṃkṛtivikriyāṇāṃ
dehendriyaprāṇakṛtakriyāṇām 
ayo 'gnivattānanuvartamāno
na ceṣṭate no vikaroti kiṃcana   
na jāyate no mriyate na vardhate
na kṣīyate no vikaroti nityaḥ 
vilīyamāne 'pi vapuṣyamuṣmin
na līyate kumbha ivāmbaraṃ svayam   
prakṛtivikṛtibhinnaḥ śuddhabodhasvabhāvaḥ
sadasadidamaśeṣaṃ bhāsayannirviśeṣaḥ 
vilasati paramātmā jāgradādiṣvavasthā
svahamahamiti sākṣātsākṣirūpeṇa buddheḥ   
niyamitamanasāmuṃ tvaṃ svamātmānam ātmany
ayamahamiti sākṣādviddhi buddhiprasādāt 
janimaraṇataraṅgāpārasaṃsārasindhuṃ
pratara bhava kṛtārtho brahmarūpeṇa saṃsthaḥ   
atrānātmanyahamiti matirbandha eṣo 'sya puṃsaḥ
prāpto 'jñānājjananamaraṇakleśasaṃpātahetuḥ 
yenaivāyaṃ vapuridamasatsatyamity ātmabuddhyā
puṣyatyukṣatyavati viṣayaistantubhiḥ kośakṛdvat   
atasmiṃstadbuddhiḥ prabhavati vimūḍhasya tamasā
vivekābhāvādvai sphurati bhujage rajjudhiṣaṇā 
tato 'narthavrāto nipatati samādāturadhikaḥ
tato yo 'sadgrāhaḥ sa hi bhavati bandhaḥ śṛṇu sakhe   
akhaṇḍanityādvayabodhaśaktyā
sphurantamātmānamanantavaibhavam 
samāvṛṇotyāvṛtiśaktireṣā
tamomayī rāhurivārkabimbam   
tirobhūte svātmanyamalataratejovati pumān
anātmānaṃ mohādahamiti śarīraṃ kalayati 
tataḥ kāmakrodhaprabhṛtibhiramuṃ bandhanaguṇaiḥ
paraṃ vikṣepākhyā rajasa uruśaktirvyathayati   
mahāmohagrāhagrasanagalitātmāvagamano
dhiyo nānāvasthāṃ svayamabhinayaṃstadguṇatayā 
apāre saṃsare viṣayaviṣapūre jalanidhau
nimajyonmajyāyaṃ bhramati kumatiḥ kutsitagatiḥ   
bhānuprabhāsaṃjanitābhrapaṅktiḥ
bhānuṃ tirodhāya vijṛmbhate yathā 
ātmoditāhaṃkṛtir ātmatattvaṃ
tathā tirodhāya vijṛmbhate svayam   
kavalitadinanārthe durdine sāndrameghaiḥ
vyathayati himajhaṃjhāvāyurugro yathaitān 
aviratatamasātmanyāvṛte mūḍhabuddhiṃ
kṣapayati bahuduḥkhaistīvravikṣepaśaktiḥ   
etābhyām eva śaktibhyāṃ bandhaḥ puṃsaḥ samāgataḥ 
yābhyāṃ vimohito dehaṃ matvātmānaṃ bhramatyayam   
bījaṃ saṃsṛtibhūmijasya tu tamo dehātmadhīraṅkuro
rāgaḥ pallavamambu karma tu vapuḥ skandhoo 'savaḥ śākhikāḥ 
agrāṇīndriyasaṃhatiśca viṣayāḥ puṣpāṇi duḥkhaṃ phalaṃ
nānākarmasamudbhavaṃ bahuvidhaṃ bhoktātra jīvaḥ khagaḥ   
ajñānamūlo 'yamanātmabandho
naisargiko 'nādirananta īritaḥ 
janmāpyayavyādhijarādiduḥkha
pravāhapātaṃ janayatyamuṣya   
nāstrair na śastrair anilena vanhinā
chettuṃ na śakyo na ca karmakoṭibhiḥ 
vivekavijñānamahāsinā vinā
dhātuḥ prasādena śitena mañjunā   
śrutipramāṇaikamateḥ svadharma
niṣṭhā tayaivātmaviśuddhirasya 
viśuddhabuddheḥ param ātmavedanaṃ
tenaiva saṃsārasamūlanāśaḥ   
kośair annamayādyaiḥ pañcabhirātmā na saṃvṛto bhāti 
nijaśaktisamutpannaiḥ śaivālapaṭalair ivāmbu vāpīstham   
tacchaivālāpanaye samyak salilaṃ pratīyate śuddham 
tṛṣṇāsantāpaharaṃ sadyaḥ saukhyapradaṃ paraṃ puṃsaḥ   
pañcānām api kośānāmapavāde vibhātyayaṃ śuddhaḥ 
nityānandaikarasaḥ pratyagrūpaḥ paraḥ svayaṃjyotiḥ   
ātmānātmavivekaḥ kartavyo bandhamuktaye viduṣā 
tenaivānandī bhavati svaṃ vijñāya saccidānandam   
muñjādiṣīkām iva dṛśyavargāt
pratyañcamātmānamasaṅgamakriyam 
vivicya tatra pravilāpya sarvaṃ
tad ātmanā tiṣṭhati yaḥ sa muktaḥ   
deho 'yamannabhavano 'nnamayastu kośaḥ
cānnena jīvati vinaśyati tadvihīnaḥ 
tvakcarmamāṃsarudhirāsthipurīṣarāśiḥ
nāyaṃ svayaṃ bhavitumarhati nityaśuddhaḥ   
pūrvaṃ janeradhimṛter api nāyamasti
jātakṣaṇaḥ kṣaṇaguṇo 'niyatasvabhāvaḥ 
naiko jaḍaśca ghaṭavatparidṛśyamānaḥ
svātmā kathaṃ bhavati bhāvavikāravettā   
pāṇipādādimāndeho nātmā vyaṅge 'pi jīvanāt 
tattacchakteranāśācca na niyamyo niyāmakaḥ   
dehataddharmatatkarmatadavasthādisākṣiṇaḥ 
sata eva svataḥsiddhaṃ tadvailakṣaṇyam ātmanaḥ   
śalyarāśirmāṃsalipto malapūrṇo 'tikaśmalaḥ 
kathaṃ bhavedayaṃ vettā svayametadvilakṣaṇaḥ   
tvaṅmāṃsamedo 'sthipurīṣarāśā
vahaṃmatiṃ mūḍhajanaḥ karoti 
vilakṣaṇaṃ vetti vicāraśīlo
nijasvarūpaṃ paramārtha bhūtam   
deho 'ham ity eva jaḍasya buddhiḥ
dehe ca jīve viduṣastvahaṃdhīḥ 
vivekavijñānavato mahātmano
brahmāham ity eva matiḥ sadātmani   
atrātmabuddhiṃ tyaja mūḍhabuddhe
tvaṅmāṃsamedo 'sthipurīṣarāśau 
sarvātmani brahmaṇi nirvikalpe
kuruṣva śānti paramāṃ bhajasva   
dehendriyādāvasati bhramoditāṃ
vidvānahaṃ tāṃ na jahāti yāvat 
tāvan na tasyāsti vimuktivārtāpy
astveṣa vedāntanayāntadarśī   
chāyāśarīre pratibimbagātre
yatsvapnadehe hṛdi kalpitāṅge 
yathātmabuddhistava nāsti kācij
jīvaccharīre ca tathaiva māstu   
dehātmadhīr eva nṛṇāmasaddhiyāṃ
janmādiduḥkhaprabhavasya bījam 
yatastatastvaṃ jahi tāṃ prayatnāt
tyakte tu citte na punarbhavāśā   
karmendriyaiḥ pañcabhirañcito 'yaṃ
prāṇo bhavetprāṇamayastu kośaḥ 
yenātmavānannamayo 'nupūrṇaḥ
pravartate 'sau sakalakriyāsu   
naivātmāpi prāṇamayo vāyuvikāro
gantāgantā vāyuvadantarbahireṣaḥ 
yasmāt kiṃcit kvāpi na vettīṣṭamaniṣṭaṃ
svaṃ vānyaṃ vā kiṃcana nityaṃ paratantraḥ   
jñānendriyāṇi ca manaśca manomayaḥ syāt
kośo mamāhamiti vastuvikalpahetuḥ 
saṃjñādibhedakalanākalito balīyāṃs
tatpūrvakośamabhipūrya vijṛmbhate yaḥ   
pañcendriyaiḥ pañcabhir eva hotṛbhiḥ
pracīyamāno viṣayājyadhārayā 
jājvalyamāno bahuvāsanendhanaiḥ
manomayāgnirdahati prapañcam   
na hyasty avidyā manaso 'tiriktā
mano hyavidyā bhavabandhahetuḥ 
tasminvinaṣṭe sakalaṃ vinaṣṭaṃ
vijṛmbhite 'sminsakalaṃ vijṛmbhate   
svapne 'rthaśūnye sṛjati svaśaktyā
bhoktrādiviśvaṃ mana eva sarvam 
tathaiva jāgraty api no viśeṣaḥ
tatsarvametanmanaso vijṛmbhaṇam   
suṣuptikāle manasi pralīne
naivāsti kiṃcit sakalaprasiddheḥ 
ato manaḥkalpit eva puṃsaḥ
saṃsāra etasya na vastuto 'sti   
vāyunānīyate medhaḥ punastenaiva nīyate 
manasā kalpyate bandho mokṣastenaiva kalpyate   
dehādisarvaviṣaye parikalpya rāgaṃ
badhnāti tena puruṣaṃ paśuvadguṇena 
vairasyamatra viṣavat suvudhāya paścād
enaṃ vimocayati tanmana eva bandhāt   
tasmānmanaḥ kāraṇamasya jantoḥ
bandhasya mokṣasya ca vā vidhāne 
bandhasya heturmalinaṃ rajoguṇaiḥ
mokṣasya śuddhaṃ virajastamaskam   
vivekavairāgyaguṇātirekāc
chuddhatvamāsādya mano vimuktyai 
bhavatyato buddhimato mumukṣos
tābhyāṃ dṛḍhābhyāṃ bhavitavyamagre   
mano nāma mahāvyāghro viṣayāraṇyabhūmiṣu 
caratyatra na gacchantu sādhavo ye mumukṣavaḥ   
manaḥ prasūte viṣayānaśeṣān
sthūlātmanā sūkṣmatayā ca bhoktuḥ 
śarīravarṇāśramajātibhedān
guṇakriyāhetuphalāni nityam   
asaṅgacidrūpamamuṃ vimohya
dehendriyaprāṇaguṇair nibaddhya 
ahaṃmameti bhramayatyajasraṃ
manaḥ svakṛtyeṣu phalopabhuktiṣu   
adhyāsadoṣātpuruṣasya saṃsṛtiḥ
adhyāsabandhastvamunaiva kalpitaḥ 
rajastamodoṣavato 'vivekino
janmādiduḥkhasya nidānametat   
ataḥ prāhurmano 'vidyāṃ paṇḍitāstattvadarśinaḥ 
yenaiva bhrāmyate viśvaṃ vāyunevābhramaṇḍalam   
tanmanaḥśodhanaṃ kāryaṃ prayatnena mumukṣuṇā 
viśuddhe sati caitasminmuktiḥ karaphalāyate   
mokṣaikasaktyā viṣayeṣu rāgaṃ
nirmūlya saṃnyasya ca sarvakarma 
sacchraddhayā yaḥ śravaṇādiniṣṭho
rajaḥsvabhāvaṃ sa dhunoti buddheḥ   
manomayo nāpi bhavetparātmā
hyādyantavattvātpariṇāmibhāvāt 
duḥkhātmakatvādviṣayatvahetoḥ
draṣṭā hi dṛśyātmatayā na dṛṣṭaḥ   
buddhirbuddhīndriyaiḥ sārdhaṃ savṛttiḥ kartṛlakṣaṇaḥ 
vijñānamayakośaḥ syātpuṃsaḥ saṃsārakāraṇam   
anuvrajaccitpratibimbaśaktiḥ
vijñānasaṃjñaḥ prakṛtervikāraḥ 
jñānakriyāvānahamityajasraṃ
dehendriyādiṣvabhimanyate bhṛśam   
anādikālo 'yamahaṃsvabhāvo
jīvaḥ samastavyavahāravoḍhā 
karoti karmāṇy api pūrvavāsanaḥ
puṇyānyapuṇyāni ca tatphalāni   
bhuṅkte vicitrāsv api yoniṣu vrajan
nāyāti niryātyadha ūrdhvameṣaḥ 
asyaiva vijñānamayasya jāgrat
svapnādyavasthāḥ sukhaduḥkhabhogaḥ   
dehādiniṣṭhāśramadharmakarma
guṇābhimānaḥ satataṃ mameti 
vijñānakośo 'yamatiprakāśaḥ
prakṛṣṭasānnidhyavaśātparātmanaḥ 
ato bhavatyeṣa upādhirasya
yad ātmadhīḥ saṃsarati bhrameṇa   
yo 'yaṃ vijñānamayaḥ prāṇeṣu hṛdi sphuratyayaṃ jyotiḥ 
kūṭasthaḥ sannātmā kartā bhoktā bhavatyupādhisthaḥ   
svayaṃ paricchedamupetya buddheḥ
tādātmyadoṣeṇa paraṃ mṛṣātmanaḥ 
sarvātmakaḥ sann api vīkṣate svayaṃ
svataḥ pṛthaktvena mṛdo ghaṭān iva   
upādhisaṃbandhavaśātparātmā
hyupādhidharmānanubhāti tadguṇaḥ 
ayovikārānavikārivanhivat
sadaikarūpo 'pi paraḥ svabhāvāt   
śiṣya uvāca
bhrameṇāpyanyathā vāstu jīvabhāvaḥ parātmanaḥ 
tadupādheranāditvānnānādernāśa iṣyate   
ato 'sya jīvabhāvo 'pi nityā bhavati saṃsṛtiḥ 
na nivarteta tanmokṣaḥ kathaṃ me śrīguro vada   
śrīgururuvāca
samyakpṛṣṭaṃ tvayā vidvansāvadhānena tacchṛṇu 
prāmāṇikī na bhavati bhrāntyā mohitakalpanā   
bhrāntiṃ vinā tvasaṅgasya niṣkriyasya nirākṛteḥ 
na ghaṭetārthasaṃbandho nabhaso nīlatādivat   
svasya draṣṭurnirguṇasyākriyasya
pratyagbodhānandarūpasya buddheḥ 
bhrāntyā prāpto jīvabhāvo na satyo
mohāpāye nāsty avastusvabhāvāt   
yāvadbhrāntistāvadevāsya sattā
mithyājñānojjṛmbhitasya pramādāt 
rajjvāṃ sarpo bhrāntikālīna eva
bhrānternāśe naiva sarpo 'pi tadvat   
anāditvamavidyāyāḥ kāryasyāpi tatheṣyate 
utpannāyāṃ tu vidyāyāmāvidyakamanādy api   
prabodhe svapnavatsarvaṃ sahamūlaṃ vinaśyati 
anādyapīdaṃ no nityaṃ prāgabhāva iva sphuṭam   
anāder api vidhvaṃsaḥ prāgabhāvasya vīkṣitaḥ 
yadbuddhyupādhisaṃbandhātparikalpitam ātmani   
jīvatvaṃ na tato 'nyastu svarūpeṇa vilakṣaṇaḥ 
saṃbandhastv ātmano buddhyā mithyājñānapuraḥsaraḥ   
vinivṛttirbhavettasya samyagjñānena nānyathā 
brahmātmaikatvavijñānaṃ samyagjñānaṃ śrutermatam   
tadātmānātmanoḥ samyagvivekenaiva sidhyati 
tato vivekaḥ kartavyaḥ pratyagātmasadātmanoḥ   
jalaṃ paṅkavadatyantaṃ paṅkāpāye jalaṃ sphuṭam 
yathā bhāti tathātmāpi doṣābhāve sphuṭaprabhaḥ   
asannivṛttau tu sadātmanā sphuṭaṃ
pratītiretasya bhavetpratīcaḥ 
tato nirāsaḥ karaṇīya eva
sadātmanaḥ sādhvahamādivastunaḥ   
ato nāyaṃ parātmā syādvijñānamayaśabdabhāk 
vikāritvājjaḍatvācca paricchinnatvahetutaḥ 
dṛśyatvādvyabhicāritvānnānityo nitya iṣyate   
ānandapratibimbacumbitatanurvṛttistamojṛmbhitā
syādānandamayaḥ priyādiguṇakaḥ sveṣṭārthalābhodayaḥ 
puṇyasyānubhave vibhāti kṛtināmānandarūpaḥ svayaṃ
sarvo nandati yatra sādhu tanubhṛnmātraḥ prayatnaṃ vinā   
ānandamayakośasya suṣuptau sphūrtirutkaṭā 
svapnajāgarayorīṣadiṣṭasaṃdarśanāvinā   
naivāyamānandamayaḥ parātmā
sopādhikatvātprakṛtervikārāt 
kāryatvahetoḥ sukṛtakriyāyā
vikārasaṅghātasamāhitatvāt   
pañcānām api kośānāṃ niṣedhe yuktitaḥ śruteḥ 
tanniṣedhāvadhi sākṣī bodharūpo 'vaśiṣyate   
yo 'yamātmā svayaṃjyotiḥ pañcakośavilakṣaṇaḥ 
avasthātrayasākṣī sannirvikāro nirañjanaḥ 
sadānandaḥ sa vijñeyaḥ svātmatvena vipaścitā   
śiṣya uvāca
mithyātvena niṣiddheṣu kośeṣveteṣu pañcasu 
sarvābhāvaṃ vinā kiṃcin na paśyāmyatra he guro 
vijñeyaṃ kimu vastvasti svātmanātmavipaścitā   
śrīgururuvāca
satyamuktaṃ tvayā vidannipuṇo 'si vicāraṇe 
ahamādivikārāste tadabhāvo 'yamapyanu   
sarve yenānubhūyante yaḥ svayaṃ nānubhūyate 
tamātmānaṃ veditāraṃ viddi buddhyā susūkṣmayā   
tatsākṣikaṃ bhavettattadyadyadyenānubhūyate 
kasyāpyananubhūtārthe sākṣitvaṃ nopayujyate   
asau svasākṣiko bhāvo yataḥ svenānubhūyate 
ataḥ paraṃ svayaṃ sākṣātpratyagātmā na cetaraḥ   
jāgratsvapnasuṣuptiṣu sphuṭataraṃ yo 'sau samujjṛmbhate
pratyagrūpatayā sadāhamahamityantaḥ sphurannaikadhā 
nānākāravikārabhāgina imān paśyannahaṃdhīmukhān
nityānandacid ātmanā sphurati taṃ viddhi svametaṃ hṛdi   
ghaṭodake bimbitamarkabimbam
ālokya mūḍho ravim eva manyate 
tathā cidābhāsamupādhisaṃsthaṃ
bhrāntyāham ity eva jaḍo 'bhimanyate   
ghaṭaṃ jalaṃ tadgatamarkabimbaṃ
vihāya sarvaṃ vinirīkṣyate 'rkaḥ 
taṭastha etattritayāvabhāsakaḥ
svayaṃprakāśo viduṣā yathā tathā   
dehaṃ dhiyaṃ citpratibimbam evaṃ
visṛjya buddhau nihitaṃ guhāyām 
draṣṭāramātmānamakhaṇḍabodhaṃ
sarvaprakāśaṃ sadasadvilakṣaṇam   
nityaṃ vibhuṃ sarvagataṃ susūkṣmaṃ
antarbahiḥśūnyamananyam ātmanaḥ 
vijñāya samyaṅnijarūpametat
pumān vipāpmā virajo vimṛtyuḥ   
viśoka ānandaghano vipaścit
svayaṃ kutaścin na bibheti kaścit 
nānyo 'sti panthā bhavabandhamukteḥ
vinā svatattvāvagamaṃ mumukṣoḥ   
brahmābhinnatvavijñānaṃ bhavamokṣasya kāraṇam 
yenādvitīyamānandaṃ brahma sampadyate budhaiḥ   
brahmabhūtastu saṃsṛtyai vidvānnāvartate punaḥ 
vijñātavyamataḥ samyagbrahmābhinnatvam ātmanaḥ   
satyaṃ jñānamanantaṃ brahma viśuddhaṃ paraṃ svataḥsiddham 
nityānandaikarasaṃ pratyagabhinnaṃ nirantaraṃ jayati   
sadidaṃ paramādvaitaṃ svasmādanyasya vastuno 'bhāvāt 
na hyanyadasti kiṃcit samyak paramārthatattvabodhadaśāyām   
yadidaṃ sakalaṃ viśvaṃ nānārūpaṃ pratītamajñānāt 
tatsarvaṃ brahmaiva pratyastāśeṣabhāvanādoṣam   
mṛtkāryabhūto 'pi mṛdo na bhinnaḥ
kumbho 'sti sarvatra tu mṛtsvarūpāt 
na kumbharūpaṃ pṛthagasti kumbhaḥ
kuto mṛṣā kalpitanāmamātraḥ   
kenāpi mṛdbhinnatayā svarūpaṃ
ghaṭasya saṃdarśayituṃ na śakyate 
ato ghaṭaḥ kalpita eva mohān
mṛd eva satyaṃ paramārthabhūtam   
sadbrahmakāryaṃ sakalaṃ sadevaṃ
tanmātrametan na tato 'nyadasti 
astīti yo vakti na tasya moho
vinirgato nidritavatprajalpaḥ   
brahmaivedaṃ viśvam ity eva vāṇī
śrautī brūte 'tharvaniṣṭhā variṣṭhā 
tasmādetadbrahmamātraṃ hi viśvaṃ
nādhiṣṭhānādbhinnatāropitasya   
satyaṃ yadi syājjagadetad ātmano
'nantattvahānirnigamāpramāṇatā 
asatyavāditvamapīśituḥ syān
naitattrayaṃ sādhu hitaṃ mahātmanām   
īśvaro vastutattvajño na cāhaṃ teṣvavasthitaḥ 
na ca matsthāni bhūtānīty evam eva vyacīkḷpat   
yadi satyaṃ bhavedviśvaṃ suṣuptāmupalabhyatām 
yannopalabhyate kiṃcid ato 'satsvapnavanmṛṣā   
ataḥ pṛthaṅnāsti jagatparātmanaḥ
pṛthakpratītistu mṛṣā guṇādivat 
āropitasyāsti kimarthavattād
dhiṣṭhānamābhāti tathā bhrameṇa   
bhrāntasya yady adbhramataḥ pratītaṃ
bhrāmaiva tattadrajataṃ hi śuktiḥ 
idaṃtayā brahma sadaiva rūpyate
tvāropitaṃ brahmaṇi nāmamātram   
ataḥ paraṃ brahma sadadvitīyaṃ
viśuddhavijñānaghanaṃ nirañjanam 
prāśāntamādyantavihīnamakriyaṃ
nirantarānandarasasvarūpam   
nirastamāyākṛtasarvabhedaṃ
nityaṃ sukhaṃ niṣkalamaprameyam 
arūpamavyaktamanākhyamavyayaṃ
jyotiḥ svayaṃ kiṃcid idaṃ cakāsti   
jñātṛjñeyajñānaśūnyamanantaṃ nirvikalpakam 
kevalākhaṇḍacinmātraṃ paraṃ tattvaṃ vidurbudhāḥ   
aheyamanupādeyaṃ manovācāmagocaram 
aprameyamanādyantaṃ brahma pūrṇamahaṃ mahaḥ   
tattvaṃpadābhyāmabhidhīyamānayoḥ
brahmātmanoḥ śodhitayoryadīttham 
śrutyā tayostattvamasīti samyag
ekatvam eva pratipādyate muhuḥ  
aikyaṃ tayor lakṣitayor na vācyayoḥ
nigadyate 'nyonyaviruddhadharmiṇoḥ 
khadyotabhānvor iva rājabhṛtyayoḥ
kūpāmburāśyoḥ paramāṇumervoḥ   
tayor virodho 'yamupādhikalpito
na vāstavaḥ kaścidupādhireṣaḥ 
īśasya māyā mahadādikāraṇaṃ
jīvasya kāryaṃ śṛṇu pañcakośam   
etāvupādhī parajīvayostayoḥ
samyaṅnirāse na paro na jīvaḥ 
rājyaṃ narendrasya bhaṭasya kheṭak
tayor apohe na bhaṭo na rājā   
athāta ādeśa iti śrutiḥ svayaṃ
niṣedhati brahmaṇi kalpitaṃ dvayam 
śrutipramāṇānugṛhītabodhāt
tayor nirāsaḥ karaṇīya eva   
nedaṃ nedaṃ kalpitatvān na satyaṃ
rajjudṛṣṭavyālavatsvapnavacca 
itthaṃ dṛśyaṃ sādhuyuktyā vyapohya
jñeyaḥ paścādekabhāvastayor yaḥ   
tatastu tau lakṣaṇayā sulakṣyau
tayor akhaṇḍaikarasatvasiddhaye 
nālaṃ jahatyā na tathājahatyā
kintūbhayārthātmikayaiva bhāvyam   
sa devadatto 'yamitīha caikatā
viruddhadharmāṃśamapāsya kathyate 
yathā tathā tattvamasītivākye
viruddhadharmānubhayatra hitvā   
saṃlakṣya cinmātratayā sadātmanoḥ
akhaṇḍabhāvaḥ paricīyate budhaiḥ 
evaṃ mahāvākyaśatena kathyate
brahmātmanor aikyamakhaṇḍabhāvaḥ   
asthūlamityetadasannirasya
siddhaṃ svato vyomavadapratarkyam 
ato mṛṣāmātramidaṃ pratītaṃ
jahīhi yatsvātmatayā gṛhītam 
brahmāham ity eva viśuddhabuddhyā
viddhi svamātmānamakhaṇḍabodham   
mṛtkāryaṃ sakalaṃ ghaṭādi satataṃ mṛnmātramevāhitaṃ
tadvatsajjanitaṃ sadātmakamidaṃ sanmātramevākhilam 
yasmānnāsti sataḥ paraṃ kim api tatsatyaṃ sa ātmā svayaṃ
tasmāttattvamasi praśāntamamalaṃ brahmādvayaṃ yatparam   
nidrākalpitadeśakālaviṣayajñātrādi sarvaṃ yathā
mithyā tadvadihāpi jāgrati jagatsvājñānakāryatvataḥ 
yasmād evamidaṃ śarīrakaraṇaprāṇāhamādyapyasat
tasmāttattvamasi praśāntamamalaṃ brahmādvayaṃ yatparam   
yatra bhrāntyā kalpita tadviveke
tattanmātraṃ naiva tasmādvibhinnam 
svapne naṣṭaṃ svapnaviśvaṃ vicitraṃ
svasmādbhinnaṃ kinnu dṛṣṭaṃ prabodhe   
jātinītikulagotradūragaṃ
nāmarūpaguṇadoṣavarjitam 
deśakālaviṣayātivarti yad
brahma tattvamasi bhāvayātmani   
yatparaṃ sakalavāgagocaraṃ
gocaraṃ vimalabodhacakṣuṣaḥ 
śuddhacidghanamanādi vastu yad
brahma tattvamasi bhāvayātmani   
ṣaḍbhirūrmibhirayogi yogihṛd
bhāvitaṃ na karaṇair vibhāvitam 
buddhyavedyamanavadyamasti yad
brahma tattvamasi bhāvayātmani   
bhrāntikalpitajagatkalāśrayaṃ
svāśrayaṃ ca sadasadvilakṣaṇam 
niṣkalaṃ nirupamānavaddhi yad
brahma tattvamasi bhāvayātmani   
janmavṛddhipariṇatyapakṣaya
vyādhināśanavihīnamavyayam 
viśvasṛṣṭyavavighātakāraṇaṃ
brahma tattvamasi bhāvayātmani   
astabhedamanapāstalakṣaṇaṃ
nistaraṅgajalarāśiniścalam 
nityamuktamavibhaktamūrti yad
brahma tattvamasi bhāvayātmani   
ekam eva sadanekakāraṇaṃ
kāraṇāntaranirāsyakāraṇam 
kāryakāraṇavilakṣaṇaṃ svayaṃ
brahma tattvamasi bhāvayātmani   
nirvikalpakamanalpamakṣaraṃ
yatkṣarākṣaravilakṣaṇaṃ param 
nityamavyayasukhaṃ nirañjanaṃ
brahma tattvamasi bhāvayātmani   
yadvibhāti sadanekadhā bhramān
nāmarūpaguṇavikriyātmanā 
hemavatsvayamavikriyaṃ sadā
brahma tattvamasi bhāvayātmani   
yaccakāstyanaparaṃ parātparaṃ
pratyagekarasam ātmalakṣaṇam 
satyacitsukhamanantamavyayaṃ
brahma tattvamasi bhāvayātmani   
uktamarthamimam ātmani svayaṃ
bhāvayetprathitayuktibhirdhiyā 
saṃśayādirahitaṃ karāmbuvat
tena tattvanigamo bhaviṣyati   
saṃbodhamātraṃ pariśuddhatattvaṃ
vijñāya saṅghe nṛpavacca sainye 
tadāśrayaḥ svātmani sarvadā sthito
vilāpaya brahmaṇi viśvajātam   
buddhau guhāyāṃ sadasadvilakṣaṇaṃ
brahmāsti satyaṃ paramadvitīyam 
tad ātmanā yo 'tra vasedguhāyāṃ
punarna tasyāṅgaguhāpraveśaḥ   
jñāte vastuny api balavatī vāsanānādireṣā
kartā bhoktāpyahamiti dṛḍhā yāsya saṃsārahetuḥ 
pratyagdṛṣṭyātmani nivasatā sāpaneyā prayatnān
muktiṃ prāhustadiha munayo vāsanātānavaṃ yat   
ahaṃ mameti yo bhāvo dehākṣādāvanātmani 
adhyāso 'yaṃ nirastavyo viduṣā svātmaniṣṭhayā   
jñātvā svaṃ pratyagātmānaṃ buddhitadvṛttisākṣiṇam 
so 'ham ity eva sadvṛttyānātmanyātmamatiṃ jahi   
lokānuvartanaṃ tyaktvā tyaktvā dehānuvartanam 
śāstrānuvartanaṃ tyaktvā svādhyāsāpanayaṃ kuru   
lokavāsanayā jantoḥ śāstravāsanayāpi ca 
dehavāsanayā jñānaṃ yathāvannaiva jāyate   
saṃsārakārāgṛhamokṣamicchor
ayomayaṃ pādanibandhaśṛṅkhalam 
vadanti tajjñāḥ paṭu vāsanātrayaṃ
yo 'smādvimuktaḥ samupaiti muktim   
jalādisaṃsargavaśātprabhūta
durgandhadhūtāgarudivyavāsanā 
saṃgharṣaṇenaiva vibhāti samyag
vidhūyamāne sati bāhyagandhe   
antaḥśritānantadūrantavāsanā
dhūlīviliptā param ātmavāsanā 
prajñātisaṃgharṣaṇato viśuddhā
pratīyate candanagandhavat sphuṭam   
anātmavāsanājālaistirobhūtātmavāsanā 
nityātmaniṣṭhayā teṣāṃ nāśe bhāti svayaṃ sphuṭam   
yathā yathā pratyagavasthitaṃ manaḥ
tathā tathā muñcati bāhyavāsanām 
niḥśeṣamokṣe sati vāsanānāṃ
ātmānubhūtiḥ pratibandhaśūnyā   
svātmany eva sadā sthitvā mano naśyati yoginaḥ 
vāsanānāṃ kṣayaścātaḥ svādhyāsāpanayaṃ kuru   
tamo dvābhyāṃ rajaḥ sattvātsattvaṃ śuddhena naśyati 
tasmātsattvamavaṣṭabhya svādhyāsāpanayaṃ kuru   
prārabdhaṃ puṣyati vapuriti niścitya niścalaḥ 
dhairyamālambya yatnena svādhyāsāpanayaṃ kuru   
nāhaṃ jīvaḥ paraṃ brahmetyatadvyāvṛttipūrvakam 
vāsanāvegataḥ prāptasvādhyāsāpanayaṃ kuru   
śrutyā yuktyā svānubhūtyā jñātvā sārvātmyam ātmanaḥ 
kvacidābhāsataḥ prāptasvādhyāsāpanayaṃ kuru   
anādānavisargābhyāmīṣannāsti kriyā muneḥ 
tadekaniṣṭhayā nityaṃ svādhyāsāpanayaṃ kuru   
tattvamasyādivākyotthabrahmātmaikatvabodhataḥ 
brahmaṇy ātmatvadārḍhyāya svādhyāsāpanayaṃ kuru   
ahaṃbhāvasya dehe 'sminniḥśeṣavilayāvadhi 
sāvadhānena yuktātmā svādhyāsāpanayaṃ kuru   
pratītirjīvajagatoḥ svapnavadbhāti yāvatā 
tāvannirantaraṃ vidvansvādhyāsāpanayaṃ kuru   
nidrāyā lokavārtāyāḥ śabdāder api vismṛteḥ 
kvacinnāvasaraṃ dattvā cintayātmānam ātmani   
mātāpitror malodbhūtaṃ malamāṃsamayaṃ vapuḥ 
tyaktvā cāṇḍālavaddūraṃ brahmībhūya kṛtī bhava   
ghaṭākāśaṃ mahākāśa ivātmānaṃ parātmani 
vilāpyākhaṇḍabhāvena tūṣṇī bhava sadā mune   
svaprakāśamadhiṣṭhānaṃ svayaṃbhūya sadātmanā 
brahmāṇḍam api piṇḍāṇḍaṃ tyajyatāṃ malabhāṇḍavat   
cidātmani sadānande dehārūḍhāmahaṃdhiyam 
niveśya liṅgamutsṛjya kevalo bhava sarvadā   
yatraiṣa jagadābhāso darpaṇāntaḥ puraṃ yathā 
tadbrahmāhamiti jñātvā kṛtakṛtyo bhaviṣyasi   
yatsatyabhūtaṃ nijarūpamādyaṃ
cidadvayānandamarūpamakriyam 
tadetya mithyāvapurutsṛjeta
śailūṣavadveṣamupāttamātmanaḥ   
sarvātmanā dṛśyamidaṃ mṛṣaiva
naivāhamarthaḥ kṣaṇikatvadarśanāt 
jānāmyahaṃ sarvamiti pratītiḥ
kuto 'ham ādeḥ kṣaṇikasya sidhyet   
ahaṃpadārthastvahamādisākṣī
nityaṃ suṣuptāv api bhāvadarśanāt 
brūte hyajo nitya iti śrutiḥ svayaṃ
tatpratyagātmā sadasadvilakṣaṇaḥ   
vikāriṇāṃ sarvavikāravettā
nityāvikāro bhavituṃ samarhati 
manorathasvapnasuṣuptiṣu sphuṭaṃ
punaḥ punardṛṣṭamasattvametayoḥ   
ato 'bhimānaṃ tyaja māṃsapiṇḍe
piṇḍābhimāniny api buddhikalpite 
kālatrayābādhyamakhaṇḍabodhaṃ
jñātvā svamātmānamupaihi śāntim   
tyajābhimānaṃ kulagotranāma
rūpāśrameṣvārdraśavāśriteṣu 
liṅgasya dharmān api kartṛtādiṃs
tyaktā bhavākhaṇḍasukhasvarūpaḥ   
santyanye pratibandhāḥ puṃsaḥ saṃsārahetavo dṛṣṭāḥ 
teṣām evaṃ mūlaṃ prathamavikāro bhavatyahaṃkāraḥ   
yāvatsyātsvasya saṃbandho 'haṃkāreṇa durātmanā 
tāvan na leśamātrāpi muktivārtā vilakṣaṇā   
ahaṃkāragrahānmuktaḥ svarūpamupapadyate 
candravadvimalaḥ pūrṇaḥ sadānandaḥ svayaṃprabhaḥ   
yo vā pure so 'ham iti pratīto
buddhyā prakḷptastamasātimūḍhayā 
tasyaiva niḥśeṣatayā vināśe
brahmātmabhāvaḥ pratibandhaśūnyaḥ   
brahmānandanidhirmahābalavatāhaṃkāraghorāhinā
saṃveṣṭy ātmani rakṣyate guṇamayaiścaṇḍestribhirmastakaiḥ 
vijñānākhyamahāsinā śrutimatā vicchidya śīrṣatrayaṃ
nirmūlyāhimimaṃ nidhiṃ sukhakaraṃ dhīro 'nubhoktuṃkṣamaḥ   
yāvadvā yat kiṃcid viṣadoṣasphūrtirasti ceddehe 
katham ārogyāya bhavettadvadahantāpi yogino muktyai   
ahamo 'tyantanivṛttyā tatkṛtanānāvikalpasaṃhṛtyā 
pratyaktattvavivekādidamahamasmīti vindate tattvam   
ahaṃkāre kartaryahamiti matiṃ muñca sahasā
vikārātmany ātmapratiphalajuṣi svasthitimuṣi 
yadadhyāsātprāptā janimṛtijarāduḥkhabahulā
pratīcaścinmūrtestava sukhatanoḥ saṃsṛtiriyam   
sadaikarūpasya cidātmano vibhor
ānandamūrteranavadyakīrteḥ 
naivānyathā kvāpyavikāriṇaste
vināhamadhyāsamamuṣya saṃsṛtiḥ   
tasmādahaṃkāramimaṃ svaśatruṃ
bhokturgale kaṇṭakavatpratītam 
vicchidya vijñānamahāsinā sphuṭaṃ
bhuṅkṣvātmasāmrājyasukhaṃ yatheṣṭam   
tato 'ham ādervinivartya vṛttiṃ
saṃtyaktarāgaḥ paramārthalābhāt 
tūṣṇīṃ samāssvātmasukhānubhūtyā
pūrṇātmanā brahmaṇi nirvikalpaḥ   
samūlakṛtto 'pi mahānahaṃ punaḥ
vyullekhitaḥ syādyadi cetasā kṣaṇam 
saṃjīvya vikṣepaśataṃ karoti
nabhasvatā prāvṛṣi vārido yathā   
nigṛhya śatrorahamo 'vakāśaḥ
kvacin na deyo viṣayānucintayā 
sa eva saṃjīvanaheturasya
prakṣīṇajambīrataror ivāmbu   
dehātmanā saṃsthita eva kāmī
vilakṣaṇaḥ kāmayitā kathaṃ syāt 
ato 'rthasandhānaparatvam eva
bhedaprasaktyā bhavabandhahetuḥ   
kāryapravardhanādbījapravṛddhiḥ paridṛśyate 
kāryanāśādbījanāśastasmātkāryaṃ nirodhayet   
vāsanāvṛddhitaḥ kāryaṃ kāryavṛddhyā ca vāsanā 
vardhate sarvathā puṃsaḥ saṃsāro na nivartate   
saṃsārabandhavicchittyai tad dvayaṃ pradahedyatiḥ 
vāsanāvṛddhiretābhyāṃ cintayā kriyayā bahiḥ   
tābhyāṃ pravardhamānā sā sūte saṃsṛtim ātmanaḥ 
trayāṇāṃ ca kṣayopāyaḥ sarvāvasthāsu sarvadā   
sarvatra sarvataḥ sarvabrahmamātrāvalokanaiḥ 
sadbhāvavāsanādārḍhyāttattrayaṃ layamaśnute   
kriyānāśe bhaveccintānāśo 'smādvāsanākṣayaḥ 
vāsanāprakṣayo mokṣaḥ sā jīvanmuktiriṣyate   
sadvāsanāsphūrtivijṛmbhaṇe sati
hyasau vilīnāpyahamādivāsanā 
atiprakṛṣṭāpyaruṇaprabhāyāṃ
vilīyate sādhu yathā tamisrā   
tamastamaḥkāryamanarthajālaṃ
na dṛśyate satyudite dineśe 
tathādvayānandarasānubhūtau
na vāsti bandho na ca duḥkhagandhaḥ   
dṛśyaṃ pratītaṃ pravilāpayansan
sanmātramānandaghanaṃ vibhāvayan 
samāhitaḥ sanbahirantaraṃ vā
kālaṃ nayethāḥ sati karmabandhe   
pramādo brahmaniṣṭhāyāṃ na kartavyaḥ kadācana 
pramādo mṛtyurityāha bhagavānbrahmaṇaḥ sutaḥ   
na pramādādanartho 'nyo jñāninaḥ svasvarūpataḥ 
tato mohastato 'haṃdhīstato bandhastato vyathā   
viṣayābhimukhaṃ dṛṣṭvā vidvāṃsam api vismṛtiḥ 
vikṣepayati dhīdoṣair yoṣā jāram iva priyam   
yathāpakṛṣṭaṃ śaivālaṃ kṣaṇamātraṃ na tiṣṭhati 
āvṛṇoti tathā māyā prājñaṃ vāpi parāṅmukham   
lakṣyacyutaṃ cedyadi cittamīṣad
bahirmukhaṃ sannipatettatastataḥ 
pramādataḥ pracyutakelikandukaḥ
sopānapaṅktau patito yathā tathā   
viṣayeṣvāviśaccetaḥ saṃkalpayati tadguṇān 
samyaksaṃkalpanātkāmaḥ kāmātpuṃsaḥ pravartanam   
ataḥ pramādān na paro 'sti mṛtyuḥ
vivekino brahmavidaḥ samādhau 
samāhitaḥ siddhimupaiti samyak
samāhitātmā bhava sāvadhānaḥ   
tataḥ svarūpavibhraṃśo vibhraṣṭastu patatyadhaḥ 
patitasya vinā nāśaṃ punarnāroha īkṣyate   
saṃkalpaṃ varjayettasmātsarvānarthasya kāraṇam 
jīvato yasya kaivalyaṃ videhe sa ca kevalaḥ 
yat kiṃcit paśyato bhedaṃ bhayaṃ brūte yajuḥśrutiḥ   
yadā kadā vāpi vipaścideṣa
brahmaṇy anante 'py aṇumātrabhedam 
paśyatyathāmuṣya bhayaṃ tadaiva
yadvīkṣitaṃ bhinnatayā pramādāt   
śrutismṛtinyāyaśatair niṣiddhe
dṛśye 'tra yaḥ svātmamatiṃ karoti 
upaiti duḥkhopari duḥkhajātaṃ
niṣiddhakartā sa malimluco yathā   
satyābhisaṃdhānarato vimukto
mahattvamātmīyamupaiti nityam 
mithyābhisandhānaratastu naśyed
dṛṣṭaṃ tadetadyadacauracaurayoḥ   
yatirasadanusandhiṃ bandhahetuṃ vihāya
svayamayamahamasmīty ātmadṛṣṭyaiva tiṣṭhet 
sukhayati nanu niṣṭhā brahmaṇi svānubhūtyā
harati paramavidyākāryaduḥkhaṃ pratītam   
bāhyānusandhiḥ parivardhayetphalaṃ
durvāsanām eva tatastato 'dhikām 
jñātvā vivekaiḥ parihṛtya bāhyaṃ
svātmānusandhiṃ vidadhīta nityam   
bāhye niruddhe manasaḥ prasannatā
manaḥprasāde paramātmadarśanam 
tasminsudṛṣṭe bhavabandhanāśo
bahirnirodhaḥ padavī vimukteḥ   
kaḥ paṇḍitaḥ sansadasadvivekī
śrutipramāṇaḥ paramārthadarśī 
jānanhi kuryādasato 'valambaṃ
svapātahetoḥ śiśuvanmumukṣuḥ   
dehādisaṃsaktimato na muktiḥ
muktasya dehādyabhimatyabhāvaḥ 
suptasya no jāgaraṇaṃ na jāgrataḥ
svapnastayor bhinnaguṇāśrayatvāt   
antarbahiḥ svaṃ sthirajaṅgameṣu
jñātvātmanādhāratayā vilokya 
tyaktākhilopādhirakhaṇḍarūpaḥ
pūrṇātmanā yaḥ sthita eṣa muktaḥ   
sarvātmanā bandhavimuktihetuḥ
sarvātmabhāvān na paro 'sti kaścit 
dṛśyāgrahe satyupapadyate 'sau
sarvātmabhāvo 'sya sadātmaniṣṭhayā   
dṛśyasyāgrahaṇaṃ kathaṃ nu ghaṭate dehātmanā tiṣṭhato
bāhyārthānubhavaprasaktamanasastattatkriyāṃ kurvataḥ 
saṃnyastākhiladharmakarmaviṣayair nityātmaniṣṭhāparaiḥ
tattvajñaiḥ karaṇīyam ātmani sadānandecchubhiryatnataḥ   
sarvātmasiddhaye bhikṣoḥ kṛtaśravaṇakarmaṇaḥ 
samādhiṃ vidadhātyeṣā śānto dānta iti śrutiḥ   
ārūḍhaśakterahamo vināśaḥ
kartun na śakya sahasāpi paṇḍitaiḥ 
ye nirvikalpākhyasamādhiniścalāḥ
tānantarānantabhavā hi vāsanāḥ   
ahaṃbuddhyaiva mohinyā yojayitvāvṛterbalāt 
vikṣepaśaktiḥ puruṣaṃ vikṣepayati tadguṇaiḥ   
vikṣepaśaktivijayo viṣamo vidhātuṃ
niḥśeṣamāvaraṇaśaktinivṛttyabhāve 
dṛgdṛśyayoḥ sphuṭapayojalavadvibhāge
naśyettadāvaraṇam ātmani ca svabhāvāt 
niḥsaṃśayena bhavati pratibandhaśūnyo
vikṣepaṇaṃ nahiṃ tadā yadi cenmṛṣārthe   
samyagvivekaḥ sphuṭabodhajanyo
vibhajya dṛgdṛśyapadārthatattvam 
chinatti māyākṛtamohabandhaṃ
yasmādvimuktastu punarna saṃsṛtiḥ   
parāvaraikatvavivekavanhiḥ
dahatyavidyāgahanaṃ hyaśeṣam 
kiṃ syātpunaḥ saṃsaraṇasya bījaṃ
advaitabhāvaṃ samupeyuṣo 'sya   
āvaraṇasya nivṛttirbhavati hi samyakpadārthadarśanataḥ 
mithyājñānavināśastadvikṣepajanitaduḥkhanivṛttiḥ   
etattritayaṃ dṛṣṭaṃ samyagrajjusvarūpavijñānāt 
tasmādvastusatattvaṃ jñātavyaṃ bandhamuktaye viduṣā   
ayo 'gniyogād iva satsamanvayān
mātrādirūpeṇa vijṛmbhate dhīḥ 
tatkāryametaddvitayaṃ yato mṛṣā
dṛṣṭaṃ bhramasvapnamanoratheṣu   
tato vikārāḥ prakṛterahaṃmukhā
dehāvasānā viṣayāśca sarve 
kṣaṇe 'nyathābhāvitayā hyamīṣām
asattvamātmā tu kadāpi nānyathā   
nityādvayākhaṇḍacidekarūpo
buddhyādisākṣī sadasadvilakṣaṇaḥ 
ahaṃpadapratyayalakṣitārthaḥ
pratyak sadānandaghanaḥ parātmā   
itthaṃ vipaścitsadasadvibhajya
niścitya tattvaṃ nijabodhadṛṣṭyā 
jñātvā svamātmānamakhaṇḍabodhaṃ
tebhyo vimuktaḥ svayam eva śāmyati   
ajñānahṛdayagrantherniḥśeṣavilayastadā 
samādhināvikalpena yadādvaitātmadarśanam   
tvamahamidamitīyaṃ kalpanā buddhidoṣāt
prabhavati paramātmanyadvaye nirviśeṣe 
pravilasati samādhāvasya sarvo vikalpo
vilayanamupagacchedvastutattvāvadhṛtyā   
śānto dāntaḥ paramuparataḥ kṣāntiyuktaḥ samādhiṃ
kurvannityaṃ kalayati yatiḥ svasya sarvātmabhāvam 
tenāvidyātimirajanitānsādhu dagdhvā vikalpān
brahmākṛtyā nivasati sukhaṃ niṣkriyo nirvikalpaḥ   
samāhitā ye pravilāpya bāhyaṃ
śrotrādi cetaḥ svamahaṃ cidātmani 
ta eva muktā bhavapāśabandhaiḥ
nānye tu pārokṣyakathābhidhāyinaḥ   
upādhibhedātsvayam eva bhidyate
copādhyapohe svayam eva kevalaḥ 
tasmādupādhervilayāya vidvān
vasetsadākalpasamādhiniṣṭhayā   
sati sakto naro yāti sadbhāvaṃ hyekaniṣṭhayā 
kīṭako bhramaraṃ dhyāyan bhramaratvāya kalpate   
kriyāntarāsaktimapāsya kīṭako
dhyāyannalitvaṃ hyalibhāvamṛcchati 
tathaiva yogī paramātmatattvaṃ
dhyātvā samāyāti tadekaniṣṭhayā   
atīva sūkṣmaṃ paramātmatattvaṃ
na sthūladṛṣṭyā pratipattumarhati 
samādhinātyantasusūkṣmavṛtyā
jñātavyamāryair atiśuddhabuddhibhiḥ   
yathā suvarṇaṃ puṭapākaśodhitaṃ
tyaktvā malaṃ svātmaguṇaṃ samṛcchati 
tathā manaḥ sattvarajastamomalaṃ
dhyānena santyajya sameti tattvam   
nirantarābhyāsavaśāttaditthaṃ
pakvaṃ mano brahmaṇi līyate yadā 
tadā samādhiḥ savikalpavarjitaḥ
svato 'dvayānandarasānubhāvakaḥ   
samādhinānena samastavāsanā
granthervināśo 'khilakarmanāśaḥ 
antarbahiḥ sarvata eva sarvadā
svarūpavisphūrtirayatnataḥ syāt   
śruteḥ śataguṇaṃ vidyānmananaṃ mananād api 
nidiṃdhyāsaṃ lakṣaguṇamanantaṃ nirvikalpakam   
nirvikalpakasamādhinā sphuṭaṃ
brahmatattvamavagamyate dhruvam 
nānyathā calatayā manogateḥ
pratyayāntaravimiśritaṃ bhavet   
ataḥ samādhatsva yatendriyaḥ san
nirantaraṃ śāntamanāḥ pratīci 
vidhvaṃsaya dhvāntamanādyavidyayā
kṛtaṃ sadekatvavilokanena   
yogasya prathamadvāraṃ vāṅnirodho 'parigrahaḥ 
nirāśā ca nirīhā ca nityamekāntaśīlatā   
ekāntasthitirindriyoparamaṇe henurdamaścetasaḥ
saṃrodhe karaṇaṃ śamena vilayaṃ yāyādahaṃvāsanā 
tenānandarasānubhūtiracalā brāhmī sadā yoginaḥ
tasmāccittanirodha eva satataṃ kāryaḥ prayatno muneḥ   
vācaṃ niyacchātmani taṃ niyaccha
buddhau dhiyaṃ yaccha ca buddhisākṣiṇi 
taṃ cāpi pūrṇātmani nirvikalpe
vilāpya śāntiṃ paramāṃ bhajasva   
dehaprāṇendriyamanobuddhyādibhirupādhibhiḥ 
yair yair vṛtteḥsamāyogastatadbhāvo 'sya yoginaḥ   
tannivṛttyā muneḥ samyak sarvoparamaṇaṃ sukham 
saṃdṛśyate sadānandarasānubhavaviplavaḥ   
antastyāgo bahistyāgo viraktasyaiva yujyate 
tyajatyantarbahiḥsaṅgaṃ viraktastu mumukṣayā   
bahistu viṣayaiḥ saṅgaṃ tathāntarahamādibhiḥ 
virakta eva śaknoti tyaktuṃ brahmaṇi niṣṭhitaḥ   
vairāgyabodhau puruṣasya pakṣivat
pakṣau vijānīhi vicakṣaṇa tvam 
vimuktisaudhāgralatādhirohaṇaṃ
tābhyāṃ vinā nānyatareṇa sidhyati   
atyantavairāgyavataḥ samādhiḥ
samāhitasyaiva dṛḍhaprabodhaḥ 
prabuddhatattvasya hi bandhamuktiḥ
muktātmano nityasukhānubhūtiḥ   
vairāgyān na paraṃ sukhasya janakaṃ paśyāmi vaśyātmanaḥ
taccecchuddhatarātmabodhasahitaṃ svārājyasāmrājyadhuk 
etaddvāramajasramuktiyuvateryasmāttvamasmātparaṃ
sarvatrāspṛhayā sadātmani sadā prajñāṃ kuru śreyase   
āśāṃ chinddhi viṣopameṣu viṣayeṣveṣaiva mṛtyoḥ kṛtis
tyaktvā jātikulāśrameṣvabhimatiṃ muñcātidūrātkriyāḥ 
dehādāvasati tyajātmadhiṣaṇāṃ prajñāṃ kuruṣvātmani
tvaṃ draṣṭāsyamano 'si nirdvayaparaṃ brahmāsi yadvastutaḥ   
lakṣye brahmaṇi mānasaṃ dṛḍhataraṃ saṃsthāpya bāhyendriyaṃ
svasthāne viniveśya niścalatanuścopekṣya dehasthitim 
brahmātmaikyamupetya tanmayatayā cākhaṇḍavṛttyāniśaṃ
brahmānandarasaṃ pibātmani mudā śūnyaiḥ kimanyair bhṛśam   
anātmacintanaṃ tyaktvā kaśmalaṃ duḥkhakāraṇam 
cintayātmānamānandarūpaṃ yanmuktikāraṇam   
eṣa svayaṃjyotiraśeṣasākṣī
vijñānakośo vilasatyajasram 
lakṣyaṃ vidhāyainamasadvilakṣaṇam
akhaṇḍavṛttyātmatayānubhāvaya   
etamacchīnnayā vṛttyā pratyayāntaraśūnyayā 
ullekhayanvijānīyātsvasvarūpatayā sphuṭam   
atrātmatvaṃ dṛḍhīkurvannahamādiṣu saṃtyajan 
udāsīnatayā teṣu tiṣṭhetsphuṭaghaṭādivat   
viśuddhamantaḥkaraṇaṃ svarūpe
niveśya sākṣiṇy avabodhamātre 
śanaiḥ śanair niścalatāmupānayan
pūrṇaṃ svamevānuvilokayettataḥ   
dehendriyaprāṇamano 'ham ādibhiḥ
svājñānakḷptair akhilair upādhibhiḥ 
vimuktamātmānamakhaṇḍarūpaṃ
pūrṇaṃ mahākāśamivāvalokayet   
ghaṭakalaśakusūlasūcimukhyaiḥ
gaganamupādhiśatair vimuktamekam 
bhavati na vividhaṃ tathaiva śuddhaṃ
paramahamādivimuktamekam eva   
brahmādistambaparyantā mṛṣāmātrā upādhayaḥ 
tataḥ pūrṇaṃ svamātmānaṃ paśyedekātmanā sthitam   
yatra bhrāntyā kalpitaṃ tadviveke
tattanmātraṃ naiva tasmādvibhinnam 
bhrānternāśe bhāti dṛṣṭāhitattvaṃ
rajjustadvadviśvam ātmasvarūpam   
svayaṃ brahmā svayaṃ viṣṇuḥ svayamindraḥ svayaṃ śivaḥ 
svayaṃ viśvamidaṃ sarvaṃ svasmādanyan na kiṃcana   
antaḥ svayaṃ cāpi bahiḥ svayaṃ ca
svayaṃ purastāt svayam eva paścāt 
svayaṃ hyāvācyāṃ svayamapyudīcyāṃ
tathopariṣṭātsvayamapyadhastāt   
taraṅgaphenabhramabudbudādi
sarvaṃ svarūpeṇa jalaṃ yathā tathā 
cid eva dehādyahamantametat
sarvaṃ cid evaikarasaṃ viśuddham   
sadevedaṃ sarvaṃ jagadavagataṃ vāṅmanasayoḥ
sato 'nyannāsty eva prakṛtiparasīmni sthitavataḥ 
pṛthak kiṃ mṛtsnāyāḥ kalaśaghaṭakumbhādyavagataṃ
vadatyeṣa bhrāntastvamahamiti māyāmadirayā   
kriyāsamabhihāreṇa yatra nānyaditi śrutiḥ 
bravīti dvaitarāhityaṃ mithyādhyāsanivṛttaye   
ākāśavannirmalanirvikalpaṃ
niḥsīmaniḥspandananirvikāram 
antarbahiḥśūnyamananyamadvayaṃ
svayaṃ paraṃ brahma kimasti bodhyam   
vaktavyaṃ kimu vidyate 'tra bahudhā brahmaiva jīvaḥ svayaṃ
brahmaitajjagadātataṃ nu sakalaṃ brahmādvitīyaṃ śrutiḥ 
brahmaivāhamiti prabuddhamatayaḥ saṃtyaktabāhyāḥ sphuṭaṃ
brahmībhūya vasanti santatacidānandātmanaitaddhruvam   
jahi malamayakośe 'haṃdhiyotthāpitāśāṃ
prasabhamanilakalpe liṅgadehe 'pi paścāt 
nigamagaditakīrtiṃ nityamānandamūrtiṃ
svayamiti paricīya brahmarūpeṇa tiṣṭha   
śavākāraṃ yāvadbhajati manujastāvadaśuciḥ
parebhyaḥ syātkleśo jananamaraṇavyādhinilayaḥ 
yadātmānaṃ śuddhaṃ kalayati śivākāramacalam
tadā tebhyo mukto bhavati hi tadāha śrutir api   
svātmanyāropitāśeṣābhāsarvastunirāsataḥ 
svayam eva paraṃ brahma pūrṇamadvayamakriyam   
samāhitāyāṃ sati cittavṛttau
parātmani brahmaṇi nirvikalpe 
na dṛśyate kaścidayaṃ vikalpaḥ
prajalpamātraḥ pariśiṣyate yataḥ   
asatkalpo vikalpo 'yaṃ viśvamityekavastuni 
nirvikāre nirākāre nirviśeṣe bhidā kutaḥ   
draṣṭudarśanadṛśyādibhāvaśūnyaikavastuni 
nirvikāre nirākāre nirviśeṣe bhidā kutaḥ   
kalpārṇava ivātyantaparipūrṇaikavastuni 
nirvikāre nirākāre nirviśeṣe bhidā kutaḥ   
tejasīva tamo yatra pralīnaṃ bhrāntikāraṇam 
advitīye pare tattve nirviśeṣe bhidā kutaḥ   
ekātmake pare tattve bhedavārtā kathaṃ vaset 
suṣuptau sukhamātrāyāṃ bhedaḥ kenāvalokitaḥ   
na hyasti viśvaṃ paratattvabodhāt
sadātmani brahmaṇi nirvikalpe 
kālatraye nāpyahirīkṣito guṇe
na hyambubindurmṛgatṛṣṇikāyām   
māyāmātramidaṃ dvaitamadvaitaṃ paramārthataḥ 
iti brūte śrutiḥ sākṣātsuṣuptāvanubhūyate   
ananyatvamadhiṣṭhānādāropyasya nirīkṣitam 
paṇḍitai rajjusarpādau vikalpo bhrāntijīvanaḥ   
cittamūlo vikalpo 'yaṃ cittābhāve na kaścana 
ataścittaṃ samādhehi pratyagrūpe parātmani   
kim api satatabodhaṃ kevalānandarūpaṃ
nirupamamativelaṃ nityamuktaṃ nirīham 
niravadhigaganābhaṃ niṣkalaṃ nirvikalpaṃ
hṛdi kalayati vidvān brahma pūrṇaṃ samādhau   
prakṛtivikṛtiśūnyaṃ bhāvanātītabhāvaṃ
samarasamasamānaṃ mānasaṃ bandhadūram 
nigamavacanasiddhaṃ nityamasmatprasiddhaṃ
hṛdi kalayati vidvān brahma pūrṇaṃ samādhau   
ajaramamaramastābhāvavastusvarūpaṃ
stimitasalilarāśiprakhyamākhyāvihīnam 
śamitaguṇavikāraṃ śāśvataṃ śāntamekaṃ
hṛdi kalayati vidvān brahma pūrṇaṃ samādhau   
samāhitāntaḥkaraṇaḥ svarūpe
vilokayātmānamakhaṇḍavaibhavam 
vicchinddhi bandhaṃ bhavagandhagandhitaṃ
yatnena puṃstvaṃ saphalīkuruṣva  
sarvopādhivinirmuktaṃ saccidānandamadvayam
bhāvayātmānam ātmasthaṃ na bhūyaḥ kalpase 'dhvane   
chāyeva puṃsaḥ paridṛśyamān
mābhāsarūpeṇa phalānubhūtyā 
śarīramārācchavavannirastaṃ
punarna saṃdhatta idaṃ mahātmā   
satatavimalabodhānandarūpaṃ sametya
tyaja jaḍamalarūpopādhimetaṃ sudūre 
atha punar api naiṣa smaryatāṃ vāntavastu
smaraṇaviṣayabhūtaṃ palpate kutsanāya   
samūlametatparidāhya vanhau
sadātmani brahmaṇi nirvikalpe 
tataḥ svayaṃ nityaviśuddhabodhā
nandātmanā tiṣṭhati vidvariṣṭhaḥ   
prārabdhasūtragrathitaṃ śarīraṃ
prayātu vā tiṣṭhatu gor iva srak 
na tatpunaḥ paśyati tattvavettā
ānandātmani brahmaṇi līnavṛttiḥ   
akhaṇḍānandamātmānaṃ vijñāya svasvarūpataḥ 
kimicchan kasya vā hetor dehaṃ puṣṇāti tattvavit   
saṃsiddhasya phalaṃ tvetajjīvanmuktasya yoginaḥ 
bahirantaḥ sadānandarasāsvādanam ātmani   
vairāgyasya phalaṃ bodho bodhasyoparatiḥ phalam 
svānandānubhavācchāntireṣaivoparateḥ phalam   
yady uttarottarābhāvaḥ pūrvapūrvantu niṣphalam 
nivṛttiḥ paramā tṛptirānando 'nupamaḥ svataḥ   
dṛṣṭaduḥkheṣvanudvego vidyāyāḥ prastutaṃ phalam 
yatkṛtaṃ bhrāntivelāyāṃ nānā karma jugupsitam 
paścānnaro vivekena tat kathaṃ kartum arhati   
vidyāphalaṃ syādasato nivṛttiḥ
pravṛttirajñānaphalaṃ tadīkṣitam 
tajjñājñayor yanmṛgatṛṣṇikādau
nocedvidāṃ dṛṣṭaphalaṃ kimasmāt   
ajñānahṛdayagranthervināśo yady aśeṣataḥ 
anicchorviṣayaḥ kiṃ nu pravṛtteḥ kāraṇaṃ svataḥ   
vāsanānudayo bhogye vairāgasya tadāvadhiḥ 
ahaṃbhāvodayābhāvo bodhasya paramāvadhiḥ 
līnavṛttair anutpattirmaryādoparatestu sā   
brahmākāratayā sadā sthitatayā nirmuktabāhyārthadhīr
anyāveditabhogyabhogakalano nidrāluvadbālavat 
svapnālokitalokavajjagadidaṃ paśyan kvacil labdhadhīr
āste kaścidanantapuṇyaphalabhugdhanyaḥ sa mānyo bhuvi   
sthitaprajño yatirayaṃ yaḥ sadānandamaśnute 
brahmaṇy eva vilīnātmā nirvikāro viniṣkriyaḥ   
brahmātmanoḥ śodhitayor ekabhāvāvagāhinī 
nirvikalpā ca cinmātrā vṛttiḥ prajñeti kathyate 
susthitāsau bhavedyasya sthitaprajñaḥ sa ucyate   
yasya sthitā bhavetprajñā yasyānando nirantaraḥ 
prapañco vismṛtaprāyaḥ sa jīvanmukta iṣyate   
līnadhīr api jāgarti jāgraddharmavivarjitaḥ 
bodho nirvāsano yasya sa jīvanmukta iṣyate   
śāntasaṃsārakalanaḥ kalāvān api niṣkalaḥ 
yasya cittaṃ viniścintaṃ sa jīvanmukta iṣyate   
vartamāne 'pi dehe 'smiñchāyāvadanuvartini 
ahantāmamatābhāvo jīvanmuktasya lakṣaṇam   
atītānanusandhānaṃ bhaviṣyadavicāraṇam 
audāsīnyam api prāptaṃ jīvanmuktasya lakṣaṇam   
guṇadoṣaviśiṣṭe 'sminsvabhāvena vilakṣaṇe 
sarvatra samadarśitvaṃ jīvanmuktasya lakṣaṇam   
iṣṭāniṣṭārthasamprāptau samadarśitayātmani 
ubhayatrāvikāritvaṃ jīvanmuktasya lakṣaṇam   
brahmānandarasāsvādāsaktacittatayā yateḥ 
antarbahiravijñānaṃ jīvanmuktasya lakṣaṇam   
dehendriyādau kartavye mamāhaṃbhāvavarjitaḥ 
audāsīnyena yas tiṣṭhetsa jīvanmuktalakṣaṇaḥ   
vijñāta ātmano yasya brahmabhāvaḥ śruterbalāt 
bhavabandhavinirmuktaḥ sa jīvanmuktalakṣaṇaḥ   
dehendriyeṣvahaṃbhāva idaṃbhāvastadanyake 
yasya no bhavataḥ kvāpi sa jīvanmukta iṣyate   
na pratyagbrahmaṇor bhedaṃ kadāpi brahmasargayoḥ 
prajñayā yo vijāniti sa jīvanmuktalakṣaṇaḥ   
sādhubhiḥ pūjyamāne 'smin pīḍyamāne 'pi durjanaiḥ 
samabhāvo bhavedyasya sa jīvanmuktalakṣaṇaḥ   
yatra praviṣṭā viṣayāḥ pareritā
nadīpravāhā iva vārirāśau 
linanti sanmātratayā na vikriyāṃ
utpādayantyeṣa yatirvimuktaḥ   
vijñātabrahmatattvasya yathāpūrvaṃ na saṃsṛtiḥ 
asti cen na sa vijñātabrahmabhāvo bahirmukhaḥ   
prācīnavāsanāvegādasau saṃsaratīti cet 
na sadekatvavijñānānmandī bhavati vāsanā   
atyantakāmukasyāpi vṛttiḥ kuṇṭhati mātari 
tathaiva brahmaṇi jñāte pūrṇānande manīṣiṇaḥ   
nididhyāsanaśīlasya bāhyapratyaya īkṣyate 
bravīti śrutiretasya prārabdhaṃ phaladarśanāt   
sukhādyanubhavo yāvattāvatprārabdhamiṣyate 
phalodayaḥ kriyāpūrvo niṣkriyo na hi kutracit   
ahaṃ brahmeti vijñānāt kalpakoṭiśatārjitam 
sañcitaṃ vilayaṃ yāti prabodhātsvapnakarmavat   
yatkṛtaṃ svapnavelāyāṃ puṇyaṃ vā pāpam ulbaṇam 
suptotthitasya kiṃ tat syāt svargāya narakāya vā   
svam asaṅgam udāsīnaṃ parijñāya nabho yathā 
na śliṣyati ca yat kiṃcit kadācid bhāvikarmabhiḥ   
na nabho ghaṭayogena surāgandhena lipyate 
tathātmopādhiyogena taddharmair naiva lipyate   
jñānodayātpurārabdhaṃ karmajñānān na naśyati 
adatvā svaphalaṃ lakṣyamuddiśyotsṛṣṭabāṇavat   
vyāghrabuddhyā vinirmukto bāṇaḥ paścāttu gomatau 
na tiṣṭhati chinaty eva lakṣyaṃ vegena nirbharam   
prābdhaṃ balavattaraṃ khalu vidāṃ bhogena tasya kṣayaḥ
samyagjñānahutāśanena vilayaḥ prākṣaṃcitāgāminām 
brahmātmaikyamavekṣya tanmayatayā ye sarvadā saṃsthitāḥ
teṣāṃ tattritayaṃ nahi kvacid api brahmaiva te nirguṇam   
upādhitādātmyavihīnakevala
brahmātmanaivātmani tiṣṭhato muneḥ 
prārabdhasadbhāvakathā na yuktā
svapnārthasaṃbandhakatheva jāgrataḥ   
na hi prabuddhaḥ pratibhāsadehe
dehopayoginy api ca prapañce 
karotyahantāṃ mamatānidantāṃ
kintu svayaṃ tiṣṭhati jāgareṇa   
na tasya mithyārthasamarthanecchā
na saṃgrahastajjagato 'pi dṛṣṭaḥ 
tatrānuvṛttiryadi cenmṛṣārthe
na nidrayā mukta itīṣyate dhruvam   
tadvatpare brahmaṇi vartamānaḥ
sadātmanā tiṣṭhati nānyadīkṣate 
smṛtiryathā svapnavilokitārthe
tathā vidaḥ prāśanamocanādau   
karmaṇā nirmito dehaḥ prārabdhaṃ tasya kalpyatām 
nānāder ātmano yuktaṃ naivātmā karmanirmitaḥ   
ajo nityaḥ śāśvata iti brūte śrutiramoghavāk 
tad ātmanā tiṣṭhato 'sya kutaḥ prārabdhakalpanā   
prārabdhaṃ sidhyati tadā yadā dehātmanā sthitiḥ 
dehātmabhāvo naiveṣṭaḥ prārabdhaṃ tyajyatāmataḥ   
śarīrasyāpi prārabdhakalpanā bhrāntir eva hi 
adhyastasya kutaḥ sattvamasatyasya kuto janiḥ 
ajātasya kuto nāśaḥ prārabdhamasataḥ kutaḥ   
jñānenājñānakāryasya samūlasya layo yadi 
tiṣṭhatyayaṃ kathaṃ deha iti śaṅkāvato jaḍān   
samādhātuṃ bāhyadṛṣṭyā prārabdhaṃ vadati śrutiḥ 
na tu dehādisatyatvabodhanāya vipaścitām   
paripūrṇamanādyantamaprameyamavikriyam 
ekamevādvayaṃ brahma neha nānāsti kiṃcana   
sadganaṃ cidghanaṃ nityamānandaghanamakriyam 
ekamevādvayaṃ brahma neha nānāsti kiṃcana   
pratyagekarasaṃ pūrṇamanantaṃ sarvatomukham 
ekamevādvayaṃ brahma neha nānāsti kiṃcana   
aheyamanupādeyamanādeyamanāśrayam 
ekamevādvayaṃ brahma neha nānāsti kiṃcana   
nirguṇaṃ niṣkalaṃ sūkṣmaṃ nirvikalpaṃ nirañjanam 
ekamevādvayaṃ brahma neha nānāsti kiṃcana   
anirūpya svarūpaṃ yanmanovācāmagocaram 
ekamevādvayaṃ brahma neha nānāsti kiṃcana   
satsamṛddhaṃ svataḥsiddhaṃ śuddhaṃ buddhamanīdṛśam 
ekamevādvayaṃ brahma neha nānāsti kiṃcana   
nirastarāgā vinirastabhogāḥ
śāntāḥ sudāntā yatayo mahāntaḥ 
vijñāya tattvaṃ parametadante
prāptāḥ parāṃ nirvṛtim ātmayogāt   
bhavānapīdaṃ paratattvam ātmanaḥ
svarūpamānandaghanaṃ vicārya 
vidhūya mohaṃ svamanaḥprakalpitaṃ
muktaḥ kṛtārtho bhavatu prabuddhaḥ   
samādhinā sādhuviniścalātmanā
paśyātmatattvaṃ sphuṭabodhacakṣuṣā 
niḥsaṃśayaṃ samyagavekṣitaścec
chrutaḥ padārtho na punarvikalpyate   
svasyāvidyābandhasaṃbandhamokṣāt
satyajñānānandarūpātmalabdhau 
śāstraṃ yuktirdeśikoktiḥ pramāṇaṃ
cāntaḥsiddhā svānubhūtiḥ pramāṇam   
bandho mokṣaśca tṛptiśca cintārogyakṣudādayaḥ 
svenaiva vedyā yajjñānaṃ pareṣāmānumānikam   
taṭasthitā bodhayanti guravaḥ śrutayo yathā 
prajñayaiva taredvidvānīśvarānugṛhītayā   
svānubhūtyā svayaṃ jñātvā svamātmānamakhaṇḍitam 
saṃsiddhaḥ saṃmukhaṃ tiṣṭhennirvikalpātmanātmani   
vedāntasiddhāntaniruktireṣā
brahmaiva jīvaḥ sakalaṃ jagacca 
akhaṇḍarūpasthitir eva mokṣo
brahmādvitīye śrutayaḥ pramāṇam   
iti guruvacanācchrutipramāṇāt
paramavagamya satattvam ātmayuktyā 
praśamitakaraṇaḥ samāhitātmā
kvacidacalākṛtir ātmaniṣṭhato 'bhūt   
kiṃcit kālaṃ samādhāya pare brahmaṇi mānasam 
utthāya paramānandādidaṃ vacanamabravīt   
buddhirvinaṣṭā galitā pravṛttiḥ
brahmātmanor ekatayādhigatyā 
idaṃ na jāne 'py anidaṃ na jāne
kiṃ vā kiyadvā sukhamasty apāram   
vācā vaktumaśakyam eva manasā mantuṃ na vā śakyate
svānandāmṛtapūrapūritaparabrahmāmbudhervaibhavam 
ambhorāśiviśīrṇavārṣikaśilābhāvaṃ bhajanme mano
yasyāṃśāṃśalave vilīnamadhunānandātmanā nirvṛtam   
kva gataṃ kena vā nītaṃ kutra līnamidaṃ jagat 
adhunaiva mayā dṛṣṭaṃ nāsti kiṃ mahadadbhutam   
kiṃ heyaṃ kimupādeyaṃ kimanyatkiṃ vilakṣaṇam 
akhaṇḍānandapīyūṣapūrṇe brahmamahārṇave   
na kiṃcid atra paśyāmi na śṛṇomi na vedmy aham 
svātmanaiva sadānandarūpeṇāsmi vilakṣaṇaḥ   
namo namaste gurave mahātmane
vimuktasaṅgāya saduttamāya 
nityādvayānandarasasvarūpiṇe
bhūmne sadāpāradayāmbudhāmne   
yatkaṭākṣaśaśisāndracandrikā
pātadhūtabhavatāpajaśramaḥ 
prāptavānahamakhaṇḍavaibhavā
nandam ātmapadamakṣayaṃ kṣaṇāt   
dhanyo 'haṃ kṛtakṛtyo 'haṃ vimukto 'haṃ bhavagrahāt 
nityānandasvarūpo 'haṃ pūrṇo 'haṃ tvadanugrahāt   
asaṅgo 'ham anaṅgo 'ham aliṅgo 'ham abhaṅguraḥ 
praśānto 'ham ananto 'ham amalo 'haṃ cirantanaḥ   
akartāhamabhoktāhamavikāro 'ham akriyaḥ 
śuddhabodhasvarūpo 'haṃ kevalo 'haṃ sadāśivaḥ   
draṣṭuḥ śroturvaktuḥ karturbhokturvibhinna evāham 
nityanirantaraniṣkriyaniḥsīmāsaṅgapūrṇabodhātmā   
nāhamidaṃ nāhamado 'py ubhayor avabhāsakaṃ paraṃ śuddham 
bāhyābhyantaraśūnyaṃ pūrṇaṃ brahmādvitīyamevāham   
nirupamamanāditattvaṃ tvamahamidamada iti kalpanādūram 
nityānandaikarasaṃ satyaṃ brahmādvitīyamevāham   
nārāyaṇo 'haṃ narakāntako 'haṃ
purāntako 'haṃ puruṣo 'ham īśaḥ 
akhaṇḍabodho 'ham aśeṣasākṣī
nirīśvaro 'haṃ nirahaṃ ca nirmamaḥ   
sarveṣu bhūteṣv aham eva saṃsthito
jñānātmanāntarbahirāśrayaḥ san 
bhoktā ca bhogyaṃ svayam eva sarvaṃ
yadyatpṛthagdṛṣṭamidantayā purā   
mayyakhaṇḍasukhāmbhodhau bahudhā viśvavīcayaḥ 
utpadyante vilīyante māyāmārutavibhramāt   
sthulādibhāvā mayi kalpitā bhramād
āropitānusphuraṇena lokaiḥ 
kāle yathā kalpakavatsarāya
ṇartvādayo niṣkalanirvikalpe   
āropitaṃ nāśrayadūṣakaṃ bhavet
kadāpi mūḍhair atidoṣadūṣitaiḥ 
nārdrikarotyūṣarabhūmibhāgaṃ
marīcikāvāri mahāpravāhaḥ   
ākāśavallepavidūrago 'haṃ
ādityavadbhāsyavilakṣaṇo 'ham 
ahāryavannityaviniścalo 'haṃ
ambhodhivatpāravivarjito 'ham   
na me dehena saṃbandho megheneva vihāyasaḥ 
ataḥ kuto me taddharmā jākratsvapnasuṣuptayaḥ   
upādhirāyāti sa eva gacchati
sa eva karmāṇi karoti bhuṅkte 
sa eva jīryan mriyate sadāhaṃ
kulādrivanniścala eva saṃsthitaḥ   
na me pravṛttirna ca me nivṛttiḥ
sadaikarūpasya niraṃśakasya 
ekātmako yo niviḍo nirantaro
vyomeva pūrṇaḥ sa kathaṃ nu ceṣṭate   
puṇyāni pāpāni nirindriyasya
niścetaso nirvikṛternirākṛteḥ 
kuto mamākhaṇḍasukhānubhūteḥ
brūte hyananvāgatamity api śrutiḥ   
chāyayā spṛṣṭamuṣṇaṃ vā śītaṃ vā suṣṭhu duḥṣṭhu vā 
na spṛśaty eva yat kiṃcit puruṣaṃ tadvilakṣaṇam   
na sākṣiṇaṃ sākṣyadharmāḥ saṃspṛśanti vilakṣaṇam 
avikāramudāsīnaṃ gṛhadharmāḥ pradīpavat   
raveryathā karmaṇi sākṣibhāvo
vanheryathā dāhaniyāmakatvam 
rajjoryathāropitavastusaṅgaḥ
tathaiva kūṭasthacidātmano me   
kartāpi vā kārayitāpi nāhaṃ
bhoktāpi vā bhojayitāpi nāham 
draṣṭāpi vā darśayitāpi nāhaṃ
so 'haṃ svayaṃjyotiranīdṛgātmā   
calatyupādhau pratibimbalaulyam
aupādhikaṃ mūḍhadhiyo nayanti 
svabimbabhūtaṃ ravivadviniṣkriyaṃ
kartāsmi bhoktāsmi hato 'smi heti   
jale vāpi sthale vāpi luṭhatveṣa jaḍātmakaḥ 
nāhaṃ vilipye taddharmair ghaṭadharmair nabho yathā   
kartṛtvabhoktṛtvakhalatvamattatā
jaḍatvabaddhatvavimuktatādayaḥ 
buddhervikalpā na tu santi vastutaḥ
svasmin pare brahmaṇi kevale 'dvaye   
santu vikārāḥ prakṛterdaśadhā śatadhā sahasradhā vāpi 
kiṃ me 'saṅgacitastair na ghanaḥ kvacidambaraṃ spṛśati   
avyaktādisthūlaparyantametat
viśva yatrābhāsamātraṃ pratītam 
vyomaprakhyaṃ sūkṣmamādyantahīnaṃ
brahmādvaitaṃ yattadevāhamasmi   
sarvādhāraṃ sarvavastuprakāśaṃ
sarvākāraṃ sarvagaṃ sarvaśūnyam 
nityaṃ śuddhaṃ niścalaṃ nirvikalpaṃ
brahmādvaitaṃ yattadevāhamasmi   
yatpratyastāśeṣamāyāviśeṣaṃ
pratyagrūpaṃ pratyayāgamyamānam 
satyajñānānantamānandarūpaṃ
brahmādvaitaṃ yattadevāhamasmi   
niṣkriyo 'smy avikāro 'smi
niṣkalo 'smi nirākṛtiḥ 
nirvikalpo 'smi nityo 'smi
nirālambo 'smi nirdvayaḥ   
sarvātmako 'haṃ sarvo 'haṃ sarvātīto 'ham advayaḥ 
kevalākṣaṇḍabodho 'ham ānando 'haṃ nirantaraḥ   
svārājyasāmrājyavibhūtireṣā
bhavatkṛpāśrīmahimaprasādāt 
prāptā mayā śrīgurave mahātmane
namo namaste 'stu punarnamo 'stu   
mahāsvapne māyākṛtajanijarāmṛtyugahane
bhramantaṃ kliśyantaṃ bahulataratāpair anudinam 
ahaṃkāravyāghravyathitamimamatyantakṛpayā
prabodhya prasvāpātparamavitavānmāmasi guro   
namastasmai sadaikasmai kasmaicinmahase namaḥ 
yadetadviśvarūpeṇa rājate gururāja te   
iti natamavalokya śiṣyavaryaṃ
samadhigatātmasukhaṃ prabuddhatattvam 
pramuditahṛdayaṃ sa deśikendraḥ
punaridamāha vacaḥ paraṃ mahātmā   
brahmapratyayasantatirjagadato brahmaiva tatsarvataḥ
paśyādhyātmadṛśā praśāntamanasā sarvāsvavasthāsv api 
rūpādanyadavekṣitaṃ kimabhitaścakṣuṣmatāṃ dṛśyate
tadvadbrahmavidaḥ sataḥ kimaparaṃ buddhervihārāspadam   
kastāṃ parānandarasānubhūti
mṛtsṛjya śūnyeṣu rameta vidvān 
candre mahālhādini dīpyamāne
citrendumālokayituṃ ka icchet   
asatpadārthānubhavena kiṃcin
na hyasti tṛptirna ca duḥkhahāniḥ 
tadadvayānandarasānubhūtyā
tṛptaḥ sukhaṃ tiṣṭha sadātmaniṣṭhayā   
svam eva sarvathā paśyanmanyamānaḥ svamadvayam 
svānandamanubhuñjānaḥ kālaṃ naya mahāmate   
akhaṇḍabodhātmani nirvikalpe
vikalpanaṃ vyomni puraprakalpanam 
tadadvayānandamayātmanā sadā
śāntiṃ parāmetya bhajasva maunam   
tūṣṇīmavasthā paramopaśāntiḥ
buddherasatkalpavikalpahetoḥ 
brahmātmana brahmavido mahātmano
yatrādvayānandasukhaṃ nirantaram   
nāsti nirvāsanānmaunātparaṃ sukhakṛduttamam 
vijñātātmasvarūpasya svānandarasapāyinaḥ   
gacchaṃstiṣṭhannupaviśañchayāno vānyathāpi vā 
yathecchayā vesedvidvānātnārāmaḥ sadā muniḥ   
na deśakālāsanadigyamādi
lakṣyādyapekṣāpratibaddhavṛtteḥ 
saṃsiddhatattvasya mahātmano 'sti
svavedane kā niyamādyavasthā   
ghaṭo 'yamiti vijñātuṃ niyamaḥ ko 'nvavekṣate 
vinā pramāṇasuṣṭhutvaṃ yasmin sati padārthadhīḥ   
ayamātmā nityasiddhaḥ pramāṇe sati bhāsate 
na deśaṃ nāpi kālaṃ na śuddhiṃ vāpyapekṣate   
devadatto 'ham ity etad vijñānaṃ nirapekṣakam 
tadvad brahmavido 'py asya brahmāhamiti vedanam   
bhānuneva jagatsarvaṃ bhāsate yasya tejasā 
anātmakamasattucchaṃ kiṃ nu tasyāvabhāsakam   
vedaśāstrapurāṇāni bhūtāni sakalāny api 
yenārthavanti taṃ kinnu vijñātāraṃ prakāśayet   
eṣa svayaṃjyotiranantaśaktiḥ
ātmāprameyaḥ sakalānubhūtiḥ 
yam eva vijñāya vimuktabandho
jayatyayaṃ brahmaviduttamottamaḥ   
na khidyate no viṣayaiḥ pramodate
na sajjate nāpi virajyate ca 
svasminsadā krīḍati nandati svayaṃ
nirantarānandarasena tṛptaḥ   
kṣudhāṃ dehavyathāṃ tyaktvā bālaḥ krīḍati vastuniḥ 
tathaiva vidvān ramate nirmamo nirahaṃ sukhī   
cintāśūnyamadainyabhaikṣamaśanaṃ pānaṃ saridvāriṣu
svātantryeṇa niraṅkuśā sthitirabhīrnidrā śmaśāne vane 
vastraṃ kṣālanaśoṣaṇādirahitaṃ digvāstu śayyā mahī
saṃcāro nigamāntavīthiṣu vidāṃ krīḍā pare brahmaṇi   
vimānamālambya śarīrametad
bhunaktyaśeṣānviṣayānupasthitān 
parecchayā bālavad ātmavettā
yo 'vyaktaliṅgo 'nanuṣaktabāhyaḥ   
digambaro vāpi ca sāmbaro vā
tvagambaro vāpi cidambarasthaḥ 
unmattavadvāpi ca bālavadvā
piśācavadvāpi caratyavanyām   
kāmānniṣkāmarūpī saṃścaratyekacāro muniḥ 
svātmanaiva sadā tuṣṭaḥ svayaṃ sarvātmanā sthitaḥ   
kvacinmūḍho vidvān kvacid api mahārājavibhavaḥ
kvacidbhrāntaḥ saumyaḥ kvacidajagarācārakalitaḥ 
kvacitpātrībhūtaḥ kvacidavamataḥ kvāpyaviditaḥ
caraty evaṃ prājñaḥ satataparamānandasukhitaḥ   
nirdhano 'pi sadā tuṣṭo 'py asahāyo mahābalaḥ 
nityatṛpto 'py abhuñjāno 'py asamaḥ samadarśanaḥ   
api kurvannakurvāṇaścābhoktā phalabhogy api 
śarīryapyaśarīryeṣa paricchinno 'pi sarvagaḥ   
aśarīraṃ sadā santamimaṃ brahmavidaṃ kvacit 
priyāpriye na spṛśatastathaiva ca śubhāśubhe   
sthūlādisaṃbandhavato 'bhimāninaḥ
sukhaṃ ca duḥkhaṃ ca śubhāśubhe ca 
vidhvastabandhasya sadātmano muneḥ
kutaḥ śubhaṃ vāpyaśubhaṃ phalaṃ vā   
tamasā grastavadbhānādagrasto 'pi ravirjanaiḥ 
grasta ityucyate bhrāntyāṃ hyajñātvā vastulakṣaṇam   
tadvaddehādibandhebhyo vimuktaṃ brahmavittamam 
paśyanti dehivanmūḍhāḥ śarīrābhāsadarśanāt   
ahirnirlvayanīṃ vāyaṃ muktvā dehaṃ tu tiṣṭhati 
itastataścālyamāno yat kiṃcit prāṇavāyunā   
strotasā nīyate dāru yathā nimnonnatasthalam 
daivena nīyate deho yathākālopabhuktiṣu   
prārabdhakarmaparikalpitavāsanābhiḥ
saṃsārivaccarati bhuktiṣu muktadehaḥ 
siddhaḥ svayaṃ vasati sākṣivadatra tūṣṇīṃ
cakrasya mūlam iva kalpavikalpaśūnyaḥ   
naivendriyāṇi viṣayeṣu niyuṅkta eṣa
naivāpayuṅkta updarśanalakṣaṇasthaḥ 
naiva kriyāphalamapīṣadavekṣate sa
svānandasāndrarasapānasumattacittaḥ   
lakṣyālakṣyagatiṃ tyaktvā yas tiṣṭhet kevalātmanā 
śiva eva svayaṃ sākṣādayaṃ brahmaviduttamaḥ   
jīvann eva sadā muktaḥ kṛtārtho brahmavittamaḥ 
upādhināśādbrahmaiva san brahmāpyeti nirdvayam   
śailūṣo veṣasadbhāvā bhāvayoś ca yathā pumān 
tathaiva brahmavic chreṣṭhaḥ sadā brahmaiva nāparaḥ   
yatra kvāpi viśīrṇaṃ satparṇam iva taror vapuḥ patatāt 
brahmībhūtasya yateḥ prāg eva taccidagninā dagdham   
sadātmani brahmaṇi tiṣṭhato muneḥ
pūrṇādvayānandamayātmanā sadā 
na deśakālādyucitapratīkṣā
tvaṅmāṃsaviṭpiṇḍavisarjanāya   
dehasya mokṣo no mokṣo na daṇḍasya kamaṇḍaloḥ 
avidyāhṛdayagranthimokṣo mokṣo yatastataḥ   
kulyāyāmatha nadyāṃ vā śivakṣetre 'pi catvare 
parṇaṃ patati cettena taroḥ kiṃ nu śubhāśubham   
patrasya puṣpasya phalasya nāśavad
dehendriyaprāṇadhiyāṃ vināśaḥ 
naivātmanaḥ svasya sadātmakasyā
nandākṛter vṛkṣavad asti caiṣaḥ   
prajñānaghana ity ātmalakṣaṇaṃ satyasūcakam 
anūdyaupādhikasyaiva kathayanti vināśanam   
avināśī vā are 'yamātmeti śrutir ātmanaḥ 
prabravītyavināśitvaṃ vinaśyatsu vikāriṣu   
pāṣāṇavṛkṣatṛṇadhānyakaḍaṅkarādyā
dagdhā bhavanti hi mṛd eva yathā tathaiva 
dehendriyāsumana ādi samastadṛśyaṃ
jñānāgnidagdhamupayāti parātmabhāvam   
vilakṣaṇaṃ yathā dhvāntaṃ līyate bhānutejasi 
tathaiva sakalaṃ dṛśyaṃ brahmaṇi pravilīyate   
ghaṭe naṣṭe yathā vyoma vyomaiva bhavati sphuṭam 
tathaivopādhivilaye brahmaiva brahmavitsvayam   
kṣīraṃ kṣīre yathā kṣiptaṃ tailaṃ taile jalaṃ jale 
saṃyuktamekatāṃ yāti tathātmany ātmavinmuniḥ   
evaṃ videhakaivalyaṃ sanmātratvamakhaṇḍitam 
brahmabhāvaṃ prapadyaiṣa yatirnāvartate punaḥ   
sadātmaikatvavijñānadagdhāvidyādivarṣmaṇaḥ 
amuṣya brahmabhūtatvād brahmaṇaḥ kuta udbhavaḥ   
māyākḷptau bandhamokṣau na staḥ svātmani vastutaḥ 
yathā rajjau niṣkriyāyāṃ sarpābhāsavinirgamau   
āvṛteḥ sadasattvābhyāṃ vaktavye bandhamokṣaṇe 
nāvṛtirbrahmaṇaḥ kācidanyābhāvādanāvṛtam 
yady asty advaitahāniḥ syād dvaitaṃ no sahate śrutiḥ   
bandhañca mokṣañca mṛṣaiva mūḍhā
buddherguṇaṃ vastuni kalpayanti 
dṛgāvṛtiṃ meghakṛtāṃ yathā ravau
yato 'dvayāsaṅgacidetadakṣaram   
astīti pratyayo yaśca yaśca nāstīti vastuni 
buddher eva guṇāvetau na tu nityasya vastunaḥ   
atastau māyayā kḷptau bandhamokṣau na cātmani 
niṣkale niṣkriye śānte niravadye nirañjane 
advitīye pare tattve vyomavatkalpanā kutaḥ   
na nirodho na cotpattirna baddho na ca sādhakaḥ 
na mumukṣurna vai mukta ityeṣā paramārthatā   
sakalanigamacūḍāsvāntasiddhāntarūpaṃ
paramidamatiguhyaṃ darśitaṃ te mayādya 
apagatakalidoṣaṃ kāmanirmuktabuddhiṃ
svasutavadasakṛttvāṃ bhāvyitvā mumukṣum   
iti śrutvā guror vākyaṃ praśrayeṇa kṛtānatiḥ 
sa tena samanujñāto yayau nirmuktabandhanaḥ   
gurur eva sadānandasindhau nirmagnamānasaḥ 
pāvayanvasudhāṃ sarvāṇ vicacāra nirantaraḥ   
ityācāryasya śiṣyasya saṃvādenātmalakṣaṇam 
nirūpitaṃ mumukṣūṇāṃ sukhabodhopapattaye   
hitamidamupadeśamādriyantāṃ
vihitanirastasamastacittadoṣāḥ 
bhavasukhaviratāḥ praśāntacittāḥ
śrutirasikā yatayo mumukṣavo ye   
saṃsārādhvani tāpabhānukiraṇaprodbhūtadāhavyathā
khinnānāṃ jalakāṅkṣayā marubhuvi bhrāntyā paribhrāmyatām 
atyāsannasudhāmbudhiṃ sukhakaraṃ brahmādvayaṃ darśayaty
eṣā śaṃkarabhāratī vijayate nirvāṇasaṃdāyinī   
iti śaṃkarācāryaviracitaṃ vivekacuḍāmaṇi
auṃ tatsat
