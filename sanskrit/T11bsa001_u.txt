Ālambanaparīkṣā (Āp)
ācāryadiṅnāgakṛtā
namaḥ sarvabuddhabodhisattvebhyaḥ
yadyapīndriyavijñaptergrāhyāṃśaḥ(=aṇavaḥ)
kāraṇaṃ bhavet/
atadābhatayā tasyā nākṣavadviṣayaḥ sa tu(aṇavaḥ) // Āp_1 //
yadābhāsā na tasmāt sā dravyābhāvāt dvicandravat /
evaṃ bāhyadvayañcaiva na yuktaṃ matigocaraḥ // Āp_2 //
sādhanaṃ sañcitākāramicchanti kila kecana /
aṇvākāro na vijñapterarthaḥ kaṭhinatādivat // Āp_3 //
bhaveddhaṭaśarāvādestathā sati samā matiḥ /
ākārabhedādbhedaścet,
nāsti tu dravyasatyaṇau // Āp_4 //
pramāṇabhedābhāvāt saḥ,
adravye 'sti tataḥ sa hi /
aṇūnāṃ parihāre hi tadābhajñānaviplavāt // Āp_5 //
yadantarjñeyarūpaṃ tu vahirvadavabhāsate /
so 'rtho vijñānarūpatvāttatpratyayatayāpi ca // Āp_6 //
ekāṃśaḥ pratyayo 'vītāt śaktyarpaṇātkrameṇa[vā] /
sahakārivaśādyaddhi śaktirūpaṃ [tat] indriyam // Āp_7 //
sā cāviruddhā vijñapterevaṃ viṣayarūpakam /
pravartate 'nādikālaṃ śaktiścānyonyahetuke // Āp_8 //
ityācāryadiṅnāgakṛtā ālambanaparīkṣāprakaraṇakārikā samāptā
