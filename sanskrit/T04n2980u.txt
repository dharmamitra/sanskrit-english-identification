Madhyamakāvatāra-kārikā chapter 6
samāhite cetasi saṁsthito 'sau
saṁbuddhadharmābhimukho 'bhimukhayām |
idaṁpratītyodayadṛṣṭatattvaḥ
prajñavihārāt tunirodham eti || 6.1
ekena puṁsākṣimatā yatheṣṭaṁ
deśaṁ samasto 'ndhagaṇaḥ sukhena |
ākṛṣyate tadvad ihākṣihīnān
ādāya dhīr yāti guṇāñ jinatvam || 6.2
dharmān sa gambhīratarān avaiti
yathāgamenāpi ca yuktitaś ca |
tathāryanāgārjunanītitas tān
yathāsthitaprakriyayā bravīmi || 6.3
pṛthagjanatve 'pi niśamya śūnyatāṁ
pramodam antar labhate muhurmuhuḥ |
prasādajāsrāvilajātalocanas
tanūruhotphullatanuś ca jāyate || 6.4 (1)
yas tasya saṁbuddhadhiyo 'sti bījaṁ
tattvopadeśasya ca bhājanaṁ saḥ |
ākhyeyam asmai paramārthasatyaṁ
tadanvayās tasya guṇā bhavanti || 6.5
śīlaṁ samādāya sadaiva vartate
dadāti dānaṁ karuṇāṁ ca sevate |
titikṣate tatkuśalaṁ ca bodhaye
praṇāmayaty eva jagadvimuktaye || 6.6
saṁbodhisattveṣu karoti gauravam
udāragambhīranaye vicakṣaṇaḥ |
labheta bhūmiṁ muditāṁ janaḥ kramāt
tadarthinaiṣā padavī niśāmyatām || 6.7
tebhyas ta eva na bhavanti kutaḥ parebhyo
dvābhyāṁ na cāpi kuta eva vinaiva hetum |
tasmād dhi tasya bhavane na guṇo 'sti kaścij
jātasya janma punar eva ca naiva yuktam || 6.8
jātasya janmani punaḥ parikalpyamāne
naivāṅkurādaya iha prabhavaṁ labheran |
bījasya ca prabhava eva bhaved bhavāntaṁ
tenaiva tasya hi kathaṁ ca bhaved vināśaḥ || 6.9
saṁsthānavarṇarasavīryavipākabhedāḥ
syur nāṅkurasya tava kāraṇato vibhinnāḥ |
prāgātmabhāvam avadhūya tadanyarūpam
āpadyate yadi tadāsya kathaṁ hi tattvam || 6.10
bījād ananya iha te yadi cāṅkuraḥ syād
gṛhyeta naiva hi sa bījam ivāṅkurākhyaḥ |
gṛhyeta vā tad api nāma yathāṅkuro 'yaṁ
tattvāt tayor iti na caitad ato 'bhyupeyam || 6.11
loko 'pi caikyam anayor iti nābhyupaiti
naṣṭe 'pi paśyati yataḥ phalam eṣa hetau |
tasmān na tattvata idaṁ na ca lokataś ca
yuktaṁ svato bhavati bhāva iti prakalpam || 6.12 (2)
janyasya caiva janakasya ca karmaṇaś ca
kartuś ca janmani bhavet svata iṣyamāṇe |
aikyaṁ na caikyam anayor iti nābhyupeyaṁ
janma svato vihitavistaradoṣasakteḥ || 6.13
anyat pratītya yadi nāma paro 'bhaviṣyaj
jāyeta tarhi bahulaḥ śikhino 'ndhakāraḥ |
sarvasya janma ca bhavet khalu sarvataś ca
tulyaṁ paratvam akhile 'janake 'pi yasmāt || 6.14
śakyaṁ prakartum iti kāryam ato niruktaṁ
śaktaṁ yad asya janane sa paro 'pi hetuḥ |
janmaikasantatigatāj janakāc ca tasmāc
chālyaṅkurasya na tathā ca yavāditaś cet || 6.15
iṣṭā yathā na janakā na ca śaktiyuktā
naivaikasantatigatāḥ sadṛśā na caiva |
śālyaṅkurasya yavakesarakiṁśukādyā
no śālibījam api tasya tathā paratvāt || 6.16
asty aṅkuraś ca na hi bījasamānakālo
bījaṁ kutaḥ paratayāstu vinā paratvam |
janmāṅkurasya na hisidhyati tena bījāt
saṁtyajyatāṁ parata udbhavatīti pakṣaḥ || 6.17
antadvayasya namanonnamane tulāyā
dṛṣṭe yathā na khalu naiva samānakāle |
syātāṁ tathā janakajanyanirodhajātī
yady ekadā tad asad atra vinaikakālam || 6.18
janmonmukhaṁ na sad idaṁ yadi jāyamānaṁ
nāśonmukhaṁ sad api nāma niruddhyamānam |
iṣṭaṁ tadā katham idaṁ tulayā samānaṁ
kartrā vinā janir iyaṁ na ca yuktarūpā || 6.19
cakṣurdhiyaḥ svajanakaiḥ khalu cakṣurādyaiḥ
saṁjñādibhiś ca sahabhāvibhir ekakālaiḥ |
anyatvam asti yadi kiṁ bhavanena satyāṁ
nāsyāḥ satītvam atha ced vihito 'tra doṣaḥ || 6.20
janyaṁ paraṁ ca janayej janakaḥ sa hetuḥ
sad vātha cāsad ubhayaṁ vigatadvayaṁ vā | (3)
sac cet kim asya janakair asato 'pi kiṁ tair
dvaite 'pi taiḥ kim atha kiṁ vigatadvaye taiḥ || 6.21
yuktyā kim atra khalu varṇitayā kriyeta
lokaḥ sthitaḥ svadṛśi yena mataḥ pramāṇam |
lokaś ca nāma parataḥ parabhāvam eti
tenāsti janma parataḥ kim ihopapattyā || 6.22
samyagmṛṣādarśanalabdhabhāvaṁ
rūpadvayaṁ bibhrati sarvabhāvāḥ |
samyagdṛśāṁ yo viṣayaḥ sa tattvaṁ
mṛṣādṛśāṁ saṁvṛtisatyam uktam || 6.23
mṛṣādṛśe 'pi dvividhā matā hi
spaṣṭendriyā doṣavadindriyāś ca |
sadindriyajñānam apekṣya mithyā
jñānaṁ mataṁ doṣavadindriyāṇām || 6.24
vinopaghātena yad indriyāṇāṁ
ṣaṇṇām api grāhyam avaiti lokaḥ |
satyaṁ hi tal lokata eva śeṣaṁ
vikalpitaṁ lokata eva mithyā || 6.25
ajñānanidrāpracalāyamānais
tīrthair yathāsvaṁ parikalpitā ye |
māyāmarīcyādiṣu kalpitāś ca
teṣām atattvaṁ khalu lokato 'pi || 6.26
na bādhate jñānam ataimirāṇāṁ
yathopalabdhis timirekṣaṇāṇām |
tathāmalajñānatiraskṛtānāṁ
dhiyāsti bādho na dhiyo 'malāyāḥ || 6.27
mohaḥ svabhāvāvaraṇād dhi saṁvṛtiḥ
satyaṁ tayā khyāti yad eva kṛtrimam |
jagāda tat saṁvṛtisatyam ity asau
muniḥ padārthaṁ kṛtakañ ca saṁvṛtiḥ || 6.28 (4)
vikalpitaṁ yat timiraprabhāvāt
keṣādirūpaṁ vitathaṁ tad eva |
yenātmanā paśyati śuddhadṛṣṭis
tat tattvaṁ ity evam ihāpy avaihi || 6.29
lokaḥ pramāṇaṁ yadi tattvadarśī
syāl loka evety aparaiḥ kim āryaiḥ |
kim āryamārgeṇa bhavec ca kāryaṁ
mūḍhaḥ pramāṇaṁ na hi nāma yuktaḥ || 6.30
lokaḥ pramāṇaṁ na hi sarvathātas
tattvādhikāre na ca lokabādhā |
syāl lokabādhā yadi laukikārtho
lokapratītyaiva nirākriyeta || 6.31
uptvāpi lokaḥ khalu bījamātraṁ
bravīti putro janito mayaiṣaḥ |
uptas taruś ceti paraiti yasmāj
janmānyatas tena na lokato 'pi || 6.32
yato na bījāt paratāṅkurasya
saty aṅkure bījam ato na naṣṭam |
eko yato nāsti tato 'pi bījaṁ
saty aṅkure 'stīti na vācyam eva || 6.33
svalakṣaṇaṁ ced bhavati pratītya
tasyāpavāde sati bhāvanāśāt |
syāc chūnyatā bhāvavināśahetur
yuktaṁ na caitan na tato 'sti bhāvaḥ || 6.34
arvāṅ na tattvātmakarūpato 'mī
sthitiṁ labhante pravicāryamāṇāḥ |
yataḥ padārthā na tato vicāraḥ
karyo hi lokavyavahārasatye || 6.35
tattvādhikāre hi yayaiva yuktyā
svasmāt parasmāc ca na janma yuktam |
yuktyā tayaiva vyavahārato 'pi
na yujyate kena tavāstu janma || 6.36
śūnyāḥ padārthāḥ pratibimbakādyāḥ
sāmagryapekṣā na hi na prasiddhāḥ | (5)
yathā ca śūnyāt pratibimbakādeś
cetas tadākāram upaiti janma || 6.37
evaṁ hi śūnyā api sarvabhāvāḥ
śūnyebhya eva prabhavaṁ prayānti |
nocchedinas te na ca śāśvatāś ca
satyadvaye 'pi prakṛter abhāvāt || 6.38
yasmāt svarūpeṇa na tam niruddhaṁ
ciraṁ niruddhād api karmaṇo 'taḥ |
kvacid vinaivālayam asya śakteḥ
phalaṁ samutpadyata ity avaihi || 6.39
svapnopalabdhān viṣayān avetya
bodhe 'pi mūḍhasya yathaiva saṅgaḥ |
saṁjāyate tadvad asatsvabhāvāt
phalaṁ niruddhād api karmaṇo 'sti || 6.40
tulye 'py asattve viṣayasya yadvat
keśākṛtiṁ taimirikaḥ paraiti |
na sarvabhāvākṛtim ity avaihi
tathā vipakvān na punar vipākam || 6.41
ato hi kṛṣṇād aśubho vipākaḥ
śubhād vipākaḥ śubha eva dṛṣṭaḥ |
śubhāśubhābhāvadhiyaś ca mokṣaś
cintāniṣedhaḥ phalakarmaṇāṁ ca || 6.42
evaṁ hi gambhīratarān padārthān
na vetti yas taṁ prati deśaneyam |
asty ālayaḥ pudgala eva cāsti
skandhā ime vā khalu kevalāś ca || 6.43
ahaṁ mamety eva yathā dideśa
satkāyadṛṣṭer vigame 'pi buddhaḥ |
tathā 'svabhāvān api sarvabhāvān
astīti neyārthatayā dideśa || 6.44 (6)
prajñāvihārī sa hi bodhisattvo
vijñānamātrapratividdhatattvaḥ |
grāhyaṁ vinā grāhakatām apaśyan
vijñānamātraṁ tribhavaṁ paraiti || 6.45
yathā taraṅgā mahato 'mburāśeḥ
samīraṇapreraṇayodbhavanti |
tathālayākhyād api sarvabījād
vijñānamātraṁ bhavati svaśakteḥ || 6.46
saṁvidyate 'taḥ paratantrarūpaṁ
prajñaptisadvastunibandhanaṁ yat |
bāhyaṁ vinā grāhyam udeti sac ca
sarvaprapañcāviṣayasvarūpam || 6.47
vinaiva bāhyaṁ kva yathāsti cittaṁ
svapne yathā ced idam eva cintyam |
svapne 'pi me naiva hi cittam asti
yadā tadā nāsti nidarśanaṁ te || 6.48
svapnasya bodhe smaraṇān mano 'sti
yady astu bāhyo viṣayo 'pi tadvat |
yathā mayā dṛṣṭam iti smṛtis te
bāhye 'pi tadvat smṛtisambhavo 'sti || 6.49
cakṣurdhiyaḥ sambhava eva middhe
nāsty asti vai mānasam eva cetaḥ |
tadākṛtau bāhyatayā niveśaḥ
svapne yathehāpi tathā mataṁ cet || 6.50
bāhyo yathā te viṣayo na jātaḥ
svapne tathā naiva mano 'pi jātam |
cakṣuś ca cakṣurviṣayaś ca tajjaṁ
cittaṁ ca sarvaṁ trayam apy alīkam || 6.51 (7)
śrotrādiśeṣaṁ trayam apy ajātaṁ
svapne yathehāpi tathā prabodhe |
mṛṣā padārthā na tad asti cittaṁ
na gocaraḥ santi ca nendriyāṇi || 6.52
yāvan na bodhaṁ labhate 'sti tāvat
trayaṁ hi tasyeha yathāprabodhe |
sati prabodhe trayam apy asatyaṁ
sa mohanidrākṣayatas tathaiva || 6.53
keśākṛtiṁ yāṁ timiraprabhāvād
dhiyā yayā vetti sa taimirākṣaḥ |
dvayaṁ hi tadbodham apekṣya satyaṁ
spaṣṭārthadṛṣṭer dvayam apy alīkam || 6.54
jñeyaṁ vinā syād yadi nāma buddhis
tatkeśadeśānugalocanasya |
vitaimirasyāpi ca keśabuddhiḥ
syād eva na tv evam ato 'sti naitat || 6.55
dhīśaktipako 'sti na śuddhadṛṣṭer
yatas tato dhīr na hi jāyate 'sya |
na jñeyasadbhāvaviyogataś cet
tacchaktyabhāvān na hi siddham etat || 6.56
jātasya śakter na hi sambhavo 'sti
nājātarūpasya ca śaktir asti |
viśeṣaṇaṁ nāsti vinā viśeṣyaṁ
vandhyāsutasyāpi ca tatprasaṅgaḥ || 6.57
bhaviṣyatā ced vyapadeśa iṣṭaḥ
śaktiṁ vinā nāsti hi bhāvitāsya |
parasparāyāśrayaṇī ca siddhir
asiddhir eveti vadanti santaḥ || 6.58
niruddhaśakteḥ paripākataḥ syād
yady anyaśakteḥ parasambhavaḥ syāt |
santānināṁ tatra mitho 'sti bhedaḥ
sarvasya sarvaprabhavas tataḥ syād || 6.59 (8)
santānino yady api tatra bhinnāḥ
santānabhedo 'sti hi naiva teṣām |
tato na doṣā iti sādhyam etat
abhedasantānagater ayogāt || 6.60
maitropaguptāśrayiṇo hi dharmā
na hy ekasantānagatāḥ paratvāt |
svalakṣaṇenāpi pṛthak pṛthag ye
te 'py ekasantānagatā na yuktāḥ || 6.61
cakṣurdhiyo janma yataḥ svaśakter
ājāyate 'nantaram eva tasyāḥ |
śakteḥ svavijñānasamāśrayasya
rūpīndriyaṁ cakṣur iti pratītiḥ || 6.62
bahir vinā rūpam iha svabījān
nīlādinirbhāsitayodbhavantīm |
vijñaptim akṣiprabhavām abuddhvā
grāhyaṁ jano bāhyam avaiti cittāt || 6.63
svapne vinārthāntaram eva rūpaṁ
yathā tadākāram udeti cetaḥ |
svaśaktipākād iha jāgrato 'pi
tathāsti bāhyena vinā manaś cet || 6.64
nīlādinirbhāsam udeti cetaḥ
svapne yathā mānasam akṣyabhāve |
kasmād ihāndhasya tathākṣyapāye
svabījapākād udayaṁ na yāti || 6.65
svapne 'sti ṣaṣṭhasya hi śaktipāko
na jāgrato 'stīti sacet tava syāt |
yatheha ṣaṣṭhasya na śaktipākaḥ
svapne tathāsann iti kiṁ na vetsi || 6.66
akṣyor abhāvo 'sya yathā na hetuḥ
svapne 'pi middhaṁ na tathaiva hetuḥ |
svapne 'pi tadrūpam ato 'bhyupeyaṁ
cakṣur mṛṣāgocarabodhihetuḥ || 6.67
yaṁ yaṁ parīhāram ayaṁ bravīti
taṁ taṁ pratijñāsamam asya paśyan || (9)
nivārayed vādam amuṁ na buddhā
vastu kvacin nāma sad ity uśanti || 6.68
pūrṇāṁ mahīṁ saṅkalayā ca yogī
gurūpadeśād api yat paraiti |
tatrāpi paśyet trayam apy ajātaṁ
mithyāmanaskāratayopadeśāt || 6.69
yathā 'kṣibuddhau viṣayākṛtis te
tathāśubhāyāṁ manaso yadi syāt |
taddeśabuddher itarasya tadvat
syād eva bodho na mṛṣā ca tat syāt || 6.70
toyaṁ vahantyām api pūyabuddhiḥ
pretasya nadyāṁ timirākṣatulyā |
saṁkṣepatas tv artham amuṁ paraihi
jñeyaṁ yathā nāsty api dhīs tatheti || 6.71
grāhyaṁ vinā grāhakatāviyuktaṁ
dvayena śūnyaṁ paratantrarūpam |
yady asti kenāsya paraiṣi sattām
agṛhyamāṇaṁ ca sad ity ayuktam || 6.72
tenaiva tasyānubhavo na siddhaḥ
siddhaḥ smṛter uttarakālataś cet |
asiddhasiddhyartham asiddham etan
nirucyamānaṁ na hi sādhanāya || 6.73
kāmaṁ svasaṁvedanasiddhir astu
smartuḥ smṛter naiva tathāpi yuktā |
ajñānasantānajavat paratvād
dhetur viśeṣān api caiṣa hanyāt || 6.74
yenānubhūto viṣayas tato 'sya
smartuḥ paratvaṁ na hi me 'sti yasmāt |
tato mayā dṛṣṭam iti smṛtiḥ syād
eṣā ca lokavyavahāranītiḥ || 6.75
tasmāt svasaṁvedanam asti naiva
kenānyatantragrahaṇaṁ tava syāt |
kartuś ca karmakriyayoś ca naikyaṁ
tenaiva tasya grahaṇaṁ na yuktam || 6.76 (10)
ajñāyamānātmakam apy ajātaṁ
bhāvo yadi syāt paratantrarūpaḥ |
vandhyāsutenāpakṛtaṁ parasya
kiṁ nāma yenāsya na vetti sattvam || 6.77
yadānyatantraṁ na samasti kiṁcit
kiṁ sāṁvṛtānāṁ hi nibandhanaṁ syāt |
dravyasya lobhena parasya naṣṭāḥ
sarvā vyavasthā api lokasiddhāḥ | 6.78
ācāryanāgārjunapādamārgād
bahirgatānāṁ na śivābhyupāyaḥ |
bhraṣṭā hi te saṁvṛtitattvasatyāt
tadbhraṁśataś cāsti na mokṣasiddhiḥ || 6.79
upāyabhūtaṁ vyavahārasatyam
upeyabhūtaṁ paramārthasatyam |
tayor vibhāgaṁ na paraiti yo vai
mithyāvikalpaiḥ sa kumārgayātaḥ | 6.80
na saṁvṛtiś cāpi mayābhyupetā
yathā tvayeṣṭaṁ paratantrarūpam |
lokānurodhāt tv asatīty amīṣāṁ
satīti kāryārtham ahaṁ bravīmi || 6.81
skandhān samutsṛjya śivapraveśe
yathārhatāṁ nāsti tathaiva na syāt |
lokasya cet tadvad imāṁ satīti
brūyām ahaṁ naiva hi lokato 'pi || 6.82
niṣidhyatāṁ lokata eva caiṣā
na lokabādhā bhavato yadi syāt |
loko bhavāṁś ceha vivādam etu
paścād balīyāṁsam ahaṁ śrayiṣye || 6.83
vijñānamātraṁ tribhavaṁ paraiti
yad bodhisattvo 'bhimukho 'bhimukhyām |
nityātmakartṛpratiṣedhabodhāt
prapadyate kartṛ sa cittamātram || 6.84
uktaṁ cāto dhīmatāṁ dhīvivṛddhyai
sarvajñenottuṅgatīrthyādribhedi | (11)
sūtre tasminn āryalaṁkāvatāre
sandhyucchittau vāṅmayaṁ vajram etat || 6.85
tasmin tasmin varṇitāḥ śāstra ete
tīrthyair yuktyā pudgalādyā yathāsvam |
kartṛtvenāpaśyatā tān jinena
lokasyoktaṁ cittamātraṁ tu kartṛ || 6.86
buddho yadvad buddhatattvo niruktas
tadval lokaś cittamātrapradhānaḥ |
uktaḥ sūtre cittamātraṁ niṣedho
no rūpasyetīha sūtrārtha evam || 6.87
rūpam eva yadi tatra niṣiddhaṁ
cittamātram idam ity avagamya |
mohakarmajam uvāca kimarthaṁ
cittam atra punar eva mahātmā || 6.88
sattvalokam atha bhājanalokaṁ
cittam eva racayaty aticitram |
karmajaṁ hi jagad uktam aśeṣaṁ
karma cittam avadhūya ca nāsti || 6.89
rūpam asti khalu yady api tasya
kartṛtā tu na hi cittavad asti |
tena kartur itarasya hi cittād
vāraṇaṁ na khalu rūpaniṣedhaḥ || 6.90
pañcāpy ete santi lokaprasiddhāḥ
skandhās tattve laukike 'vasthitasya |
tattvajñānasyodaye vāñchite vai
pañcāpy ete yogināṁ naivajātāḥ || 6.91
rūpābhāve mā grahīś cittasattāṁ
rūpābhāvaṁ cittasattve ca mā gāḥ |
prajñānītau sūtra ete samānaṁ
buddhaiḥ kṣiptā varṇitāś cābhidharme || 6.92
bhitvāpy etāṁ satyayor ānupūrvīṁ
na dravyaṁ te yāti siddhiṁ niṣiddham |
tasmād evaṁprakramād viddhi bhāvān
loke jātāṁs tattvataś cādyajātān || 6.93 (12)
yatrāpy uktaṁ nāsti dṛśyaṁ bahir vai
cittaṁ citraṁ dṛśyate ceti sūtre |
rūpe 'tyantaṁ ye prasaktā badhāna
rūpaṁ tebhyas tac ca neyārtham ehi || 6.94
neyārthatvaṁ cādideśāsya śāstā
yuktā yuktyā cāpi neyārthatāsya |
sūtrasyānyasyāpi caivaṁvidhasya
neyārthatvaṁ dyotayaty āgamo 'yam || 6.95
jñeyaṁ vinā jñānanirākṛtiś ca
labhyā sukheneti vadanti buddhāḥ |
jñeyasya pūrvaṁ pratiṣedham eva
jñeya'sati jñānaniṣedhasiddheḥ || 6.96
evaṁ jñātvā prakriyām āgamasya
vyākhyātārthaṁ yac ca neyārtham uktam |
sūtraṁ buddhvā nīyatāṁ yan na tattvaṁ
nītārthaṁ ca jñāyatāṁ śūnyatārtham || 6.97
dvābhyāṁ na cāpi jananaṁ khalu yuktarūpaṁ
doṣāḥ patanti vihitās tuta eva yasmāt |
na lokato 'pi na ca tattvata iṣṭam etad
ekaikato na jananasya yato 'sti siddhiḥ || 6.98
hetuṁ vinaiva yadi janma bhavet tadānīṁ
syāt sarvato 'pi sakalasya sadaiva janma |
bījādikasya śataśaḥ phalasaṁbhavāya
lokaś ca saṁgraham ayaṁ khalu naiva kuryāt || 6.99
gṛhyeta naiva ca jagad yadi hetuśūnyaṁ
syād yadvad eva gaganotpalavarṇagandhau |
gṛhnāsi lokam aticitrataraṁ ca tasmāl
lokaṁ svabuddhim iva kāraṇataḥparaihi || 6.100
bhūtāni tāni na hi nāma tathātmakāni
yenātmanā tava dhiyo viṣayībhavanti |
atraiva yasya bahulo 'sti mano'ndhakāro
lokaṁ paraṁ sa katham eṣyati samyag eva || 6.101 (13)
jñeyasvabhāvaviparītadṛśaṁ paraihi
svātmānam eva paralokaniṣedhakāle |
taddṛṣṭijātasadṛśāśrayadehavattvād
bhūtātmasattvam upayāsi yadā tadeva || 6.102
bhūtāni tāni na hi santi yathā tathoktaṁ
sāmānyataḥ
svaparato dvayataś ca janma |
āhetukaṁ ca khalu yena purā niṣiddhaṁ
bhūtāny amūny anuditāni na santi tasmāt || 6.103
bhāvāḥ svabhāvarahitāḥ svaparobhayasmāj
janmāsti hetum anapekṣya ca naiva yasmād |
mohas tu yena bahalo ghanavṛndatulyo
lokasya tena viṣayāḥ khalu bhānti mithyā || 6.104
kaścid yathaiva vitathaṁ timiraprabhāvāt
keśadvicandraśikhicandrakamakṣikādi |
gṛhṇāti tadvad abudhaḥ khalu mohadoṣād
buddhyā vicitram avagacchati saṁskṛtaṁ hi || 6.105
mohaṁ pratītya yadi karma vinā na mohād
bhūtaṁ tad ity abudha eva pareti nūnam |
sadbuddhibhāskaravihīnaghanāndhakāro
vidvāṁs tu śūnyam avagacchati mucyate ca || 6.106
na tattvataś cet khalu santi bhāvās
teṣām asattvaṁ vyavahārato 'pi |
syād eva vandhyātanayasya yadvat
svabhāvataḥ sattvam ato 'sti teṣām || 6.107
keśādayas te na hi nāma jātā
ye taimirāder viṣayaṁ prayānti |
ta eva tāvat khalu codanīyāḥ
paścād avidyātimirānujātāḥ || 6.108
svapnaṁ sagandharvapuraṁ marīcyāṁ
kam indrajālaṁ pratibimbakādi |
paśyasy ajātān yadi tat kathaṁ te
tulye 'py asattvena tu tan na yuktam || 6.109
ete na tattvena yathaiva jātā
na vāpi vandhyāsutavan na yānti |
lokasya yad darśanagocaratvaṁ
tasmād anaikāntikam etad uktam || 6.110 (14)
svenātmanā janma na tattvato 'sti
vandhyāsutasyāpi na lokato 'pi
tathāsvabhāvena na lokato 'mī
jātā na tattvena ca sarvabhāvāḥ || 6.111
dharmān jagādādita eva śāntān
ataḥ prakṛtyā parinirvṛtāṁś ca |
śāstā viyuktān udayena sarvān
yatas tato nāsti sad eva janma || 6.112
ghaṭādayaḥ santi na tattvato 'mī
lokaprasiddhyā tu yathā bhavanti |
bhāvā bhaviṣyanti tathaiva sarve
syān naiva vandhyāsutavatprasaṅgaḥ || 6.113
ahetutaś ceśvarakāraṇādeḥ
svasmāt parasmāt dvayataś ca yasmād |
utpadyamānā na hi santi bhāvās
tasmāt pratītyaprabhavaṁ prayānti || 6.114
pratītyabhāvaprabhavena śakyā
na kalpanāḥ kalpayituṁ yad etāḥ |
tasmāt pratītyodayayuktir eṣā
kudṛṣṭijālaṁ sakalaṁ chinatti || 6.115
syuḥ kalpanā vastuni vidyamāne
parīkṣitaṁ vastu yathā ca nāsti |
vinendhanaṁ nāsti yathaiva vahnis
tadvad vinā vastu bhavanti naitāḥ || 6.116
yā kalpanānāṁ vinivṛttir etat
phalaṁ vicārasya budhā vadanti |
pṛthagjanāḥ kalpanayaiva baddhā
akalpayan muktim upaiti yogī || 6.117
na vādalobhād vihito vicāras
tattvaṁ tu śāstre kathitaṁ vimuktyai |
vyākhyāyamāne yadi nāma tattve
bhidāṁ gatāny anyamatāny adoṣaḥ | 6.118
svadṛṣṭirāgo 'pi hi kalpanaiva
tathānyadṛṣṭāv api yaś ca roṣaḥ | (15)
vidhūya rāgaṁ pratighaṁ ca tasmād
vicārayan kṣipram upaiti muktim || 6.119
satkāyadṛṣṭiprabhavān aśeṣān
kleśāṁś ca doṣāṁś ca dhiyā vipaśyan |
ātmānam asyā viṣayaṁ ca buddhvā
yogī karoty ātmaniṣedham eva || 6.120
ātmā tīrthyaiḥ kalpyate nityarūpo
'kartābhoktā nirguṇo niṣkriyaś ca |
kaṁcit kaṁcid bhedam āśritya tasya
bhedaṁ yātāḥ prakriyās tīrthikānām || 6.121
itthaṁbhūtasyātmano nāsti sattvaṁ
nāhaṁkārasyāśrayaś caiṣa yuktaḥ |
vandhyāputrasyeva jāter viyogān
no saṁvṛtyāpīṣyate sattvam asya || 6.122
śāstre śāstre ye 'sya tīrthyair viśeṣā
nirdiśyante tān ajātatvahetur |
yasmāt sarvān bādhate svaprasiddhaḥ
santy asyāto nāpi sarve viśeṣāḥ || 6.123
skandhebhyo 'nyo vidyate nāta ātmā
hitvā skandhāṁs tadgrahasyāprasiddheḥ |
lokasyāhaṁkārabuddher apīṣṭo
naivādhāro 'tadvidām ātmadṛṣṭeḥ || 6.124
tiryakto ye kalpaśaḥ saṁpravṛddhā
nityājātaṁ te 'pi paśyanti nainam |
dṛṣṭvā teṣām apy ahaṁkāravṛttiṁ
skandhebhyo 'nyas tena nātmāsti kaścit || 6.125
skandhā evālambanaṁ tv ātmadṛṣṭeḥ
skandhebhyo 'nyasyātmanaḥ siddhyabhāvāt |
skandhān pañcāpy eka icchanti kecic
cittaṁ tv ekaṁ niśrayāyātmadṛṣṭeḥ || 6.126
skandhā ātmā ced atas tadbahutvād
ātmānaḥ syus te 'pi bhūyāṁsa evam || (16)
dravyaṁ cātmā prāpnuyāt taddṛśaś ca
dravye vṛttau vaiparītyaṁ ca na syāt || 6.127
ātmocchedī nirvṛtau syād avaśyaṁ
nāśotpādī nirvṛteḥ prāk kṣaṇeṣu |
kartur nāśāt tatphalābhāva eva
bhuṁjītānyenārjitaṁ karma cānyaḥ || 6.128
na syād doṣaḥ santatis tattvataś ced
ukto doṣaḥ santateḥ prāgvicāre |
skandhā nātmā nāpi cittaṁ ca tasmād
ito lokasyāntavattvādyabhāvāt || 6.129
ātmābhāvaṁ paśyato yoginaś ca
bhāvābhāvaḥ syādavaśyaṁ tadā te |
nityātmā cet kṣipyate te tadānīṁ
skandhāś cittaṁ vā bhaven nāta ātmā || 6.130
rūpādīnāṁ naiva tattvaṁ gataṁ syād
ātmābhāvaṁ paśyato yoginas te |
rāgādīnāṁ rūpam ālambya vṛtteḥ
syād utpattis tatsvarūpāvibodhāt || 6.131
skandhā ātmety uktavān yena śāstā
skandhā evātmeti tasmān mataś cet |
skandhebhyo 'nyasyātmano 'sau niṣedho
rūpaṁ nātmetyādisūtrāntarokteḥ || 6.132
rūpaṁ nātmā vedanā no na saṁjñā
no saṁskārā nāpi vijñānam uktam |
sūtre 'nyasmin yena tasmān na hīṣṭaḥ
skandhā evātmeti sūtropadeśaḥ || 6.133
skandhā ātmety ucyamāne samūhaḥ
skandhānāṁ syān naiva tu skandharūpaḥ |
no nāthatvaṁ no damaḥ sākṣitā vā
tasyāsattvāt syād ato no samūhaḥ || 6.134
kūṭasthānāṁ syād rathatvaṁ tadānīṁ
tasyāṅgānāṁ tulya ātmā rathena | (17)
skandhāṁś copādāya sūtre niruktas
tasmān nātmā skandhasaṁhātamātram || 6.135
saṁsthānaṁ ced rūpiṇāṁ tasya sattvāt
teṣām evātmeti saṁjñā tava syāt |
cittādīnāṁ saṁhater ātmatā tu
na syād yasmāt saṁniveśo 'sti naiṣām || 6.136
nopādātuś caikatā yuktarūpā
svopādānaiḥ kartṛkarmaikataivam |
syāt kartāsan karma cāstīti ced dhīr
no kartāraṁ yad vinā nāsti karma || 6.137
bhūmyambutejāṁsi samīraṇaṁ ca
vijñānam ākāśam iti pratītya |
dhātūn ṣaḍ ātmā muninopadiṣṭaḥ
sparśāśrayāṁ ṣaṭ ca sa cakṣurādīm || 6.138
dharmān upādāya sa cittacaittān
nirucyate yena tato na tattvam |
tebhyo 'sya no saṁhatimātratā ca
tasmād ahaṁkāramatir na teṣu || 6.139
nityātmā ca kṣipyate 'nātmabodhe
nāhaṁkārasyāśrayaś cāyam iṣṭaḥ |
ātmābhāvajñena kiṁ tat svadṛṣṭer
utkhātaś cety ucyate 'tīva citram || 6.140
paśyann ahiṁ chidragataṁ svagehe
gajo 'tra nāstīti nirastaśaṅkaḥ |
jahāti sarpād api nāma bhītim
aho hi nāmārjavatā parasya || 6.141
skandheṣv ātmā vidyate naiva cāmī
santi skandhā nātmanītīha yasmāt |
saty anyatve syād iyaṁ kalpanā vai
tac cānyatvaṁ nāsty ataḥ kalpanaiṣā || 6.142
iṣṭo nātmā rūpavān nāsti yasmād
ātmā matvarthīyayogohi nātaḥ | (18)
bhede gomān rūpavān apy abhede
tattvānyatve rūpato nātmanaḥ staḥ || 6.143
rūpaṁ nātmā rūpavān naiva cātmā
rūpe nātmā rūpam ātmany asac ca |
skandhān evaṁ viddhi sarvāṁś caturdhā
viṁśaty aṁśā eta iṣṭāḥ svadṛṣṭeḥ || 6.144
etāni tāni śikharāṇi samudgatāni
satkāyadṛṣṭivipulācalasaṁsthitāni |
nairātmyabodhakuliśena vidāritātmā
bhedaṁ prayāti saha tair api dṛṣṭiśailaḥ || 6.145
icchanty eke pudgalaṁ dravyasantaṁ
tattvānyatvānityanityādyavācyam |
ṣaḍvijñānajñeyatā ceṣyate 'sya
so 'haṁkārasyaśrayo hīṣyate ca || 6.146
naivāvācyaṁ vastusat saṁpratītaṁ
yac cittasyāvācyatāṁ naiṣi rūpāt |
ātmā kaścid vastusiddho yadi syān
nāvācyaḥ syāc cittavat siddharūpaḥ || 6.147
yaḥ skandhebhyo 'vācyatāṁ yāta ātmā
sattvaṁ siddhaṁ svātmanā tasya mā gāḥ |
vastutvenāsiddharūpo ghaṭas te
rūpādibhyo 'vācyatāṁ yena yātaḥ || 6.148
vijñānaṁ te svātmato 'nanyad iṣṭaṁ
rūpādibhyo bhinnarūpaṁ mataṁ ca |
vastuny ete dve gatī nāma dṛṣṭe
nāsty ātmāto vastudharmair viyogāt || 6.149
nāhaṁkārasyāśrayo vastu tasmān
nānyaḥ skandhebhyo 'pi na skandharūpaḥ |
skandādhāro naiva naivaiṣa tadvān
skandhāṁs tūpādāya yāty eṣa siddhim || 6.150
svāṅgebhya iṣṭo na ratho yathānyo
na cāpy ananyo na ca nāma tadvān || (19)
nāṅgeṣu nāṅgāny api tatra nāpi
saṁghātamātraṁ na ca sanniveśaḥ || 6.151
saṁhātamātraṁ hi ratho yadi syāt
kūṭasthiteṣv eva bhaved rathatvam |
saṁsthānamātraṁ ca ratho na yuktaḥ
santy aṅgināṅgāni vinā na yasmād || 6.152
saṁsthānam aṅgeṣu yathā purābhūt
pratyekaśas te rathatāṁ gateṣu |
tathaiva cen nāsti ratho 'dhunāpi
viśliṣṭabhūteṣu yathaiva teṣu || 6.153
saṁsthānabhedo yadi cādhunāsti
cakrādikasyeha rathatvakāle |
gṛhyeta nāmaiṣa na caitad asti
saṁsthānamātraṁ na ratho 'sti tasmāt || 6.154
na cāṅgavṛndasya sa saṁniveśo
vṛndaṁ na kiṁcit tava yena nāma |
na nāma kiṁcit khalu yat kathaṁ tat
saṁsthānam āśritya bhaviṣyatīha || 6.155
yatheṣṭam etat tava tadvad eva
hetor asatyasya samāśrayeṇa |
asatyarūpaṁ khalu kāryajātam
utpadyate sarvam apīty avaihi || 6.156
etena rūpādiṣu kumbhabuddhis
tathāsthiteṣv ity api naiva yuktam |
rūpādayaś cāpi na santy ajātās
teṣāṁ na saṁsthānam ato 'pi yuktam || 6.157
na tattvato naiva ca lokataś ca
sa saptadhā yady api yāti siddhim |
svāṅgāny upādāya vinā vicāraṁ
prajñapyate lokata eva caiṣaḥ || 6.158
aṅgī sa evāvayavī sa kartā
rathaḥ sa eveti jane niruktiḥ |
siddho 'py upādātṛtayā janānāṁ
mā saṁvṛtiṁ nāśaya lokasiddhām || 6.159 (20)
yaḥ saptadhā nāsti kathaṁ tu sa syād
ity asya sattāṁ labhate na yogī |
tattvāvatāro 'pi sukhena vāta
itīṣyatām evam ihāsya siddhiḥ || 6.160
sattvaṁ rathasyāsti na cet tadānīṁ
vināṅgināṅgāny api santi nāsya |
dagdhe rathe 'ṅgāni yathā na santi
dhīvahnidagdhe 'ṅgini tadvad aṅgam || 6.161
ātmāpy upādātṛtayā tatheṣṭaḥ
skandhān upādāya jagatpratītyā |
dhātūṁs tathā cāyatanāni ṣaḍḍhā
karmāpy upādānam asau ca kartā || 6.162
nānityatā cāsya na nityatā ca
na jāyate naśyati naiva cāyam |
na śāsvatatvādi ca vidyate 'sya
tattvaṁ na cānyatvam avastusattvāt 6.163
ayaṁ sa ātmā jagatāṁ pravṛttā
yasmin ahaṁkāramatiḥ sadaiva |
yat tasya tasmin mamakārabuddhir
udeti mohād avicārabuddhyā || 6.164
akartṛkaṁ karma ca nāsti yasmād
ātmānam ātmīyam ato vinā 'sat |
ātmānam ātmīyam ataḥ sa śūnyaṁ
paśyan vimuktiṁ samupaiti yogī || 6.165
ghaṭapaṭakaṭasenāḥ kānanaṁ paṅktivṛkṣā
gṛhaśakaṭamaṭhādyā ye ca kecit padārthāḥ |
vyavaharati jano 'yaṁ yais tathā tān pratīhi
vivadati sa munīndro yan na lokena sārddham || 6.166
avayavaguṇarāgā lakṣāṇānīndhanādyā
avayaviguṇiraktā lakṣyam agnyādayo 'rthāḥ |
vihitarathavicārāt saptadhā santi naite
sati tu taditarasmin santi lokaprasiddhyā || 6.167
janayati yadi hetur janyam evaṁ sa hetur
na janayati phalaṁ cet tadvināhetukaḥ syāt |
phalam api sati hetau jāyate yena tasmāt
kathaya bhavatu pūrvaṁ kiṁ kuto yad yataḥ
syāt || 6.168 (21)
janayati yadi hetuḥ prāpya kāryaṁ tadā te
na janakaphalabhedaḥ syāt tayor aikyaśakteḥ |
pṛthag ayam aviśiṣṭo 'hetubhiḥ syāc ca hetur
dvayam idam avadhūyānyāsatī kalpanā ca || 6.169
phalam atha tava hetur no karotīty ato 'sat
phalam iti phalahīno 'hetuko san na hetuḥ |
dvayam idam api māyāsaṁnibhaṁ yena tasmād
bhavati na mama doṣo laukikāḥ santi cārthāḥ || 6.170
dūṣyaṁ vidūṣayati dūṣaṇam āpya caitad
aprāpya ceti nanu caiṣa tavāpi doṣaḥ |
svaṁ pakṣam eva vinihaṁsi vadan yadaivaṁ
dūṣyaṁ tadāsi na hi dūṣayituṁ samarthaḥ || 6.171
jātyantaraiḥ svavacane 'pi samaprasaṅgair
nyāyaṁ vinā 'pavadase sakalān padārthān |
yasmāt tato na khalu sajjanasaṁmato 'si
vaitaṇḍiko 'si ca yato 'sti na te svapakṣaḥ || 6.172
aprāpya dūṣayati dūṣaṇam eva yasya
prāpyātha dūṣyam iti vā niyamena pakṣaḥ |
syāt tasya doṣa udito 'yam ayaṁ tu pakṣo
nāstīti naiṣa mama sambhavati prasaṅgaḥ || 6.173
dṛṣṭā yathā grahaṇakādiṣu te viśeṣā
ādityamaṇḍalagatāḥ pratibimbake 'pi |
nāprāpya cāpya ca raviṁ pratibimbajātaṁ
yuktaṁ pratītya ca bhaved vyavahāramātram || 6.174
yadvad vyalīkam api tat svamukhopaśobhā-
saṁpādane bhavati tadvad ihāpy avaihi |
hetoḥ svasādhyagatam ity upapattihīnāt
prajñāmukhoparacanaṁ prati dṛṣṭaśakteḥ || 6.175
prāptyādiyuktyupanayo hi bhaved yadi syād
dhetuḥ svasādhyagamakaḥ khalu vastusiddhaḥ | (22)
sādhyasvarūpam api vastuta eva gamyam
etac ca nāsti tava kevalam eva khedaḥ || 6.176
nirvastukā gamayituṁ sakalāḥ padārthāḥ
śakyā yathātisukaraṁ na tathā svabhāvaḥ |
śaktaḥ sukhena khalu bodhayituṁ pareṣāṁ
lokaṁ kim aṅga lapasīha kutarkajālam || 6.177
śeṣaṁ ca dūṣaṇam avetya puropadiṣṭaṁ
prāptyādipakṣaparihārakṛte 'tra dehi |
vaitaṇḍikatvam api nāsti yathā tathoktaṁ
prāg eva śeṣam avagaccha diśānayaiva || 6.178
nairātmyam etad dvividhaṁ niruktaṁ
dharmātmabhedena jagadvimukteḥ |
tad eva bhitvā bahuśo 'pi bhūyas
tathā vineyebhya uvāca śāstā || 6.179
śūnyatāḥ ṣoḍaśākhyāya saprapañcāḥ samāsataḥ |
catasraḥ punar ākhyātā mahāyāne ca tā matāḥ || 6.180
cakṣur vai cakṣuṣā śūnyam asyaiṣā prakṛtir yataḥ |
evaṁ śrotraṁ mano jihvā ghrāṇaṁ kāyaś ca
kathyate || 6.181
akūṭasthāvināśitvam upādāyāsvabhāvatā |
yā ṣaṇṇāṁ cakṣurādīnāṁ sā matā
'dhyātmaśūnyatā || 6.182
rūpaṁ rūpeṇa vai śūnyam asyaiṣā prakṛtir yataḥ |
evaṁ śabdā rasā gandhā dharmāḥ spraṣṭavyam eva
ca || 6.183
rūpāder niḥsvabhāvatvaṁ bahirdhāśūnyatā matā |
ubhayor asvabhāvatvaṁ bahirdhādhyātmaśūnyatā || 6.184 (23)
dharmāṇāṁ niḥsvabhāvatvaṁ śūnyatety ucyate
budhaiḥ |
sā cāpi śūnyatā śūnyā śūnyatārūpato matā || 6.185
śūnyatā śūnyatākhyā yā śūnyatāśūnyatā matā |
śūnyatā bhāvabuddhīnām uktā grāhanivṛttaye || 6.186
sattvabhājanalokasya niḥśeṣavyāpakatvataḥ |
apramāṇopamānena paryantābhāvato diśām || 6.187
mahattvaṁ digbhir evāsāṁ daśānām api śūnyatā |
yā mahāśūnyatā soktā mahāgrāhanivṛttaye || 6.188
paramārtho hi nirvāṇaṁ param etat prayojanam |
tasya yā śūnyatā tena sā paramārthaśūnyatā || 6.189
nirvāṇe bhāvabuddhīnāṁ bhāvagrāhanivṛttaye |
deśitā paramārthajñaiḥ śūnyatā pāramārthikā || 6.190
dhātutrayaṁ niruktaṁ vai saṁskṛtaṁ
pratyayodayāt |
tasya yā śūnyatā tena soktā saṁskṛtaśūnyatā || 6.191
asaṁskṛtaṁ na yasyaitā utpādasthityanityatāḥ |
tena yā śūnyatā tasya soktā 'saṁskṛtaśunyatā || 6.192
anto na vidyate yasya tad atyantaṁ nirucyate |
tasya tenaiva śūnyatvaṁ kathyate
'tyantaśūnyatā || 6.193
ādir avaram anto 'graṁ tadabhāvena kathyate |
saṁsāro 'navarāgro hi gatyāgativiyogataḥ || 6.194
svapnābhasya bhavasyāsya yā tenaiva viyuktatā |
śūnyatānavarāgreti saiṣā śāstre nirucyate || 6.195
avakāro 'vakiraṇaṁ choraṇaṁ hi nirucyate |
na tyāgo 'navakāras tu choraṇaṁ yan na
kasyacit || 6.196
tenaivānavakāreṇa yā tasyaiva hi śūnyatā |
śūnyatānavakārākhyā tasmād eṣā nirucyate || 6.197
śikṣaiḥ pratyekabuddhaiś ca bodhisatvais
tathāgataiḥ |
svabhāvaḥ saṁskṛtādīnāṁ yato naiva kṛtas tataḥ || 6.198
svabhāvaḥ saṁskṛtādīnāṁ prakṛtitvena kathyate |
tayaiva śūnyatā tasyā yā sā prakṛtiśūnyatā || 6.199 (24)
dhātavo 'ṣṭādaśa sparśāḥ ṣaṭ tajjā vedanāś ca ṣaṭ |
rūpiṇo 'rūpiṇo dharmāḥ saṁskṛtāsaṁskṛtās tathā | 6.200
śūnyatā sarvadharmāṇāṁ yā teṣāṁ tair viyuktatā |
rūpaṇāder abhāvo yaḥ sā svalakṣaṇaśūnyatā || 6.201
rūpaṇālakṣaṇaṁ rūpaṁ vedanānubhavātmikā |
nimittodgrahaṇaṁ saṁjñā saṁskārās tv abhisaṁskṛtiḥ || 6.202
viṣayaṁ prati vijñaptir vijñānasya svalakṣaṇam |
duḥkhasvalakṣaṇāḥ skandhā dhātvātmāśīviṣaṁ
matam || 6.203
āyadvāratayoktāni buddhair āyatanāni ca |
yaḥ pratītyasamutpādaḥ sa sāmagrīsvalakṣaṇaḥ || 6.204
dānapāramitā tyāgaḥ śīlaṁ cādāhalakṣaṇam |
akopalakṣaṇā kṣāntiḥ vīryasya tv anavadyatā || 6.205
saṁgrahalakṣaṇaṁ dhyānaṁ prajñā cāsaṅgalakṣaṇā |
ṣaṇṇāṁ pāramitānāṁ vai lakṣaṇaṁ kathitaṁ tv
idam || 6.206
dhyānāni cāpramāṇāni ye cārūpyāś tathā pare |
akopalakṣaṇā eta uktāḥ samyakprajānatā || 6.207
saptatriṁśad bodhipakṣyā nairyāṇikasvalakṣaṇāḥ |
śūnyatāyā viviktatvaṁ lakṣaṇaṁ nopalambhanāt || 6.208
śāntatā tv animittasya duḥkhāmohas tu lakṣaṇam |
tṛtīyasya vimokṣāṇāṁ lakṣaṇaṁ tu vimocanam || 6.209
suviniścitarūpāṇi balāni kathitāni ca |
supratiṣṭhitarūpāṇi vaiśāradyāni tāyinaḥ || 6.210
pratibhānādyanācchedalakṣaṇāḥ pratisaṁvidaḥ |
jagaddhitopasaṁhāro mahāmaitrī nirucyate || 6.211
mahākṛpā paritrāṇaṁ duḥkhināṁ muditā khalu |
prāmodyalakṣaṇopekṣā jñeyāsaṁkīrṇalakṣaṇā || 6.212
buddhasyāveṇikā dharmā daśa cāṣṭau ca ye matāḥ |
tair ahāryo yataḥ śāstā tato 'hāryasvalakṣaṇāḥ || 6.213 (25)
sarvākārajñatājñānaṁ mataṁ pratyakṣalakṣaṇam |
anyat prādeśikatvena na pratyakṣam itīṣyate || 6.214
yal lakṣaṇaṁ saṁskṛtānāṁ yac cāsaṁskṛtalakṣaṇam |
tasya tenaiva śūnyatvaṁ sā svalakṣaṇaśūnyatā || 6.215
asthito vartamāno 'yam atītānāgataṁ na sat |
yatraite nopalabhyante 'nupalambhaḥ sa ucyate || 6.216
yā tasyānupalambhasya tatsvarūpaviyuktatā |
sākūṭasthāvināśenānupalambhākhyaśūnyatā || 6.217
nāsti sāṁyogikaṁ rūpaṁ bhāvānāṁ pratyayodayāt |
saṁyogasya tu tenaiva śūnyatābhāvaśūnyatā || 6.218
ucyante bhāvaśabdenapañcaskandhāḥ samāsataḥ |
tair eva śūnyatā teṣāṁ yā soktā bhāvaśūnyatā || 6.219
abhāvo 'saṁskṛtā dharmā nirdiśyante samāsataḥ |
tenābhāvena śūnyatvaṁ tasyaivābhāvaśūnyatā || 6.220
prakṛter niḥsvabhāvatvaṁ svabhāvākhyā tu
śūnyatā |
prakṛtir na kṛtety evaṁ svabhāva iti kathyate 6.221
utpāde 'pi hi buddhānām anutpāde 'pi bhāvataḥ |
śūnyatā sarvabhāvānāṁ paro bhāvaḥ prakīrtitaḥ || 6.222
bhūtakoṭis tathātvaṁ ca sā parabhāvaśūnyatā |
prajñāpāramitānītāv ity etāḥ saṁprakīrtitāḥ || 6.223
iti matikiraṇasphuṭāvabhāsaḥ
svakaragatāmalakaṁ yathaiva buddhvā |
tribhavam idam aśeṣam ādyajātaṁ
vyavahṛtisatyavaśān nirodham eti || 6.224
janayati karuṇāṁ jagaty anāthe
bhavati nirodhagatāśayaḥ sadaiṣaḥ |
jayati ca sakalān dhiyāta ūrdhvaṁ
sugatavacaḥ prabhavāt sa madhyabuddhān || 6.225 (26)
jinaguṇajaladheḥ paraṁ sa pāraṁ
vrajati puraskṛta eṣa janmihaṁsaiḥ |
śubhapavanabalena rājahaṁsaḥ
pṛthusitasaṁvṛtitattvajātapakṣaḥ || 6.226
