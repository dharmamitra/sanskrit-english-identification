Padmagupta (alias Parimala):
Navasāhasāṅkacarita ************************************************
prathamaḥ sargaḥ
avyāt sa vo yasya nisargavakraḥ spṛśaty adhijyasmaracāpalīlām /
jaṭāpinaddhoragarājaratna- marīcilīḍhobhayakoṭir induḥ // PNc_1.1 //
jaṭāhiratnadyutipāṭalo 'vyāt sa vaḥ śaśī śaṅkaramauliratnam /
śrutāv aśokāṅkurakautukena yaṃ kartum icchaty acalendrakanyā // PNc_1.2 //
kumbhasthalī rakṣatu vo vikīrṇa- sindūrareṇur dviradānanasya /
praśāntaye vighnatamaśchaṭānāṃ niṣṭhyūtabālātapapallaveva // PNc_1.3 //
cakṣus tad unmeṣi sadā mukhe vaḥ sārasvataṃ śāśvatam āvir astu /
paśyanti yenāvahitāḥ kavīndrās triviṣṭapābhyantaravarti vastu // PNc_1.4 //
prācīnakavivarṇanam
tattvaspṛśas te kavayaḥ purāṇāḥ śrībhartṛmeṇṭhapramukhā jayanti /
nistṛṃśadhārāsadṛśena yeṣāṃ vaidarbhamārgeṇa giraḥ pravṛttāḥ // PNc_1.5 //
pūrṇendubimbād api sundarāṇi teṣām adūre purato yaśāṃsi /
ye bhartṛmeṇṭhādikavīndrasūkti- vyaktopadiṣṭena pathā prayānti // PNc_1.6 //
sarasvatīkalpalataikakandaṃ vandāmahe vākpatirājadevam /
yasya prasādād vayam apy ananya- kavīndracīrṇe pathi sañcarāmaḥ // PNc_1.7 //
divaṃ yiyāsur mama vāci mudrām adatta yāṃ vākpatirājadevaḥ /
tasyānujanmā kavibāndhavasya bhinatti tāṃ saṃprati sindhurājaḥ // PNc_1.8 //
kaveḥ śālīnatādi
naite kavīndrāḥ kati kāvyabandhe tad eṣa rājñā kim ahaṃ niyuktaḥ /
kiṃ vālukāparvatake dhareyam āropyate satsu kulācaleṣu // PNc_1.9 //
aho mahatsāhasam etad eva yad varṇaṇīyo navasāhasāṅkaḥ /
dūre paricchedakathā hi satyam etadguṇānām udadher apāṃ ca // PNc_1.10 //
bhaktyāthavāsyaiva mama prabandhe sūkṣmo 'yam unmīlati śaktileśaḥ /
ullaṅghito yat kapinā payodhiḥ sevānubhavaḥ sa raghūdvahasya // PNc_1.11 //
samatsare cetasi durjanānāṃ na jātucit sūktiguṇo guṇāya /
nisargakṛṣṇendravadhūkapole nirarthakaḥ kuṅkumapattrabhaṅgaḥ // PNc_1.12 //
kim anyad asyāś caritair nṛpasya muktāvadātaiḥ kṛtamaṇḍanāyāḥ /
madīyasūkter mukulībhavantu svabhāvaśuddhāni satāṃ manāṃsi // PNc_1.13 //
namo 'stu sāhityarasāya tasmai niṣiktam antaḥ pṛṣatāpi yasya /
suvarṇatāṃ vaktram upaiti sadhor durvarṇatāṃ yāti ca durjanasya // PNc_1.14 //
śrīsāhasāṅkojjvalakīrtigarbhā mamāthavā kaṃ na haranti vācaḥ /
kasyātra lobhāya na śuktayas tā muktā hi yāsām udare sphuranti // PNc_1.15 //
pratijñā
etāny avantīśvarapārijāta- jātāni tārāpatipāṇḍurāṇi /
sampraty ahaṃ paśyata/
digvadhūnāṃ yaśaḥprasūnāny avataṃsayāmi // PNc_1.16 //
atha ujjayinīvarṇanam
asti kṣitaūjjayinīti nāmnā purī vihāyasy amarāvatīva /
babandha yasyāṃ padam indrakalpaḥ śrīvikramāditya iti kṣitīśaḥ // PNc_1.17 //
āmañjuguñjatkalahaṃsapaṅkti- vikasvarāmbhojarajaḥpiśaṅgā /
ābhāti yasyāḥ parikhā nitambe saśabdajambūnadamekhaleva // PNc_1.18 //
prākāravapracchalataḥ śarīram āvartya līlāśayanaṃ murāreḥ /
yatrāntarasthāyinidhānarakṣāṃ vidhātum unmagna ivoragendraḥ // PNc_1.19 //
pade pade sāndrasudhojjvalāni gṛhāṇi yā nākasadāṃ bibharti /
abhyudgatānīva phaṇīndralokam āpūrya tadbhūmibhṛtāṃ yaśāṃsi // PNc_1.20 //
himacchaṭāhāribhir aṃśujālaiḥ prālambimuktāphalajālakāni /
vilāsinīvibhramamandirāṇi yasyāṃ hasantīva parasparasya // PNc_1.21 //
gṛhāṇi yasyāṃ savarāṅganāni varāṅganā rūpapuraskṛtāṅgyaḥ /
rūpaṃ samunmīlitasadvilāsam astraṃ vilāsāḥ kusumāyudhasya // PNc_1.22 //
CF. Kāvyaprakāśa 10.131a
yatrānanair eṇādṛśām abhikhyāṃ sitāśmavātāyanapaṅktir eti /
ambhoruhair ujjvalahemakḷptair ākāśagaṅgājalaveṇikeva // PNc_1.23 //
vidhūyamānāḥ pavanena yasyāṃ nīlāśmaveśmāruṇavaijayantyaḥ /
bhinnāñjanaśyāmaghanodgatānāṃ taḍillatānāṃ dyutim āvahanti // PNc_1.24 //
udeti kāntāmaṇimekhalānāṃ gṛhe gṛhe yatra muhur ninādaḥ /
āyāti yo 'naṅgajayadvipasya madāvatārotsavaḍiṇḍimatvam // PNc_1.25 //
mukhendubhiḥ pauravilāsinīnāṃ kapolakāntyā kṛtasaṃvibhāgaḥ /
na yāti kārśyaṃ bahule 'pi yatra vātāyanāsannataraḥ śaśāṅkaḥ // PNc_1.26 //
na pakṣapātena vadāmi satyam uṣassu yasyāṃ bhavanāṅganebhyaḥ /
sammarjanībhiḥ parataḥ kriyante visūtritaikāvalimauktikāni // PNc_1.27 //
yasyām asaṅkṣiptadṛśāṃ stanāṅke kastūrikāpattralatā cakāsti /
śarāsanābhyāsavidhau samāpte mukteva godhā makaradhvajena // PNc_1.28 //
vilāsinīsadmalasatpatākā- paṭāñcale kāñcanakiṅkiṇīnām /
nirantarair yā raṇitair ajasram ājñām ivodghoṣayati smarasya // PNc_1.29 //
pratikṣaṇaṃ yā galitāṃśukānām anaṅgalīlākalahotsaveṣu /
analpakṛṣṇāgurudhūmabhaṅgyā vāmabhruvām arpayatīva vāsaḥ // PNc_1.30 //
yatrāṣṭamīcandram upeyivāṃsam ālambya saudheṣv asamagrakāntim /
keśāhṛtaiḥ ketakagarbhabarhair āpūrayanty ardham arālakeśyaḥ // PNc_1.31 //
līlākaṭākṣe madirekṣaṇānāṃ sammohanāstrasphuritaṃ niveśya /
ratyā saha kṛīḍati puṣpadhanvā yasyām aśokadrumavīthikāsu // PNc_1.32 //
jāne jaganmohanakautukena vidhāya kūjāmiṣam anyapuṣṭaiḥ /
aharniśaṃ cūtavaneṣu yasyām adhīyate mānmatham astravedam // PNc_1.33 //
dikcakrasaṃcārimarīcidaṇḍa= cchalena cāmīkaratoraṇānām /
avaimi dikpālapurīr vijitya yā hemavetragrahaṇe niyuṅkte // PNc_1.34 //
ullāsiṣu svarṇagavākṣapaṅkter yā raśmidaṇḍeṣu vighūrṇamānaiḥ /
bhāty agravedisphaṭikāṃśujālair dodhūyamānojjvalacāmareva // PNc_1.35 //
yasyāṃ gṛhaprāṅganapadmarāga- raśmicchaṭāpāṭalam antarikṣam /
āliṅgitaṃ kiṃśukaśoṇabhāsā sandhyātapeneva sadā vibhāti // PNc_1.36 //
avāpya yasyāṃ gṛhadīrghikāccha- vaiḍūryasopānamayūkhasakhyam /
hārītaśaṅkāṃ kalahaṃsaśāvā vāmabhruvāṃ pratyaham arpayanti // PNc_1.37 //
nikāmam acchaiḥ pramadākapolair yatrendubimbākṛtibhiḥ kriyante /
svavaktrasaundaryavilokaneṣu vilāsino darpaṇanirvyapekṣāḥ // PNc_1.38 //
parāṅmukhīnām api ratnabhittau prasādavat tadvadanaṃ vilokya /
yasyāṃ yuvāno hariṇekṣaṇānām alīkakopaṃ sahasā vidanti // PNc_1.39 //
kurvanti yasyāṃ kusumeṣukeli- śramonmiṣatsvedalavās taruṇyaḥ /
kapolakālāgurupattravallī- kalmāṣam ambho gṛhadīrghikāsu // PNc_1.40 //
yasyāṃ samunmīlati sundarīṇāṃ sā kāpi saubhāgyaviśeṣalakṣmīḥ /
vilāsamuktāguṇavad yad āsāṃ sadā priyas tiṣṭhati kaṇṭhalagnaḥ // PNc_1.41 //
avaimi gītena hṛte kuraṅge purandhribhiḥ saudhatalasthitābhiḥ /
śyāmāsu yasyāṃ labhate tadaccha= kapolabimbānukṛtiṃ mṛgāṅkaḥ // PNc_1.42 //
durgeti sarvatra gatā prasiddhiṃ nagendrakanyeva sanīlakaṇṭhā /
yā lagnakāñcīviṣayeṇa kāntiṃ siṃhāsanenātitarāṃ bibharti // PNc_1.43 //
vṛntād apāstair marutā vikīrṇaiḥ sugandhibhis tīrataruprasūnaiḥ /
śiprāsarit kūlatamālanīlā vibhāti yasyāḥ kabarīlateva // PNc_1.44 //
dhūmena yā naikamukhogatena saṃveṣṭyamāṇā paritaś cakāsti /
madāttaratneti samatsareṇa kṛtoparodheva mahārṇaveṇa // PNc_1.45 //
vilaṅghayanti śrutivartma yasyāṃ līlāvatīnāṃ nayanotpalāni /
bibharti yasyām api vakrimāṇam eko mahākālajaṭārdhacandraḥ // PNc_1.46 //
dhvajāgralagnena vilambatā kham anekaratnāṃśukadambakena /
yasyāṃ sa caṇḍīpatimaṇḍapo 'pi bibharti māyūram ivātapattram // PNc_1.47 //
purā kila brahmakamaṇḍalor yat āpūritaṃ puṇyatamābhir adbhiḥ /
dhatte 'tra yā tat tripurāntakasya taḍāgam ādarśam ivāṅkadeśe // PNc_1.48 //
yasyām anekāmaraveśmarājir maṇidhvajāgrocchalitair mayūkhaiḥ /
likhaty amartyapramadākuceṣu vicitravarṇā iva patralekhāḥ // PNc_1.49 //
yasyāṃ visūtrojjhitamekhalāni tathā śukāvartitasītkṛtāni /
śaṃsanti saṃketam uṣassu yūnāṃ śiprātaṭodyānalatāgṛhāṇi // PNc_1.50 //
manoharaiḥ kāmijanasya yasyāṃ nīrandhraniryanmṛganābhigandhaiḥ /
sacandanaiḥ kāñcanakeliśailaiḥ kucair ivodyānabhuvo vibhānti // PNc_1.51 //
gatāsu tīraṃ timighaṭṭanena sasaṃbhramaṃ pauravilāsinīṣu /
yatrollasatphenataticchalena muktārdrahāseva vibhāti śiprā // PNc_1.52 //
saṃsargam āsādya vilāsinīnāṃ vilāsaveśmāgurudhūpadhūmaiḥ /
baddhāspadāḥ saudhaśikhāsu yasyāṃ sugandhi toyaṃ jaladā vamanti // PNc_1.53 //
satpuṣkaroddyotitaraṅgaśobhi- ny amandam ārabdhamṛdaṅgavādye /
udyānavāpīpayasīva yasyām eṇīdṛśo lāsyagṛhe ramante // PNc_1.54 //
māṇikyavātāyanakāntijāla- viluptarathyātimirotkarāsu /
śyāmāsu yasyāṃ pramadāḥ kathaṃ cit saṅketam utkampikucāḥ prayānti // PNc_1.55 //
navāmbuvāhapratibimbavatyāṃ yatroccaharmyāruṇaratnabhūmau /
vyaktiṃ labhante surasundarīṇāṃ sālaktakāḥ prāvṛṣi pādamudrāḥ // PNc_1.56 //
kṛtāvadhānātiśayena manye yā vedhasā madhyamalokaratnam /
svaśilpavijñānaparaprakarṣa- prakāśanāyātra vinirmiteva // PNc_1.57 //
atha nāyakavarṇanam
rājāsti tasyāṃ sa kulācalendra- nikuñjaviśrāntayaśastaraṅgaḥ /
bhāsvān grahāṇām iva bhūpatīnām avāptasaṃkhyo dhuri sindhurājaḥ // PNc_1.58 //
nirvyūḍhanānādbhutasāhasaṃ ca raṇe vṛtaṃ ca svayam eva lakṣmyā /
nāmnā yam eke navasāhasāṅkaṃ kumāranārāyaṇam āhur anye // PNc_1.59 //
sahelam abhyuddharatā dharitrīṃ magnāṃ dviṣadvārinidhāv agādhe /
yenātra nītā pṛthuvikrameṇa vyaktiṃ jagaty ādivarāhalīlā // PNc_1.60 //
uddāmadugdhābdhitaraṅgahāse yasyārikāntākucamaṇḍalāni /
hārāḥ patatsāñjanabāṣpapaṅka- kalaṅkabhītyeva parityajanti // PNc_1.61 //
[VAR 1.61a: hāse/lem /conj;
bhāso /ed, hāso]
sadyaḥ karasparśam avāpya citraṃ raṇe raṇe yasya kṛpāṇalekhā /
tamālanīlā śaradindupāṇḍu yaśas trilokābharaṇaṃ prasūte // PNc_1.62 //
parāṅmukhenāpi sadā parasve patyā bhuvaḥ sāgaramekhalāyāḥ /
aho yaśaḥ pūrvamahīpatīnām anāvilaṃ yena balād viluptam // PNc_1.63 //
cittaṃ prasādaś ca manasvitā ca bhujaṃ pratāpaś ca vasundharā ca /
adhyāsate yasya mukhāravindaṃ dve eva satyaṃ ca sarasvatī ca // PNc_1.64 //
yasyāpsarobhiḥ parigīyamānam ākarṇya bāhvor vijayaprapañcam /
śacīkucasparśam ivāpya dhatte romodgamādhyāsitam aṅgam indraḥ // PNc_1.65 //
prasādhitā yena ca bālya eva caturbhir utsāhavatā catasraḥ /
śrutena buddhiḥ prabhutā nayena tyāgena lakṣmīr vasudhā balena // PNc_1.66 //
raṇe raṇe muktakṛpaḥ kṛpāṇaṃ yaḥ śātadhāraṃ kṛtavān kṛtāstraḥ /
anekarājanyaghaṭākirīṭa- māṇikyaśāṇopalapaṭṭikāsu // PNc_1.67 //
bhareṇa bhūmeḥ sphuṭam ā namantyāḥ pāṃsucchaṭāḥ śeṣaphaṇāmaṇīnām /
nyamīlayan yadvijayaprayāṇe nāgāṅganānāṃ nayanotpalāni // PNc_1.68 //
anyonyasaṃśleṣaviśīrṇahāra- cyutena sevāvasare nṛpāṇām /
kīrṇāsu muktānikareṇa yasya kakṣyāsu vārapramadāḥ skhalanti // PNc_1.69 //
ākṣipya hārān nijavikramāgni- sphuliṅgaśaṅkām anusandadhanti /
yenārikāntākucamaṇḍaleṣu guñjāphalāny ābharaṇīkṛtāni // PNc_1.70 //
kṛpāṇapātair dalatām arāti- karīndrakumbhasthalamauktikānām /
dhūlicchaṭā māṃsalayanti yasya samudgatāny ājimukhe yaśāṃsi // PNc_1.71 //
indudyutiḥ kundasitān dadhānā guṇān anaṅgotsavavaijayantī /
yena dviṣāṃ dūram anāyi kaṇṭhād ekāvalī vāmavilocanā ca // PNc_1.72 //
yasmin vahaty ambudhinemim urvīm maurvīkiṇaśyāmaladīrghadoṣṇi /
vibhāvyate pauravarāṅganānām madhyaṃ paraṃ dhāma daridratāyāḥ // PNc_1.73 //
ākrāntadiṅmaṇḍalakuntalendra- sāndrāndhakārāntaritaṃ raṇe yaḥ /
svarājyam astrāruṇamaṇḍalāgro gṛhītavān dīdhitimān ivāhaḥ // PNc_1.74 //
ākampitānāṃ maruteva yasya doṣṇājibhūmāv atidakṣiṇena /
ajāyatāripramadālatānāṃ bāṣpodabindūtkarapuṣpamokṣaḥ // PNc_1.75 //
vipakṣahṛdbhaṅgakṛtā nitāntam bhrūlekhayākuñcitayollasantyā /
nākāramātreṇa parantapasya yasyānvakāri kriyayāpi cāpam // PNc_1.76 //
doścandanānokaham āpya yasya samullasatsāndrayaśaḥprasūnā /
gatātivṛddhiṃ lavalīlateva nibaddhamūlā paramāralakṣmīḥ // PNc_1.77 //
kṛtānatibhyaḥ sahasā dadāti yaḥ sāmparāyeṣv abhayaṃ ripubhyaḥ /
yaśaś ca gṛhṇāti tuṣārahāra- mṛṇālakarpūraparāgapāṇḍu // PNc_1.78 //
prakāśitāśaṃ paritaḥ prajānāṃ yasyodayaṃ dhāmanidher vadanti /
muktāñjanadhvāntaparigrahāṇi netrāṇi śatrupramadājanasya // PNc_1.79 //
yasya prayāṇe pṛtanābhareṇa pariskhalatsaptasamudramudrā /
parasparakṣodasamākulāsu dolāyate bhūḥ phaṇabhṛtphaṇāsu // PNc_1.80 //
vibhinnamānaṃ kamalekṣaṇānāṃ vyaktānubhāvaṃ bhuvanatraye 'pi /
āhur janā dīrghaguṇābhirāmaṃ yam ekacāpaṃ kusumāyudhasya // PNc_1.81 //
asaṃśayaṃ prāg asṛjad vidhātā yam ekam eva trijagadvadānyam /
kalpadrumādīn atha tais tadīya- nirmāṇaśeṣaiḥ paramāṇuleśaiḥ // PNc_1.82 //
akṛtrimatyāgasamudgatāni vipakvatālīdalapāṇḍurāṇi /
āśālatānāṃ valayeṣu bhartur yaśāṃsi yasya stabakībhavanti // PNc_1.83 //
yatra pratāporjitarājacakra- kirīṭaratnadyuticumbitāṅghrau /
yathārthatāṃ yāti yayātipāṇḍu- dilīpatulyaujasi rājaśabdaḥ // PNc_1.84 //
ucchindataḥ kṣmāsarasīṃ vigāhya dharmakriyāpaṅkajinīvanāni /
svairapracāraḥ kalikuñjarasya yenāṅkuśeneva balān niruddhaḥ // PNc_1.85 //
[VAR 1.85c: {kalikuñjarasya/
lem /
ed; hyaghakuñjarasya /
k (agha must be masc.)}]
ciraṃ vibhinnāḥ kumudendukunda- bhāsaḥ samagrā api yatra te te /
anyonyam ekatra nivāsasaukhya- kutūhaleneva guṇā ghaṭante // PNc_1.86 //
kāntyānuliptāni vilocanānām ā pāṭalānām atirodanena /
sakuṅkumānīva puno bhavanti yasyārinārīkucamaṇḍalāni // PNc_1.87 //
śriyi pratāpe yaśasi kṣamāyāṃ tyāge vilāse vinaye mahimni /
kim anyad ārohati yasya sāmyaṃ na rantidevo na pṛthur na pārthaḥ // PNc_1.88 //
sacivavarṇanam
sāmrājyabhārodvahanapragalbho yaśobhaṭākhyaḥ sacivo 'sti yasya /
svasūkticaryāsv apareṇa nāmnā ramāṅgadaṃ yaṃ kavayo vadanti // PNc_1.89 //
kularājadhānīvarṇanam
vijitya laṅkām api vartate yā yasyāś ca nāyāty alakāpi sāmyam /
jetuḥ purī sāpy aparāsti tasya dhāreti nāmnā kularājadhānī // PNc_1.90 //
[VAR 1.90d: {tasya/lem /k/b; yasya /ed}]
tasyāṃ sa sāhasajitāvanipālamauli- ratnāṃśupallavitakāñcanapādapīṭhaḥ /
devaḥ kṣamāvalayam etad udañcitaika- līlātapatrasulabhābharaṇaṃ bhunakti // PNc_1.91 //
[VAR 1.91d: {sulabha/lem /
k; lalilta /ed}]
 iti śrīmṛgāṅkaguptasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye nagarīnarendravarṇano nāma prathamaḥ sargaḥ ************************************************ 
dvitīyaḥ sargaḥ
kadā cil locanātithyam āptenālekhyaveśmani /
sa mṛgavyāvinodena paspṛśe pārthivo bhṛśam // PNc_2.1 //
[VAR 2.1: {bhṛśam/lem /k; hṛdi /ed}]
udagraturagārūḍhaḥ sa samaṃ rājasūnubhiḥ /
girer agacchad vipinam vindhyasyāvandhyaśasanaḥ // PNc_2.2 //
hāreṇāmalakasthūla- muktenāmuktakuntalaḥ /
phaṇīndrabaddhajūṭasya śriyam āpa sa dhūrjaṭeḥ // PNc_2.3 //
devaḥ sa vārabāṇena nalinīpatrabandhunā /
śyāmajīmūtasannaddhaḥ kāñcanādrir ivābabhau // PNc_2.4 //
tasyopari vibho nīlam ātapatraṃ vyarājata /
vāridher iva pītāmbhaś- śyāmalaṃ meghamaṇḍalam // PNc_2.5 //
vyādhūtimuktamarutā vyarucac cāmareṇa saḥ /
bandigṛhān niḥśvasatā yaśasevādibhūbhujām // PNc_2.6 //
[VAR 2.6a: {vyādhūti/lem /
ed (not attested); c: {gṛhāt/
lem /
ed; grahāt /em?}]
vyadhād ivodgatair dūraṃ cūḍāratnaraśmibhiḥ /
niśākarakuraṅgasya pāśam ākāśavartmani // PNc_2.7 //
tasyāṃsayor nṛsiṃhasya hārakāntisaṭābharaḥ /
uvāha kaṇṭhalagnaśrī- vilāsahasitaśriyam // PNc_2.8 //
puraḥ pade pade tasya nānāratnāṅgadatviṣaḥ /
racayanti sma sañcāri cāpaṃ prācīnabarhiṣaḥ // PNc_2.9 //
bhāti sma kaṇṭhābharaṇa- padmarāgaprabhāvṛtaḥ /
rājanyāsrasaraḥsnātaḥ sa bhārgava ivāparaḥ // PNc_2.10 //
ruruce sa purastvaṅgat- sitacchatraparamparaḥ /
velānilasamuddhūta- pheṇaḥ patir ivārṇasām // PNc_2.11 //
upāyanīkṛtonnidra- padmakiñjalkasaurabhaḥ /
tam asevata samrājaṃ vindhyadūta ivānilaḥ // PNc_2.12 //
tadaśvīyakhurotkhātaiḥ pāṃsukūṭair ajāyata /
punaḥ prasabhavardhiṣṇu- vindhyaśaṅkākulaṃ jagat // PNc_2.13 //
sahemaśṛṅkhalāḥ śvānaḥ śvetās tasyāgrato yayuḥ /
vahantaḥ sataḍiddāma- śāradāmbudharaśriyam // PNc_2.14 //
tatas turagaheṣābhiḥ pattikolāhalena ca /
ajāyanta bhayodbhrānta- śvāpadā vindhyabhūmayaḥ // PNc_2.15 //
rabhasākṛṣṭakodaṇḍaṃ karṇapūrīkṛtekṣaṇāḥ /
tam anaṅgam ivāpaśyan vanānte vanadevatāḥ // PNc_2.16 //
mayi goptari coro 'yam abalālocanaśriyaḥ /
itīva mumuce tena kṛṣṇasāre śilīmukhaḥ // PNc_2.17 //
sa citravarṇavicchitti- hāriṇor avanīpatiḥ /
śrīharṣa iva saṃghaṭṭaṃ cakre bāṇamayūrayoḥ // PNc_2.18 //
camarīṇāṃ śarotkṛttaiḥ sa vāladhibhir ujjvalam /
parito vyadhitāraṇyaṃ svayaśaḥstabakair iva // PNc_2.19 //
āhuta iva sāṭopaṃ lāṅgūlasphoṭaniḥsvanaiḥ /
abhyadhāvad abhivyāghrān āgrataḥ kautukena sa // PNc_2.20 //
vidhitsur ātmanaḥ śauryam asāmānyam ivādadhe /
sa śarān puṇḍarīkeṣu puṇḍarīkāyatekṣaṇaḥ // PNc_2.21 //
tais tasya bāhuvīryeṇa dṛṣṭena vrīḍitair iva /
tatyaje vikramaspardhā puraḥ paścāt tu jīvitam // PNc_2.22 //
kṣiter ekātapatrāyāḥ sa patir matsarād iva /
udagrapuṇḍarīkatvaṃ na sehe vindhyabhūbhṛtaḥ // PNc_2.23 //
araṇyamahiṣair dūraṃ tasmāt sāyakavarṣiṇaḥ /
apasasre vikīrṇāṃśos tamobhir iva bhāsvataḥ // PNc_2.24 //
mahāmahiṣaniṣpeṣakeliḥ pāram agād dvayoḥ /
rājñas tasyāticaṇḍasya caṇḍikācaraṇasya ca // PNc_2.25 //
śaradīva prasarpantyāṃ tasya kodaṇḍaṭāṅkṛtau /
vinidrajṛmbhitaharir vindhyodadhir ajāyata // PNc_2.26 //
aśeṣabhuvanakhyāta- vikrame 'vyaktavikramaiḥ /
darpān mumucire tasmin tiryakkesaribhir dṛśaḥ // PNc_2.27 //
sa teṣāṃ sahajodagra- śauryasañcāravīthiṣu /
mattebhamauktikottaṃsān na sehe nakhaśuktiṣu // PNc_2.28 //
yūthe mahāvarāhāṇāṃ gate tadbāṇagocaram /
cirāt palvalamustānāṃ santānaḥ svastimān abhūt // PNc_2.29 //
samadakroḍadaṃṣṭrābhiḥ kṛttābhiḥ kautukena sa /
sthalīr vyadhita vindhyasya vikīrṇendukalā iva // PNc_2.30 //
asairibham asāraṅgam avārāham akesari /
kṣaṇād vanam aśārdūlam āttacāpaś cakāra sa // PNc_2.31 //
alaṃ prahṛtya bhūpāla sattveṣv anaparādhiṣu /
itīva saḥ khagārāvair nyaṣedhi vanarājibhiḥ // PNc_2.32 //
asevanta samīrās tam anastamṛgayāśramam /
surataśrāntaśabarī- kabarīmālyacumbinaḥ // PNc_2.33 //
sacivavarṇanam
athendracāpalalitaṃ sañcarantam itas tataḥ /
amandamṛgayāsaṅgaḥ saḥ kuraṅgam alokata // PNc_2.34 //
so 'pi taṃ valitagrīvaḥ kṣaṇaṃ sthitvā dadarśa ca /
nirantaralatāpuñjaṃ vindhyakuñjaṃ viveśa ca // PNc_2.35 //
tatas turagam utsṛjya visṛjyānuplavān api /
tam anviyāya sāraṅgaṃ sāraṅgāyatalocanaḥ // PNc_2.36 //
devo ramāṅgadenātha saḥ śriyevānvagamyata /
chāyā nivartate jātu na tu tasyaiṣa bhūpateḥ // PNc_2.37 //
mṛgānusārī vicarann āttacāpo vane vane /
līlāṃ kirātaveṣasya saḥ prapede pinākinaḥ // PNc_2.38 //
dūrād eva sa tenātha śaravyatvam anīyata /
svanāmadheyasya cihnasya hemapuṅkhasya patriṇaḥ // PNc_2.39 //
śilābhedakṣamenāpi kim api ślathamuṣṭinā /
abhūd viddhaḥ saḥ sāraṅgas tena tvaci ca marmaṇi // PNc_2.40 //
[VAR 2.40a: {śilābheda/
lem /
ed; sirābheda /em?}]
saḥ śarāpātabhītena manaso 'py atiraṃhasā /
atidūraṃ kuraṅgeṇa ninye rāma ivāparaḥ // PNc_2.41 //
tena vindhyāṭavīmadhye dhāvan nīrandhravīrudhi /
utpatann utpatann eva sa kevalam alakṣyata // PNc_2.42 //
dṛśā vanasthalīḥ kurvan vikīrṇendīvarā iva /
javād dūram atikrāntaṃ taṃ kṣitīśas tadaikṣata // PNc_2.43 //
tatas tirohite tasminn asamāptakutūhalaḥ /
svabāṇa iva sa prāpa pṛthivīṃ durvilakṣatām // PNc_2.44 //
daśanajyotsnayā kurvan latāḥ stabakitā iva /
iti pārśvagataṃ smitvā sa jagāda ramāṅgadam // PNc_2.45 //
[VAR 2.45a: {jyotsnayā/
lem /
em; jotsnayā /ed}]
ramāṅgadāya mṛgavarṇanam
ayaṃ tulitapaulomī- kāntakāmukavigrahaḥ /
mṛgo dṛggocaraṃ kaccit- gatas tava ramāṅgada/ // PNc_2.46 //
tadvadhūsvakaranyasta- citrapatralatāṅkitaḥ /
asau vihārahariṇaḥ kiṃ syād analasāratheḥ // PNc_2.47 //
api dṛṣṭā tvayaitasya kaṇṭhe kanakaśṛṅkhalā? /
churitasyendracāpena meghasyeva taḍillatā // PNc_2.48 //
mṛgajātir apūrveyaṃ sarvathā vasudhātale /
sambhavaty amarādrau vā bhuvane vā phaṇābhṛtām // PNc_2.49 //
asyākhaṇḍalakodaṇḍa- kānti carmātipāvanam /
gajapṛṣṭhe nidhāsyāmi mahāsamaraparvasu // PNc_2.50 //
yan nimajjati maccetaḥ kutūhalarasormiṣu /
mārgam anveṣṭum etasya tad ehi prayatāvahe // PNc_2.51 //
ity uktvā virate tasmin paramāramahībhṛti /
ūce ramāṅgadenaivam avāpyāvasaraṃ vacaḥ // PNc_2.52 //
ramāṅgadakṛto mṛgānusaraṇaniṣedhaḥ
krudhevādhijyacāpena varṇasaṅkaradarśinā /
tvayaiṣa citrasāraṅgo deva dūram anudruta // PNc_2.53 s //
aśūnyāḥ suragandharva- siddhavidyādharoragaiḥ /
imā navanavāścarya- nidhayo vindhyabhūmayaḥ // PNc_2.54 //
viramātyādaraḥ ko 'yaṃ kuraṅgānveṣaṇe tava /
na dhāvanty arthariktāsu kriyāsu tvādṛśāṃ dhiyaḥ // PNc_2.55 //
mṛgayāsaktacittasya tavātra vicariṣyataḥ /
pathi locanayor eṣa puno 'py āpatiṣyati // PNc_2.56 //
śaraḥ saṃhriyatām eṣa dhanur apy avatāryatām /
śeṣā ca svastimaty astu deva śvāpadasantatiḥ // PNc_2.57 //
daśā dinasya tīvreyaṃ yad ayaṃ bhagavān raviḥ /
kṛṣṇasyorasi puṣṇāti nabhasaḥ kaustubhaśriyam // PNc_2.58 //
nihateṣu tvayā deva sattveṣu vyathitā iva /
etā vahanti santāpam atīvāraṇyabhūmayaḥ // PNc_2.59 //
amībhir bālavānīra- viṭapeṣv agataklamaiḥ /
kapiñjalair itaḥ paśya sahasaiva nilīyate // PNc_2.60 //
arkāṃśuglapitair ebhir ito 'py ālikhitair iva /
rājajambūnikuñjeṣu paśya puṃskokilaiḥ sthitam // PNc_2.61 //
āhlādahetuḥ snigdheyam ito vanyena dantinā /
paśya nīpataroś chāyā savaśena niṣevyate // PNc_2.62 //
navāmbudharanīlo 'yaṃ dāvadhūmalatodgamaḥ /
nīlakaṇṭhair itas tarṣāt sotkaṇṭhair avalokyate // PNc_2.63 //
anayā vidrumastamba- bhaṅgapiṅgalayā dṛśā /
itaḥ palvalapaṅkānto vyaktim abhyeti sairibhaḥ // PNc_2.64 //
[VAR 2.64c: {paṅka/lem /em;paṅkta /ed}]
kaṭhorātapataptasya rājahaṃsasya samprati /
narendra nalinīpatram ātapatrībhavaty adaḥ // PNc_2.65 //
mukham aśvarajachanna- kapolaphalakadyuti /
deva danturayanty ete tavāpi svedabindavaḥ // PNc_2.66 //
tad atra kusumasmere niḥsvanatsamadālini /
vinīyatāṃ latākuñje tvayaiṣa mṛgayāśramaḥ // PNc_2.67 //
api svacchajalā deva kalahaṃsāṅkasaikatā /
varāhotkhātamṛtsneyaṃ puraḥ puṣkariṇī tava // PNc_2.68 //
tvām ivārkakaraklāntam ākārayitum etayā /
ayam ādhūtakahlāra- kalikaḥ preṣito 'nilaḥ // PNc_2.69 //
latāpuṣpotkaraiḥ kīrṇo mārgo 'yam avagāhyatām /
ito vanyebhamuktābhir imāḥ śarkarilā bhuvaḥ // PNc_2.70 //
ity ukte masṛṇaṃ tena nṛpasya padam ādadhe /
smitaṃ sarasvatīratna- paryaṅke dantavāsasi // PNc_2.71 //
yaśobhaṭopadiṣṭena gatvā kiñcid ivādhvanā /
prāpa puṣkariṇītīram avantitilako 'tha saḥ // PNc_2.72 //
karād anucaras tasya sāndrasvedajalāṅguleḥ /
madhur manobhavasyeva saśaraṃ cāpam ādade // PNc_2.73 //
atha snānādivarṇanam
tataḥ snānecchayā spṛṣṭo visṛṣṭaśyāmakañcukaḥ /
sa reje meghanirmuktaḥ paryāpta iva candramaḥ // PNc_2.74 //
pramṛṣtamṛgayāreṇu tanmukhaṃ pārśvavartinā /
ruruce mārutākṣipta- parāgam iva paṅkajam // PNc_2.75 //
nisargalalitā tasya vimuktālaṅkṛtis tanuḥ /
lateva pārijātasya paryastastabakābhavat // PNc_2.76 //
svedanunnāṅgavarṇasya sarasīm avagāhataḥ /
vanyasyevābhavat tasya śrīḥ paryantavisarpiṇī // PNc_2.77 //
[Only in K; ed. reads:
svedabhinnāṅgarāgaḥ sa sarasīṃ tām agāhata /
madasiktataṭāghātadhūlir vanya iva dvipaḥ}]
sa tasyāṃ dūravikṣipta- vihagaśreṇimekhalaḥ /
vijahāra yathākāmaṃ vilāsakusumāyudhaḥ // PNc_2.78 //
uvāha visphurannāla- kaṇṭakacchadmanāpi sā /
tadaṅgayaṣṭisparśena romañcam iva padminī // PNc_2.79 //
tatas taraṅganirdhautam adhyāsya sa śilātalam /
yaśaḥsnapitadiksīmā devaḥ sasnau yathāvidhi // PNc_2.80 //
tasyāviralamattāli- niḥsvanacchadmanā vane /
agīyateva devasya latābhiḥ snānakautukam // PNc_2.81 //
[VAR 2.81d: {kautukam/lem /
k; maṅgalam /ed}]
so dūrodastaparyasta- sapuṣpasalilāñjaliḥ /
jagattamo'pahaṃ jyotis trayīmayam upasthitaḥ // PNc_2.82 //
tam ānarca sa rājendur maulau yasyendulekhayā /
kriyate svardhunībāla- mṛṇālaśakalabhramaḥ // PNc_2.83 //
dhanyā hi tā vanalatā yatphalāny ajahāra sa /
kāryataḥ sadṛśī tāsāṃ samudraraśanā mahī // PNc_2.84 //
nipīya nikhilavyakta- rājacihnena pāṇinā /
upāspṛśat sa cāmbhoja- kiñjalkakapiśaṃ payaḥ // PNc_2.85 //
nīlātapatramitreṇa patreṇāmbujinībhuvā /
nivāritoṣṇaḥ saśrīkaṃ latākuñjaṃ jagāma sa // PNc_2.86 //
saparāge viśaśrāma kusumaprastare ca sa /
lakṣmīkucāṅgarāgeṇa bhinne śeṣa ivācyutaḥ // PNc_2.87 //
ramāṅgado 'pi nirvartya tvarayā kiṃ cid āhnikam /
avāptasevāvasaraḥ paryupāsta viśāmpatim // PNc_2.88 //
so bhṛṅgadhvaninā supto vipañcīnādabandhunā /
tamālapallavais tena kiṃ cit kiṃ cid avījyata // PNc_2.89 //
nidrāgṛhītanirmukta- locano 'tha jahāra sa /
ghanachāyāvṛtavyakta- bhāsvato nabhasaḥ śriyam // PNc_2.90 //
pīnāṃsataṭasaṃśliṣṭa- puṣpakesaraśobhinā /
uṣaḥsākalpakeneva śayanīyam amucyate // PNc_2.91 //
punar mṛgayāvihāraḥ
cakāra ca padaṃ citraḥ sa mṛgas tasya cetasi /
lagnaṃ hi kim api kvāpi kṛcchrād ākṛṣyate manaḥ // PNc_2.92 //
prasādahṛdyālaṅkārais tena mūrtir abhūṣyata /
atyujjvalaiḥ kavīndreṇa kālidāsena vāg iva // PNc_2.93 //
jagāhe sa mahāraṇyam aṃsāsaktadhanurlataḥ /
upoḍhaśaśabhṛllekhaḥ sāyam abdhim ivāryamā // PNc_2.94 //
tasmin kusumakirmīra- tale ca vicacāra sa /
sphurannakṣatraśabale nabhasīva niśākaraḥ // PNc_2.95 //
mṛgānugamanirbandho na jagāmāsya mandatām /
maithilīramaṇasyeva vipine pṛthivīpateḥ // PNc_2.96 //
niśātikramaṇam
tataḥ papāta jaladhau virocanaphaṇāmaṇiḥ /
dināher nīyamānasya balātkāragarutmatā // PNc_2.97 //
śanaiḥ śanair atha vyomni mṛgāṅkaḥ padam ādadhe /
saśaṅka iva bhūpālān mṛgayāsaktacetasaḥ // PNc_2.98 //
ramāṅgadāstṛtasnigdha- pallavaprastare tataḥ /
vane rājendunā ninye tenendutilakā niśā // PNc_2.99 //
atha mukharakhagāpanītanidraḥ kvacid api padmasarasy upāsya sandhyām /
puno 'pi tam avekṣituṃ niśānte nṛpatir iyeṣṭa mṛgaṃ mṛgendrakalpaḥ // PNc_2.100 //
[VAR 2.100c: {niśānte/lem /
k; vanānte /ed}]
pañcaikena smara iva śarān pāṇinā hemapuṅkhān anyenorvīvijayi ca dhanuḥ sāhasāṅkaṃ dadhānaḥ /
devaḥ sa atha vyavaharad ariṣu nyastapādaḥ pikālī- nīḍanyañcanniculanicayaśyāmalāsu sthalīṣu // PNc_2.101 //
 iti śrīmṛgāṅkaguptasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye citramṛgāvalokano nāma dvitīyaḥ sargaḥ ************************************************ 
tritīyaḥ sargaḥ
atha bahu carato 'sya cāpapāṇeś cakitavalanmṛgayūthavīkṣitasya /
vanabhuvi sulabhaḥ pariśramo 'bhūn na tu hariṇaḥ sa hṛtendracāpaśobhaḥ // PNc_3.1 //
dhanuṣi tanubharaṃ nidhāya kiṃcit taruṇatamālavane vinītakhedaḥ /
mṛgarudhirakalaṅkitena devaḥ samaviṣameṇa pathā puraḥ pratasthe // PNc_3.2 //
[VAR 3.2c: {kalaṅkitena/
lem / k/
b; lavāṅkitena /ed}]
vindhyakandarapraveśaḥ
atha sa caṭulaṣaṭpadopagītaṃ vanagajadānasugandhigandhavāham /
parisaram abhinṛttanīlakaṇṭhaṃ nyaviśata vindhyanagendrakandarasya // PNc_3.3 //
caṭulakṛtakacagrahaḥ sa gacchan vanalatayā parihāsalolayeva /
narapatir avaśaḥ kṛtaḥ sa kāmaṃ viyati mukhendum udañcayāṃ cakāra // PNc_3.4 //
[VAR 3.4a: {caṭula/lem /
ed; catura /ed}]
namad avanipatiḥ patiḥ prajānām ayi/
capale nu vikṛṣyate kaceṣu /
virama muhur itīva manyuguñjad- dhvanibhir asāv alibhir latābhyadhāyi // PNc_3.5 //
[VAR 3.5c: {manyu/lem /conj; mañju / ed}/
var{guñjad/
lem /k; mukta /ed}]
katicidalinipītadhūpagandhān anativilambiparārdhyamauliratnān /
tvaritam atha ramāṅgado 'sya keśān vipinalatāviṭapāntarāc cakarṣa // PNc_3.6 //
haṃsadarśanam
nṛpatir atha tadonmukhaś carantaṃ jhaṭiti sitacchadam ambare dadarśa /
dadhatam adhigatāṃ kuto 'pi cañcvā bisalatikām iva tārahāralekhām // PNc_3.7 //
vikasitakumudacchadāvadāte tatanibhṛte patatāṃ tatī dadhānam /
viracayitum upāyanaṃ nṛpendor navaghaṭite iva dantapatralekhe // PNc_3.8 //
citam atanu visarpatā samantāt kiraṇalatānikareṇa hārayaṣṭeḥ /
sitamaṇimayasūcinirmitasya sthitam iva jaṅgamapañjarasya madhye // PNc_3.9 //
taralamaṇirucāvṛtaṃ prakṛtyā vidalitavidrumakandakāñcituṇḍam /
praṇayanihitapādayāvakāṅkaṃ kamalavanasthitilolayeva lakṣmyā // PNc_3.10 //
caraṇayugatale vibhātakāla- sphuṭitajapākusumābhitāmrabhāsi /
svayam iva nalinīvanaprasūteḥ paricayataḥ kṛtakāntisaṃvibhāgam // PNc_3.11 //
pratipadam atidīrghahārabhārāt avanamadunnamayantam uttamāṅgam /
śirasi nipatato nikāmam uṣṇān ahimarucaḥ kiraṇān ivotkṣipantam // PNc_3.12 //
vivṛtamukhadhṛtasya niṣpatadbhis taralamaṇer aruṇasya kāntileśaiḥ /
aviratam aravindavṛndapītān madhupṛṣatān iva bhūyasodvamantam // PNc_3.13 //
parikhacitam ayatnapūritāśair aviralamauktikadāmaraśmijālaiḥ /
yaśa iva parabhūtabhṛtāṃ niruddhya prasabham upāhṛtam ātmano yaśobhiḥ // PNc_3.14 //
abhinavabisaśaṅkayāpahṛtya sphaṭikamayīm asamakṣam akṣamālām /
vihagam iva vimānahaṃsapaṅkter vighaṭitam ekataraṃ caturmukhasya // PNc_3.15 //
cyutam iva sitacāmaraṃ maghoneḥ śramajaḍavāravilāsinīkarāgrāt /
apahṛtam iva lolapatrajālaṃ surasaritaḥ pavanena puṇḍarīkam // PNc_3.16 //
harahasitasitaṃ divāpi kānti- stabakam ivāpatitam sudhākarasya /
api patitam ivāntarikṣapīlor maghavadibhasya vilāsakarṇaśaṅkham // PNc_3.17 //
[SYNTAX: kulakam]
sa ca pariṇatalodhradhūliśuklas taralam avantipateś cakāra cetaḥ /
kisalayam iva bālacandanasya stimitagatir malayācalendravātaḥ // PNc_3.18 //
nāyakavarṇanam
avadad atha vibuddhapuṇḍarīka- pratimam upāntacare nidhāya cakṣuḥ /
daśanamaṇimayūkhabhinnavarṇāṃ girim iti mālavarājapūrṇacandraḥ // PNc_3.19 //
surabhikusumacumbināvanamrām alipaṭalena latām imāṃ vinā me /
khagam amum upadarśayet ka evaṃ gaganaramāpatipāñcajanyam anyaḥ // PNc_3.20 //
smaravarakarihastaśīkarāṇām vidadhati rucayo navahāramauktikānām /
vidadhati rucayo 'sya canncukoṭau kavalitabālamṛṇālasūtralīlām // PNc_3.21 //
ayi/ kathaya sitacchadaḥ kva cāyaṃ vananalinīpulināntabaddhavāsaḥ /
avanipatikalatrakaṇṭhayogyaḥ kva ca śaśibandhur anargha eṣa hāraḥ // PNc_3.22 //
vanabhuvipatitaḥ kuto 'yam asyāṃ katham ayam asya mukhātithitvam āptaḥ? /
guruvibhavapadasya kasya vā syād ayam iti me na paricchinatti cetaḥ // PNc_3.23 //
ayam ucitataraḥ phaṇistriyo vā kucakalaśāntaramartyayoṣito vā ? /
niyatam udadhim udram īdṛśāni kṣititalam ābharaṇāni na spṛśanti // PNc_3.24 //
kim aparam anugamya eṣa haṃsaḥ śramajaḍapakṣatirāvayor vanānte /
ayi/ yad ayam avāmanasya bhūmir mukhadhṛtahāralataḥ kutūhalasy // PNc_3.25 a //
ramāṅgadavākyam
iti viratavacasy udīrya tasmin kṛtini nṛpe paramāravaṃśaketau /
sphuradadharavikīrṇadantakānti- prasaram idaṃ jagade ramāṅgadena // PNc_3.26 //
jaḍarucir api rocate na kasmai katham api dīrghaguṇena labdhasaṅgaḥ /
naravara yad anena hāradāmnā tava patagaḥ spṛhaṇīya eṣa jātaḥ // PNc_3.27 //
upavana iva sambhavaḥ kadācin nṛpa ghaṭate vipine 'pi hārayaṣṭeḥ /
yad asurasuranāgarājakanyā iha viharanti nagendrakandareṣu // PNc_3.28 //
śakunir ayam ito digantalagnair anupamamauktikanirgatair mayūkhaiḥ /
tava viracayatīva sūtrapātaṃ sukṛtanidhāna/
bhaviṣyataḥ śubhasya // PNc_3.29 //
drutam ayam anugamyatām idānīm anugamanena yato 'sya hāralābhaḥ /
phalam adhikam ato 'pi naḥ kadācit kim api bhaved ayam asya hetuḥ // PNc_3.30 //
taruviṭapalatāntareṇa gacchan bhuvam abhajan bahumuktameghavartmā /
ayam atiguruhārabhārajātāṃ śramajaḍatāmalam ātmano vyanakti // PNc_3.31 //
nayanapatham ayaṃ yathā tavārāt tvam api tathāsya sitacchadasya yātaḥ /
avanitalamṛgāṅka/
yad vanāntaś cakitam ivāyam itas tataḥ prayāti // PNc_3.32 //
niculavanam atītya vartate 'yam purata imām ayam abjinīm upetaḥ /
navajaladharaśaṅkayeva śaṅke taruṇatamālavanādito nivṛttaḥ // PNc_3.33 //
kisalayakalitāñjaliṃ tvarāvān ayam upasarpati nīlasinduvāram /
kṣaṇam ayam iha bālacūtamaulau vicakilamālyavilāsam ādadhāti // PNc_3.34 //
ayam abhinavakarṇikārayaṣṭiṃ jhaṭiti ghanastabakastanīm upaiti /
ayam aticapalo nisargaraktāṃ sthalanalinīm avadhīrya deva/ yātaḥ // PNc_3.35 //
ayam iha hi latām upaiti kaundīṃ kusumavatīṃ navamādhavīṃ vilaṅghya /
kvaṇadalivalayāsu nāsu tena skhalitam itaḥ sahakāramañjarīṣu // PNc_3.36 //
abhisarati vanasthalīm ivaitāṃ madanavatīmayamūḍhakāmilīlaḥ /
sphuradatanuśilīmukhasya cāgre vicarati karṇe ivāyam arjunasya // PNc_3.37 //
śramam apaharatas tanūrmivātair ayam atithir vanapalvalasya jātaḥ /
tarutatiṣu tirohito 'yam etāsv ayam aravindavanād ivojjihīte // PNc_3.38 //
kurabakavanataḥ kadambarājiṃ vrajati tato mucakundakānanāni /
iti nagam avagāhate sahāras tvam iva dhrtaklama eṣa rājahaṃsaḥ // PNc_3.39 //
kuru vijayam ito mamārpya etad dhanur adhunā sasuvarṇapuṅkhabāṇam /
yad ayam itagatir gato 'tidūraṃ jalapatagaḥ saha naḥ kutūhalena // PNc_3.40 //
haṃsānugamanam
iti kathayati cāpam arpayitvā samam iṣubhiḥ sa ramāṅgade narendras /
patagam anu tam āttahāraṃ harati na kaṃ navavastusaṃprayogaḥ // PNc_3.41 //
ṛju tam atha vihāyasā vrajantam rabhasavaśād anugacchato nṛpasya /
samajani bhṛśam āyato 'sya panthās taruviṭapāvaṭavarjanena vakraḥ // PNc_3.42 //
nṛpatir anuyayau vane vihaṅgaṃ nṛpatim abhi praṇayī ramāṅgado 'pi /
śrutam iva viśadaṃ śucir vivekaḥ kṛtini vivekam ivāntaraḥ prasādaḥ // PNc_3.43 //
atha kamalasarastaraṅgadolā- calayavilolarathāṅganāmayugmam /
madakalakalahaṃsanādakṛṣṭaḥ śramaviveśaḥ saḥ sitacchadaḥ prapede // PNc_3.44 //
vilulitakabarīkalāpamālyā mṛdunavaśaivalamekhalā vahantyaḥ /
ratiraṇam avasāya yatra nityaṃ saha ramaṇair amarāṅganā ramante // PNc_3.45 //
salilagatadhiyātha tena dūrāt sa gurur amucyata niḥsahena hāraḥ /
jaḍahṛtahṛdayāḥ kiyac ciraṃ vā guṇamahatām iha bhāram udvahanti // PNc_3.46 //
sa ca vitatamarīcicañculekho vigalitahāralatāmiṣeṇa haṃsaḥ /
pariṇatabisakāṇḍabhaṅgapītaṃ paya iva vistṛtadhāram ujjagāra // PNc_3.47 //
atha kanakamṛṇālikāyugasya dyutinicayena citaṃ visarpatādhaḥ /
aśiśiramahaso visāriṇā khe valayitam aṃśulatākadambakena // PNc_3.48 //
taṭabhuvi tam apaśyad āpatantaṃ patir avane ravataṃsitāyatākṣaḥ /
sitam abhinavahemadaṇḍaśobhi sphaṭikaśalākam ivātapatram aindram // PNc_3.49 //
[SYNTAX: sandānitakam]
sarasi dhavalite tataḥ samantād amṛtamarīciruceva tasya kāntyā /
vyadhita balavatī viyogapīḍā padam apade hṛdayeṣu cakranāmnām // PNc_3.50 //
ativitataguṇaikadhāmni tasmin vidhuram adhaḥpatite viśuddhibhāji /
katham api vasudhādhipaḥ pramodaṃ jhaṭiti jagāma guṇiṣv amatsaro hi // PNc_3.51 //
atha nabhasi piśaṅgasāndhyarāga- cchurita ivāmbaranimnagātaraṅgam /
kiyad api sarasas taṭe sa gatvā kamalarajaḥkapiśe dadarśa hāram // PNc_3.52 //
sa ca sapadi ramāṅgadopanītaṃ kanakasaroruhakāntinā kareṇa /
nijayaśa iva mūrtam ādade taṃ bhuvanatalābhayadānadīkṣitena // PNc_3.53 //
sujanam iva guṇair upoḍhaśobhaṃ śucitarabālamṛṇālasūtradīrghaiḥ /
ahamahamikayā kṛtapraveśaṃ taraṇikaraglapitair ivendupādaiḥ // PNc_3.54 //
dadhatam aruṇam aṅgarāgaśeṣaṃ kvacid api yaṣṭiṣu tāramauktikāsu /
ghaṭitam iva navātapena kiṃcid bahunavayā śaśalakṣmaṇas tviṣā ca // PNc_3.55 //
ativitataruciṃ vahantam antas taralamaṇiṃ taruṇendragopaśr̆bham /
aviralam asakṛnnivāsalagnaṃ lalitavadhūhṛdayād ivānurāgam // PNc_3.56 //
katicid api latāntare dadhānaṃ mṛgamadaliptatalāni mauktikāni /
śabalajalalavair ivāttajanmāny ayam aranadīyamunātither ghanasya // PNc_3.57 //
anuguṇapadavīvinirgatāsu pratilatam āyatamauktikaprabhāsu /
rajanikaramarīcisūcidīrghair bahubhir iva grathitaṃ mṛṇālasūtraiḥ // PNc_3.58 //
atidṛḍham anuraktayā vitīrṇaṃ mukharamahodadhimekhalāṃ vahantyā /
urasi nihitabandhujīvam urvyā vicakilamālyam iva svayaṃvarāya // PNc_3.59 //
[SYNTAX: kulakam]
arucad atha kare sa tasya bibhrad yuvatiradacchadakāntimadhyaratnam /
kim api manasijena śāsanāṅkaḥ prahitanijāyudhacitrapuṣpamudraḥ // PNc_3.60 //
śaśikararucā sa tena reje mṛdukarapuṣkaravartinā narendraḥ /
amarapuradhunīsamuddhṛtena tridaśakarīva mṛṇālakandalena // PNc_3.61 //
urasi narapateḥ pataṃś cakāśe kanakaśilāvipule tadaṃśupūraḥ /
akhilabhuvanakośarājalakṣmyā nihita ivādhikam utkyā kaṭākṣaḥ // PNc_3.62 //
[VAR 3.62: {kaṭākṣaḥ/lem /
em; kadākṣaḥ /ed}]
vikṛtir udadhiśuktieṣu cyutānāṃ dhruvam iyam indukalāsudhālavānām /
jaladajalakaṇodbhaveṣu kāmaṃ nivasati kāntir iyaṃ na mauktikeṣu // PNc_3.63 //
na kim ayam uḍumaṇḍalāpavādaḥ kumudavanāni puro 'sya na trapante /
katham ayam avadhir na muktibhājām iti tam avekṣya sa cintayāṃ cakāra // PNc_3.64 //
[SYNTAX: sandānitakam]
sphuradudaraniveśitendranīlāṃ madajalarājim iva smaradvipasya /
avanipatir apaśyad akṣarāṇāṃ tatim atha hāramṛṇālikāntarāle // PNc_3.65 //
abhinavalikhitām iva praśatiṃ madanamahānṛpateḥ sa pārthivendraḥ /
iti nibiḍakutūhalākulas tāṃ lalitapadābharaṇām avācayac ca // PNc_3.66 //
``manasijavaravīravaijantyās tribhuvanadurlabhavibhramaikabhūmeḥ /
kucamukulavicitrapatravallī- paricita eṣa sadā śaśiprabhāyāḥ'' // PNc_3.67 //
kim u vipulam imaṃ manuṣyalokaṃ puram uta parvatapakṣaśātanasya /
kim u yuvatir iyaṃ bhujaṅgabhartur bhuvanam alaṅkurute śaśiprabheti // PNc_3.68 //
vadati śaśimukhīm itas na dūre taruṇavilepanabhinna eṣa hāraḥ /
saritam iva vanāntare samīraḥ sphutitasaroruhareṇunā piśaṅgaḥ // PNc_3.69 //
kusumaśarasakhasya kasya cit kiṃ samajani nākatalādhidevateyam /
uta mukulitamanmathāvatāre pathi vicare 'dhinākakanyakānām // PNc_3.70 //
api kṛtanayanotsavena tanvī taruṇasudhāmadhureṇa darśanena /
mudam upajaned vane kim eṣā ?
mama śaradindukaleva kairavasya // PNc_3.71 //
iti kiyad api yāvad eva cintā- vaśam agamat sa manuṣyalokapālaḥ /
dhanur api niculaṃ vidhāya tāvat kusumaśaro 'sya babhūva pārśvavartī // PNc_3.72 //
atha sambhramād anucareṇa nihitatamālapallave /
āsta tarukusumasaṃvalite sarasaḥ saḥ saikataśilātale nṛpaḥ // PNc_3.73 //
ālakṣya stanasakhyalakṣmaṇi tatas tasmin kuraṅgīdṛśo muktādāmni karodarapraṇayitām āpte tuṣāratviṣi /
vismṛtyā sahasā hṛtaṃ caturayā kroḍīkṛtaṃ cintayā cetaḥ śrīnavasāhasāṅkanṛpater utkaṇṭhayākṛṣyata // PNc_3.74 //
 iti śrīmṛgāṅkaguptasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye śaśiprabhāhāralābho nāma tṛtīyaḥ sargaḥ ************************************************ 
caturthaḥ sargaḥ
tataḥ saś cetasy avanīpatir dadhe śaśiprabhālokamahotsavaspṛhām /
upoḍharāgām udadhis taṭodare navodgatāṃ vidrumakandalīm iva // PNc_4.1 //
śaśiprabhāśānalinīmṛṇālatām upāgate mauktikadāmni sādaraḥ /
tadāgate dūta iva nyaveśayat sa darśitapremalave vilocane // PNc_4.2 //
punaḥ punaḥ ṣaṭpadarājimecakāṃ tadindranīlākṣarapaṅktim aikṣata /
sa tatkṣanān manmathajātavedasaṃ tanīyasīṃ dhūmalatām ivodgatām // PNc_4.3 //
sugandhihārād anulepanaṃ kare samunmiṣatsvedalave vilumpati /
asaṅgatāyā api dīrghacakṣuṣaḥ payodharaspṛśam ivāsasāda sa // PNc_4.4 //
tadīyanāmāṅkalipiṃ śanaiḥ śanaiḥ salīlam āvartayituṃ pracakrame /
parisphuratpallavapāṭalādharo rahasyavidyām iva manmathasya sa // PNc_4.5 //
anekarūpālikhanapragalbhayā sutīkṣṇayā vartikayeva cintayā /
sas tām anāptekṣaṇasaṃstavāṃ purā lilekha citte muhur anyathānyathā // PNc_4.6 //
anaṅgacaṇḍātapataptayos tadā śaśiprabhāvibhramadarśanaṃ prati /
dvayor abhūd utsukatā vanāntare vilāsinas tasya ca kairavasya ca // PNc_4.7 //
udagradigvāraṇahastahāriṇā sa dakṣiṇena sphuratā ca bahunā /
sthirīkṛtāśo manāsāpi durlabhām adurlabhām indumukhīm amanyata // PNc_4.8 //
puro vimuñcannayane yadṛcchayā nṛpas tamāladrumakānanodare /
apaśyad atravāsare vilāsinīṃ payodhamadhye śaśinaḥ kalām iva // PNc_4.9 //
nāyakavākyam
athaiṣa dīrghā darśanārciṣaḥ kiran mukhāmṛtāṃśoḥ kiraṇacchaṭā iva /
nirīkṣya tām unmadahaṃsagāminīṃ ramāṅgadaṃ sasmitam ity avocat // PNc_4.10 //
[VAR 4.10d: {sasmitam/lem K/ tr/
i; saspṛham /ed}]
śanaiś carantī vipine tava sthitā nitambinī kaccid iyaṃ dṛśaḥ pathi? /
adhīratāṃ dakṣiṇamātariśvanā lateva nītā masṛṇena mādhavī // PNc_4.11 //
yutā sitābhaiḥ sumanobhir etayā pariślatheyaṃ kabarī niyamyate /
udastabhāsvatkarakāntayā śriyā dinasya tārāśabaleva śarvarī // PNc_4.12 //
asatkaver vāg iva vītasauṣṭhavaṃ niveśayantī padam avyavasthayā /
asāv anekaskhalitaiḥ samākulā vimucya mārgaṃ kim itaḥ pratiṣṭhate // PNc_4.13 //
haṭhena netuṃ vaśatām ivātmano mano'bhirāmāsu vilāsabhaṅgiṣu /
dhṛtāṃśukā tābhir iyaṃ pade pade latābhir ambhojamukhī niruddhyate // PNc_4.14 //
vicinvatī kiṃ cid iveyam ādarād apakṣamapātastimite vilocane /
gate 'vataṃsotpalapatrabandhutām itas tataḥ padmavane vimuñcati // PNc_4.15 //
mṛdu prayāntīyam animnanimnayoḥ sitāṃśukā kām api kāntim aśnute /
jale kalā iva pratibimbitaindavī vanānilodañcadavāñcadūrmiṇi // PNc_4.16 //
prasādam asmākam araṇyadurlabhair vidhehi sālaktakapādatāḍanaiḥ /
asāv aśokaiḥ kṣaṇam āśritaiḥ śramāt itīva mattālirutena yācyate // PNc_4.17 //
abhedamūḍhastabakābhir āvṛtā latābhir īṣal lulitālipaṅktibhiḥ /
iyaṃ puro mārutanartitālakā na lakṣyate vyaktam avāmanastanī // PNc_4.18 //
ṛju kvacit kvāpi anṛju pravartate kvacit skhalaty uccaśilātale pathi /
iyaṃ śanaiḥ śailanadīva ca kvacit vinamravānīratalena gacchati // PNc_4.19 //
sthite pariṣvajya sarojinīm imāṃ vane ghane 'smin kusumonmadālini /
prayāti sāsūyam iyaṃ kathaṃcana svahastasīmantitamārgavīrudhi // PNc_4.20 //
kvacit kvacit svedalavodgamo mukhe samāhṛteyaṃ kabarī yathā tathā /
sayaṃ ca kampaḥ kucayor vadhūr iyaṃ ratiśramavyākuliteva lakṣyate // PNc_4.21 //
anena rūpātiśayena līlayā viviktanepathyaparigraheṇa ca /
araṇyasañcāraparā iyam ekikā kutūhalaṃ me hṛdaye niṣiñcati // PNc_4.22 //
asau parādhīnatayāspadīkṛtā na bālikā na pratibhāsate na mama /
ayaṃ sphuratkāñcanapadmasodaraḥ sacāmaro 'syāḥ kathamanyathā karaḥ // PNc_4.23 //
iyaṃ kim u syād vanadevatāgatā ?
gatā dharāṃ vyomavadhūr iyaṃ kim u ? /
avekṣituṃ hāram iheyam āgatā śaśiprabhāvāravilāsinī kim u ? // PNc_4.24 //
itaḥ saś citrākṛtir īkṣato mṛgaḥ sitacchadādāptam ito vibhūṣaṇam /
itaś ca dṛṣṭeyam iti sprasūyate prasaktam āścaryam iyaṃ vanasthalī // PNc_4.25 //
pāṭalāyā nāyakadarśanam
iti prakṛtyā madhuroktir uktavān tayāyatākṣyā dadṛśe viśāmpatiḥ /
tamālapatrāpihite śilātale kumudvatīkānta ivāmbare sthitaḥ // PNc_4.26 //
tatas tadālokanakautukena sā sthitā nimeṣojjhitapakṣmalekṣaṇam /
vinidrasatkesarapaṅkajā babhau vane nivātastimiteva padminī // PNc_4.27 //
pāṭalāyāḥ svagatam
acintayat seti ca pāṭalādharaḥ sitāravindacchadadīrghalocanaḥ /
mukhaṃ sudhādīdhitisundaraṃ dadhan vane gataḥ ko 'yam anaṅgavibhramaḥ // PNc_4.28 //
vyanakti kalyāṇamayīyam ākṛtir mahīyasīmasya mahānubhavatām /
asatyam etāsu rucā vitanvatī latāsu kārtasvarapallavodgamam // PNc_4.29 //
bhujena citrāṅgadaratnaśobhinā satārahāreṇa bhujāntareṇa ca /
vadaty ayaṃ madhyamalokapālatāṃ parārdhyacūḍāmaṇinā ca maulinā // PNc_4.30 //
anātapatro 'yam atra lakṣyate sitātapatrair iva sarvato vṛtaḥ /
acāmaro 'py eṣa sateva vījyate vilāsavālavyajanena ko 'pi ayam // PNc_4.31 //
priyā iyam ārūḍhaguṇā suvaṃśabhūr na cāntikaṃ cāpalatāsya muñcati /
ime pṛṣatkā api pārthivaśriyo vilāsakarṇotpalapallavā iva // PNc_4.32 //
itaḥ śilotsaṅgatale niṣeduṣā divaścyuteneva kuraṅgalakṣmaṇā /
adhas taruṇām amunā vinīyate kṣaṇaṃ mṛgavyopanataḥ pariśramaḥ // PNc_4.33 //
ayaṃ sa na syān navasāhasāṅka ity anaṅgalīlāsu kṛtī bhuvaḥpatiḥ /
sa yena mukto nijanāmalāñchitaḥ śaśiprabhākelikuraṅgake śaraḥ // PNc_4.34 //
ayaṃ sa no hāra ivāsya dṛśyate karodare pallavapāṭalatviṣi /
itaḥ kim etasya na saikate saḥ kiṃ sitacchado locanagocaraṃ gataḥ // PNc_4.35 //
suvarṇapuṅkhe likhitaṃ śilīmukhe tad asya nāmāsti samānam ākṛteḥ /
yad adbhutām ekapade pṛṣatkatām agād anaṅgasya śaśiprābhāṃ prati // PNc_4.36 //
anena ced yogam upaiti daivataḥ phanīndrakanyā śaśineva rohiṇī /
analpalāvaṇyatiraskṛtopamaṃ vapus tad asyāḥ saphalatvam eṣyati // PNc_4.37 //
vidhātum enām aham eva vā kṣamā mitodarīm aṅkatale 'sya ko vidhiḥ /
mamedṛśe yadviṣaye vimatsarāḥ stuvanti sakhyo masṛṇoktisauṣṭhavam // PNc_4.38 //
sahāmunā kiṃcidupāntavartinā vadaty asaūdgatadantadīdhitiḥ /
kutūhalākṣiptanimeṣalāsyayā vilokayan mām iva dīrghayā dṛśā // PNc_4.39 //
pāṭalāyāḥsamīpagamanam
athādhigantuṃ kila tasya patriṇo gatiṃ vanānte katham apy alakṣitām /
tam abhyagāt sā nṛpatiṃ sacāmarā sarit saphenā nidhim ambhasām iva // PNc_4.40 //
samuccaran nūpurasinncitaiḥ padair yathā yathā saṃmukham ājagāma sā /
tayāyatākṣyeva tathātatheritā dṛg asya paścād apasāram ādade // PNc_4.41 //
śanais tatas tāṃ savidhopasarpaṇīṃ nirīkṣya hāraṃ pidadhe narādhipaḥ /
nijottarīyeṇa sitena mārutaḥ śaraddhaneneva śaśāṅkamaṇḍalam // PNc_4.42 //
payodharotsaṅganivāsalālitaṃ vyadhād imaṃ pannagarājakanyakā /
iti prarohadbahumānamantharo babhūva tasminn avanīpurandaraḥ // PNc_4.43 //
analpalāvaṇyavilāsajanmabhūr vicitraratnadyutibhāsvarormikā /
tamiddhamuktābharaṇaṃ bhuvaḥpatiṃ payodhiveleva suvelam āpa sā // PNc_4.44 //
avāpa devaḥ śriyam antikasthayā tayā sa vālavyajanāṅkahastayā /
niṣevyamāṇaḥ sphuṭalakṣyadehayā narendralakṣmyeva yaśaḥsametayā // PNc_4.45 //
pāṭalākṛtaḥ satkāraḥ
vibhinnacūrṇālakabhakti kurvatī vikīrṇacūḍāmaṇicandrikaṃ śiraḥ /
athānubhavena nideśiteva sā nanāma māninyavaśā viśāṃpatim // PNc_4.46 //
dṛśā narendreṇa nideśite svayaṃ śilātale nātividūravartini /
upāviśat sā raśanāmaṇitviṣā niṣicyamāne 'maracāpaśobhini // PNc_4.47 //
ramāṅgadavākyam
tayātidīrghair daśanānupātibhir vikṛṣyamāṇām iva bhūṣaṇāṃśubhiḥ /
iti kṣitīśeṅgitavartmadīpikām udīrayām āsa giraṃ ramāṅgadaḥ // PNc_4.48 //
anena vindhyādrivihārajanmanā śrameṇa kāmaṃ bhavatī kadarthitā /
prasuptajūṭāhimukhāniloṣmaṇā jaṭāviṭaṅkendukaleva śūlinaḥ // PNc_4.49 //
amī sarojapratime mukhe muhus tavātapātāmrakapolabhittini /
samunmiṣanti śramavāribindavo natāṅgi lāvaṇyasudhālavās iva // PNc_4.50 //
ito 'vataṃsotpalalāsyadeśike nirantaraṃ gandhavahe vahaty api /
na ghūrṇate khinnalalāṭasaṅginī tavālakaśreṇir iyaṃ manāg api // PNc_4.51 //
anena pīnastanakampadāyinā nirāyatenodvahatā kaduṣṇatām /
atha pravālād api pāṭalacchavir na dūyate niḥśvasitena te 'dharaḥ // PNc_4.52 //
uditya paṅktyā śramavārivipruṣāṃ nirantarādhyāsitarekhayānayā /
tavaiṣa kaṇṭhaḥ kuṭajāvadātayā vilāsamuktālatatayeva bhūṣyate // PNc_4.53 //
idaṃ mahac citram amānuṣaṃ tvayā vigāhyate yad vanam advitīyayā /
imāḥ kva vindhyasya bhuvo 'tidurgamāḥ kva rājaveśmābharaṇaṃ bhavādṛśī // PNc_4.54 //
navodgatāśokapalāśakāntinā nikāmaniryannakhacandrikeṇa ca /
bibharṣi kasyedam anena pāṇinā vadāvadhūtendumarīci cāmaram // PNc_4.55 //
nṛpasya kasyāpi paricchadāṅganā yadi tvam uccair vibhavo hi ko 'pi sa /
marutpatir menakayeva tanvi yas tvayāpi vālavyajanena vījyate // PNc_4.56 //
atha rdhimatyā paravaty asi striyā kayāpi kāsau jagadekasundarī /
natabhru yasyāḥ smaracāpayaṣṭayo vidheyatāṃ yānti bhavadvidhā api // PNc_4.57 //
parasparaspardhi vilāsasampadāṃ trayaṃ bhavatsvāmitayā vikalpyate /
marutvato vā ramaṇī ramātha vā kalatram ardhenduvibhūṣaṇasya vā ? // PNc_4.58 //
iyaṃ paribhrāntir agendrakandare sakhīva te śaṃsati kāryagauravam /
bhavādṛśaḥ śvāpadadūṣite 'nyathā caranty araṇye kim adhīnanītayaḥ // PNc_4.59 //
anena khelanmadadantinā vada tvam āgatā caṇḍi kuto duradhvanā /
vidhāya viśleṣaviṣādam āvayoḥ svakāryaniṣṭhe kathaya kva yāsyasi ? // PNc_4.60 //
nāyakavākyam
iti sābhihitā mṛgāyatākṣī samupoḍhapraṇayaṃ yaśobhaṭena /
sahasā na jagāda lajjayā nu śramataḥ kiṃ tu nṛpas tu tām avocat // PNc_4.61 //
śrāntāsi kautukahṛtena kadarthitāsi praśnair anena vihito na tavopacāraḥ /
ātithyam eṣa kurute param aṅgalekhā- saṃvāhanaikacaturo niculānilas te // PNc_4.62 //
evaṃ nisargamadhureṇa sudhārasaika- niṣyandinā phaṇivadhūr atha sā hasantī /
candrāṃśunā kumudinīva dinoṣmataptā vītaklamā narapater vacasā babhūva // PNc_4.63 //
 iti śrīmṛgāṅkaguptasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye pāṭalādarśanaṃ nāma caturthaḥ sargaḥ ************************************************ 
pañcamaḥ sargaḥ
atha sā vadane navendukānti- smitam aṅke viniveśya cāmaraṃ ca /
jagatīpatim evam ā babhāṣe masṛṇaṃ mūrtimatī vidagdhateva // PNc_5.1 //
[VAR 5.1a: {kānti/lem /em; kānti /ed}]
tvayi puṇyavaśena dṛṣtim āpte labhate śarma gataśramo mamātmā /
udite hi virocane nalinyā vitamastāmarasaṃ vikāsam eti // PNc_5.2 //
atimātram upoḍhasaukumārye vacasi śrotram upeyuṣi tvadīye /
jhaṭiti pratibhāsate mamāyaṃ kaṭhinaś candanapallavāvataṃsaḥ // PNc_5.3 //
kim ayaṃ mayi saṃbhramo 'yam āstāṃ kim ayaṃ na eva janaḥ paricchadas te /
upacāraviśeṣasaṃvidhāne pratipaccandra iva uditas tvam eva // PNc_5.4 //
bhavadiṅgitavedinaiva pṛṣṭā yad anenāham upāntavartinā te /
kim u tat kathayāmi sammataṃ cet kriyatāṃ me svayam ājñayā prasādaḥ // PNc_5.5 //
nāyakanideśaḥ
abhidhehi lavaḥ kutūhalasya tvadudantaśravaṇe mamāpi jātaḥ /
iti sā vasudhāpater nideśād atha pātālavilāsinī jagāda // PNc_5.6 //
bhujaṅgalokavarṇanam
sa tava śrutim āpta eva tāvat smaralīlābhavanaṃ bhujaṅgalokaḥ /
upayāti yad ekadeśasāmyaṃ na mahī nāpi purī purandarasya // PNc_5.7 //
atidurlabhasūryabhāsi yasmiṃs tamasām ullasatāṃ tiraskriyāyai /
phaṇino 'ruṇakāntibhiḥ śirasthair maṇibhir bālam ivātapaṃ vahanti // PNc_5.8 //
anulimpati rodasī yathenduḥ prabhayā māṃ na tathety asūyayeva /
paṭu yaḥ pramādāvilāsahāsa- stabakair induparamparāḥ prasūte // PNc_5.9 //
savilāsam udastahastamuktair nikarair digdviradendraśīkarāṇām /
parito nicitāḥ sadaiva yasmin kakubhas tārikā ivāvabhānti // PNc_5.10 //
pratibhāti dadhan phaṇākalāpe pṛthivīṃ yatra saḥ śeṣanāgarājaḥ /
nabhaso nipatañ javena bhittvā jagatīṃ gāṅga iva cyutaḥ pravāhaḥ // PNc_5.11 //
bhogavatīvarṇanam
viditā khalu vāsukes trilokyāṃ harakaṇṭhābharaṇasya bhogibhartuḥ /
lalitādbhutabhūmir asti tasmin nagarī bhogavatīti rājadhānī // PNc_5.12 //
maṇiharmyatalāni ratnadīpāḥ phaṇikāntārdhavilokitāni vīṇāḥ /
ṛtavo 'py akhilāḥ sametya yatra smarasāmrājyamahādhuraṃ vahanti // PNc_5.13 //
anupādhir upāhṛto vikāsaḥ kamalair yatra vilāsadīrghikāsu /
api yatra kumudvatībhir astaḥ sahajaś candramarīcipakṣapātaḥ // PNc_5.14 //
abhikān abhisartum udyataḥ san sapadi vyālavilāsinīsamūhaḥ /
bhavati svaphaṇāmaṇipradīpe timirotsāriṇi yatra sābhyasūyaḥ // PNc_5.15 //
adhirohati yatra vaṃśamuktā- paṭalasmerataṭā surasravantī /
saritaḥ śriyam īrṣyayeva tasyāḥ suvate mauktikam eva yat payāṃsi // PNc_5.16 //
atikāntaguṇābhirāmamūrtir madhureṇa dhvaninā manoharantī /
vidadhāti sadaiva yatra yūnāṃ padam aṅke vanitā ca vallakī ca // PNc_5.17 //
śataśo vilasanty udaṃśuratna- stabakāḥ kalpalatā yad aṅgaṇeṣu /
pratimandriram evam eva yasyām api cintāmaṇayaḥ pade luṭhanti // PNc_5.18 //
api dattakutūhalāḥ surāṇām api vāñcchāpadam ekapiṅgalasya /
api nirviṣayā manorathānām uragān yatra vibhūtayaḥ śrayante // PNc_5.19 //
vasati svayam eva yatra devaḥ sadā kalpitahāṭakeśvarākhyaḥ /
smaram ūrdhvavilocanārciṣīva tripuraṃ yaḥ śarapāvake juhāva // PNc_5.20 //
[VAR 5.20c: {smaram ūrdhva/
lem /
k; smaramūrdha /ed}]
śaṅkhapālavarṇanam
nijavaṃśaviśeṣako 'sti tasyām uragāṇām adhipaḥ saḥ śaṅkhapālaḥ /
srag asāv iti yat phaṇāsu dhatte vasudhāṃ vāsukinā samānasāraḥ // PNc_5.21 //
śaśiprabhāvarṇanam
jagadekalalāma tasya kanyā guṇavaty asti śaśiprabhā nāmnā /
sahasaiva phaṇabhṛtāṃ praviṣṭā bhuvane rāhubhayād ivendulekhā // PNc_5.22 //
na kayāpy atiśayyate 'tiśīghraṃ yad iyaṃ kandukakeliṣu bhramantī /
aparaṃ kṛtam arthavat tad asyāḥ sutarāṃ nāma sakhībhir āśugeti // PNc_5.23 //
sphuradadbhutarūpasampadāṃ tām anukartuṃ kalayāpi dhārṣṭyam eti /
na ratir na śacī na citralekhā na ghṛtācī na tilottamā na rambhā // PNc_5.24 //
surakinnarasiddhakanyakābhiḥ svakalābhyāsavatībhir āptasakhyā /
nikhilāsu gatā paraṃ prakarṣaṃ śitadhīḥ śaiśavas eva yā kalāsu // PNc_5.25 //
anivāritakelikautukā sā sutanuḥ snehavaṃśavadena pitrā /
viharaty apacīyamānabālyā haraśaile malaye himālaye ca // PNc_5.26 //
adhunā puno 'tra vindhyapade viharantyāḥ kusumāvacūḍanāmni /
kvacid apy agamat palāyya tasyāś capalaḥ kelimṛgo mṛgāyatākṣyāḥ // PNc_5.27 //
ativatsalayā samaṃ sakhībhir vipine taṃ paritas tayā vicitya /
puline saritaḥ śaśāṅkasūteḥ śramavatyeyam anīyata triyāmā // PNc_5.28 //
kalahaṃsakalasvanair vibuddhā parivārapramadānideśitaṃ sā /
nikaṣā niculapravālaśayyāṃ tam atha prekṣitavaty āptanidram // PNc_5.29 //
tapanīyaśilīmukhas tadaṅge cakitaṃ citrarucau tayā ca dṛṣṭaḥ /
jalade lalitendracāpabhaktau ahimāṃśor iva bhāsuro mayūkhaḥ // PNc_5.30 //
aravindadalatviṣā kareṇa svayam utpāṭya sakautukaṃ gṛhīte /
avalokitam etayātha tasmin vijayāṅke navasāhasāṅkanāma // PNc_5.31 //
aviśan naranātha nāma pūrvaṃ hṛdaye 'syāḥ sahasātha puṣpaketuḥ /
amṛtāṃśumarīciluptanidre labhate yat kumude 'ntaraṃ dvirephaḥ // PNc_5.32 //
navameghamalīmasād yugānte vasudhām uddharato rathāṅgapāṇeḥ /
paritaḥ śramavāribindavo ye nirapīyanta payodhaśuktiyūthaiḥ // PNc_5.33 //
prakṛtiḥ kila yasya te parītā pariṇāmena tadantare 'tra haṃsaḥ /
śayanāntagataṃ mṛṇālaśaṅki shṛtavān hāram adhīralocanāyāḥ // PNc_5.34 //
[SYNTAX: sandānitakam]
udaḍīyata khe mukhena bibhrad bhujagendrapratimaṃ tam añjasā sa /
apadārpitavaitaneyaśaṅkaḥ phaṇikanyāsu muhūrtaviklavāsu // PNc_5.35 //
sa ca vindhyavanāntarājim etām aviśan mārutapītapadmagandhām /
atidūravikṛṣṭanāgakanyā- cakitodañcitadīrghanetramālaḥ // PNc_5.36 //
ahirājasutānideśato 'smin asamāpteṣuvilokanotsavo 'pi /
atha haṃsam itas tato vicetuṃ vijane nāgavadhūjanaḥ pravṛttaḥ // PNc_5.37 //
śabalāsv iha kṛṣṇasārayūthaiḥ samadakroḍasanāthapalvalāsu /
gahanāsv api tadgaveṣaṇāyai vanalekhāsu mama tvayaṃ prayatnaḥ // PNc_5.38 //
sa mayā na taṭeṣu nirjharāṇāṃ sarasāṃ nāpsu na puṇḍarīkaṣaṇḍe /
sarasīṣv api nāyatormilekhā ntarapāriplavasārasāsu dṛṣṭaḥ // PNc_5.39 //
sitacāmaradhāraṇe niyuktāṃ duhitas tena bhujaṅgamādhipena /
avadhāraya pāṭaleti nāmnā tanayāṃ mām uragasya hemanāmnaḥ // PNc_5.40 //
acale vicayaḥ patatriṇo 'yaṃ phalitaḥ sādhu mamāhitaśramo 'pi /
yad itaḥ puruṣottamo 'si dṛṣṭo vanamadhye nibiḍaśriyopagūḍhaḥ // PNc_5.41 //
uparodham imaṃ na manyase ced yadi vāsmāsu tavāsti pakṣapātaḥ /
vada tac caratā kvacid vane 'smin saḥ sahāro vihagas tvayā nu dṛṣṭaḥ // PNc_5.42 //
na sa dṛṣṭim itas tavāpi manye tad ahaṃ tadvicayād ito nivarte /
nanu tāmyati kāmam āttacintā cirayantyāṃ mayi sāhirājakanyā // PNc_5.43 //
atha vā mṛgabhaṅginopanīte vidhinā sā navasāhasāṅkabāṇe /
praṇayārpitalocanā sanāmany adhunāpy ālikhiteva nūnam āste // PNc_5.44 //
puno 'pi pāṭaloktiḥ
iti sā samudīrya tatpṛṣatkān avalokyaiva punaś camatkṛtā iva /
sphuṭakelimṛgopanītabāṇa- smaraṇasmeramukhī puno jagāda // PNc_5.45 //
so nṛlokaśaśī tvam eva manye mṛgayābaddharuciḥ sa yatpṛṣatkaḥ /
bhuvanābhayadāyinām amīṣāṃ bhavataḥ saṃvadatīva sāyakānām // PNc_5.46 //
sthitam etad ayomukheṣv amīṣu sphutavarṇaṃ tava nāmadheyalakṣma /
avanītilaka tvayi prarūḍhaṃ mama sandehalavaṃ balāt pramārṣṭi // PNc_5.47 //
samupaiti sanāthatāṃ kim anyat tritayena tritayaṃ narendracandra /
tridivaṃ namucidviṣā tvayeyaṃ vasudhā vāsukinā rasātalaṃ ca // PNc_5.48 //
sanaye nṛpatāv akhaṇḍitājñe tvayi śāsaty avanīṃ dilīpakalpe /
vidadhīta padaṃ sudurnaye kas tam ṛte hāramalimlucaṃ vihaṅgam // PNc_5.49 //
asatām asuhṛn na lajjate 'yaṃ kim iti jyākiṇalāñchito bhujas te /
avanau yad anena rakṣitāyāṃ vayam asyāṃ mūṣitāḥ patatriṇāpi // PNc_5.50 //
apayātu khagaḥ sas tena kṛtyaṃ na hi me hāram iha tvam eva yācyaḥ /
na diśanti kim atra coraluptaṃ bata ṣaṣṭāṃśabhujo vasundharāyāḥ // PNc_5.51 //
pathi ced avatiṣṭhase praṇīte manunā nātha tad arpyatāṃ sa hāraḥ /
na narendra bhavādṛśāḥ kadācit padavīṃ nyāyavidāṃ vilaṅghayanti // PNc_5.52 //
nijam arthayase śilīmukhaṃ ced bhavatā yatnavatāpi kiṃ na labhyaḥ? /
tvam anāgasi yac chaśiprabhāyāḥ praharan kelimṛge kṛtavyālīkaḥ // PNc_5.53 //
atha vā mṛgayiṣyate na hāraṃ viśikhaṃ dāsyati coragendrakanyā /
tvayi netrapathātithitvam āpte sulabho 'syā hi mahājanoparodhaḥ // PNc_5.54 //
atidūrato dṛśyate 'yaṃ tvam ivābhyunnatimānino nagendraḥ /
vahati praṇayoparuddhakūlā kalahaṃsair amum antareṇa revā // PNc_5.55 //
amṛtendukalāsahodarāsyāḥ sutanus tīratale 'vatiṣṭhate sā /
urasīva payodhirājakanyā vanamālābharaṇe rathāṅgapāṇeḥ // PNc_5.56 //
tad itaḥ svayam eva deva gatvā pulinaṃ somabhuvas taraṅgavatyāḥ /
khagaluptavibhūṣaṇaṃ kṣitau te phaṇirājendrasutāṃ vibodhayehi // PNc_5.57 // c
iti tadvacasā smaraikadūta- prasavollāsavasantavāsareṇa /
so nṛpaḥ kam api pramodam āpat ghanarājidhvanineva nīlakaṇṭhaḥ // PNc_5.58 //
avadac ca vihasya pārthivendraḥ phaṇirājendrasutāvilāsinīṃ tām /
vacasotkayatā mayūraśāvān navajīmūtaninādasodareṇa // PNc_5.59 //
api nāma mṛdūni vetsi vaktuṃ nipunaṃ nyāyam anujjhatī vacāṃsi /
prasabhaṃ vihitās tvayā yad ete vayam ātmaskhalite 'pi sāparādhāḥ // PNc_5.60 //
idam om iti gṛhyate vacas te saha medhāvini kas tvayā vivādaḥ /
yad imā viśadodgamā giras te pathi siddhāntasamīkṣite caranti // PNc_5.61 //
tad anena vinodayāśu tāvan mama hāreṇa manaḥ śaśiprabhāyāḥ /
iha palvalasaikateṣu yāvat tadalaṅkāram avekṣituṃ yatiṣyate // PNc_5.62 //
hārapradānam
atha hāram anādareṇa kaṇṭhāt svayam ākṛṣya saḥ kṛṣṭacandraśobham /
vihasann aravindakośatāmre nidade pāṇitale vilāsavatyāḥ // PNc_5.63 //
api kośagṛhodare durāpaṃ phaṇināṃ bhartur upoḍhavismayā sā /
tam udañcitapakṣmaṇā mṛgākṣī likhitenaiva dadarśa locanena // PNc_5.64 //
śaśiprabhāhārapradānam
avakṛṣya salīlam uttarīyāt sitameghād iva tārakāvitānam /
urasā sa babhāra hāram īśaḥ stanaparyaṅkaśayaṃ śaśiprabhāyāḥ // PNc_5.65 //
vadati sma hasan ramāṅgadas tām uragastrīm atah bhartur iṅgitajñaḥ /
yadi kautukavaty amatsaras te tad itaḥ kiṃ cid ito 'valokayeti // PNc_5.66 //
atha hāralatāvikṛṣṭadṛṣṭiḥ sahasā vārivihaṅgamāvaluptam /
uragendrasutāvibhūṣaṇaṃ tan nṛpater vakṣasi pāṭalā dadarśaḥ // PNc_5.67 //
punaḥ pāṭalāvākyam
daśanacchadam āttabimbaśobhaṃ snapayantī sudhayeva hāsakāntyā /
avadac ca vācāṃsi pārthivaṃ sā caturaivaṃ parihāsapeśalāni // PNc_5.68 //
apahartum agās tvam eva hāraṃ kim itaḥ kalpitarājahaṃsarūpaḥ /
vidito 'si ghanā tavoragāṇāṃ nagare 'sty eva hi kāmarūpavārtā // PNc_5.69 //
paravañcanapaṇḍitā matis te yadi naivaṃ katham anyathā narendra /
idam ābharaṇaṃ harasy araṇye harahāsaikasitaṃ śaśiprabhāyāḥ // PNc_5.70 //
avanīvalaye tvam āttadaṇḍaḥ sahase nāvinayāṃśam ity avaimi /
atha ca sthitim ātmanā vidhatse viṣaye dasyuniṣevite kim etat // PNc_5.71 //
72 kṣitipa smayase kim eṣa kelir na bhavaty arpaya hāram asmadīyam /
nayavartmajuṣo bhavādṛśāḥ kiṃ na parasvagrahaṇād iha trapante // PNc_5. //
athavā parato 'stu narma nāsyāṃ bhuvi devena samo 'sti pārthivo 'nyaḥ /
apaviddhanayā na yasya dṛṣṭer apasarpanty atha khecarāḥ kim anye // PNc_5.73 //
anayoḥ kim api tvayā vilāsin parivarto 'yam akāri hārayor yaḥ /
vacasām avakāśam īśa datte sa na kasyānṛjucetaso janaḥ? // PNc_5.74 //
vihito na hi vakṣasi tvayāyaṃ nṛpa hāraḥ phaṇirājakanyakāyāḥ /
kim apīpsitam ātmano vidhātur vihitaṃ sūtram idaṃ manobhavena // PNc_5.75 //
nanu yāmy amunā śaśiprabhāyās tava hāreṇa mano vinodayāmi /
tvayi sāpy alam eva sāndracetaḥ sutanuḥ sneharasārdratām upaitu // PNc_5.76 //
ucitaṃ nijasāyakānurodhād ahirājendrasutopasarpaṇaṃ te /
parato 'stu śaras tvadarthitā sā kim u na tyāgavaśaṃvadā dadāti // PNc_5.77 //
saraso 'sya vimuñca tīralekhām anurevā pulinaṃ gṛhāṇa yātrām /
uragādhiparūpapakṣapātaṃ śamaya vyālavadhūvilocanānām // PNc_5.78 //
śaśiprabhādarśanārthaṃ gamanam
iti valgu vaco niśamya tasyāḥ sa nṛpaḥ pannagavāmalocanāyāḥ /
sthitam atra vacasy alaṅghanīye tava kalyāṇi mayeti tām uvāca // PNc_5.79 //
atha sānṛjuvādinī vidhāya kṣitipālaṃ purataś cacāla bālā /
hṛdayena parāmamarśa caivaṃ vilasanmāṃsalavismayo narendraḥ // PNc_5.80 //
araṇyānī kveyaṃ dhṛtakanasūtraḥ kva sa mṛgaḥ kva muktāhāro 'yaṃ kva ca saḥ patagaḥ kveyam abalā /
kva tat kanyāratnaṃ lalitam ahibhartuḥ kva ca vayam svam ākūtaṃ dhātā kim api nibhṛtaṃ pallavayati // PNc_5.81 //
atha madagajalīlākhelagāmī saḥ kṛtvā kanakaviśikhayācñāvyājam avyājakāntaḥ /
avanihariṇalakṣmā sāhasopārjitaśrīr ahiparivṛḍhakanyālokanāya pratasthe // PNc_5.82 //
 iti śrīmṛgāṅkaguptasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye śaśiprabhāvalokanārthaprasthānaṃ nāma pañcamaḥ  #
sargaḥ ************************************************ 
ṣaṣṭhaḥ sargaḥ
nāyikāvasthāvarṇanam
tadā phaṇīndrakanyāpi bāṇanāmāṅkasūcite /
narendratilake tasminn abhilāṣaṃ babandha sā // PNc_6.1 //
sahasā hṛdaye tasyā nidadhe manmathaḥ padam /
aśokayaṣṭistabake sarāga iva ṣaṭpadaḥ // PNc_6.2 //
avaśā sābhavac citraṃ nāmnāpi pṛthivīpateḥ /
na tad asty atra yan nāstraṃ sannaddhasya manobhuvaḥ // PNc_6.3 //
smarāgnikaṇameṇākṣyās tasyāḥ samudadīpayat /
makaradhvajasāmrājya- sacivo malayānilaḥ // PNc_6.4 //
sollasatsmaralīlena navena vayasā babhau /
unmiṣanmadhulekhena mukuleneva mālatī // PNc_6.5 //
sātanuśvasanaspṛṣṭa- pāṭalādharapallavam /
uvāha mukham ujjṛmbham ambhojam iva padminī // PNc_6.6 //
nikāmasarale tasmin sā muhus taraledṛśau /
śare narendracandrasya cikṣepa na sakhījane // PNc_6.7 //
narendranāmāṅkalipis tām ānandayati sma sā /
kumudvatīm ivodañcat- bālendukiraṇacchaṭā // PNc_6.8 //
hemapuṅkhāṅkite tasmin śare karam upeyuṣi /
balād viveśa sā bālā dīkṣāṃ vaivāhikīm iva // PNc_6.9 //
tenāvāptatadātāmra- pāṇisparśeṇa patriṇā /
sphuratkānticayavyājād amucyanteva pallavāḥ // PNc_6.10 //
navīnasāhasāṅkasya kāmadevākṛter ayam /
mālavaikamṛgāṅkasya sindhurājasya sāyakaḥ // PNc_6.11 //
punaḥpuna iti svādu nṛpater nāmalakṣma sā /
apaṭhac cārubimbauṣṭha- luṭhaddaśanacandrikā // PNc_6.12 //
[SYNTAX: sandānitakam]
adhītya kautukenātha kṛtapañcamamūrcchanāḥ /
tadagre nṛpanāmāṅkaṃ jaguḥ pātālakanyakāḥ // PNc_6.13 //
adṛṣṭe 'py utsukā rājñi tadgītena babhūva sā /
prabodhe yadanaṅgāgneḥ pañcamaḥ prathāmā samit // PNc_6.14 //
avepata samunmīlat- vilāsakusumānncitā /
manobhavānilasparśa- vaśād vanalateva sā // PNc_6.15 //
navānurāgam aṅgena vyaktataccihnacumbinā /
vināvacanam ācakhyau sakhīṣu caturāsu sā // PNc_6.16 //
śaśiprabhāyāḥ praśnaḥ
sāvahittham athetthaṃ sā sakhījanam abhāṣata /
sudhāniṣyandajaḍayā śaradindumukhī girā // PNc_6.17 //
abhedam indunā nītaḥ sācivyaṃ menaketunā /
sakhyaḥ kaḥ sindhurājo 'yaṃ sāhasāṅkanirūpyate // PNc_6.18 //
kim evam avatiṣṭhadhvai maunaṃ muñcata śaṃsata /
unmīlati yad antar me balāt kautukakandalī // PNc_6.19 //
malyavatyā uttaram
atha mālyavatī nāma tatsakhī siddhakanyakā /
iti smitasudhārdreṇa vacasā tām avocata // PNc_6.20 //
sakhi sāhāsikaḥ sa ayam avantitilako nṛpaḥ /
gīyate ketakāpāṇḍu yasyoragapure yaśaḥ // PNc_6.21 //
taṃ kāśyapīsahasrākṣam adrakṣam aham ekadā /
gatā śrīmanmahākāla- parvaṇy ujjayinīṃ purīṃ // PNc_6.22 //
tanvi tigmāṃśuneva dyaur niśeva śaśalakṣmaṇā /
sā sanāthā purī tena vajriṇevāmarāvatī // PNc_6.23 //
rambhā tvayeva yat satyaṃ tenāli nalakūbaraḥ /
tyājito rūpajaṃ garvam urvīmakaraketunā // PNc_6.24 //
akalaṅkākṛtes tasya catuḥṣaṣṭhikalāvataḥ /
tulādhirohahevāke kaḥ ṣoḍaśakalaḥ śaśī // PNc_6.25 //
tasyāvanipradīpasya te te naisargikā guṇāḥ /
kva nāma na prakāśante raver iva marīcayaḥ // PNc_6.26 //
na nāgeṣu na siddheṣu na nareṣv amareṣv atha /
avāpi kvāpi saṃvādas tadrūpollekhalekhayā // PNc_6.27 //
[VAR 6.27b: {amareṣv atha/
lem /
k; amareṣu ca /ed}]
so hi kenāpi kṛtyena gāṃ gataḥ śrūyate punaḥ /
nihnutaikabhujadvandvo devaḥ śrīvatsalāñchanaḥ // PNc_6.28 //
kim anyat tava saṃtuṣṭyai paśya citre likhāmy aham /
cirasya dīrghanayane tavāstu nayanotsavaḥ // PNc_6.29 //
ākṛtilekhanam
atha sā siddhatanayā taṃ lilekha śilātale /
hṛdi tūragarājendra- duhitur mīnaketanaḥ // PNc_6.30 //
tadālikhitabhūpālaṃ tayā cintitakāmadam /
cintāmaṇer apy adhikaṃ śilātalam amāṃsta sā // PNc_6.31 //
tataś citragate tasmin mahīpālo madālasāḥ /
samam evāhikanyānāṃ petur netraparamparāḥ // PNc_6.32 //
papau śaśiprabhāpy enaṃ ciram utpakṣmalekhayā /
punaruktīkṛtonnidra- karṇendīvarayā dṛśā // PNc_6.33 //
rūpam āsvādayām āsa tasyālekhyagatasya sā /
bhramarīvāravindasya sudhāsahacaram madhu // PNc_6.34 //
ānīyatākulatvaṃ sā tritīyena tanūdarī /
vismayenātisāndreṇa madena madanena ca // PNc_6.35 //
viveśa hṛdaye tasyāḥ sa citralikhito nṛpaḥ /
śaratprasanne saritaḥ pratimendur iva ambhasi // PNc_6.36 //
stanapatralatāṃ tasyā bibheda pulakodgamaḥ /
satyaṃ yadantaraṅgeṇa bahiraṅgo nirasyate // PNc_6.37 //
tasyāḥ kucayuge kiṃcin niśvāsaḥ kampam ādadhe /
rathāṅganāmamithune sāyantana ivānilaḥ // PNc_6.38 //
tasyāḥ svedalavaśreṇi- cchadmanā vadanaśriyā /
viśato 'ntar anaṅgasya lājāñjalir ivojjhitaḥ // PNc_6.39 //
śaṅke śaram ṛjūkurvan dadṛśe manmathas tayā /
yat sā mṛdukvaṇatkāñci- kiṅkiṇīkam akampata // PNc_6.40 //
eṣa dṛṣṭas tvayety uktā sakhyā sā sādhvasākulā /
gadgadākṣaram avyaktaṃ kṛcchrāt prativaco dadau // PNc_6.41 //
citravartiny api nṛpe tattvāveśena cetasi /
vrīḍārdhavalitaṃ cakre mukhendum avaśaiva sā // PNc_6.42 //
dṛṣṭā sakhībhiḥ sākūtaṃ sā bālādharapallave /
dadhau vailakṣyahasitaṃ prasūnam iva mādhavī // PNc_6.43 //
navaṃ prema navotkaṇṭhā navās te te manorathāḥ /
iti tasyās tathaivābhūd antaraṅgaḥ paricchadaḥ // PNc_6.44 //
kiṃcit trapānuviddhena puṇḍarīkadalatviṣā /
tam ānarceva rājendum animittasmitena sā // PNc_6.45 //
sā ca doḥśayitabhuvā nṛpeṇāddhyāsitā hṛdi /
kṛtāṅgabhaṅgavalanā jhaṭity ālasyam āyayau // PNc_6.46 //
tatkṣaṇenaiva sā citraṃ tanvī tanmayatāṃ yayau /
kaṃ na pratārayaty eṣa kitavaḥ kusumāyudhaḥ // PNc_6.47 //
stimitevāvatasthe sā sāraṅgāyatalocanā /
acetaneva śūnyeva suptevālikhiteva ca // PNc_6.48 //
smareṇa marmaṇi kvāpi sāvidhyata sumadhyamā /
anidritāpi yat sābhūt kṣaṇaṃ mukulitekṣaṇā // PNc_6.49 //
vyañcitānaṅgalīlena śṛṅgārarasabandhunā /
tanvī navānurāgeṇa sānyaiva ghaṭitābhavat // PNc_6.50 //
ṛjunā aikṣata yac citraṃ yad abhūc ca trapāvatī /
tenātigūḍhabhāvāpi sā sakhībhir alakṣyata // PNc_6.51 //
athānaṅgavatī nāma sakhī tām ity avocata /
daśanajyotsnayāraṇyaṃ sudhayeva niṣiñcatī // PNc_6.52 //
kac cid asya pramodāya kumudasyeva cakṣuṣaḥ /
ayaṃ madhyamalokenduḥ pātālendukale tava // PNc_6.53 //
vanānilāhṛtonnidra- padmakesaraśālinā /
romodgama ivānena dhṛtas tvadavalokanāt // PNc_6.54 //
adya naḥ saphalaṃ cakṣuś citre yad avalokitaḥ /
kandarpādhikakānto 'yam avantimṛgalāñchanaḥ // PNc_6.55 //
tvām apy avāñcitāṃ manye yat tvayaitasya vakṣasi /
ete savibhramaṃ nyaste dṛśau muktālate iva // PNc_6.56 //
jitam etena ko 'py eṣa satyaṃ kāmo 'sya kiṅkaraḥ /
ārohati parāṃ koṭim atra yat tava sambhramaḥ // PNc_6.57 //
tvam atra baddhabhāveva kim indumukhi lajjase /
vilaṅghayaty alaṅghyāni smaradurlalitāni kaḥ // PNc_6.58 //
ko 'nyaḥ sakhi nṛśaṃso 'sti kāmaṃ viṣamabāṇataḥ /
sukumāre tavāpy aṅge yena vyāpāritaḥ śaraḥ // PNc_6.59 //
bimbauṣṭhe eva rāgas te tanvi pūrvam adṛśyata /
adhunā hṛdaye 'py eṣa mṛgaśāvākṣi lakṣyate // PNc_6.60 //
ekena rājahaṃsena hṛto hāras tanūdari /
anena tu dvitīyena likhitenāpi te manaḥ // PNc_6.61 //
kutas trapā tavālīṣu kiṃcid unnamayānanam /
aho bata tvam etasminn atyāyatakutūhalā // PNc_6.62 //
etat karṇotpalaṃ lolam apāṅgaprativeśitam /
tvad udantam ivaitasya kathayaty alikūjitaiḥ // PNc_6.63 //
aho dūrasthitenāpi hṛdi spṛṣṭā nṛpendunā /
indukāntaśileva tvam ārdratām avagāhase // PNc_6.64 //
nipuṇe niḥśvasiṣy evam atigūḍhaṃ yathā yathā /
tathā tathā tava vyaktam ayam ucchvasati smaraḥ // PNc_6.65 //
smitam etad alolākṣi lajjāsaṃvalitaṃ tava /
idaṃ nirjitabālyasya yauvanasyoditaṃ yaśaḥ // PNc_6.66 //
yathā taveyam aratir yathā sutanu vepase /
tathā kavacitaḥ śaṅke niḥśaṅkaṃ madanas tvayi // PNc_6.67 //
kim atra karavai gāḍham ākalpakam idaṃ tava /
iyaṃ ca manmathasyāstraṃ nirgatā cūtamañjarī // PNc_6.68 //
surataklāntaśabarī- kabarīmālyacumbinaḥ /
katham ete tvayā tanvi sahyā malayavāyavaḥ // PNc_6.69 //
kiṃ tāmyasi tavopāntam ānayāmy adhunaiva tam /
ity āśvāsayatīva tvām kokilo 'yaṃ kalasvanaḥ // PNc_6.70 //
kūjantī kokilavadhūr iyam ādhiṃ dhunoti te /
anaṅganṛpasāmrājya- līlāmaṅgalagāyinī // PNc_6.71 //
vanāntadevatāvāpta- pādanyāsotsavaḥ sphuṭam /
eṣa stabakito 'śokaḥ suhṛt kāmasya kā gatiḥ // PNc_6.72 //
atrorvītilake dṛṣṭim asyantīṃ tilakaḥ krudhā /
ayaṃ tarjayatīva tvāṃ vātādhūtalatāṅguliḥ // PNc_6.73 //
pathi smarasya viṣame skhalitāyām itas tvayi /
smitacchaṭeva niryāti sinduvārasya mañjarī // PNc_6.74 //
drāghayaty astabimbauṣṭha- ruciniḥśvasitāni te /
ayaṃ mukulitaḥ kiṃcid bakulo mukulastani // PNc_6.75 //
latayā karṇikārasya puraḥ puṣpitayānayā /
anaṅgasyaikarājye 'smin hemavetralatāyitam // PNc_6.76 //
aho na kasya bhindanti hṛdayaṃ vīkṣitā api /
nisargamṛdavo 'py ete sahakāranavāṅkurāḥ // PNc_6.77 //
caturāṃ kokilām eṣa kṛtvā kurabako mukhe /
durlabhaṃ yācatīva tvāṃ līlāliṅganadohadam // PNc_6.78 //
aśokaskandhalagneyaṃ kusumair navamādhavī /
prārthanīyapriyasparśāṃ hasati tvām ivotsukām // PNc_6.79 //
bhūpatāv anuraktāyās tava santāpadīpanam /
sthalāravindaṃ serṣyeva sūte sakhi vasundharā // PNc_6.80 //
amīṣv aṅkasthakandarpa- jagadvijagayasiddhiṣu /
dṛṣṭir udvijate tanvi pāṭalākuḍmaleṣu te // PNc_6.81 //
sundari dvitayasyātra kraśimā bhūṣaṇāyate /
rājanyābaddhabhāvāyās tava rātreś ca samprati // PNc_6.82 //
eṣa caitrotsavaś citre nṛpo 'yaṃ nūtanaṃ vayaḥ /
prāptāvakāśaḥ kāmo 'pi patitāsyatisaṅkaṭe // PNc_6.83 //
kim ālikhitavaty eṣā citre mālyavatī nṛpam /
dvārīkṛteyam athavā vāmena vidhinā tava // PNc_6.84 //
bahunā kiṃ cakorākṣi chalitāsi manobhuvā /
sarvathā te kariṣyanti kuśalaṃ kuladevatāḥ // PNc_6.85 //
ityādi vyāharantī sā kṛtabhrūbhaṅgayā tayā /
narendrabāṇapuṅkhena kuce kiṃ cid atudyata // PNc_6.86 //
kalāvatīvacanam
atha kinnararājendra- kanyā nāmnā kalāvatī /
evaṃ vacaḥ smitasudhā- niṣiktākṣaram ādade // PNc_6.87 //
kāmaṃ durlabham evaitac caitraś candrāṅkitā niśāḥ /
preyān vipañcīraṇitaṃ pañcabāṇāṅkitaṃ vayaḥ // PNc_6.88 //
ayi tvāṃ mlāpayaty eṣa kālaḥ kamalalocane /
jagadāhlādajanakaḥ sudhāsūtir ivābjinīm // PNc_6.89 //
sthāne tavānurāgo 'yam anaṅgasyāyam utsavaḥ /
sakhi snihyati nirvyājam indāv eva kumudvatī // PNc_6.90 //
nṛpasyāraṇyasañcāraḥ śareṇānena sūcyate /
marutā dviradasyeva madaniṣyandagandhinā // PNc_6.91 //
avaśyaṃ tanvi cinvānā vane haṃsam itas tataḥ /
kvacid vilokayiṣyanti taṃ tvatparijanastriyaḥ // PNc_6.92 //
jñātatvadiṅgitaivātra taṃ ced drakṣyati pāṭalā /
tato 'sya ṣaṭpadasyeva balāc ceto hariṣyati // PNc_6.93 //
sthirā bhava nṛpena tvam iha saṃyogam āpsyasi /
yathā kaṇvāśrame pūrvaṃ duṣyantena śakuntalā // PNc_6.94 //
iti tadvacasaḥ sīmni masṛṇotkampitastanī /
vyājasācīkṛtamukhaṃ niśaśvāsa śaśiprabhā // PNc_6.95 //
vanaśrīratnamañjīro latākuñjodare tataḥ /
cukūja mañjukaṇṭhas tāṃ dakṣiṇena kapiñjalaḥ // PNc_6.96 //
harṣāśrulavakīrṇena satpatrāvalicāruṇā /
vāmena pasphure tasyāś cakṣuṣā ca stanena ca // PNc_6.97 //
atrāntare samāyāntī dadṛśe dūratas tayā /
narendrasavitus tasya puraḥ sandhyeva pāṭalā // PNc_6.98 //
tasyās traye ca tritayam apaśyat phaṇikanyakā /
mukhe smitaṃ kare hāraṃ sitam aṃse ca cāmaram // PNc_6.99 //
sā hārahastā ruruce dhṛtastimitacāmarā /
sarasī suptahaṃseva phenādhyāsitapaṅkajā // PNc_6.100 //
dṛṣṭiḥ phanīndraduhitur atikramyaiva pāṭalām /
bhṛṅgaśreṇir ivāśoke papātāvantibhartari // PNc_6.101 //
priyaṃ naḥ sa ayam āyāti paśya paśya śaśiprabhe /
paramārānvayodāra- hāramadhyamaṇir nṛpas // PNc_6.102 //
iti priyasakhīsūkti- sudhāniṣyandalekhayā /
sikte tadābhavat tasyāḥ smaraḥ pallavito hṛdi // PNc_6.103 //
[SYNTAX: sandānitakam]
sudhārasa ivorvībhṛt tayā saṃmukham āpatan /
dṛśā sphaṭikaśuktyeva vāraṃvāram apīyata // PNc_6.104 //
vitene 'py ahikanyābhiḥ kautukenātanīyasā /
tasyāgre rājahaṃsasya netrendīvaravāgurā // PNc_6.105 //
avantitilakodantam upasṛtyātha pāṭalā /
anaṅgadīpanaṃ tasyai jagādeṅgitavedinī // PNc_6.106 //
deva paścātsthito 'py agre prāptaḥ paryutsuko bhavān /
ity abhāṣyata bhūpālaḥ citre caturayā tayā // PNc_6.107 //
abhūt paryākulā sā ca muhūrtam asitekṣaṇā /
paścād alajjatālībhis tathā sasmitam īkṣitā // PNc_6.108 //
tasyai hāraṃ mahībhartur arpayām āsa pāṭalā /
ākṛṣya bhartum ānītam atiśuddham iva āśayam // PNc_6.109 //
sakhīnām anurodhena sā kilānaṅgamohitā /
hṛdi dīrghaguṇaṃ dadhre hāraṃ priyam ivāparam // PNc_6.110 //
tuṣārapāṇḍunā tena vavṛdhe 'syā manobhavaḥ /
digantavāntajyotsnena mahodadhir ivendunā // PNc_6.111 //
puṣpodgameneva latā prasādeneva bhāratī /
sā tena reje hāreṇa yaśaseva narendratā // PNc_6.112 //
tataḥ śithilaparyasta- vilolakabarīlatā /
ketuyaṣṭir iva śyāma- patākāṅgā hiraṇmayī // PNc_6.113 //
vasaṃtakamalollāsi- mattabhramaraniḥsvanā /
dīpamānopadeśeva svarahasye manobhuvaḥ // PNc_6.114 //
ullasatkuṭajācchāccha- vilāsahasitacchaviḥ /
jhaṭity uadadhiveleva nirgacchad amṛtacchaṭā // PNc_6.115 //
sarojinīva haṃsībhir bhṛṅgībhir iva mālatī /
śaśilekheva tārābhiḥ sakhībhir abhito vṛtā // PNc_6.116 //
dṛṣṭvā narandram āyāntam udasthād utsukātha sā /
dadhatī nūtanaprema- pariṇītām adhīratām // PNc_6.117 //
[SYNTAX: kulakam]
atha sutanur alolatārake sā suciram udañcitadīrghapakṣmamāle /
śaśina iva navodgatasya dūrāt- avanipateḥ pathi locane mumoca // PNc_6.118 //
āsannānucaradhṛtena paṅkajinyāḥ patreṇa sphuṭaghaṭitātapatralīlaḥ /
saś cchāyām atha mahasā hasan himāṃśoḥ kṣmāpālaḥ pulinam avāpa narmadāyās // PNc_6.119 //
 iti śrīmṛgāṅkaguptasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye śaśiprabhādarśano nāma ṣaṣṭhaḥ sargaḥ ************************************************ 
saptamaḥ sargaḥ
śaśiprabhādarśanam
tataḥ sa dūrād ahirājakanyakāṃ javaikamitreṇā yutāṃ patatriṇā /
viśāmpatidīrghaguṇānuṣaṅgiṇīm anaṅgakodaṇḍalatām ivaikṣata // PNc_7.1 //
upoḍhalāvaṇyataraṅgabhaṅgayā sarāgabimbauṣṭhagalatpravālayā /
ahāri lolaṃ nṛpates tayā balāt anaṅgaratnākaravelayā manaḥ // PNc_7.2 //
ramāṅgadakṛtaṃ śaśiprabhāvarṇanam
savismayo locanamārgam āptayā tayā saḥ pātālatalendulekhayā /
athettham amlānamanorathodgamo ramāṅgadenābhidadhe narādhipaḥ // PNc_7.3 //
avaimi saiveyam amogham āyudhaṃ manobhuvaḥ pannagarājakanyakā /
udaṃśulekhena mukhena kurvatī jagad vilīnenduvilokanaspṛham // PNc_7.4 //
narendra satyaṃ saḥ kutūhalī bhaved alaukikaṃ rūpam avekṣituṃ rateḥ /
iyaṃ na yasyātithitāṃ gatā dṛśor agādhalāvaṇyasarit sumadhyamā // PNc_7.5 //
iyaṃ sudhā mugdhavilāsajanmabhūr iyaṃ bhujaṅgālayaratnadīpikā /
iyaṃ jagannetracakoracandrikā puraḥ patākeyam ayugmapatriṇaḥ // PNc_7.6 //
iyattayā muktam avaimi naipuṇaṃ prajāpater adbhutaśilpakarmaṇi /
nṛpopamānām upamānatāṃ gataṃ vinirmitaṃ yena hi ratnam īdṛśam // PNc_7.7 //
iyaṃ tavānena virājatetarāṃ karasthitenāvanipālapatriṇā /
upeyuṣā kāñcanapadmam aṃśunā himetarāṃśor iva jahnukanyakā // PNc_7.8 //
arālakeśīyam anena bhāti te śareṇa kārtasvarapuṅkhaśobhinā /
nisargagaureṇa narendraraśminā sakajjalā dīpaśikheva śārvarī // PNc_7.9 //
iyaṃ vilāsorminimagnaśaiśavaṃ svibhāvyamānastanakuḍmalodgamam /
madaikavisrambhagṛhaṃ vigāhate vayo vibhaktāṅgam anaṅgadohadam // PNc_7.10 //
iyaṃ natāṅgī jagadekasundare nideśite pāṭalayā nṛpa tvayi /
dṛśau navendīvarapatrapeśale vimuñcati śrīr iva śārṅgadhanvani // PNc_7.11 //
anaṅgasāmrājyavilāsacāmare vanānilavyākulite 'ṃsucumbini /
pariślathe saṃyamanārtham etayā salīlam astaḥ kabarībhare karaḥ // PNc_7.12 //
vilokayantī kusumaṃ kacāgrataś cyutaṃ kucasparśadhiyeva vakṣasi /
iyaṃ kṛśāṅgī kusumāstraśaṅkayā kṛtapraṇāmeva tavāvalokyate // PNc_7.13 //
vilokayāsyāḥ kṣitipāla bibhratīṃ pradīpaśobhāṃ kabarīṃ niśāmukhe /
amī muhuḥ kuṅkumakesarāruṇā lasanti sīmantamaṇer marīcayaḥ // PNc_7.14 //
virājate 'syās tilako 'yam añcito vikuñcitabhrūlatikāntare nṛpa /
vijitya lokadvitayaṃ divaṃ prati smareṇa bāṇo dhanuṣīva saṃhitaḥ // PNc_7.15 //
apāṅgasaṃvardhitaśoṇakāntinā sukṛṣṇatāreṇa tuṣārapāṇḍunā /
iyaṃ pravālāsitaratnamauktikair vinirmiteneva cakāsti cakṣuṣā // PNc_7.16 //
iyaṃ puro niryatidūram āyate kapolataḥ kāñcanakuṇḍalārciṣi /
iṣuṃ ruṣeva pratibhoktum udyatā manobhuve muktaśilīmukhe hṛdi // PNc_7.17 //
iyaṃ triyāmāpatikāntipeśalaṃ vibuddhabandhūkadalādhikatviṣā /
bibharti bimbādharamudrayā mukhaṃ manobhirāmaṃ rajanīva sandhyayā // PNc_7.18 //
upoḍhatārāpatitārahārayor iyaṃ yugena stanayor virājate /
dvayena deva uṣasi cakravākayoḥ saridgṛhītaikamṛṇālayor iva // PNc_7.19 //
surāpagāvīcivipāṇḍur eṣa te cireṇa hāraś caritārthatāṃ gataḥ /
dhṛtaḥ kṣitīśa praṇayārdrayānayā salīlam utkampini yat kucadvaye // PNc_7.20 //
iyaṃ mahīpāla vilokitena te vigāhate kāntam idaṃ daśāntaram /
bhavaty anārūḍhavikāsavibhramā kim udgame candramasaḥ kumudvatī // PNc_7.21 //
kim anyad uktaṃ sudhayeva sāndrayā tad anyathā nātha na pāṭalavacaḥ /
sphuṭeyam asyāḥ kurute yad aṅgake balāt pariṣvaṅgam anaṅgavikriyā // PNc_7.22 //
śaśiprabhāsamīpagamanam
itīṅgitajñe vadati priyaṃvade ramāṅgadena smitam udgatasmitaḥ /
avāpa paryāptaśaśāṅkadarśanaḥ phanīndrakanyāsavidhaṃ narādhipaḥ // PNc_7.23 //
nāyikāceṣṭāḥ
uvāha lajjānatam añcitālakaṃ tato bhujaṅgādhipateḥ sutāmukhaṃ /
avāñcitaṃ kiṃ cana mātariśvanā saṣaṭpadaṃ padmam ivāravindinī // PNc_7.24 //
pataty adhaḥ kuṅkumapaṅkapāṭale mayūkhalekhāpaṭale śikhāmaṇeḥ /
hriyeva raktāṃśukapallavas tayā pidhātum ālekhyanṛpe nyadhīyata // PNc_7.25 //
nṛpasya citre madhureyam ākṛtir na bhidyate candramaso yathāmbhasi /
sakhījanas tām iti narmapeśalaḥ śanais trapānamramukhīm abhāṣata // PNc_7.26 //
yathāsmi vaktāsi tathāsya bhūpater yadā punaḥ karṇasamīpam āpsyasi /
itīva nirvyājam udīrya tatyaje tayāyatākṣyā sa narendrasāyakaḥ // PNc_7.27 //
alaṃ hriyaivaṃ samupekṣya gṛhyatām ayaṃ hi pāṇigrahaṇocitas tava /
itīrayantyāḥ kuṭilaṃ vacaḥ karād anaṅgavatyāḥ kamalaṃ jahāra sā // PNc_7.28 //
atha svabimbādharapāṭalacchadaṃ kareṇa tattatsadṛśena bibhratī /
niṣevitum bhūpatim abhyupāgatā rameva rājīvamukhī rarāja sā // PNc_7.29 //
dṛśas tatas tatparivārayoṣitāṃ netrāñjanaśyāmalapakṣmarājayaḥ /
śaśiprabhe bhūmipatau sakautukāḥ samāpatan kunda ivālipaṅktayaḥ // PNc_7.30 //
nṛpārhaṇam
nipīyamānasya tayā śanaiḥśanair apāṅgasañcāritadīrghanetrayā /
upāttapuṣpaḥ kṣitibhartur arhaṇāṃ cakāra tasyāś caturaḥ sakhījanaḥ // PNc_7.31 //
puraḥ śirasy āhitamanmathājñayā tayā kaṭākṣaiḥ kuṭajair ivārcitaḥ /
nṛpaḥ saparyāṃ punaruktasaṃvidāṃ sas tadvayasyānihitāv amanyata // PNc_7.32 //
sarāgavaty utkalikābhir ākule mṛduny alaṃ pāṭalayā samarpite /
atha nyaṣīdannavapallavāsane phanīndrakanyāmanasīva pārthivaḥ // PNc_7.33 //
anu kṣitīśaṃ nalinīdalāsane kayā cid āste parivārayoṣitā /
ramāṅgado 'py āsanabandham ādade vasundharāyāṃ vinayaikabandhuḥ // PNc_7.34 //
śramānurodhād upaviśyatām itaḥ kṣaṇaṃ kṛśāṅgīti sakhībhir arthitā /
upāviśad vepitavāmanastanī tataḥ samaṃ tābhir ahīndrakanyakā // PNc_7.35 //
nāyikāvilasitāni
vivartayantī vadanendumaṇḍalaṃ viśālanetrāntaniṣaktatārakam /
dvayena sā kṛṣyata sundarī samaṃ hriyā nṛpālokanakautukena ca // PNc_7.36 //
athāvataṃsīkṛtalocanotpalaṃ kapoladolāyitaratnakuṇḍalam /
ciraṃ papau saḥ stimitena cakṣuṣā tadānanaṃ mālavamīnaketanaḥ // PNc_7.37 //
kṛtī dṛśāsyāḥ sudṛśaḥ pibaty ayaṃ kapolalāvaṇyasudhāṃ narādhipaḥ /
mithaḥ sakhīnām iti sasmitaṃ vaco niśamya sābhūd adhikādhikatrapā // PNc_7.38 //
manāg ivāṃsād apavartitānanā nirīkṣya taṃ bhūpatim arpitekṣaṇam /
vihasya lajjāmukule cakarṣa sā balād apāṅgaprasṛte vilocane // PNc_7.39 //
yaśobhaṭe rūpam avantiśasituḥ kṛtasmite citragataṃ praśaṃsati /
karasthitaṃ sā jhaṭiti nyadhāt tataḥ śilātale tāmarasaṃ trapāvatī // PNc_7.40 //
nikāmam uktaṃ sukumāram aṅganā vilāsinas tasya jahāra sā manaḥ /
smaraikadūtīsahakāraśākhino lasanmadhāv anyabhṛteva pallavam // PNc_7.41 //
tadīyam uddāmarasorminirbharaṃ sa rājahaṃso 'pi viveśa mānasam /
kṛtapraveśaś ca salīlam acchinan manāṅ mṛṇālīm iva dhīratām ataḥ // PNc_7.42 //
kṣaṇād apāṅgastimitāyatākṣayoḥ sakampayoḥ kaṇṭakitāṅgalekhayoḥ /
avāpad anyonyanibaddhabhāvayos tayoḥ prarohaṃ hṛdi bālamanmathaḥ // PNc_7.43 //
nāyakasya nāyikāṃ praty uktiḥ
asūyayevātha vimuñcatī dṛśaṃ sakhīṣu sā sūtritanarmasūktiṣu /
iti smitakṣālitadantavāsasā nṛpeṇa nāgendrasutābhyadhīyata // PNc_7.44 //
vadānavadyāṅgi sakhījanādṛtaḥ kim eṣa nāma vyatiricyate janaḥ /
vihāya visrambhaviśeṣam etayā yad aṅgam anto viśatīva lajjayā // PNc_7.45 //
sadā sadācārapareti vārtayā vayaṃ hṛtāḥ pannagarājaputri te /
ataḥ kim evaṃ pratipattimūḍhatāṃ vigāhase 'smāsu vimucyatām iyam // PNc_7.46 //
anena te sundari darśanena vā kṛtopacāro 'smi kiyat kadarthyase /
na vīkṣate valgu na mañju bhāṣate gatā kvacil locanavartmamālatī // PNc_7.47 //
adhaḥkṛtāḥ satyam adhīralocane rasātalena tridivasya bhūmayaḥ /
anaṅgadurvāraśarādhidaivataṃ bhavadvidhaṃ ratnam avāpyate 'tra yat // PNc_7.48 //
kutūhalādhyāsitamadhyalokayā tvayā muhūrtaṃ phaṇilokakaumudi /
avaimi pātālam avāptasandhinā vilaṅghyate santamasena samprati // PNc_7.49 //
idaṃ mṛṇālad api komalaṃ vapus tavaiṣa dūrād aravindinīpatiḥ /
punaḥ punaḥ saṃspṛśatīva kautukāt tamālagulmāntarapātibhiḥ karaiḥ // PNc_7.50 //
anena te saśramavāribindunā navīnapīyūṣatuṣāradanturaḥ /
śirīṣamṛdvaṅgi tuṣārapāṇḍunā kapolabimbena viḍambyate śāśī // PNc_7.51 //
idaṃ vadāśikṣata kaitavaṃ kutas tavaiṣa mugdhe saralāṅguliḥ karaḥ /
ihaitad ālikhya śilātale śanair anena līlākamalaṃ yad ujjhitam // PNc_7.52 //
na citram evaṃ kva cid asti bhūtale mamātra tenāsti kutūhalaṃ mahat /
ataḥ kim etat pihitaṃ prakāśyatām ahetukas tanvi ka eṣa matsaraḥ // PNc_7.53 //
adṛśyam etad yadi manyase tataḥ kim arthyase kiṃ tv iyad eva śaṃso naḥ /
kṛtī tvayāyaṃ bhujagāmbaraukasām alekhi citre katamaḥ kṛśodari // PNc_7.54 //
lateva sammīlitaṣaṭpadasvanā kiyac ciraṃ nirvacanaiva tiṣṭhasi /
itaś cakorākṣi vicintya sūnṛtaṃ mamottaraṃ kiṃ cana dātum arhasi // PNc_7.55 //
yathātijihreṣi yathātivepase yathā kapole pulakaṃ bibharṣi ca /
tathātra manye tava pakṣapātavan nitāntam antaḥkaraṇaṃ kṛśodari // PNc_7.56 //
hriye taveyaṃ yadi kalpate kathā kim etayā naḥ prakṛte yatāmahe /
yad artham ete vayam āgatāḥ svayaṃ sa nārpyate kiṃ karabhoru sāyakaḥ // PNc_7.57 //
salīlam evaṃ vadati smitānane nṛpe navapremasārdracetasi /
vivartayantī maṇikaṅkaṇaṃ kare mumoca maunaṃ na phaṇīndrakanyakā // PNc_7.58 //
mālyavatīvacanam
tayā tathā dṛṣṭam athāntarāntarā kaṭākṣakāntiḥ snapitāvataṃsayā /
iti smitāpy āyitadantadīdhitir jagāda taṃ mālyavātī viśāmpatim // PNc_7.59 //
tavaitayā satkṛtipātra satkṛtaṃ svayaṃ na yat kalpitam alpamadhyayā /
na sa avalepo na ca sā pramāditā na ca trapā tatra nṛpo 'parāddhyati // PNc_7.60 //
kṛtīti vārtā tava vetsi vāñchitaṃ tvam antarātmeva na kasya vā bhuvi /
ataḥ sakhībhāvagatasya gopanaṃ na yujyate nas tvayi tan niśāmyatām // PNc_7.61 //
śilīmukhe 'smiṃs tava nāmalāñchite mṛgopanīte mṛgaśāvalocanā /
pramodam āpteyam ito vilokite kare cakorīva tuṣāradīdhiteḥ // PNc_7.62 //
ka eṣa rājeti muhuḥ kutūhalād iyaṃ yadā pṛṣṭavatī sakhījanam /
atas tadāsyai kathitaḥ savistaraṃ mayā tvam urvītalamīnalāñchānaḥ // PNc_7.63 //
kareṇa sāsūyam apāsya karṇataḥ kvaṇaddvirephāvali nīlam utpalam /
tadaitayābhyudgatapakṣapātayā śrutā guṇāḍhyasya bṛhatkathā tava // PNc_7.64 //
imāṃ tvadākāranirūpiṇe sakhīm avetya paryutsukalocanām iva /
tato mayā viśvavilocanotsavas tvam eva citre likhito 'si pārthiva / // PNc_7.65 //
udañcitavyāyatapakṣmaṇā tataḥ sakhīsamakṣaṃ nibhṛtena cakṣuṣā /
ciraṃ nipītasatṛṣeva mugdhayā tvayaitayā madhyamalokavāsasaḥ // PNc_7.66 //
[VAR 7.66d: {tvayaitayā/
lem /
em; tvayetayā /ed}]
ato varo 'yaṃ yuvayoḥ samāgamaḥ kumudvatīcandramasor ivocitaḥ /
iyaṃ hi bālocchvasito manobhuvas tvam atra lokatritayaikasundaraḥ // PNc_7.67 //
nṛpa gṛhītuṃ nayam atra ko 'py alaṃ sureṣu vā pannagapuṅgaveṣu vā /
sa eṣa paṅkeruhakarṇikāmṛdus tvayā śayo 'syāḥ kriyate sakautukaḥ // PNc_7.68 //
ayācito 'py arpita eva te śaraḥ kṣiter ayaṃ nyāyavidāṃ varaitayā /
tad enam abhyarthayase kathaṃ punaḥ kalatram eṣā hi vasundharā tava // PNc_7.69 //
[7.69b: em. kṣitir ?]
itītivṛttaṃ tadupāśrayaṃ tathā prakāśayantī pṛthivīpatiṃ prati /
chalād alīkabhṛkuṭiṃ vidhāya sā tayāluloke phaṇirājakanyayā // PNc_7.70 //
atha dvirephasya mukhābjapātino nivāraṇayoragarājakanyakā /
śilātalāt saṃbhramamīlitasmṛtis tadāśu līlāśatapatram ādade // PNc_7.71 //
tataḥ sa romañcanipīḍitāṅgado ramāṅgadaṃ vyaktaśaśiprabheṅgitaḥ /
apaśyad indīvaradāmadīrghayā pramodavistaritayā dṛśā nṛpaḥ // PNc_7.72 //
ramāṅgadavacanam
samarpitā pārthiva puṣpaketunā taveyam ārdrapraṇayā manasvinī /
asīmasaundaryasudhāvilāsabhūr udanvatevendukalā pinākinaḥ // PNc_7.73 //
kim anyad atrollasitaṃ jagattraye tavaiva saubhāgyapatākayā nṛpa /
yad āgatā manmathapatriṇām iyaṃ śaravyatām evam api śrute tvayi // PNc_7.74 //
vadhūr dilīpasya sudakṣiṇā yathā yathā sunandā bharatasya bhūpateḥ /
raghūdvahasyāvanikanyakā yathā tathā taveyaṃ vidhinā upapāditā // PNc_7.75 //
kim anyad asyāḥ kṛtapāṇipīḍanaḥ padaṃ nidhatse gṛhamedhināṃ dhuri /
iti prasarpatsmitacandrikaḥ śanair abhāṣatorvītilakaṃ ramāṅgadaḥ // PNc_7.76 //
[SYNTAX: kulakam]
vilokitaṃ citram alīkabhāṣiṇī bhavatsakhīyaṃ pratibhāsate mama /
udīritaivaṃ kila pārthivena sā bhṛśam lalajje nibhṛtaṃ jahāsa ca // PNc_7.77 //
vilokayantī tam apāṅgalocanā samullasatsvedalavāṅkitastanī /
tataḥ sujātastabakāstamauktikā lateva sā hemamayī vyakampata // PNc_7.78 //
mukhe tavāsaktam idaṃ śaśiprabhe dṛśāvataṃsāgatayaitadīyayā /
sakhījanaḥ sasmitam ity uvāca tām avantināthaṃ ca mitho ramāṅgadaḥ // PNc_7.79 //
atrāntare jhaṭiti cittam ivāccham ambhaḥ kṣobhaṃ jagāma saritas tuhināṃśusūteḥ /
vāti sma ca prasabhabhagnatamālatāla- hintālasālasaralaḥ sahasā samīraḥ // PNc_7.80 //
payododayaḥ
udanamad atha tatkṣaṇād udañcat- kanakapiśaṅgataḍillataḥ payodaḥ /
adharitamurajadhvanīni muñcan vidhuritakarṇatalāni garjitāni // PNc_7.81 //
atha samuditatrāsā meghasvanān nanu bhūpater bhujaparighayor anto bālā praveṣṭum iyeṣa sā /
kim asi cakitā mā tvaṃ bhaiṣīr ito bhava lajjayā kṛtam iti ca tām ūce devaḥ sa sāhasalāñcanaḥ // PNc_7.82 //
 iti śrīmṛgāṅkaguptasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye śaśiprabhāsaṃllāpo nāma saptamaḥ sargaḥ samāptaḥ 
aṣṭamaḥ sargaḥ
nāyikātirodhānam
sāpade 'tha bhujagendrakanyakā khe payodapatalais tirohite /
narmadāpulinapallavasthitā haṃsapaṅktir iva kampam ādade // PNc_8.1 //
spardhayeva nicayaḥ payomucāṃ tāramandram anadad yathā yathā /
sā narendratilakaṃ tam aikṣata mugdhalolanayanā tathā tathā // PNc_8.2 //
ullasan navapayodharālasāṃ dyāṃ ca tāṃ ca sumukhīṃ vilokayan /
bhūpatiḥ sa nitarām abhūd vaśo vismayasya ca manobhavasya ca // PNc_8.3 //
vāmanatvam alinatvam atyajan vyañjitakrama iva trivikramaḥ /
krāmati sma sahasaiva meghabhūr andhakāranikaro 'tha rodasī // PNc_8.4 //
[8.4d: andhaka pun?]
netrarodhini tayor na kevalaṃ mūrcchite tamasi vaiśasaṃ hṛdi /
yāvad āsyavigaladbisāṅkure cakravākamithune 'py ajṛmbhata // PNc_8.5 //
karṇabhūṣaṇamaṇiprabhālavais tokalakṣitakapolapatrayā /
kṛṣyamāṇanayano 'tha pipriye pannagendrasutayā tayā nṛpaḥ // PNc_8.6 //
tejasi sphurati tāḍite muhur bibhyatī kanakabhaṅgapiṅgale /
taṃ hṛdisthitam iveśam īkṣituṃ sāpi mīlitavilocanābhavat // PNc_8.7 //
ākāśavāṇī
eṣa te na ghaṭate manorathaḥ pārthivāhipatikanyakāṃ prati /
gaccha vindhyavipināntadṛṣṭayā vañcito 'si mṛgatṛṣṇayaitayā // PNc_8.8 //
sāhasodadhiviloḍane svayaṃ yo 'ṃsam aṃsalatayārpayiṣyati /
śrīr ivorasi muradviṣaḥ padaṃ tasya niścitam iyaṃ vidhāsyati // PNc_8.9 //
paśya paśya capaleyam antikāt nīyate tava yathocitaṃ kuru /
evam eva yad iyaṃ na labhyate jānakīva janakapratijñayā // PNc_8.10 //
kanyakāsi kim idaṃ śaśiprabhe yuktam ehi pitur antikaṃ vraja /
ity avigrahavatī nabhastalāt ullalāsa sahasā sarasvatī // PNc_8.11 //
tāṃ niśamya sa nikāmavismitaḥ sācikārmukalatām alokata /
indumauligalakandalāsitaṃ tatkṣaṇāc ca timiraṃ nyavartata // PNc_8.12 //
sācirāṃśutapanīyamekhalā śakracāpamaṇikuṇḍalā tataḥ /
kvāpi mudritamayūratāṇḍavā saṃhatir jalamucāṃ tirodadhe // PNc_8.13 //
sā purātanapathena pāvanī somasūtir api nimnagā vahat /
svādunirmalarasorminirbharā bhāratīva masṛṇaṃ mahākaveḥ // PNc_8.14 //
apy apākṛtarayaḥ sa narmadā- vīcilāsyaracanākutūhalī /
āvavau śabararājayoṣitāṃ nartitālakalataḥ samīraṇaḥ // PNc_8.15 //
ity akālajaladādivaikṛte kena cid viracite gate śamam /
bhūpateḥ śaśimukhī sakhīyutā netranirviṣayatām avāpa sā // PNc_8.16 //
kvāpi nūnam apahṛtya tanmano nāgarājaduhitā jagāma sā /
utpalasya sarasaṃ lasatspṛhā cakravākavaniteva kesaram // PNc_8.17 //
agrataḥ kṛtapayodharaśriyā dhautataptatapanīyakāntayā /
vidyuteva sadṛśā tayākulaḥ sa abhavaj jhaṭiti dṛṣṭanaṣṭayā // PNc_8.18 //
sā puro mama hṛteti lajjayā cintayā kim iva sā cared iti /
sā puno na sulabhety asau śucā tapyate sma tisṛbhiḥ kṣitīśvaraḥ // PNc_8.19 //
tasya tāpajananena mānasaṃ tena bālaviraheṇa vivyathe /
ketakacchadakadarthane paraṃ yat kaṇo 'pi śiśiraḥ pragalbhate // PNc_8.20 //
jitvaraṃ jagati puṣpaketunā tadvikṛṣya tarasā śarāsanam /
tāḍyate sma hṛdaye patatṛiṇā so 'tha mālavakuraṅgalāñchanaḥ // PNc_8.21 //
lajjayā valitakaṇṭhakandalaṃ locanāñcalamiladvataṃsakam /
tasya vartitam ivābhavat tadā tat priyāvadanam unnasaṃ hṛdi // PNc_8.22 //
mlānim āpa sas tayā vinā nṛpas tatra pannagapates tanūjayā /
svāṃ ruciṃ na hi kadā cid aśnute śarvarīvirahadhūsaraḥ śaśī // PNc_8.23 //
pāṇḍupakṣmaladṛśaḥ paricyutaṃ so 'tha mālyaśakalaṃ vyalokata /
tādṛśi vyatikare vinirgataṃ hāsaleśam iva puṣpadhanvanaḥ // PNc_8.24 //
śaṃsadujjvalakapolasaṃgataṃ kuṅkumena dalakoṭicumbinā /
sambhrameṇa galitaṃ natabhruvaḥ karṇatāmarasam ādade 'tha sa // PNc_8.25 //
kārmuke sati śareṣu satsv api preyasī tava hṛtāntikād iti /
tena saurabhahṛtāliniḥsvanair vācyateva nṛpater vyadhīyata // PNc_8.26 //
koṣṇaniḥśvasitavepitacchadaṃ tanniveśya vadane saḥ sādaraḥ /
ardhanimīlitalocanotpalaḥ pustakalpita ivābhavat kṣaṇam // PNc_8.27 //
narmadormilulite tadaṃśuke pallavālikhitahaṃsahāriṇi /
āhṛtastanavilepane dṛśā so 'kṛtapraṇayam indupāṇḍuni // PNc_8.28 //
mā viṣīda navasāhasāṅka,
te kāntayā gatam anena vartmanā /
paśya tatpadam itīva revayā tasya sārasarutair asūcyata // PNc_8.29 //
kiṃ nimagnam iha bālayā tayā bhītayā bhujagarājakanyayā /
naivam atra niyataṃ rasātale vidyate vivaram ityatarkayat // PNc_8.30 //
so 'timātragahane 'pi raṃhasā pārthivaḥ patitum aicchad ambhasi /
jīvitaṃ tṛṇam ivāvajānate sāhasavyasanino 'pi tādṛśāḥ // PNc_8.31 //
tat samīhitam avantivāsavas tasya nāvadad upāntavartinaḥ /
eṣa vighnam iha sāhasotsave kalpayiṣyati mameti śaṅkitaḥ // PNc_8.32 //
ujjhati sma saḥ śanaiḥ samucchvasan pallavāsanam upāsya śāsanaḥ /
agrahīc ca saśaraṃ kareṇa tad vyaktarājakakudena kārmukam // PNc_8.33 //
pannagendraduhituḥ kareṇa yaḥ sakhyam āpad aravindabandhunā /
arpitaṃ praṇayinā tam apy asau sāyakaṃ kanakapuṅkham ādade // PNc_8.34 //
subhruvaḥ smaravilāsadeśikaṃ taṃ śaśaṃsa saḥ śaram patatriṣu /
pītaśītakaramūrtitānavaṃ bhānumān iva mayūkham aṃśuṣu // PNc_8.35 //
vyaktataccaraṇalakṣmaṇā tataḥ srastakeśakusumākulālinā /
meghasiktasikatenavartmanā narmadājalasamīpam āpa sa // PNc_8.36 //
eṣa jātu na vikatthate kva cil lakṣyate 'sya phalataḥ sadā kriyā /
tat kariṣyati kim atra sāhasaṃ cetasīti vidadhe ramāṅgadaḥ // PNc_8.37 //
narmadāpraveśaḥ
akṣipat taṭaśilāviṭaṅkataḥ pārthivaḥ svam atha narmadāmbhasi /
vāridheḥ payasi viśvadīpakaḥ sāyamadriśikharād ivāryamā // PNc_8.38 //
tatra mīnamakarākule patan āsasāda sa vilāsam iśvaraḥ /
yāmunāmbhasi nipātinaḥ purā gopatām upāgatasya śārṅgiṇaḥ // PNc_8.39 //
ambhasas tadavapātatāḍitād ūrdhvam etya nipatatsu binduṣu /
sāhasena paritoṣitaiḥ surair mauktikārgha iva tasya cikṣipe // PNc_8.40 //
kiṃ cid antaritamūrtibhiḥ kṣaṇād anvagacchad atha taṃ ramāṅgadaḥ /
yena yāty aruṇasārathiḥ pathā vāsaras tam avalambate na kim ? // PNc_8.41 //
kas tulāgram adhiropya jīvitaṃ svāminaṃ tvam iva sevatām iti /
tasya haṃsaninādena valgunā sādhuvādam iva narmadā dadau // PNc_8.42 //
bilapraveśaḥ
tau muhur jalacarair adṛśyatām agrataś cakitam uktavartmabhiḥ /
dhvāntasantatibhide rasātalaṃ prastitau raviniśākarāv iva // PNc_8.43 //
āśrayaty avanimeghavāhane vārigarbham abhito garīyasi /
prāpa mekalasutā samānatām antarāhitanidhānayā bhuvā // PNc_8.44 //
ujjhitā jhaṭiti kāryagauravād īśvareṇa ruruce na medinī /
sodyamena puno 'py avaiṣyatā bhānuneva padavī payomucām // PNc_8.45 //
āpapāta saramāṅgadaḥ kṣaṇāt sarvataḥ sas tamasāvile bile /
gūḍhamatsaraviṣe viśeṣavān durjanasya manasīva sadguṇaḥ // PNc_8.46 //
yad babhūva purato 'sya bhūpater ekakuṇḍalapaṭāsitaṃ tamaḥ /
tasya taddinakarāṃśubhāsurair mauliratnakiraṇair abhajyata // PNc_8.47 //
sandrahemarajasā mahaujasām agraṇīr agarudhūpagandhinā /
so 'tha tena bilavartmanā śanaiḥ krośamātram agaman nareśvaraḥ // PNc_8.48 //
siṃhadarśanam
lagnasāndragajaśoṇitacchaṭaiḥ śauryapāvakaśikhāṅkurair iva /
kesarair atikarālakandharo mārgam asya rurudhe 'tha kesarī // PNc_8.49 //
muktagharghararavaḥ sa raṃhasā taṃ viśāmadhipam abhyadhāvata /
vyāttadīrghadaśanāsyakandaraḥ pūrṇam indum iva siṃhikāsutaḥ // PNc_8.50 //
ardhacandram atha tajjighāṃsayā saṃdadhe dhanuṣi yāvad īśvaraḥ /
tāvad asphuṭitakorakaṃ puro bālakundaviṭapaṃ tam aikṣata // PNc_8.51 //
bibhrato vikaṭadaṃṣṭram ānanaṃ kālameghaśakalāsitatviṣaḥ /
āyato 'bhimukham īrṣyayā javāt tena vartma mumuce na potriṇaḥ // PNc_8.52 //
gajadarśanam
kiṃ cid asya purato 'tha gacchataḥ karṇatālavidhutālipaṅktinā /
ruddhyate sma samadena paddhatir dīrghadantamusalena dantinā // PNc_8.53 //
mandrakaṇṭhaninado 'tivegavān ūrdhvavāladhir udagralocanaḥ /
kuṇḍalīkṛtakaras tam abhyagāt saḥ krudhā nibhṛtakarṇapallavaḥ // PNc_8.54 //
yāvad aṅkuritamatsaro 'bhavat tasya saṃmukham adhijyakārmukaḥ /
tāvad aikṣata na saḥ kva cid dvipaṃ rājagandhamadagandhakesarī (/
ed emends ? gandhamada to gandhavaha) // PNc_8.55 //
utpatan nipatad agrato muhur muñcad aṭṭahasitaṃ sahārciṣā /
kevalaṃ kapilakuntalaṃ śiraḥ paśyato 'sya na camatkṛtaṃ manaḥ // PNc_8.56 //
evamādi yad abhūn mahīpater adbhutaṃ pathi bibhīṣikāvaham /
tad bibheda nijasattvasampadā tigmadīdhitir iva tviṣā tamaḥ // PNc_8.57 //
sariduttaraṇam
tāṃ dadarśa saritaṃ sudustarām agrato 'tha bilakalpavin nṛpaḥ /
sparśataḥ kila yadambhasāṃ jhaṭity aśmabhāvam upayānty asūrayaḥ // PNc_8.58 //
mārutair aparapāranunnayā prāṃśu vaṃśalatayā saḥ sānugaḥ /
tām alaṅghayad athopagūḍhayā janmabhītim iva yogavidyayā // PNc_8.59 //
nagaradarśanam
prasthitas tad anu sodyamaṃ puraḥ sa atha sāhasavatāṃ puraḥsaraḥ /
nirmitaṃ maṇimayūkhapallavair bālam ātapam iva vyalokata // PNc_8.60 //
indranīlakapiśīrṣakaṃ tataḥ sa abhitaḥ sphaṭikasālam aikṣata /
sāvaśeṣajalanīlakoṭibhiḥ śāradair ghaṭitam ambudair iva // PNc_8.61 //
utpatākamaṇitoraṇāṅkitaṃ maṇditaṃ kanakapallavasrajā /
kiṃ ca kāñcanakapāṭasaṃpuṭaṃ tatra gopuram apaśyad īśvaraḥ // PNc_8.62 //
vismayena viṣayīkṛtaḥ puraṃ tena sa aviśad avantivāsavaḥ /
nirvṛtaiḥ padam ivojjhitāvaniḥ sūryamaṇḍalapathena yogavān // PNc_8.63 //
tatra vaidrumagavākṣam ucchritaṃ hemaharmyam avalokate sma sa /
meruśṛṅgam iva dhātutāmrayā sandhyayā kṛtapadaṃ kva cit kva cit // PNc_8.64 //
agrataḥ saś ca yaśobhaṭo 'viśat so 'tha kautukahṛtas tadaṅgaṇam /
indranīlamaṇikāntimecakaṃ vyoma sāruṇa ivoṣṇadīdhitiḥ // PNc_8.65 //
padmarāgaracitālavālakā vedikāmaṇiviṭaṅkavistṛtā /
tena tatra dadṛśe kutūhalād antike kanakamādhavīlatā // PNc_8.66 //
strīdarśanam
tattale sthitim upeyuṣā śamāt tena kā cid abalā vyalokata /
nirgatā jhaṭiti hemaveśmataḥ śrīḥ suvarṇakamalodarād iva // PNc_8.67 //
aṃśukena śaradindubandhunā tyāgiteva yaśasāvabhāsitā /
kāntimatyadharanīlavāsasā yāmunena payaseva jāhnavī // PNc_8.68 //
bandhujīvakumudachavī mukhe bibhratīva kuruvindakuṇḍale /
śarvarīva sitapakṣaparvaṇaḥ śītadīdhitipataṅgamaṇḍale // PNc_8.69 //
śobhitā kim api hāralekhayā bhinnakhelalolayorasi /
tatkṣaṇasphuṭitakundaśuddhayā gandhavāhapadavīva gaṅgayā // PNc_8.70 //
ānanena lalitākṣipakṣmaṇā niryadujjvalakapolakāntinā /
kurvatīva phaṇilokam aṅkitaṃ yāminītilakabindunendunā // PNc_8.71 //
puṣpadāma dadhatī saṣaṭpadaṃ dakṣiṇena śaśipāṇḍupāṇinā /
sākṣataṃ sadadhidūrvayāñcitaṃ hemapātram itareṇa bibhratī // PNc_8.72 //
[SYNTAX: kulakam]
tannirīkṣaṇasavismayaṃ tataḥ pārthivaṃ janitakautukaḥ śukaḥ /
ity uvāca maṇipañjare sthito bālacūtaviṭapāvalambini // PNc_8.73 //
śukavākyam
satkriyāṃ racayituṃ tavātither narmadā bhagavtīyam udyatā /
ślāghanīyacarito jagattraye kasya nāsi bahumānabhājanam // PNc_8.74 //
deva pannagavadhūbhir ujjvalaṃ vallakīkalaravaṃ priyaiḥ saha /
mallikādhavalam atra gīyate keliratnabhavaneṣu te yaśaḥ // PNc_8.75 //
durmanā nṛpa,
pathāmunā gatā sā vilāsavasatiḥ śaśiprabhā /
tatsakhījanakathānvayaśruter yuṣmad āgamanam ūhitaṃ mayā // PNc_8.76 //
durlabho 'yam atithir mamāpi tad guhyatām ucitayā saparyayā /
pārthivo hi navasāhasāṅka ity eṣa sīyakanarendranandanaḥ // PNc_8.77 //
peśaloktinipuṇasya pakṣiṇas tasya gām iti niśamya sasmitaḥ /
tām atha praṇamati sma nimnagām indusūtim avanīndur ādṛtaḥ // PNc_8.78 //
[SYNTAX: kulakam]
narmadākṛtaḥ satkāraḥ
kāritāsanaparigrahe puro bhūpatāv apacitiṃ vidhāya sā /
āsta mauktikaśilātale tataś cetasīva sukaveḥ sarasvatī // PNc_8.79 //
sthitvātha kiṃ cit tam avantinātham apṛcchad acchannakutūhalā sā /
nivedyatāṃ mānavadeva kasmād alaṅkṛtā bhūmir iyaṃ tvayeti // PNc_8.80 //
tasyai śaśaṃsa nijam ā mṛgayāvihārād vṛttāntam antavirasaṃ sa viśuddhavṛttiḥ /
kāntāsmṛtiprasabhakaṇṭakitāṅgajāta- lajjāvanamravadano navasāhasāṅkaḥ // PNc_8.81 //
 iti parimalāparanāmno mṛgāṅkadattasūnoḥ padmaguptasya kṛtau navasāhasāṅkacarite nāgalokāvatāro nāmāṣṭamaḥ sargaḥ samāptaḥ ************************************************ 
navamaḥ sargaḥ
narmadāvākyam
atha svareṇāṅgaṇadīrghikāṇāṃ saṃvāhayantī kalahaṃsanādam /
tam ity avantīśvaram ā babhāṣe sā mekalakṣmādhararājakanyā // PNc_9.1 //
nāsya kṣitīśopakṛtaṃ janasya kiyat tayā pannagarājaputryā /
yasyāḥ kṛte samprati bhūṣiteyaṃ bhūmis tvayā bhūśaśalāñchanena // PNc_9.2 //
idaṃ nṛpa tvām avalokya jātaṃ manaḥ pramodena mamāsvatantram /
no kasya lokatrayasaṃmatānāṃ bhavet satāṃ saṅgatam utsavāya // PNc_9.3 //
adyaiṣa kasyāpi mayā śubhasya tvaddarśanenānumito vipākaḥ /
ātithyam akṣṇoḥ katham anyathaivam āyānti ratnāni bhavadvidhāni // PNc_9.4 //
so vatsa, jāte janakaḥ kṛtātmā sā puṇyamūrtijananī jagatsu /
mahīkalāpodvahanādipātraḥ putro yayos tvaṃ naralokapālaḥ // PNc_9.5 //
rūpeṇa tejasvitayārjavena priyaṃvadatvena tavāmunā ca /
dilīpaduṣyantabhagīrathādīn tān ādirājān jhaṭiti smarāmi // PNc_9.6 //
samānabhāvais tribhir eva manye samudranemivasudhā dhṛteyam /
bhujaṅgamendreṇa ca meruṇā ca doṣṇā ca maurvīkiṇaśobhinā te // PNc_9.7 //
tvayi sthite samprati jāgarūke jagadvidheyeṣu vidhūtacintaḥ /
karoti netre bhagavān avaimi sa yoganidrāmukule mukundaḥ // PNc_9.8 //
na kiṃ cid ikṣvākukulāvatīrṇād rathāṅgapāṇeḥ parihīyate te /
ajāyatāmbhojadṛśā viyogo vane yathā tasya tathā tavāpi // PNc_9.9 //
akṛtrimo 'yaṃ guṇavatsu jāne jātyaiva te pārthiva pakṣapātaḥ /
yat prauḍhalāvaṇyasudhāsravantyā tayā vinā cetasi tāmyasīva // PNc_9.10 //
alaṃ viṣādena ghanādhirūḍhā lalāmabhūtā jagato 'khilasya /
tavāṅkam abhyeṣyati sācireṇa śaśiprabhā pārthivakairavasya // PNc_9.11 //
ito 'dya yāntī purato mayā sā dṛṣṭā bhujaṅgādhipates tanūjā /
udagrabhogair ahibhiḥ parītā lateva tanvī haricandanasya // PNc_9.12 //
uddaṇḍahemāmburuhāsu khelad etāsu līlāgṛhadīrghikāsu /
samutkayantī kalahaṃsayūtham āmañjunā nūpurasiñjitena // PNc_9.13 //
vyāpārayantī valitānanenduḥ paścād dṛśau ketakapatradīrghe /
itas tataḥ śūnyatayā skhalantī same 'pi mārge dadatī padāni // PNc_9.14 //
visrastamālyaḥ ślathabandhanatvād aṃsāvakīrṇāṃ kabarīṃ vahantī /
kalindakanyāmasṛṇorminīlāṃ nistṛṃśalekhām iva manmathasya // PNc_9.15 //
mukhaṃ niśāghrātam ivāravindaṃ viṣadavītaprabham udvahantī /
vilumpatī niḥśvasitena kāntim āpāṭalasyādharapallavasya // PNc_9.16 //
unmocayantīm alakāgram etya lagnaṃ calatkuṇḍalaratnakoṭau /
kim apy udañcaddaśanāṃśulekhā sakhīṃ śanaiḥ sasmitam ālapantī // PNc_9.17 //
sudhāsitaṃ kṣaumam ivāstṛtaṃ taṃ nakhāṃśurekhāvalayacchalena /
kṛtaṃ dadhānopari pāṇipadmam udagrakampasya kucadvayasya // PNc_9.18 //
gatāni sadyaḥ ślathatāṃ sakhībhir vihasya sākūtavilokitāni /
krameṇa kiṃ cit pratisārayantī vilajjamānā maṇikaṅkaṇāni // PNc_9.19 //
aśokapuṣpagrathitāṃ dadhānā prālambamālām avalagnamadhyā /
āropitajyeva jagajjayāya svacāpalekhā makaradhvajena // PNc_9.20 //
ārdravraṇāṅkasya kṛpārdracittā kelīmṛgasya svayam eva tasya /
ācumbatī pāṇḍukapolalekhaṃ vataṃsadūrdhvāṅkuram arpayantī // PNc_9.21 //
mārgeṣu rūḍhāsu nirūḍhabhāvāt dvirephasampātasamākulāpi /
latāsu puṣpāvacchayacchalena pade pade vatsa vilambamānā // PNc_9.22 //
[SYNTAX: kulakam]
tvadīyaviśleṣam avāpya bālā sā lakṣyate kiṃ cid anirvṛteva /
bhavādṛśām ekapade viyogo na kasya,
rājendra,
mano dunoti // PNc_9.23 //
pṛthupratāpaḥ savitā yathaiva yathā kalānāṃ nidhir oṣadhīśaḥ /
yathā vasantaḥ sumano 'nukūlas tathāsi bhūmiḥ spṛhaṇīyatāyāḥ // PNc_9.24 //
nāyakavākyam
iti kṣitīśaśrutiśuktipeyām udīrya vācaṃ virarāma revā /
sa ca smitadyotitadantam evam uvāca tāṃ madhyamalokapālaḥ // PNc_9.25 //
sthāne yad āhlādayasi prapannaṃ pīyūṣadhārāmadhurair vacobhis /
sudhaikasūtiḥ sa yadākaras te caṇḍīśacūḍābharaṇaṃ śaśāṅkaḥ // PNc_9.26 //
ṛjuḥ prakṛtyāsi paraṃ tad amba vīcīśu paryāptam anārjavaṃ te /
na kevalaṃ sā payasi prasaktir ālakṣyate te bata mānase 'pi // PNc_9.27 //
yā jūṭamadhye ca śaśāṅkamauler unnidrakundasrag ivāvabhāti /
tām apyatīva trijagatpratīkṣyāṃ triḥsrotasaṃ puṇyatayātiśeṣe // PNc_9.28 //
yā sāsya śaktiḥ prasarāmbupaṅke tvayā vṛtā dharmavihāravīthiḥ /
salīlam uddhūlakulācaleyaṃ mahī mahāsūkaradaṃṣṭra eva // PNc_9.29 //
bhavādṛśīnāṃ mahatāṃ nadīnām adbhir jagatyastamitopasarge /
sukhaṃ sadaivāsurajit samudre nidrāti paryaṅkitapannagendraḥ // PNc_9.30 //
asantam apy amba mayi prasannā sambhāvanābhāramaho nidhatse /
asty eva bhakteṣv ativatsalatvāt balād guṇāropaṇakautukaṃ te // PNc_9.31 //
anena me ko 'pi hṛdi praharṣas tava prasādātiśayena jātaḥ /
anārdratām indumarīcisakhye kiyac ciraṃ candramaṇir bibharti // PNc_9.32 //
vidhāya tattādṛśam indrajālaṃ sā kena nītā phaṇirājakanyā /
apaśyato hetum ihopapannaṃ kim apy aho vismayate mano me // PNc_9.33 //
ajñānam asmin viṣaye kim anyat mamaitad arhasy apanetum amba /
dināntasammūrcchitam andhakāraṃ niśāmukhasyeva śaśāṅkalekhā // PNc_9.34 //
puno narmadāvākyam
uktveti tūṣṇīm abhavan nṛsomaḥ sā somasūtiḥ sarid ity uvāca /
atretivṛttaṃ kathayāmy aśeṣaṃ niśamyatāṃ mālavalokapālaḥ // PNc_9.35 //
gṛhadevatāvācaḥ
yadaiva sā tarjitacandrakāntir ajāyatendīvarapatranetrā /
citrasthitānāṃ gṛhadevatānām iti sphuranti sma tadaiva vācaḥ // PNc_9.36 //
ratnākaratvaṃ,
bhujagendra jātaṃ kanyā tava śrīḥ śubhalakṣaṇeyam /
vakṣaḥsthalaṃ madhyamalokabhartur vibhūṣayitrī puruṣottamasya // PNc_9.37 //
[9.37a: read: ratnākarastvaṃ bhujagendra jātā? or follow /k?]
bhujaṅgavaṃśārṇavakaumudīyam iyaṃ patākāsya rasātalasya /
upāgateyaṃ nidhanāgradūtī vajrāṅkuśasyāsurapuṅgavasya // PNc_9.38 //
[SYNTAX: kulakam]
[NOTE: Vajrāṅkuśa is the eastern guardian of the vajradhātumaṇḍala/]
svavīryaparyastapurandareṇa tenāsurendreṇa kadarthitasya /
tejaś cirād ucchvasitaṃ tadābhūd iti śrute bhogabhṛtāṃ kulasya // PNc_9.39 //
taddehakāntis timiraṃ vyanaiṣīt yad atra moghīkṛtaratnadīpā /
pitrā tad asyāḥ kṛtam arthayuktam āhlādanaṃ nāma śaśiprabheti // PNc_9.40 //
tataḥ sudhāsūtikarābhirāmair guṇaiḥ parītā sahajanmabhiḥ sā /
śanaiḥ śanair vṛddhim avāpad atra rasātale bālamṛṇālokeva // PNc_9.41 //
śaśiprābhāpituḥ pratijñā
yad arthitābhūd anubaddhamānasaiḥ suraiś ca siddhaiś ca mahoragaiś ca /
teṣāṃ purastād akṛtavyavasthām ity ekadā saṃsadi pannagendraḥ // PNc_9.42 //
guptābhihito yat tridaśārivīrair vajrāṅkuśākhyasya mahāsurasya /
asūta līlāgṛhadīrghikeha haimaṃ harer nābhir ivāravindam // PNc_9.43 //
ānīya tad yo duhitur mamāsyāḥ karṇāvataṃsapraṇayīkaroti /
tasyeyam iṣvāsabhṛtaḥ kalatraṃ pārthasya pāñcālanṛpātmajeva // PNc_9.44 //
[SYNTAX: kulakam]
tenaivam ukte ca tadā pareṣu tam artham aṅgīkṛtavān na ko 'pi /
vanyadvipād udgatadānarājeḥ kaḥ kumbhamuktāphalam ādadīta // PNc_9.45 //
tataḥ prabhṛtyadbhutarūparekhā sā bālikābhūd avarā varāpi /
citte vacas tat kuladevatānāṃ kṛtvāpi tasyāḥ saś ca nānvaśeta // PNc_9.46 //
sampraty avaimi prathitā yadātaḥ svarge ca bhūmau ca bhuvastale ca /
nīto 'si netrātithitāṃ tvam asyāḥ puṇyena janmāntarasambhṛtena // PNc_9.47 //
ānetukāmena bhavantam atra nijaṃ vacas tannayatā pratiṣṭhām /
āptaprayatnena tathā sa manye phaṇīśvareṇopakṛtaḥ prapañcaḥ // PNc_9.48 //
ekaḥ kṣitau sāhasikas tvam eva nānyo 'sti rājan navasāhasāṅkaḥ /
nisargadurgām api bhūmim etāṃ svodyānavīthīm iva yaḥ praviṣṭaḥ // PNc_9.49 //
tad asya kāryasya puraskṛtasya yatasva sīmāntavilokanāya /
vigāhamāno 'mbaram ardhamārgaṃ nivartate jātu kim uṣṇarāśmiḥ // PNc_9.50 //
ito 'sti gavyūtiśatārdhamātraṃ gatvā purī ratnavatīti nāmnā /
vinirmitā śilpikalāmayena mayena yā nākajigīṣayena // PNc_9.51 //
[NOTE: allusion to aṇahilapura,
capital of the solaṅkis?]
tasyāsurendrasya narādhipendra jagaddruhaḥ sā kila rājadhānī /
samedhitasyābjabhuvā vareṇa raṇeṣv avadhyo marutāṃ bhaveti // PNc_9.52 //
so mauliratnāni mahoragāṇām utkhyāya cotkhāya ca kautukena /
karoti nirvāsitanāyakeṣu nijāṅganāhāralatāntareṣu // PNc_9.53 //
so bāṣpaparyākulalocanāni niḥśvāsabhinnādharapallavāni /
karoti vaktrāṇy amarāṅganānām utsannalīlāsmitacandrikāni // PNc_9.54 //
kṛtāṅgadaḥ kambalakāliyābhyāṃ yajñopavītīkṛtaśaṅkhacūḍaḥ /
sas takṣakāpāditakaṇṭhabhūṣo bibharti līlām aśivaḥ śivasya // PNc_9.55 //
āstāṃ kim anyaiḥ phaṇibhiḥ saś cintyas tasyāpi śeṣasya ca vāsukeś ca /
rāhur yathā viśvabhayaikahetus tārādhipasyāhimadīdhiteś ca // PNc_9.56 //
khagendrabhaṅgena tathā tathā ca na sarpayajñe janamejayasya /
nidhānam ātaṅkaparamparāṇāṃ jāto yathā samprati nāgalokaḥ // PNc_9.57 //
hares tvam aṃśo 'tra kṛtāvatāras tasyāsurendrasya nibarhaṇāya /
avaimi lokatrayakaṇṭakasya laṅkādhipasyeva sa maithilīśaḥ // PNc_9.58 //
śrīkaṇṭhavaikuṇṭhapurandarādyair upekṣitaṃ yat tridaśair aśaktyā /
kṛtasya tasyāsya bharaṃ visoḍhuṃ sambhāvyase me nṛpate tvam eva // PNc_9.59 //
kim anyad uttiṣṭha gṛhāṇa yātrāṃ vajrāṅkuśaṃ pratyamitapratāpa /
tac cāvataṃsīkuru hemapadmam ānīya,
bhūśakra,
śaśiprabhāyāḥ // PNc_9.60 //
sā te samāptādbhutasāhasasya vatsāṅkam abhyetu phaṇīndrakanyā [[vatsāṅka pun?]] /
sītā yathā daśaratheḥ salīlam āropitatryambakakārmukasya // PNc_9.61 //
[9.61a: read asamāpta ?]
agādhapātālatalodgatāni vinidrakundacchadasundarāni /
lokadvaye samprati te yaśāṃsi ākalpapallavīphalavac carantu // PNc_9.62 //
prasādam āptena cirād vilīne tasmin surārātighanoparodhe /
mukhendunā pannagasundarīṇāṃ punaḥ samāgacchatu patralekhā // PNc_9.63 //
āsīt purastāt tripurāvabhaṅge yan maṇḍalaṃ bālamṛgāṅkamauleḥ /
mahāsurair bhāvini sāmparāye tavāstu tat saṃyugajāmadagnya // PNc_9.64 //
panthāḥ śivo 'yaṃ purato 'tra gantā vaṅkurmunir locanagocaraṃ te /
upācares taṃ ca tathāvidhānāṃ bhaktiṃ hi gāṃ kāmaduhām uśanti // PNc_9.65 //
ity udīrya maṇikāntikandalīḥ kalpitaṃ tridaśacāpam asya sā /
ā mumoca nijakaṇkaṇaṃ bhuje jyākiṇāṅkakaṭhiṇīkṛtatvaci // PNc_9.66 //
narmadoktisvīkāraḥ
avadad atha saḥ sāhasonmukhas tām iha hi vayaṃ vacasi sthitās taveti /
taḍid iva na cirād udīritāśīḥ sarid api sāsya puras tirobabhūva // PNc_9.67 //
 iti śrīmṛgāṅkadattasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye narmadāsaṃvādo nāma navamaḥ sargaḥ ************************************************ 
daśamaḥ sargaḥ
nāyakasya ramāṅgadaṃ prati praśnaḥ
atha mekalācalasutātirohitau atimātravismayarasārdramānasaḥ /
daśanacchavicchuritapāṭalādharaḥ sa ramāṅgadaṃ nṛpatir ity avocat // PNc_10.1 //
adhirohati svayam acintitāpy aho śubhasampadaṅkam aparāṅmukhe vidhau /
savapur vilocanapathaṃ yadāvayor amṛtāṃśusūtir iyam āpadāpagā // PNc_10.2 //
idam indrajālam iti me samutthitām matim etad arpitam udārayā tayā /
vikasanmarīciracitendrakārmukaṃ karavarti ratnavalayaṃ vilumpati // PNc_10.3 //
ayi mekalādritanayāpuraḥkṛte kriyate kim atra vada kṛtyavastuni /
tava yat sadā nayarahasyavedino na dhiyaś caranty anayapāṃsule pathi // PNc_10.4 //
ramāṅgadavākyam
iti pārthivena kathite dadhan manāk pulakena cumbitakapolam ānanam /
idam āttanītipatham ādade vacaḥ smitapuṣpitādharadalo ramāṅgadaḥ // PNc_10.5 //
iha kiṃ pratisphurati me tavāgrato nayaśāstranīranidhipāradṛśvanaḥ /
avalīḍhaviśvatamasaḥ puro raver na hi jātu dipakaśikhā prakāśate // PNc_10.6 //
viṣaye 'tra maunam ucitaṃ hi mādṛśām avaśas tathāpi kathayāmi kiṃ cana /
kṣitipālamaulimaṇiveṇikātithes tava kena śāsanam idaṃ vilaṅghyate // PNc_10.7 //
prathamaṃ hi maṇḍalam akhaṇḍaśāktibhir vijigīṣubhiḥ svam abhitaḥ prasādhyate /
paramaṇḍale tad anu nītipāragair avanīpurandara,
karaḥ prasāryate // PNc_10.8 //
tad apāsyam evam avitarkitotthite paripanthinām iha vidheyavastuni /
yadi nābhaviṣyad abhimānaśālinas tava rājyam uddhṛtasamastakaṇṭakam // PNc_10.9 //
śrutaśaktisaṅkalitamantraniścayair upalabdhaṣaḍguṇavivekavartmabhiḥ /
tadupāyatattvam adhigamya dhūḥ kṣites tava mantribhir nṛpa durudvahohyate // PNc_10.10 //
atisāndrakāñcanamarīcipiṅgalaṃ digupāhitapracurapatraśobhinaḥ /
tava kośam utsṛjati na kṣaṇaṃ ramā paramāravaṃśasarasīsaroruha // PNc_10.11 //
priyakīrtayo jayapavitritāśayās tarasā tṛṇīkṛtajagattrayā yudhi /
jagatīviśeṣaka tavānujīvino nivasanty avantiviṣaye sahasraśaḥ // PNc_10.12 //
pṛthivībhṛtaḥ prathitavikrameṇa ye gamitās tvayā vaśam upāyasampadā /
nayavartmagāḥ kṣitipate tavānyathā na bhavanti bhāvisamarābhiśaṅkayā // PNc_10.13 //
apakartum atra samaye tavāttabhīr manasāpi hūṇanṛpatir na vāñchati /
ibhakumbhabhittidalanodyame harer na kapiḥ kadā cana saṭāṃ vikaṛṣati // PNc_10.14 //
asikāntijālajaṭilāgrabāhunā raṇasīmni nātha nihateṣu bhartṛṣu /
bhavatātra vāgaḍavadhūjanaḥ kṛto ratisandhivigrahakathāparāṅmukhaḥ // PNc_10.15 //
adhunāpi deva muralāṅganājanais vijayapraśastir iva likhyate tava /
galadañjanāśrupṛṣatāvalicchalāl lasadindupāṇḍuṣu kapolabhittiṣu // PNc_10.16 //
rabhasād apāsya maṇikaṅkaṇāvalīḥ kanakāravindakatakeṣu te 'sinā /
na kim arpitāni nṛpa lāṭayoṣitā sphaṭikākṣasūtravalayāni pāṇiṣu // PNc_10.17 //
nayanāmbubhiḥ snapitadhūsarādharāḥ pratibaddharūkṣamalinaikaveṇayaḥ /
nihitā na kiṃ mahati śokasāgare jagatīndra kosalapateḥ purandhrayaḥ // PNc_10.18 //
uditena vairitimiradruhābhitas tava nātha vikramamayūkhamālinā /
gamitāḥ prabhāvalayaśūnyatāṃ jhaṭity aparāntapārthivavadhūmukhendavaḥ // PNc_10.19 //
ativelam uttaradigantavartinā samaraśramābhyuditagharmabindunā /
śaradindunirmalam apāyi bhūbhṛtām asipatrapātrapatitaṃ tvayā yaśaḥ // PNc_10.20 //
nijarandhragopanapaṭīyasābhitaḥ pararandhradṛṣṭipaṭucāracakṣuṣā /
nayabhinnasāhasabhuvā bhuvastale bhavatā samaṃ kathaya ko viruddhyate // PNc_10.21 //
naradeva daivam adhikṛtya yā vipat nipataty avantiviṣaye kathaṃ cana /
śikhimuktamantrahaviṣā vihanyate tava sā vasiṣṭhamahasā purodhasā // PNc_10.22 //
nṛpa vāsarāṇi nirupaplavāḥ prajāḥ sukham ātmakarmaṇi ratā nayanti yat /
vijayaṃ jayaikasuhṛdo 'sya sarvadā nanu kārmukasya tava tadvijṛmbhitam // PNc_10.23 //
iti kiṃ cid eva na tava svamaṇḍale nṛpa cintyam asty uditaśaktisampadaḥ /
adhunā tu nītinihitena cetasā phaṇilokakṛtyam idam eva cintyatām // PNc_10.24 //
prabhuśāktir udyamaparatvam arpita- trijagaccamatkṛtir ahaṅkṛtiś ca sā /
asurasya tasya kathitā narendra te nagarī ca mekalanagendrakanyayā // PNc_10.25 //
abhigamya eva sas tavādhunā ripur marutām udāranijakāryasiddhaye /
śrutilagnagandhagajabṛṃhitaḥ kṣaṇaṃ nṛpa kesarī kathaya kiṃ vilambate // PNc_10.26 //
navasāhasāṅka,
na tavāsurād ahaṃ kalayāmi samprati kim apy atādṛśam /
vidhutiḥ kadā cana vibho na bhūbhṛtaḥ kalaviṅkapakṣapavanena śāṅkyate // PNc_10.27 //
bhavatā yadoccalita eṣa dakṣiṇaś caraṇas tadaiva suravairiyoṣitām /
vigalanti deva nayanodabindavaḥ śaradindupāṇḍuni kapolamaṇḍale // PNc_10.28 //
vijayaikasadmani guṇaḥ śarāsane tava yāvad atra na nṛpādhirohati /
tuhinacchaṭādhavalacāmarasmitā vilasanti tāvad asurālaye śriyaḥ // PNc_10.29 //
kanakāravindam aravindalocana praṇayena naiva saḥ samarpayiṣyati /
suranirjayārjitamadāvṛte 'ntaraṃ labhate na sāma kila tādṛśaṃ hṛdi // PNc_10.30 //
bhavataḥ kuto 'pi nṛpa yāvad āgamaṃ na sa vetti tāvad abhiyoktum arhasi /
sahasānyathā rahasi mantribodhitaḥ paritaḥ svadurghaṭane yatiṣyate // PNc_10.31 //
kṛtanūtanārgalakapāṭasaṃpuṭāṃ subhaṭair udāyudhakarair adhiṣṭhitām /
paritaḥ sukhātaparikhāṃ punaḥ purīṃ racitaikadurgam apathāṃ vidhāsyati // PNc_10.32 //
valite 'pi kiṃ cana dhanuḥparigrahe bhuvanatrayaprathitasāhase tvayi /
api jāyate dhṛtiviparyayo harer asureṣu kaiva gaṇanā tapasviṣu // PNc_10.33 //
niyataṃ, narendra,
vidatphaṇāmaṇi- sphuradaṃśusūtritanavātapaṃ nabhaḥ /
suravairivīryadṛḍhamatsaraṃ puraḥ phaṇisainyam ājibhuvi te bhaviṣyati // PNc_10.34 //
adhunaiva te 'tra nijatāṃ vrajanti vā subhaṭāḥ svayaṃ vidhivaśena ke cana /
kapayaḥ purā raghupater yathā vane hanumatpataṅgatanayāṅgadādayaḥ // PNc_10.35 //
yad udīritaś ca purukutsakāntayā saritāsi vaṅkumunidarśanaṃ prati /
pratibhāti kiṃ cana mamaiva tatra te kim u nirmukheṅgitavidas tadiṅgitam // PNc_10.36 //
athavaika eva vibhur asy arer vadhe nanu dhāma tat sphurati śārṅgiṇas tvayi /
uditakrudhas tripuradāhaḍambare śaratām avāpa kila yat pinākinaḥ // PNc_10.37 //
avalokayāmi śakunaṃ yathā tathā tad avaimi pakṣmaladṛśaḥ sabhāntare /
na cirād upoḍḥapulakena pāṇinā kanakāravindam avataṃsayiṣyasi // PNc_10.38 //
tvam ihaiva nātha maṇidhāmni tiṣṭha vā na hi nāma tādṛśam idaṃ prayojanam /
asuraṃ nihatya sahasaiva tatkṣaṇād aham ānayāmi tapanīyapaṅkajam // PNc_10.39 //
vijayī yad asmi smareṣu jitvarāḥ prabhavanti tatra tava pādapāṃsavaḥ /
aruṇo yad andhatamasaṃ niṣedhati sphuritaṃ narādhipa tad arkatejasām // PNc_10.40 //
nāyakavākyam
masṛṇoktipallavitanītivikrama- kramam ity udīrya virate ramāṅgade /
saḥ sarasvatīmukhararatnanūpura- dhvanipeśalaṃ nṛpatir ādade vacaḥ // PNc_10.41 //
tvadṛte mukhāt sukhanirastasaṃśaya- prasareyaṃ bhāratī ullasati kasya bhāratī /
śaśalakṣmaṇaḥ paramakharvaśarvarī- timirachiducchalati kāntikandali // PNc_10.42 //
tava vedmi pauruṣam ahaṃ tvayā vinā na vapuḥsthitiṃ kva cana kartum utsahe /
dhanuṣīva dīrghaguṇasaṅgate yatas tvayi me dṛḍhapraṇayavāsitaṃ manaḥ // PNc_10.43 //
gamane tad ehi sahitau yatāvahe jhaṭiti triviṣṭaparipoḥ purīṃ prati /
apade yad udyamakathāvirodhinī na hi siddhaye bhavati dīrghasūtratā // PNc_10.44 //
śukavākyam
iti pārśvavartinam udīrya maunavān abhavat sa mālavakuraṅgalāñchanaḥ /
tvarayāvatīrya saś ca ratnapañjarāt purataḥ śuko 'sya puna ity abhāṣata // PNc_10.45 //
śṛṇu śaṅkhacūḍaśucivaṃśabhūr ahaṃ nṛpa,
ratnacūḍa iti nāgarakaḥ /
udapādi kaṇvamuniśiṣyaśāpataḥ śukatā mameyam animīlitasmṛtiḥ // PNc_10.46 //
praṇayoktibhir munir atha prasedivān iti me saḥ śāpatimirāvadhiṃ vyadhāt /
vaśināṃ ruṣo matiṣu nāsate ciraṃ jalavipuṣaś ca,
nṛpa,
sasyasūciṣu // PNc_10.47 //
tvam aphalgu neṣyasi śaśiprabhāntikaṃ navasāhasāṅkanṛpater yadā vacaḥ /
niyataṃ bhaviṣyati tadā kumāra te śukarūparūpaparivartanotsavaḥ // PNc_10.48 //
tad anaṅgaṣaṣṭhaśaraṃ saṃdiśa svayaṃ śanakaiḥ kim apy uragabālikāṃ prati /
hṛdi yan nidhāya sahasaiva yāmy ahaṃ phaṇinām anamramaṇitoraṇāṃ purīm // PNc_10.49 //
[VAR 10.49a: {śaraṃ/lem /em; śara /ed}]
ayi maunam etad avanīndra,
mucyatāṃ drutam ucyatāṃ ca kim iyaṃ mayi trapā /
pṛthag asmi deva na hi te paricchadāt ucitaṃ na tan mayi rahasyagopanam // PNc_10.50 //
nāyakavākyam
iti valgu jalpati śuke 'tha vismayād api vismayaṃ param avāpa pārthivaḥ /
avadac ca pañjaram ivāsya kalpayan daśanāṃśubhiḥ sphaṭikasūcikomalaiḥ // PNc_10.51 //
vipadaṃ vilokya tava duḥsahām imām ayi ratnacūḍa mama dūyate manaḥ /
patitaṃ kukūladahane na kasya vā mṛdumālatīmukulamālyamādhaye // PNc_10.52 //
nāyikāṃ prati saṃdeśaḥ
ghaṭitaṃ vidher idam ajaryam āvayor na ramāṅgadān mama sakhe 'tiricyase /
idam ārya tat tvayi vimuktayantraṇo nanu saṃdiśāmi hariṇīdṛśāṃ prati // PNc_10.53 //
virate 'pi meghatimire natāṅgi me na gatāsi locanapathaṃ yadā tadā /
phaṇilokabhūmim atidurgamām imām aviśaṃ tava anupadam eva sudnari // PNc_10.54 //
nagarīṃ tvadāttahṛdayo 'pi bhoginām aham āgato na mṛgadīrghalocane /
śrutayendusūtisaritānyato hṛtaḥ sahasaiva hemaśatapatravārtayā // PNc_10.55 //
atipāṭalādharam avāñcitaṃ hriyā smitakāntimat stimitaratnakuṇḍalam /
tadapāṅgasaṅkalitalocanotpalaṃ phaṇilokakaumudi mukhaṃ smarāmi te // PNc_10.56 //
dvitaye dvayena sahasojjhitas tadā śaśisūtisindhupulinodare śaraḥ /
jagadekavibhramabhvā bhuvastale sutanu tvayā mayi ca puṣpadhanvanā // PNc_10.57 //
dhṛtam ūrmihastanivahena revayā nanu phenakānti karabhoru me patat /
viṣaye dṛśor upadaśaṃ manaḥśilā- likhitaikahaṃsamithunaṃ tavāṃśukam // PNc_10.58 //
maṇikāntiluptatimire rasātale bhavatīm ihānusaratā tanūdari /
avalokitāny atha mayā padāni te sahasā suvarṇasikatāṅkite pathi // PNc_10.59 //
sarale jaṭhity uditakārśyadorlatā- gailtāni ratnavalayāni te mayā /
katham apy udaśrupṛṣataṃ pade pade cakitena candramukhi vīkṣitāni ca // PNc_10.60 //
manasā kim ālikhati kiṃ samācaraty adhunā kim induvadanā ca vakti sā /
iti me 'padiśya bhavatīṃ pravṛttayā hṛdayaṃ saśalyam iva hanta cintayā // PNc_10.61 //
paritāpavatyaviralocchalatprabhā- tuhinacchaṭābhir asitābjalocane /
śaradindudīdhitikalāpasundaras tava hāra eṣa hṛdi siñcatīva mām // PNc_10.62 //
kathaya priye nihitasāndracandana- dravaśītalojjvalakarā kucadvaye /
mama hārayaṣṭir api sā sakhīva kiṃ madanābhitāpam apaṭūkaroti te // PNc_10.63 //
kṣaṇam apy aho patasi me śucismite na samutsukasya tava vismṛteḥ pathi /
jhaṭiti praviśya hṛdaye mamātra kiṃ likhitāsi padmamukhi puṣpaketunā // PNc_10.64 //
samudvahantī sravadañjanāśru- ghorotkaraśyāmitakaṅkaṇena /
karāravindena mukhendubimbam āpāṇḍurakṣāmakapolabhitti // PNc_10.65 //
nave nave paṅkajinīpalāśa- mṛṇālahārādisanāthapārśve /
pravālalīlāstaraṇe niṣaṇṇā siṃhāsane manmathapārthivasya // PNc_10.66 //
bālapravālāṅkurapāṭalasya lāvaṇyaratnākarakaustubhasya /
udūṣmaṇā niḥśvasitena kāntiṃ kadarthayantī daśanacchadasya // PNc_10.67 //
analpasaṅkalpavikalpajāla- viloḍanair na svam api smarantī /
sasādhvasenāvirataṃ mayā tvam utprekṣyase pannagarājaputri // PNc_10.68 //
[SYNTAX: kalāpakas]
brūmaḥ kiyan naya kathaṃ cana kālam alpam atrābjapatranayane nayane nimīlya /
hemāmbujaṃ taruṇi tat tarasāpahṛtya devadviṣo 'yam aham āgata ity avehi // PNc_10.69 //
bhadraitad vraja ratnacūḍanibiḍapremārdram asmadvacas tasyās tatra kuraṅgaśāvakadṛśaḥ karṇāvataṃsīkuru /
śāpānte bata vismariṣyasi bhrātas tad ekaṃ kim apy ādāya svayam eva tatprativacaḥ pārśvaṃ mamābhyeṣyasi // PNc_10.70 //
iti nṛpateḥ svānte kṛtvā manomṛgavāgurāṃ giram udakamannistriṃśābhe nabhasy aśanaiḥ śukaḥ /
ciravinihitāṃ dṛṣṭiṃ tasmān nivartya tathotsuko jhaṭiti gamane devo 'py asīt saḥ sāhasalāñchanaḥ // PNc_10.71 //
 iti śrīmṛgāṅkadattasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye ratnacūḍasaṃpreṣaṇo nāma daśamaḥ sargaḥ ************************************************ 
ekādaśaḥ sargaḥ
śatrujayārthaṃ prasthānam
atha bibhrat sarāgeṇa hṛdayena kṛśodarīm /
saḥ pratasthe mahīnāthaḥ kareṇa ca dhanurlatām // PNc_11.1 //
indranīlapratolītaḥ sa nirgacchan patiḥ śriyaḥ /
tatkāntiśyāmatāṃ gatvā kṣaṇaṃ kṛṣṇa ivābabhau // PNc_11.2 //
āsannapadmasarasā kusumānamraśākhinā /
so narmadopadiṣṭena gantuṃ pravavṛte pathā // PNc_11.3 //
yāntam ekāntaśiśirāḥ samīrās taṃ siṣevire /
elālavaṅgakaṅkola- jātīphalasugandhayaḥ // PNc_11.4 //
cakras tasyānilasparśa- kvaṇatkāñcanapallavāḥ /
mauktikastabakasmerā vismayaṃ ratnavīrudhaḥ // PNc_11.5 //
amandamārutākṣepa- muktamuktāphalacchalāt /
caladvaṃśalatā mūrdhni tasya lājān ivākiran // PNc_11.6 //
agalan kusumavyājāt tasminn abhyarṇagāmini /
pātālakalpavṛkṣāṇām ānandāśrulavā iva // PNc_11.7 //
aravindamukhakroḍa- krīḍanmukharaṣaṭpadā /
anāmayam ivāpṛcchat tam abhyāgatam abjinī // PNc_11.8 //
śaśiprabhākṣivistāra- saṃvādinyaḥ pade pade /
taṃ kim apy ārdratāṃ ninyur araṇyahariṇīdṛśaḥ // PNc_11.9 //
upayuktāmṛtaspardhi- nārikelaphalodakān /
āsvāditalavāṅgailā- pūganāgalatādalān // PNc_11.10 //
śayyīkṛtātanusvarṇa- kadalībālapallavān /
viṣṭarīkṛtavistīrṇa- candrakāntaśilātalān // PNc_11.11 //
tatkālocitakartavya- vyāvṛttaikaramāṅgadān /
āvṛttivihitapreyaḥ- phaṇirājasutākathān // PNc_11.12 //
hṛdayanyastakarpūra- mṛṇālanalinīdalān /
puṃḥkokilakulollāpa- janitasmarasañjvarā // PNc_11.13 n //
jāmbūnadalatāgulma- vihitāśrayasauhṛdān /
gacchan sas tatra kati cin nivāsān vyadhitādhvani // PNc_11.14 //
[SYNTAX: kulakam]
vaṅkumunyāśramaprāptiḥ
saṃprāpa pṛthivīpālaḥ kālena kiyatāpy atha /
saḥ kūlopāntavicaran- yaṅku vaṅkutapovanam // PNc_11.15 //
āśramavarṇanam
hṛtaṃ kutūhalenālaṃ tadālokanajanmanā /
patiṃ madhyamalokasya taṃ jagāda ramāṅgadaḥ // PNc_11.16 //
sīmā satītiśabdasya sakuśāṅkālpapallavā /
maithilīva śriyaṃ dhatte kām apy āśramabhūr iyam // PNc_11.17 //
ito vānti havir dhūma- latālasyapradā ime /
marutaḥ pāvanāḥ pakva- puroḍāśasugandhayaḥ // PNc_11.18 //
ito hiraṇmayī bhūmis taravo hemavalkalāḥ /
unnidrahemapadmāni payāṃsīva pade pade // PNc_11.19 //
kākapakṣāṅkamūrdhānaḥ paśyaite guruśikṣayā /
baṭavaḥ khaṇḍayanty atra samidhaś ca padāni ca // PNc_11.20 //
anayā sāma gāyantyā svarasaṃśayavān ayam /
itaḥ karoti kalahaṃ śukaḥ sārikayā samam // PNc_11.21 //
idam atrādbhutaṃ paśya madaklinnaṃ gajasya yat /
gaṇḍalekhāṃ nakhāgreṇa śanaiḥ kaṇḍūyate hariḥ // PNc_11.22 //
prabhāmaṇḍalaparyasta- tamasaḥ śataśaḥ pathi /
tavāpatanti pātāla- ravayo 'mī maharṣayaḥ // PNc_11.23 //
eṣāṃ dvitayam etābhiḥ kapilābhir alaṅkṛtam /
uṭajaprāṅgaṇaṃ gobhir jaṭābhir abhitaḥ śiraḥ // PNc_11.24 //
ito gātraparāvṛtti- bhagnāsthi puruṣetarān /
muneḥ śayyākuśān atti bālaḥ kastūrikāmṛgaḥ // PNc_11.25 //
ito 'py ayam ṛṣiḥ paśya japāpāṭalayānayā /
gavānugamyate sāyaṃ saṃdhyeva divākaraḥ // PNc_11.26 //
sahasaivātithiḥ prāptaḥ ko 'py ayaṃ bhavatām iti /
eṣa praty uṭajaṃ vakti sasaṃbhramam ayaṃ śukaḥ // PNc_11.27 //
ataḥ saṃprati vīkṣante kautukottānitekṣaṇāḥ /
tvām indum iva paryāpta- maṇḍalaṃ munikanyakāḥ // PNc_11.28 //
bhūdattasmarasāmrājyaṃ mukhaśrītarjitendu ca /
āsām indīvarākṣīṇām alaṅkāro navaṃ vayaḥ // PNc_11.29 //
muktāstraḥ strīṣu kandarpo devātrānuśayād iva /
śaṅke saṃtyajya kodaṇḍam āttadaṇḍas tapasyati // PNc_11.30 //
vaṅkumunidarśanam
tasminn ityuktavaty eva tathā savidhavartmani /
tataḥ pṛthvīśaśāṅkena vaṅkumunir adṛśyata // PNc_11.31 //
aṃsāvalambinīr bibhrat sandhyābhrakapiśā jaṭāḥ /
prasṛtā iva nirgatya paramajyotiṣaḥ śikhāḥ // PNc_11.32 //
dadhadyajñopavītena sīmantitam uraḥsthalam /
jāhnavīnirjhareṇeva nabhaḥ prāleyapāṇḍunā // PNc_11.33 //
śuddhaikaguṇasaṃpṛktām akṣamālāṃ dadhat kare /
mūrtāṃ tīvratapaḥsiddhim ātmanaḥ phalitām iva // PNc_11.34 //
yogakṣemopapattyartham upaviṣṭaḥ kuśāsane /
napteva maithilībhartur atithir nāma pārthivaḥ // PNc_11.35 //
priyasomaḥ sadāyuktaḥ priyayā cānasūyayā /
pātram atrir ivogrāṇāṃ tapasāṃ tejasām iva // PNc_11.36 //
so dṛṣṭipatham āyāti yayātipratime nṛpe /
tutoṣa kasya vā na syād ākṛtis tasya sā mude // PNc_11.37 //
tataḥ kṛtapraṇāmasya tasya praṇatabhūbhṛtaḥ /
vidadhe sa viśāmpatyur ātithyam attithipriyaḥ // PNc_11.38 //
athādūre sukhāsīnaḥ sukhāsīne mahībhṛti /
iti sūnṛtayā vācā sa vaktum upacakrame // PNc_11.39 //
adya naḥ puṇyabījena mukto yat satyam aṅkuraḥ /
lalāma lokatritaye yena tvam avalokitaḥ // PNc_11.40 //
tava śaṃsati saubhāgyam abhijāteyam ākṛtiḥ /
indoḥ sudhānidhānatvaṃ jyotsnayā yat pratīyate // PNc_11.41 //
yathā pradeśam āyātair vyaktiṃ vajrāṅkuśādibhiḥ /
cakravartīty anukto 'pi cihnais tvam anumīyase // PNc_11.42 //
tvadarśanotsavenaiva kṛtārthaṃ cakṣur adya naḥ /
vimuñcati śaraccandre cirarūḍham api spṛhām // PNc_11.43 //
hetudvitayam evātra paramānandasampadaḥ /
parabrahmopalabdhir vā saṅgataṃ vā bhavādṛśām // PNc_11.44 //
akṛtvā bhavataḥ praśnaṃ na sthātum aham utsahe /
dhīratāṃ mama bhindanti yat kautukarasormayaḥ // PNc_11.45 //
tvayā mahībhṛtām atra vaṃśaḥ keṣām alaṅkṛtaḥ? /
śrotrapīyūṣagaṇḍūṣaḥ kāni nāmākṣarāṇi te ? // PNc_11.46 //
anena guṇinā sārdhaṃ dhanuṣānucareṇa ca /
kena kāryātibhāreṇa tvam etām āgato bhuvam ? // PNc_11.47 //
ramāṅgadavākyam
ity uktvā virate tasmin rājñā sasmitam īkṣitaḥ /
sthitvā kṣaṇam uvācedam iṅgitajño ramāṅgadaḥ // PNc_11.48 //
arbudācalavarṇanam
brahmāṇḍamaṇḍapastambhaḥ śrīmān asty abudo giriḥ /
upoḍhahaṃsikā yasya saritaḥ sālabhañjikā // PNc_11.49 //
yaḥ sūryāṃśuśalākasya viśvasyopari tiṣṭhataḥ /
vyomanīlātapatrasya daṇḍatvam adhirohat // PNc_11.50 //
ādātum avataṃsāya svarṇadīhemapuṣkaram /
yaḥ sendranīlakaṭako bhuvo bhuja ivoddhṛtaḥ // PNc_11.51 //
śikharāsannanakṣatro lakṣyate yaḥ pratikṣapam /
saśīkara ivodasto hastaḥ pātāladantinā // PNc_11.52 //
yasya śṛṅgendranīlāṃśu- śyāmam ādityamaṇḍalam /
kṣaṇaṃ puṭakinīpatra- chatrākṛti vilokyate // PNc_11.53 //
nīlakaṇṭhapriyā kāmaṃ kṛtapañcānanasthitiḥ /
yasyāgrabhūmir gaurīva guhāpītapayodharā // PNc_11.54 //
adhaḥsaṃnaddhamedheṣu sthitā yasyāgrasānuṣu /
prāvṛḍvilāsālāsyānām anabhijñāḥ kalāpinaḥ // PNc_11.55 //
induḥ kaṭakamāṇikyaṃ yasya tuṅgasya bhūbhṛtaḥ /
bhuvo yasya ca kāntāyā mekhalāmaṇir aṃśumān // PNc_11.56 //
kva cit kva cit patantyā yaḥ kṛṣṇasāraḥ śaśitviṣā /
kaṇḍūyata ivāsannaṃ śṛṅgeṇa hi mṛgīṃ niśi // PNc_11.57 //
pāṇḍuḥ śaraddhanair ūrdhvam adhastālīvanāsitaḥ /
yaḥ kailāsa ivāśliṣṭaḥ paulastyabhujasampradā // PNc_11.58 //
harayaḥ śerate yasya mattebhavadhaniḥsahāḥ /
guhāsu nakhanirmukta- muktādanturabhūmiṣu // PNc_11.59 //
alakacyutamandāra- makarandasugandhibhiḥ /
amartyamithunakrīḍā nikuñjair yasya sūcyate // PNc_11.60 //
udañcadindracāpāni nānāratnāṃśupallavaiḥ /
sānūni yasya sevante dvaye citraśīnaḥ // PNc_11.61 //
patyā saha vanānteṣu viharantyādrikanyayā /
nīyante śoṇatāṃ yasya śilāḥ sālaktakaiḥ padaiḥ // PNc_11.62 //
pratibhānti puras te 'pi yasya valmīkavāmanāḥ /
śailāḥ suvelakailāsa- mahendramalayādayaḥ // PNc_11.63 //
vasiṣṭhāśramavarṇanam
atisvādhīnanīvāra- phalamūlasamitkuśam /
munis tapovanaṃ cakre tatrekṣvākupurohitaḥ // PNc_11.64 //
hṛtā tasyaikadā dhenuḥ kāmasargādhisūnunā /
kārtavīryārjuneneva jamadagner anīyata // PNc_11.65 //
[VAR 11.65a: {hṛtā/lem /ed; hṛtvā /
buh}; 11.65d: {sarga+/
buh/
lem sūrga+/ed; }]
sthūlāśrudhārāsaṃtāna- snapitastanavalkalā /
amarṣapāvakasyābhūd bhartuḥ samid arundhatī // PNc_11.66 //
athātharvavidām ādyaḥ samantrām āhutiṃ dadau /
vikasadvikaṭajvālā- jaṭile jātavedasi // PNc_11.67 //
[VAR 11.67c: {vikaṭa/lem /
ed; vikala+/buh}]
tataḥ kṣaṇat sakodaṇḍaḥ kirīṭī kāñcanāṅgadaḥ /
ujjagāmāgnitaḥ ko 'pi sahemakavacaḥ pumān // PNc_11.68 //
dūraṃ saṃtamaseneva viśvāmitreṇa sā hṛtā /
tenāninye muner dhenur dinaśrīr iva bhānunā // PNc_11.69 //
tatas tāpasakanyābhir ānandāśrulavāṅkitaḥ /
kapolaḥ pāṇiparyaṅkāt sāśrulekhād apāsyata // PNc_11.70 //
[VAR 11.70d: {sāśrulekhāt/
lem /
ed; sādhupūjyāt /buh}]
paramāravaṃśavarṇanam
paramāra iti prapāt sa muner nāma cārthavat /
mīlitānyanṛpacchatram ātapatraṃ ca bhūtale // PNc_11.71 //
[VAR 11.71d: {ātapatraṃ/
lem /
ed; adhipatyaṃ /buh}]
pravartitātivistīrṇa- saptatantuparamparaḥ /
purāṇakūrmaśeṣaṃ yaś cakārāmbhonidheḥ payaḥ // PNc_11.72 //
sthāpitair maṇipīṭheṣu muktāprālambamālibhiḥ /
bhūr iyaṃ yajvanā yena hemayūpair apūryata // PNc_11.73 //
praśāntacintāsantāne cireṇa namucidviṣi /
amocyatāstadaityena yenerṣyākalahaṃ śacī // PNc_11.74 //
vaṃśaḥ pravaṛte tasmād ādirājān manor iva /
nītaḥ suvṛttair gurutāṃ nṛpair muktāphalair iva // PNc_11.75 //
tasmin pṛthupratāpo 'pi nirvāpitamahītalaḥ /
upendra iti sañjajñe rājā sūryendusaṃnibhaḥ // PNc_11.76 //
sadāgatipravṛttena sītocchvasitahetunā /
hanumateva yaśasā yasyālaṅghyata sāgaraḥ // PNc_11.77 //
śaṅkitendreṇa dadhatā pūtām avabhṛtais tanum /
akāri yajvanā yena hemayūpāṅkitā mahī // PNc_11.78 //
atyacchadaśanodgacchat- aṃśulekhātaraṅgibhiḥ /
dīrghair yasyārinārīṇāṃ niḥśvāsaiś cāmārayitam // PNc_11.79 //
tasmin gate narendreṣu tadanyeṣu gateṣu ca /
tatra vākpatirājākhyaḥ pārthivendur ajāyata // PNc_11.80 //
dīrgheṇa cakṣuṣā lakṣmīṃ bheje kuvalayasya yaḥ /
nārīṇāṃ diśatānandaṃ doṣṇā sattārakeṇa ca // PNc_11.81 //
śithilīkṛtajīvāśā yasmin koponnatabhruvi /
ninyuḥ śirāṃsi stabdhāni na dhanūṃṣi natiṃ nṛpāḥ // PNc_11.82 //
vairisiṃha iti prāpaj janma tasmāj janādhipaḥ /
kīrtibhir yasya kundendu- viśadābhiḥ saṭāyitam // PNc_11.83 //
paulomīramaṇasyeva yasya cāpe vilokite /
cakitaiḥ sarasīva kṣmā rājahaṃsair amucyata // PNc_11.84 //
śrīsīyaka iti kṣetraṃ yaśasām udabhūt tataḥ /
dilīpapratimaḥ pṛthvī- śuktimuktāphalaṃ nṛpaḥ // PNc_11.85 //
lakṣmīr adhokṣajasyeva śaśimauler ivāmbikā /
vaḍajety abhavad devī kalatraṃ yasya bhūr iva // PNc_11.86 //
akhaṇḍamaṇḍalenāpya prajāpuṇyair mahodayam /
kalisaṃtamasaṃ yena vyanīyata nṛpendunā // PNc_11.87 //
vaśīkṛtākṣamālo yaḥ kṣmām atyāyatāṃ dadhan /
rājyāśramam alaṃcakre rājārṣiḥ kuśacīvaraḥ // PNc_11.88 ] //
smitajyotsnādaridreṇa bāṣpasrāvimukhendunā /
śaśaṃsur vijayaṃ yasya rudrapāṭīpatistriyaḥ // PNc_11.89 //
akaṅkaṇam akeyūram anūpuram amekhalam /
hūṇāvarodhavaidhavya- dīkṣādānaṃ vyadhatta yaḥ // PNc_11.90 //
nāyakavarṇanam
ayaṃ netrotsavas tasmāj jajñe devaḥ pitṛpriyaḥ /
jagattamo'paho netrād atrer iva niśākaraḥ // PNc_11.91 //
śrīmadvākapatirājo 'bhūt- agrajo 'syāgraṇīḥ satām /
sagarāpatyadattābdhi- parikhāyāḥ patir bhuvaḥ // PNc_11.92 //
atīte vikramāditye gate 'staṃ sātavāhane /
kavimitre viśaśrāma yasmin devī sarasvatī // PNc_11.93 //
cakrire vedhasā nūnaṃ nirvyājaudāryaśālinaḥ /
te cintāmaṇayo yasya nirmāṇe paramāṇavaḥ // PNc_11.94 //
yaśobhis induśucibhir yasyācchataravārijaiḥ /
apūryatā iyaṃ brahmāṇḍa- śuktir muktāphalair iva // PNc_11.95 //
śriyaṃ nīlābjakāntyā yaḥ praṇayibhyo dadau dṛśā /
arātibhyaś ca sahasā jahre nistriṃśalekhayā // PNc_11.96 //
aṃsaḥ savalkalagranthiḥ sajaṭāpallavaṃ śiraḥ /
cakre yenāhitastrīṇām akṣasūtrāṅkitaḥ karaḥ // PNc_11.97 //
puraṃ kālakramāt tena prasthitenāmbikāpateḥ /
maurvīkiṇāṅkavaty asya pṛthvī doṣṇi niveśitā // PNc_11.98 //
praśasti parito viśvam ujjayinyāṃ puri sthitaḥ /
ayaṃ yayātimandhātṛ- duṣyantabharatopamaḥ // PNc_11.99 //
anenāstaḥ kapoleṣu pāṇḍimā ripuyoṣitām /
samāhṛtyeva tadbhartṛ- yaśaso bāhuśalinā // PNc_11.100 //
sadā samakarasyāsya lakṣmīkulagṛhasya ca /
sindhurāja iti vyaktaṃ nāma dugdhodadher iva // PNc_11.101 //
anena vihitāny atra yat sāhasaśatāny ataḥ /
navīnasāhasāṅko 'yaṃ vīragoṣṭhīṣu gīyate // PNc_11.102 //
vindhyāntaś caratānena mṛgayāsaktacetasā /
kanyā śaśiprabhā nāma nāgasūtir adṛśyata // PNc_11.103 //
adṛśyair atha sā nāgair asya pārśvād anīyata /
tām anveṣṭuṃ praviṣṭena kutūhalabalād iha // PNc_11.104 //
samaṇistambham agre 'tha dhāma hiraṇmayam /
tatra mūrtā tataḥ sindhur indusūtir vilokitā // PNc_11.105 //
akṛtātithyam etasya bhaktinamrasya sā tataḥ /
nītā pṛṣṭena caitena svavārtāyām abhijñatām // PNc_11.106 //
tato vajrāṅkuśodyāna- hemābjāhṛtisāhasam /
hetuḥ śaśiprabhāvāpter vivṛtyāveditas tayā // PNc_11.107 //
asūcayat prasaṅgena triviṣṭaparipor atha /
udagram asurendrasya vīryaṃ vajrāṅkuśasya sā // PNc_11.108 //
tatas tam pratyamarṣo 'sya jhaṭity aṅkurito hṛdi /
anyatra vīravṛtter yad ayam ekāntamatsarī // PNc_11.109 //
panthāḥ puro 'surasyāsya prāñjaleḥ śaṃsitas tayā /
asūcyatāgrataś caitat- amoghaṃ darśanaṃ tava // PNc_11.110 //
athedaṃ ratnavalayaṃ dattvāsmai samam āśiṣā /
kāntā tirohitā sā ca purukutsasya bhūpateḥ // PNc_11.111 //
athaitena gṛhīteyaṃ yātrā vajrāṅkuśaṃ prati /
eṣā ca sukṛtair dṛṣṭā pādapadmadvayī tava // PNc_11.112 //
vaṅkumunivākyam
ity uktvā sūkticaturo virarāma ramāṅgadaḥ /
ādade munir apy udyat- dantāṃśuśabalaṃ vacaḥ // PNc_11.113 //
aho purāṇarājārṣi- santānakathayaitayā /
puṇyayā hṛtam ātmānam adhunā manmahe vayam // PNc_11.114 //
avaśyambhāvinī tatra siddhiḥ sāhasikasya te /
śalyaṃ triviṣṭapasyāsya hṛdayād uddhariṣyasi // PNc_11.115 //
eṣa vajrāṅkuśasyājau nākṛtvāntaṃ nivartitā /
bhujo bhuvanabhartus te diṅnāgakarapīvaraḥ // PNc_11.116 //
vadhūs tavācireṇātra bhaviṣyati śaśiprabhā /
yathā kuvalayāśvasya divaḥkanyā madālasā // PNc_11.117 //
sthiro bhava mitaṃ kālaṃ sthitvāsmin nas tapovane /
tvayā vinīyatām eṣa dīrghadhvajanitaḥ śramaḥ // PNc_11.118 //
sindhurājavākyam
ity ukte muninā sa atha rājendur idam abravīt /
ājñā vilaṅghyate tāta tava kena jagadguroḥ // PNc_11.119 //
atha kramonmīlitasauhṛdāsu kathāsv anekāsu mithaḥkṛtāsu /
viśramyatām ity avadan maharṣiḥ patiṃ pṛthivyāḥ prathitaprabhāvaḥ // PNc_11.120 //
devas tataḥ sa munikalpitam indranīla- paryaṅkavat kanakavedisanāthamadhyam /
adhyāsta ratnasadanaṃ parito vitāna- vyālambitamauktikalataṃ navasāhasāṅkaḥ // PNc_11.121 //
 iti śrīmṛgāṅkadattasūnoḥ parimalāparanāmnaḥ padmaguptasya kṛtau navasāhasāṅkacarite Vaṅkumaharṣidarśanaṃ nāma daśamaḥ sargaḥ ************************************************ 
dvādaśaḥ sargaḥ
atha mānavamīnalakṣmaṇo maṇiparyaṅkagatasya tasya sā /
apatat phaṇirājakanyakā jagadekābharaṇam smṛteḥ pathi // PNc_12.1 //
vyadhita praṇayaṃ dṛśāṃ puraḥ kamanīyeṣu sa yeṣu vastuṣu /
janitotkalikāśataiḥ sas tair arater āyatanaṃ vyadhīyata // PNc_12.2 //
muhur aṅgalatāvivartanaiḥ śvasitaiḥ śūnyavilokanena ca /
kṣitibhartur upāntavartinā madanākalpakam anvamīyata // PNc_12.3 //
kadalīdaladattamāruto hṛdayanyastamṛṇālakandalaḥ /
atha tasya babhūva yatnavān upacāre śiśire ramāṅgadaḥ // PNc_12.4 //
abhavad dvayam eva bhūpateḥ smarataptasya manovinodanam /
sudṛśaḥ saḥ karātithiḥ śaraḥ saś ca hāraḥ stanacandanāṅkitaḥ // PNc_12.5 //
madanāntarito 'pi laṅghitaḥ pathi jātena pariśrameṇa sa /
stimitaḥ kṣaṇam āsta kaumudī- viśadakṣaumatirohitānanaḥ // PNc_12.6 //
atha pārśvacareṇa sādaraṃ mṛdusaṃvāhitapādapallavaḥ /
saḥ kuraṅgadṛśeva nidrayā caturaṃ locanayor acumbyata // PNc_12.7 //
svapuropavane samutsukaḥ sumukhīṃ svapnaprathena pārthivaḥ /
avataṃsitahemapaṅkajām atha tām aṅkagatāṃ vyalokayat // PNc_12.8 //
abhikāntam apāṅgapātinā jitanīlābjadalena cakṣuṣā /
dadhatīm apavartitaṃ hriyā mukham āpāṇḍukapolamaṇḍalam // PNc_12.9 //
śaradindumarīcinirmalaṃ vigaladvepathunā stanāṃśukam /
muhur ākṣipatīm alakṣitam ślathamuktāvalayena pāṇinā // PNc_12.10 //
navapallavakāntinā kim apy acirāvāsitapuṣpaketunā /
lalitām adhareṇa bibhratīṃ mukhacandrāṃśusaṭāṃ smitacchaṭām // PNc_12.11 //
jagadekavilokanotsave vapuṣi svedakaṇair alaṅkṛtām /
uditām iva mandarāhatāt udadher lagnasudhālavāṃ śriyam // PNc_12.12 //
valitāhitaniḥsahāṅguli- svakaraśleṣaviśeṣakampini /
pulakiny adhikaṃ vimuñcatīṃ cakitaṃ vāmakuce vilocane // PNc_12.13 //
atibhāsuraratnakuṇḍalām atikāntāyatahāramaṇḍalām /
jaghanaślathahemamekhalām asameṣor adhidevatām iva // PNc_12.14 //
[SYNTAX: kulakam]
nāyakoktiḥ
atha sasmitam āttavepathuḥ patito manmathapatriṇāṃ pathi /
iti tāṃ praṇayārdragirā saḥ kilāmbhojamukhīm avocat // PNc_12.15 //
valitaṃ na vibhāti pṛṣṭhataḥ kabarīkāntam idaṃ tavānanam /
ayi nīlapayodhalekhayā saḥ pariṣvaṅgam ivendumaṇḍalam // PNc_12.16 //
idam aṅgadavartinā karair maṇinā ruddham iveritaṃ hriyā /
na samarthamitopavartituṃ vadanaṃ te lalitāṅgi kā gatiḥ // PNc_12.17 //
idam ardhavilokitādharaṃ madhurāpāṅgataraṅgitekṣaṇam /
śriyam ātanute sitāsitaṃ sutanu tryaśruvilokitaṃ tava // PNc_12.18 //
militas tava gaṇḍalekhayā sudati svedalavārdrapatrayā /
kim api spṛhaṇīya eṣa me marudāsannadivāntaśītalaḥ // PNc_12.19 //
ayam utpalaḥpatralocane tava bimbādharapāṭalacchaviḥ /
avalokaya kartum īhate padam astācalacūlake raviḥ // PNc_12.20 //
duritaghnam idaṃ sudarśanaṃ dadhatā bimbam anūrusāratheḥ /
smaralakṣmi vihāyasāmunā tava kṛṣṇena hṛte vilocane // PNc_12.21 //
aravindakareṇa lohitaṃ kamalinyā dhṛtam ātapāśukam /
idam uṣṇakareṇa kṛṣyate valitenāparadigvadhūṃ prati // PNc_12.22 //
karuṇārpitalocanaṃ mithaḥ kramaviśleṣagaladbisāṅkuram /
idam ārdrayatīva me mano mithunaṃ mānini cakravākayoḥ // PNc_12.23 //
avalokaya bhīru samprati tritayena tritayaṃ viyujyate /
dyumaṇiḥ prabhayā,
śriyāmbujaṃ priyayā sāśrur ayaṃ vihaṅgamaḥ // PNc_12.24 //
idam ambarapalvalodarād atitāmradyuti kāladantinā /
ravivāriruhaṃ nirasyate kanakasnigdhamayūkhakesaram // PNc_12.25 //
paricumbati vāruṇīṃ diśaṃ purato rāgahṛte vivasvati /
dig iyaṃ śatamanyulāñchitā bhavati śyāmamukhī mitodari // PNc_12.26 //
iha bhānty atilohitātapa- stabakāḥ paśya vanāntabhūmayaḥ /
tapanānugamotsavāṅkitā dinalakṣmyeva padaiḥ sayāvakaiḥ // PNc_12.27 //
madirākṣi puro 'valokyatām aparasyāmayamānato diśi /
stimitām avagāhate gatiṃ gurugotraskhalitākulo raviḥ // PNc_12.28 //
amunā śatapatrabandhunā sahasā sundari yad yad ujjhitam /
samam adriguhāmukhasthitais timirais tat tad itaḥkaṭākṣitam // PNc_12.29 //
viramannayi pallavādhare suravīthīpathiko virocanaḥ /
ayam astagirer niṣīdati svakarāmṛṣṭaśilātale tale // PNc_12.30 //
iyam aśrutaraṅgitāṃ dṛśaṃ dvitaye cakravadhūr vimuñcati /
navakuṅkumalohite ravau dayite cāndraviyogaviklave // PNc_12.31 //
calito 'si vada kva māṃ vinā virahaṃ soḍhum ahaṃ na te kṣamā /
kṛtapaṅkajakuḍmalāñjalir nalinī kāntam itīva yācate // PNc_12.32 //
anupuñjitapiṅgadīdhiti- drutalākṣāruṇadarpaṇopamam /
parato 'stagirer idaṃ galaty anavadyāṅgi pataṅgamaṇḍalam // PNc_12.33 //
sarale saha vārijaśriyā nibhṛtaṃ kvāpi gataḥ sa bhāskaraḥ /
vada tena vinābjinī kathaṃ kṣaṇadām adya natāṅgi neṣyati // PNc_12.34 //
sphuṭavidrumarājinaikataḥ sadṛśaṃ jātam udañcatā nabhaḥ /
sudati tvadapāṅgapaṭale paṭu sāndhye mahasi prasarpati // PNc_12.35 //
paripiñjaritāsitāmbarair nibiḍaiḥ kaṃ na haranti hāribhiḥ /
ayi sāyam imāḥ payodharair dhṛtasandhyātapakuṅkumair diśaḥ // PNc_12.36 //
kṣaṇadābhimukhena khaṇḍitā nanu sandhyā tamasā manasvinī /
kupiteva nivartate javāt ativācālavihaṅganūpuram // PNc_12.37 //
tava caṇḍi viḍamayaty adas tanusandhyātapaliptam ambujam /
maṇikuṇḍalakāntisaṅkarāt idam ātāmrakapolam ānanam // PNc_12.38 //
uditāni tamāṃsi sā ca te dayitā dainyam upaiti padminī /
dinabhartur itīva śaṃsituṃ sahasā sundari sandhyayā gatam // PNc_12.39 //
nihitaṃ balidīpakeṣu tat tapanenāśu mahaḥ kṛśodari /
svaśarasphuritaṃ manobhuvā tava savṛīḍavilokiteṣv iva // PNc_12.40 //
atasīkusumopamaṃ mukhe tad anu tvatkucacūcukadyuti /
atha bālatamālamāṃsalaṃ prasṛtaṃ saṃprati sarvatas tamaḥ // PNc_12.41 //
tarukoṭaramūkaśārikaṃ nijanīḍāṅkanilīnakokilam /
karabhoru sanidrabarhiṇaṃ pramododyānam idaṃ nimīlati // PNc_12.42 //
prasṛtair girikandarodarāt idam indīvaradāmakāntibhiḥ /
adhunā timirair vigāhyate bhuvanaṃ padmasaraś ca dantibhiḥ // PNc_12.43 //
timirāñjanabhaktiśobhinā dhavalenāyatapakṣmapaṅktinā /
amunā bhavatīva cakṣuṣā kumudenaiti rucaṃ kumudvatī // PNc_12.44 //
udarasthitayoḥ kutūhalāt alinoḥ śrotum ivāsphuṭaṃ vacaḥ /
kamalasya nilīya niścalaṃ dalasandhiṣv avatiṣṭhate tamaḥ // PNc_12.45 //
tarale 'tisitāsitadyutāv iha dolāyitam īkṣaṇadvaye /
likhitāgarupatralekhayos timiraṃ mūrcchati te kapolayoḥ // PNc_12.46 //
uḍubhiḥ kham itas tataḥ kṣaṇād uditair bhaṅgurakeśi bhāty adaḥ /
atigāḍhadinoṣṇajanmabhiḥ paritaḥ svedalavair ivāṅkitam // PNc_12.47 //
śabalaṃ śaśalāñchanatviṣā satamaḥ paśya mahendradiṅmukham /
acalendrasutāsmitacchavi- churitaṃ kaṇṭham umāpater iva // PNc_12.48 //
ahirājasute vilokyatām iyam indoḥ prathamodgatā kalā /
ayi bhāti yayā indradiṅmukhe pramadevārdranakhāṅkarekhayā // PNc_12.49 //
yadi kautukam āyatekṣane na cirād eva sudhārdrayānayā /
aravindadaladyutau kare mṛdu līlāvalayaṃ karomi te // PNc_12.50 //
anavadyam itaḥ puraḥ sthitaṃ viditaṃ kiṃ śaśinā tavānanam /
nabhasaḥ sahasāṅkam eṣa yan na kalaṅkatrapayādhirohati // PNc_12.51 //
idam udgatam indumaṇḍalaṃ dig iyaṃ paśya bibharti lakṣmavat /
tvam ivācchakapolamaṇḍala- sphuṭakālāgarupatram ānanam // PNc_12.52 //
vigalattimirāṃśuke śanaiḥ spṛśati vyaktim ādhīratārake /
iha paśya niśāvadhūmukhe sphurati śvetamarīcikuṇḍalam // PNc_12.53 //
ayam ullikhati dhruvaṃ karair vidhur indīvaralocane tamaḥ /
kumudeṣu tathā hi dṛśyatāṃ nipatanty asya lavā ivālayaḥ // PNc_12.54 //
idam añjananīlam āhataṃ pihitāśaṃ tuhināṃśunā karaiḥ /
acalendraguhāsu līyate śanakaiḥ saṃkucitaṃ punastanaḥ(?) // PNc_12.55 //
masṛṇollasadaṃśumaṇḍala- chalataḥ paśya divaḥkṛte 'nayā /
iyam indusamudgakādito niśayā hāralateva kṛṣyate // PNc_12.56 //
yad abhūt tamasā jagat tathā pihite puṣkarapatralocane /
tad idaṃ parataḥ prakāśitam śaśinā kuṅkumakandapāṇḍunā // PNc_12.57 //
prasṛteva vilocanodare tilake saṅkuciteva cāndena /
kaliteva natāṅgi lakṣyate tava muktāvalayeṣu candrikā // PNc_12.58 //
kucayoḥ pratibimbitaḥ samaṃ vidhur eko 'pi bhavaty ayaṃ dvidhā /
vidhineva vibhinnasaṃpuṭas tava lāvaṇyasudhāsamudgakaḥ // PNc_12.59 //
hṛtamugdhamadhūkaśobhayor anayoḥ pannagalokakaumudi /
tava candrakalāḥ kapolayoḥ patitāḥ sparśakutūhalād iva // PNc_12.60 //
ayam indumukhi tvayā yathā samupaiti spṛhaṇīyatāṃ janaḥ /
anayaiṣa samāgatas tathā niśayā paśya kuraṅgalāñchanas // PNc_12.61 //
dhanuṣi kriyate 'dhirohaṇaṃ smaramaurvīlatayā tanūdari /
śaśineritayā samucchrite pulinādrau ca payodhavelayā // PNc_12.62 //
kṛtacāṭuśataiḥ parasparaṃ makarandārdrarajaḥsugandhiṣu /
sthitam antaramīṣu sāṃprataṃ bhramaraiḥ puṣkaravāsaveśmasu // PNc_12.63 //
marutā suhṛdeva vījitaṃ kumudāmodamucā śanair itaḥ /
svapiti praṇayārdrayor idaṃ mithunaṃ mānini rājahaṃsayoḥ // PNc_12.64 //
ayi cakravadhūr iyaṃ puraḥ karuṇaṃ kūjati hā tapasvini /
iha sākṣitayālam āvayor ucitaṃ gantum ataḥ kṛpāvati // PNc_12.65 //
iti bhūtalavāsavaḥ sas tām abhidhāya pramadāṃ priyaṃvadaḥ /
praviveśa tayāsamaṃ kila pramanāḥ kelinagendrakandaram // PNc_12.66 //
jhaṭiti sphuṭabhāvasaṅkarāṃ madhurāmaṅgalatāṃ dadhānayā /
śaśikāntaśilātalaṃ tataḥ saḥ kilādhyāsta tayā yuvānvitaḥ // PNc_12.67 //
tad anu trapayā parāṅmukhīṃ pulakālaṅkṛtapīvarastanīm /
saḥ kilāñcitacāṭur ānayat sumukhīṃ tām anukūlavṛttitām // PNc_12.68 //
atha mantharalocanaṃ hriyā vinamatsmeramukhaḥ smitānncitam /
so dadarśa kila prajeśvaraḥ sudṛśaḥ svinnakapolam ānanam // PNc_12.69 //
yad alaṃ kila mānavaty abhūd ṛjuvannendumukhī kilaikṣat /
likhiteva kilāsta yat paraṃ nṛpates tena manaḥ kilāharat // PNc_12.70 //
parimṛjya mukhaṃ vilāsinā śravaṇendīvarareṇurūṣitam /
sudṛśaḥ śamavāripaṅkilāt alakāntas tilakād apāsyata // PNc_12.71 //
atha tāṃ śithilīkṛtatrapām asamapremahṛtaḥ kileśvaraḥ /
smarakelikalārasajñatām anayadyūthapatir vaśām iva // PNc_12.72 //
śithilākulakeśapāśayā parimṛṣṭārdrakapolapatrayā /
viralādhararatnarāgayā sulabhasvedamukhendubimbayā // PNc_12.73 //
truṭitojjhitahāralekhayā nibiḍāśleṣakṛśāṅgarāgayā /
asamagranakhāṅgamaṇḍita- stanavinyastasakampahastayā // PNc_12.74 //
adhikādhikajātalajjayā mṛdumīlannayanatribhāgayā /
atha kām api nirvṛtiṃ tayā saḥ kilāpat phaṇirājakanyayā // PNc_12.75 //
[SYNTAX: kulakam]
dadatā nalinīdalānilaṃ vikasatsvedakaṇe kucadvaye /
caturaṃ kila dīrghacakṣuṣas tad anu klāntir anena cicchide // PNc_12.76 //
atha satrapayā dhṛtāṃśukāṃ jaghanasrastavisūtramekhalām /
avataṃsitalocanotpalāṃ nijam aṅkaṃ lalanāṃ nināya ca // PNc_12.77 //
sudṛśaḥ saḥ kilānyataścutaṃ(?)
svapade maulimaṇiṃ nyaveśayat /
akaroc ca kilāruṇāṅgulir lalitāvartanakuñcitān kacān // PNc_12.78 //
paśyātra darpaṇatale likhitā mayeyaṃ patrāvalī taruṇi te valitānaneti /
svapnāntarapraṇayajalpitam ātmabhartur aśrūyata smitamukhena ramāṅgadena // PNc_12.79 //
atha śuci paṭhatā śukena sāma sphuṭam uṭajāṅgaṇapādapasthitena /
viracitadayitāsamāgamasya prasabham abhajyata pārthivasya nidrā // PNc_12.80 //
jhaṭiti vigate svapnāyātapriyānavasaṅgame puno 'pi tathā tatpratyāśānimīlitalocanaḥ /
likhita iva saḥ kṣmāpālo 'bhūt kṣaṇaṃ nanu tādṛśām api manasijo dhairyaṃ lumpaty aho bata sāhasam // PNc_12.81 //
 iti śrīmṛgāṅkadattasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye phaṇirājasutāsvapnasamāgamo nāma dvādaśaḥ sargaḥ 
trayodaśaḥ sargaḥ
tatas tathā pañcaśarapratāritaḥ sajṛmbham unmīlayati sma locane /
kṛtāṅguliśleṣavivartitollasat- bhujāṃsasampīḍitakuṇḍalo nṛpaḥ // PNc_13.1 //
saḥ saṅgataṃ yan mṛgaśāvacakṣuṣaḥ śramāptanidraḥ sphuṭam anvabhūd iva /
jhaṭity abhūj jāgradavasthayāsya tat purātanālekhyam ivāsphuṭaṃ hṛdi // PNc_13.2 //
kucāṅgarāgaḥ kṛśamadhyayā tayā mayi dhruvaṃ saṅkramito bhaved iti /
śanaiḥ sa nidrākaluṣeṇa cakṣuṣā parāmamarśāṅgam anaṅgamohitaḥ // PNc_13.3 //
apāsya vāmetarakarṇabhūṣaṇaṃ tathā śarair enam avākirat smaraḥ /
yathāsya dhairyaṃ galati sma mānasāt savikriyaṃ śuktipuṭād iva udakam // PNc_13.4 //
dṛśaṃ viṣādastimitām upāntage niveśya tenātha niśaśvase /
yathā muhuḥ śyāmalatāṃ jagāhire vitānamuktāphalajālakasrajaḥ // PNc_13.5 //
ramāṅgadavākyam
kayā nu sāraṅgadṛśāsi kāritaḥ kapolapatrāvalikalpanaśramam /
tam ity avocat parihāsavān atho(?)
ramāṅgadaḥ kiṃcid iva ślathāṅgadam // PNc_13.6 //
tataḥ sa muktāsitam ādadhat smitaṃ jitapravālatviṣi dantavāsasi /
śaśaṃsa tasmai bhujagendrakanyakā- samāgamaṃ svapnajam abjalocanaḥ // PNc_13.7 //
tadāśrayaivānucareṇa vardhitā kathāsudhevāsya tato vilāsinaḥ /
abhūt paraṃ manmathatāpaśāntaye na padminīpatramarun na candanam // PNc_13.8 //
ajāyatāntaḥkaraṇena tāmyatā na hemapadmāharaṇāya satvaram /
bhujaḥ sadā rakṣaṇadīkṣitaḥ kṣiter amandam aspandata cāsya dakṣiṇaḥ // PNc_13.9 //
vaṅkumuner āgamanam
tataḥ pinaddhojjvalahemavalkalaṃ vahantam aṃsārdhavilambinīr jaṭāḥ /
sanāthavāmetarapāṇipaṅkajaṃ parisphurantyā sphaṭikākṣamālayā // PNc_13.10 //
viśālanetrābharaṇair anudrutaṃ sadaiva darbhāṅkuralālitair mṛgaiḥ /
saśiṣyam abhyāgatam aṅganāntike viśāmpatir vaṅkumaharṣim aikṣata // PNc_13.11 //
vimuktaparyaṅkatalaḥ sasaṃbhramaṃ nirīkṣya sadyo maṇimandirād bahiḥ /
kirīṭaratnadyutidīptabhūtalaṃ praṇāmam asmai saś cakāra sādaram // PNc_13.12 //
tataḥ kṛtāśīr maṇivedikāstṛte munir nyaṣīdat sakuraṅgacarmaṇi /
saś cāsanatvaṃ tadanujñayānayan nṛpacandrāś candramaṇeḥ śilātalam // PNc_13.13 //
munipraśnaḥ
api śrameṇāyatamārgajanmanā tanur mahārāja taveyam ujjhitā /
muniḥ praharṣeṇa kṛtārhaṇas tadā sa rājacūḍāmaṇim ity apṛcchata // PNc_13.14 //
bhūpativākyam
athādadhad vaktra ivāmśukāñcalaṃ tuṣārapāṇḍuprasṛtair dvijāṃśubhiḥ /
akṛtrimapraśrayapeśalaṃ vacaḥ sa bhūpatir vaktum iti pracakrame // PNc_13.15 //
amī sahante mama tāta na śramaṃ praṇāmalagnās tava pādapāṃsavaḥ /
kiyac ciraṃ candramarīcicumbite padaṃ nidhatte kumude dinaklamaḥ // PNc_13.16 //
kapidarśanam
nṛlokapātālatalāśraye mithaḥ kathānubandhe śithilībhavaty atha /
paryāṇaparyutsukamānaso muniḥ sa yāvad āpraṣṭum iyeṣa pārthivaḥ // PNc_13.17 //
anena tāvad dadṛśe puraḥsthito viśālalāṅgūlalato valīmukhaḥ /
adhaḥsthalīnirgatajahnukanyako himojjvalaḥ pāda ivāmbikāguroḥ // PNc_13.18 //
kareṇa bibhranmadhumattakeralī- kapolavatpāṭalakānti dāḍimam /
aharmukhākṛṣṭapataṅgamaṇḍalaḥ phalāśayā bāla ivāñjanīsutaḥ // PNc_13.19 //
[SYNTAX: sandānitakam]
phalārpaṇam
dvayor ivārthaḥ khalu dharmakāmayos tayos trilokaspṛhaṇīyayoḥ kapiḥ /
munīndrabhūcandramasoḥ sthito 'ntare tapasvibhiḥ smeramukhair adṛśyata // PNc_13.20 //
athārpitaṃ tena phalaṃ tadādade sa vismito madhyamalokavāsavaḥ /
japāruṇaṃ mārutineva maithilī- śikhaṇḍaratnaṃ daśakaṇṭhaśāsanaḥ // PNc_13.21 //
akṛtrimaśrīnilayena rāgiṇā narendracihnāṅkitahastaśobhinā /
suvṛttatām udvahatā svabhāvataḥ sas tena reje bhṛśam ātmanā yathā // PNc_13.22 //
ajātapākasya navātapādhikāṃ punaḥ punas tasya vilokya śoṇatām /
navapravālopamam eṇacakṣuṣaḥ smaran sa bimboṣṭḥam avāpa śūnyatām // PNc_13.23 //
athāsya sīdanmaṇibandhanāt karād avāñcataḥ kampavisūtritāṅguleḥ /
papāta paścād iva hemakuṭṭime tad asphutad drāg iva dāḍimīphalam // PNc_13.24 //
tadantarāt kiṃśukakāntitaskaraḥ sphuranmaṇīnāṃ nikaro 'tha niryayau /
udarciṣaḥ puṣpaśarāsanakrudhā kaṇotkaras tryambakalocanād iva // PNc_13.25 //
atha dvayenāvanipākaśāsanaḥ sa vismayasyāgramahīm anīyata /
vanaukasā tena vinītavṛttinā vikīrṇabhāsā maṇidāḍimena ca // PNc_13.26 //
saś cādbhutaprābhṛtatoṣitaḥ kare cakāra revāmaṇikaṅkaṇaṃ kapeḥ /
ghanātyayaṛtor nijam indupāṇḍure payodakhaṇḍe harivāḍ ivāyudham // PNc_13.27 //
tataḥ sudhāsūtim ivojjhitākṛtir navāñjanaśyāmalayāṅgalekhayā /
nṛpaḥ kṣaṇād eva vicitrabhūṣaṇam pumāṃsam agre na hariṃ tam aikṣata // PNc_13.28 //
kṛtānatir vismitamānase munau ramāṅgade sādaramuktalocanaḥ /
vyadhāt praṇāmaṃ saḥ kṛtāñjalir nṛpe kapolavellatkaladhautakuṇḍalaḥ // PNc_13.29 //
munikṛtaḥ praśnaḥ
alaṅkṛtaḥ kasya vadānvayas tvayā padaṃ kva te kiṃ ca kapir bhavān abhūt /
tam evam āha sma savismayormiṇā nṛpeṇa sākūtavilokito muniḥ // PNc_13.30 //
[COM {āha past tense}]
śaśikhaṇḍavākyam
tataḥ sa mugdhendumayūkhabandhubhiḥ prasādayan dantamarīcibhir diśaḥ /
navāmbubhārālasanīradāvalī- ninādadhīrām iti vācam āde // PNc_13.31 //
śikhaṇḍaketoḥ śaśikhaṇḍa ity ahaṃ munindra vidyādharaśāsituḥ sutaḥ /
surāṅganādhyāsitaratnakandhare mamādhivāsaḥ śaśikāntaparvate // PNc_13.32 //
rathāṅgapāṇeḥ pratimā samudrataḥ svayaṃ mahānīlamayī vinirgatā /
iti pravādaḥ param īkṣituṃ ca tāṃ gatā maṇidvīpam itaḥ purastriyaḥ // PNc_13.33 //
mamāpi tasyām adhikaṃ kutūhalaṃ tad ehi yāvaḥ kṛta eṣa te 'ñjaliḥ /
kadā cid evaṃ sahasopasṛtya māṃ priyā yayāce praṇipatya mālatī // PNc_13.34 //
[SYNTAX: sandānitaka]
tataḥ kham indīvaranīlam ekatas tayā sahotpatya javena gacchataḥ /
sas tāta śailendrabharakṣamaḥ kṣaṇāt papāta me locanagocare 'rṇavaḥ // PNc_13.35 //
upoḍhanānāmaṇimauktikotkaraiḥ karair ivordhvaṃ prasaradbhir ūrmibhiḥ /
anarghyam arghyaṃ jagadekacakṣuṣe samudyato dātum ivāṃśumāline // PNc_13.36 //
navapravāladyutipāṭalodaraḥ karo murārer iva śārṅgalāñchitaḥ /
alaṅkṛto jahnumaharṣikanyayā pṛthur jaṭājūṭa ivāndhakadviṣaḥ // PNc_13.37 //
udagrakallolakadarthitagrahair agādhapātālatalāvagāhibhiḥ /
diśo nirundhan navameghanādibhir nimagnadiṅnāgamadāvilair jalaiḥ // PNc_13.38 //
samedhitaśrīr abhitas talotthitaiḥ sphuranmaṇistomamayūkhadāmabhiḥ /
yugāntajīmūtaśatodayārpitaiḥ pulomakanyāpatikārmukair iva // PNc_13.39 //
upāntaviśrāntapayodamaṇḍalair jaladvipaprastutavaprakelibhiḥ /
cirollasaddvīpadhiyā samīkṣitair viśālanetrais timibhiḥ kṛtādbhutaḥ // PNc_13.40 //
sujātakāṭhiṇyapayodharāḥ spṛhām upāharantīḥ pathi tādṛśoḥ pathi /
kva cid dadhānaḥ śaradindupeśalāḥ śilāsu śuktīr jalamānuṣīr iva // PNc_13.41 //
nijaughasīmantitasānukardamair bṛhaddarīpuñjitaratnarāśibhiḥ /
adhaḥ praviṣṭoddhṛtakacchapoddhṛtair mahācalair ullikhitāmbaraḥ kva cit // PNc_13.42 //
savegavelānilavellitāḥ kva cin navodgatā vidrumakandalīr dadhan /
śikhā ivordhvaṃ taruṇārkalohitā vinirgatā vāḍavajātavedasaḥ // PNc_13.43 //
kva cit sudhāpāṇḍuni phenamaṇḍale nilīnadūrvādalanīlanīradaḥ /
sanāthatāṃ nīta ivopari sphuṭam phaṇīndraparyaṅkaśayena śārṅgiṇā // PNc_13.44 //
kva cin maṇīnāṃ kumudodaratviṣaḥ sitetarendīvaramecakāḥ kva cit /
kva cid dadhānaḥ śukacañcupāṭalās taṭeṣu muktāśabalodarāḥ śilāḥ // PNc_13.45 //
[SYNTAX: kulakam]
tathaiva tasyopari gatvarasya me tamālanīlena pathā payomucām /
tvarāviśīrṇaślathabandhanāñcitaḥ papāta sīmantamaṇir mṛgīdṛśaḥ // PNc_13.46 //
13.46a cf. Pāṇini 3.2.164]
pradhāvamānena mayāntarāntarā nakhāgranirlūnamayūkhapallavaḥ /
saś cāntaraṃ dīdhitimān ivodadher viveśa kośāmratarucchaṭāruṇaḥ // PNc_13.47 //
nivartamānaṃ tu haṭhād vikṛṣyatā turaṅgahastena nirundhatā nabhaḥ /
kṣaṇād iva kvāpi rasātalodare karīva cikṣepa kṛtāravo 'rṇavaḥ // PNc_13.48 //
strīdarśanam
mayātha tatra bhramatā savismayaṃ tam udvahantī maṇim utprabhaṃ kare /
adṛśyataikā viśatī tapovanaṃ smarasya mūrtā mamateva kanyakā // PNc_13.49 //
tataḥ priyāmaulimaṇir na me 'rpitaḥ punaḥ punaḥ prārthitayāpi yat tvayā /
ahaṃ tad asyā makarāṅkite balād apāharaṃ manmatharatnapāduke // PNc_13.50 //
kim āśramaṃ śūnyam idaṃ tapodhanair anena hā dhiṅ muṣitāsmi dasyunā /
atheti bāṣpodgamagadgadaiḥ padair nuhur vadantī karuṇaṃ ruroda sā // PNc_13.51 //
munidarśanam
tatas tadīye ruditadhvanau śrute sasaṃbhramaṃ ko 'pi mahātapā muniḥ /
viniryayau ratnaśilāgṛhād bahis tamālabhāsas taraṇir ghanād iva // PNc_13.52 //
anena kenāpi tavāśrame balād idaṃ hi tātābharaṇaṃ hṛtaṃ mama /
iti krudhaṃ tadvacasā sa ādade havirniṣekeṇa śikhām ivānalaḥ // PNc_13.53 //
śāpavarṇanam
nibaddhabhīmabhrukuṭir vilokayan dṛśā tadolkākapiśogratārayā /
sas tīvrakopasphuritādharo 'vadad vaco mamākṣipya kṛtānater iti // PNc_13.54 //
prasūnam apy atra na jātu vīrudhāṃ haraty ayaṃ naḥ pavanas tapovane /
tvayā tu saṃpraty abalāvibhūṣaṇe śaṭhātmanāśāya karaḥ prasāritaḥ // PNc_13.55 //
akāri kāpeyam idaṃ tvayedṛśaṃ yad adya sadyaḥ kapir eva tad bhava /
tataḥ sa mām ity aśapat kamaṇḍalor apaḥ samādāya davānalopamaḥ // PNc_13.56 //
kopaśāntiḥ
athāsya kopaḥ praśaśāma mānase śanaiḥ kṛpā sānuśaye prasīdati /
apāṃ kaṇas tiṣṭhati vīcikampite na padminīpatrapuṭodare ciram // PNc_13.57 //
ihānutāpo bhagavan vimucyatām iyaṃ madīyā bhavitavyatedṛśī /
tad ucyatāṃ śāpaniśāmukhodgataṃ kadā mamedaṃ timiraṃ vyaraṃsyati // PNc_13.58 //
mayaivam uktaḥ sas tadaivam ūcivān yadā puro vaṅkumuner ihāgataḥ /
kare tavādhāsyati vatsa kaṅkaṇaṃ sa nārmadaṃ sīyakarājanandanaḥ // PNc_13.59 //
tataḥ prabhṛty eva valīmukhākṛteḥ samāḥ sahasraṃ vasato rasātale /
anena me saṃprati pārthivendunā tavāśrame śāpatamas tiraskṛtam // PNc_13.60 //
pratikriyākaraṇecchā
kṛtaṃ yad etena munīndra līlayā pratikriyāṃ tatra na kartum asmy alam /
himatviṣaḥ pratyupakāragocaro marīcilīḍhakraśimā kim aṃśumān // PNc_13.61 //
tathāpy ayaṃ deva nijaprayojane laghīyasi kvāpi niyojyataṃ janaḥ /
anūrum urvītalaratnadīpakaḥ kim āryamā nādhita sūtakarmaṇi // PNc_13.62 //
tenaivam uktaḥ praṇayonmukhena nrpas trapānamramukho babhūva /
atādṛśānāṃ stutayaḥ prakṛtyā madaṃ yad uddīpayituṃ yatante // PNc_13.63 //
nijavṛttakathanam
evaṃ sudhārasasamṛddhimanohareṇa ślāghyena tena śaśikhaṇḍasamāgamena /
kām apy avāpad umayā ghaṭitasya lakṣmīṃ saḥ kṣmāpatir jhaṭiti jūṭa ivāṣṭamūrteḥ // PNc_13.64 //
tenātha sūnṛtavacaḥśrutaye saḥ pṛṣṭaḥ pṛthvītalāgamanahetum ajānateva /
ākhyātavān smitasudhāsnapitauṣṭhabimbas tasmai nijavyatikaraṃ naralokapālaḥ // PNc_13.65 //
vidyādharas tad anu saḥ prahito 'pi rājñā naiva svadhāmagamanābhimukho babhūva /
pūrvopakāriṇi jane 'nupakṛtya kiṃ cid yānto yad unnatadhiyaḥ kim api trapante // PNc_13.66 //
deva prasīda samitiḥ kriyatām idānīṃ bhṛtyaḥ svapādarajasām ayam agrayāyī /
tasyeti valgu vacanaṃ vacasā maharṣeḥ samrāṭ tataḥ saḥ katham apy urarīcakāra // PNc_13.67 //
vidyādharasainyāgamanam
āmandraśaṅkhapaṭahasvanasūcitaṃ prāk- sainyaṃ kṣaṇān nijam atha smṛtamātram eva /
dhautāsipatrabahulāṃśulatopagūḍhaṃ pātālasaṃtamasam asya puro babhūva // PNc_13.68 //
prasthānam
tenopapāditam atho ratham utpātakam adhyāsya kārmukasanāthakaro narendraḥ /
vajrāṅkuśaṃ prati sa vaṅkumuniprayuktaḥ prasthānamaṅgalavidhir masṛṇaṃ pratasthe // PNc_13.69 //
lagnenāṅge yugapad uṭajadvāradeśād adūre paśyantīnāṃ munimṛgadṛśāṃ locanāṃśūtkareṇa /
uddāmājikratumakhavidher dīkṣayā saḥ kṣitīśo medhyām eṇatvacam iva dadhan saḥ kṣaṇaṃ lakṣyate sma // PNc_13.70 //
[VAR 13.70c: {vidher/lem /k; mahā /ed}]
calitayatisamādhi trastasāraṅgaśāvaṃ nibhṛtaśukabhṛtoccair naḍim uḍḍīnabarhi /
hariṇamithunamuktānyonyakaṇḍūyanaṃ tan munivanam abhito 'bhūt sainyakolāhalena // PNc_13.71 //
[13.71b: nalim?]
atha pathi navasāhasāṅkaḥ sa vidyādharair vanditaḥ pramuditamunikanyakāmuktanīvāralājāñjaliḥ /
śriyam adhita ramāṅgadenānvitas tūryaghoṣormibhiḥ kulagirikuharapratidhvānaṃ dīrghair nirundhan diśaḥ // PNc_13.72 //
 iti śrīmṛgāṅkadattasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye vidyādharādhipasamāgamo nāma trayodaśaḥ sargaḥ 
caturdaśaḥ sargaḥ
ākāśārohaṇam
athāśramopāntamahīṃ vihāya nemisvanotkaṇṭhitanīlakaṇṭhām /
ratho 'sya vidyādharamantraśaktyā rathāṅgapaṇeḥ padam āruroha // PNc_14.1 //
sasaṃbhramottaṃbhitakarṇatālam ākarṇito dikkaribhiḥ sakaṃpaiḥ /
ādhmātaśaṅkhasvanamāṃsalo 'gre tasyodagān maṅgalatūryaghoṣaḥ // PNc_14.2 //
udasya vaktrāṇi nabhasthalena yāntaṃ tam aikṣanta tapasvikanyāḥ /
ākarṇavistāritamugdhanetrāḥ patrāntarair āśramapādapānām // PNc_14.3 //
vrajan sa vidyādharavāhinīnāṃ madhye babhau madhyamalokapālaḥ /
analpasaundaryasudhaikasūtiḥ śaśīva nakṣatraparamparāṇām // PNc_14.4 //
kutūhalollolāsitapakṣalekhāny ākṛṣṭakarṇotpalavibhramāṇi /
tasminn amuñcyanta nitambinībhir apāṅgavalgīni vilocanāni // PNc_14.5 //
ramāṅgadakṛtaṃ varṇanam
athāntikasthena saś cābhyadhāyi ramāṅgadenettham avantināthaḥ /
sahasraśaḥ khe calitāni paśyan vidyādharāṇāṃ purato balāni // PNc_14.6 //
haimaṃ nṛpa syandanam utpatākam ākampi ratnāṅkitaketum ete /
sahasraraśmer iva vālakhilyā vidhyādharās te parivārayanti // PNc_14.7 //
vrajann amartyapramadāvimukta- mandāramālājaṭilāṃsakuṭaḥ /
kundacchaṭāpāṇḍusaṭākalāpaḥ kātyāyanīsiṃha ivāvabhāsi // PNc_14.8 //
prayāṇatūryadhvanir eṣa kiṃ te pātālakukṣipratinādasāndraḥ /
ravaḥ prasarpaty uta bhairavo 'yam akālakalpāntapayodharāṇām // PNc_14.9 //
mūle bhuvaḥ kajjaladhūlikalpam ālakṣyate paśya nilīnam etat /
nīrandhravidyādharamauliratna- prabhāṅkuraprāśitam andhakāram // PNc_14.10 //
āyāmimālāmaṇikāntidaṇḍair utsārayantaḥ paritas tamāṃsi /
amī marunnartitacāmarās te kham ullikhantīva khurais turaṅgāḥ // PNc_14.11 //
vihasya vidyādharabālikābhiḥ samaṃ vimuktā nayanatribhāgaiḥ /
prasthānalājāñjalayas tavaite rathe patākāskhalitāḥ patanti // PNc_14.12 //
narendra vidyādharapuṅgavānām ete puraḥ paśya kṛpāṇapaṭṭāḥ /
kālāñjanaśyāmatayāśrayante taraṅgatāṃ vyomamahārṇavasya // PNc_14.13 //
vācālayantyaḥ kakubhāṃ mukhāni nādena jāmbūnadakiṅkiṇīnām /
imā vimānāvalayaḥ kathaṃ cid anyonyaruddhaprasarāḥ prayānti // PNc_14.14 //
vātavarṇanam
ādhūtakārtasvaraketuyaṣtir enāny aśokastabakāruṇāni /
ānartayaty eṣa patākinīnāṃ vātaḥ patākāṃśukapallavāni // PNc_14.15 //
nabhaścarāṇāṃ vrajatām amīṣām anyonyapīnāṃsavigharṣaṇena /
ullāsitaḥ kuṅkumapāṃsupūraḥ piśaṅgayaty eṣa diśāṃ mukhāni // PNc_14.16 //
prekṣakastrīvarṇanam
saratnakāñcīvalayair vilāsa- siṃhāsanair manmathapārthivasya /
ito nitambair asitekṣaṇānāṃ vyāptāntaraṃ vyoma samāptim eti // PNc_14.17 //
anyonyasaṅghaṭṭavisūtritāni kumudvatīkāntakaropamāni /
etāni paśyāmbarataḥ patanti vimānamuktāphalajālakāni // PNc_14.18 //
etāḥ prayāntyaḥ purato vimānair vivartya bālā mukhapaṅkajāni /
apāṅgaviśrāntavilolatārais tvāṃ nātha netrāñjalibhiḥ pibanti // PNc_14.19 //
āsām itaḥ satvaragāminīnāṃ gatāgatābhyāṃ maṇikuṇḍalāni /
bhindanti vidyādharakāminīnāṃ kapolakālāgurupattrakāni // PNc_14.20 //
ito mithaḥ pārśvavighaṭṭiteṣu javād vimāneṣu samāpatatsu /
āsām itaḥ preṅkhitamadhyaratna- visūtritā hāralatāḥ sphuṭanti // PNc_14.21 //
ete gatikṣobhavaśād vadhūnāṃ paśyonmayūkhā maṇikarṇapūrāḥ /
itas tale sañcaratām ahīnāṃ nipatya cūḍāmaṇiṣu svananti // PNc_14.22 //
pātālam etan nayanotsavena vicintya śūnyaṃ śaśalāñchanena /
ihāṅganābhiḥ svamukhachalena kṛto 'mbare candramayīva sṛṣṭiḥ // PNc_14.23 //
ito rasaṃ pallavayanti vīraṃ vidyādharāṇāṃ karavālavallyaḥ /
etāś ca śṛṅgāram ito 'ṅganānāṃ dṛśo navendīvaradāmadīrghās // PNc_14.24 //
[VAR 14.24b: {vallyaḥ/em; vallayaḥ / ed /
unmetrical}]
jhaṭity avāptapratibimbam etat sainyaṃ vilokya sphaṭikāṅgaṇeṣu /
savismayaṃ nāgapurāṅganābhir itaḥ kriyante nayanotpalāni // PNc_14.25 //
narendra tasmād gaganāvahagāhi- tvaddarśanavyagratapasvipaṅkteḥ /
dūraṃ havir dhūmasugandhisīmnaḥ sthānād vayaṃ vaṅkumuneḥ pravṛttāḥ // PNc_14.26 //
vanavarṇanam
yathāyam abhyeti puro nabhasvān ākṛṣṭanānāvidhapuṣpagandhaḥ /
agre tathābhraṃlihabhūruhaṃ naḥ śaṅke vanaṃ dṛkpatham eṣyatīti // PNc_14.27 //
ebhir mahīpāla vimānaratnair agresaraiḥ sambhramamuktamārgaḥ /
niṣkampaketur mahatāspadena rathas tavāyaṃ viyati prayāti // PNc_14.28 //
sitaprasūnastabakais tarūṇām eṣā purastārikāntarikṣā /
jhaṭity aśeṣaiva nimeṣamātrād unmīlitā paśya vanāntalekhā // PNc_14.29 //
yadīśa vidyādharavāhinīyam ākāśataḥ kiñcidadhaḥ pravṛttā /
avaimi citte nihitaṃ tad asyāḥ padaṃ vanālokanakautukena // PNc_14.30 //
eṣā tamālāvalinīlakānter upoḍharāmāmukhahemapadmā /
senā vanasyābhimukhaṃ prayāti paśyāmburāser iva jahnukanyā // PNc_14.31 //
asyāḥ kṣamāpāla vanāntarājer vimānapaṅktiḥ purataḥsthiteyam /
ālambate ratnakirīṭalakṣmīṃ maṇiprabhodgīrṇamahendracāpā // PNc_14.32 //
ete khalīnakṣataśoṇitāktāḥ paśyendragopaśriyam udvahantaḥ /
turaṅgalālājalabindavas te luṭhanti hemadrumapallaveṣu // PNc_14.33 //
mandānilāndolitapallavāgrāḥ samagrapuṣpāharaṇodyatābhyaḥ /
ito latāḥ pārthiva saṃrabhante lāvaṇyam ādātum ivāṅganābhyaḥ // PNc_14.34 //
amūni puṣpāṇi mahīruhāṇām ābhānti līnabhramarodarāṇi /
vidyādharīvibhramadarśanārtham uttānitānīva vilocanāni // PNc_14.35 //
paśyāgravātāyanam etad etya latāgrapuṣpāṇy acinvatīnām /
nṛpātibhāreṇa nitambinīnāṃ vimānaratnāni puro namanti // PNc_14.36 //
śākhāgralagnāsu mahātarūṇāṃ viṭaṅkaratnadyutiśrṅkhalāsu /
vilambamānair iva cimbiteyam ito vimānair maṇipañjaraśrīḥ // PNc_14.37 //
imāḥ samaṃ prāṇasamair vane 'smin sarvaṛtur lakṣmīnibiḍopagūḍhe /
nabhaḥsthitā eva narendra paśya puṣpoccaye loladṛśaḥ pravṛttāḥ // PNc_14.38 //
etāḥ karaiḥ kāñcanapadmagaurair vilāsavatyaḥ sanibandhanāni /
haranti puṣpāṇi mahīruhāṇāṃ mṛdūni yūnām iva mānasāni // PNc_14.39 //
āsāṃ latāgrastabakotthitāni śikhaṇḍaratnadyuticumbitāni /
paśyopariṣṭād alimaṇḍalāni nīlātapatrabhramam ārabhante // PNc_14.40 //
muñcaty aliḥ puṣpalatām ito 'yam āghrātarāmāmukhapadmagandhaḥ /
guṇaprakarṣe hi sadā manāṃsi guṇāntarajñāvatāṃ ramante // PNc_14.41 //
lataitayā cūtataroḥ salīlam ānīyamānā natim ānatāṅgyā /
paśyotpatatpuṣpaśilīmukheyam ābhāti kandarpadhanurlateva // PNc_14.42 //
bhramaddvirephāvaliloladṛṣṭir līlāvataṃsakriyayonmukhāni /
vicetum eṣā kusumāni nālaṃ tarostanāliṅganadohadasya // PNc_14.43 //
priyārpitaḥ kāntanipītamukta- purandhribimbādharakānticoraḥ /
asyāḥ saratnatviṣi karṇapāśe kim apy aśokastabakaś cakāsti // PNc_14.44 //
asyā latākṣepavisūtritasya hārasya lagnastanakuṅkumasya /
bhraṣṭāḥ kṣitau dāḍimabījamohād ākṣipya muktāḥ kapayaḥ kṣipanti // PNc_14.45 //
nidāghalakṣmīhasitachaṭeyaṃ paryāptakṛṣṇāgurudhūmagandhe /
bandhe kacānā navamallikāsyāḥ paśyālinīle paribhāgam eti // PNc_14.46 //
asāv itaḥ pārthiva dantapatram āpāsya haṃsachadapāṇḍu bālā /
karoti karṇe navakarṇikāram uttāpitāṣṭāpadaratnaśobhi // PNc_14.47 //
sthito 'yam anto navapallavānāṃ pravālatāmrāṅgulir āyatākṣyāḥ /
vyaktiṃ śaraccandrakarojjvalābhir nakhāṃśurekhābhir itaḥ prayāti // PNc_14.48 //
dhāvatkarā karṇaśirīṣalobhād itas tataḥ sampatati dvirephe /
krīḍām iva vyākuladṛṣṭipātā bāleyam abhyasyati kandukasya // PNc_14.49 //
prāvṛḍvilāsasmitam udvahantī karṇe navaṃ ketakabarham eṣā /
priyāvataṃsīkṛtacandralekhā cakāsti kanyeva himācalasya // PNc_14.50 //
vilokitālekhyakapolabhāgāt plavaṅgaśāve 'dhigate vimānam /
itaḥ kadambād anivṛttahastam āste bhayād ālikhiteva tanvī // PNc_14.51 //
puṣpāṇi cinvaty atimuktakasya paśya ślathaṃ keśakalāpam eṣā /
aṃse bibhartīva tamālanīlaṃ vilāsavālavyajanaṃ smarasya // PNc_14.52 //
vimuñcatī cakṣuṣi puṣpadhūlim eṣā gate taṃ prati vallabhasya /
citraṃ jhaṭity aśrulavāvakīrṇe dṛśau sapatnyāḥ kaluṣīkaroti // PNc_14.53 //
madhyacyute bibhrati kiṃśuke 'sminn asrāruṇasyākṛtim aṅkuśasya /
asyāḥ stanābhyām adhunā dhṛteyam anaṅgamattadvipakumbhalakṣmīḥ // PNc_14.54 //
[VAR 14.54c: {asyāḥ/lem /em; asyā /ed}]
abhyāgatāyāḥ sahasāmunāsyāḥ kandarpasāmrājyadhurodvahena /
sugandhibhiḥ pāṭalipādapena puṣpair itaḥ kalpitam ātitheyam // PNc_14.55 //
ārdrāgaseyaṃ gamitā prasādaṃ kṛtapraṇāmāñjalinā priyeṇa /
pramṛṣṭabāṣpā sumukhī nakhābhyāṃ cūtāṅkuraṃ mānam ivocchinatti // PNc_14.56 //
adhyāsate kām api kāntim āsām ete sakundāḥ kabarīkalāpāḥ /
kumudvatīkāntakarānuviddhās tamaḥpratānā iva yāminīnām // PNc_14.57 //
puṣpāṇi nānāvidhavarṇabhāñji vimānavātāyanato vicitya /
yuvāyam indrāyudhavarṇakāntam uttaṃsam asyāḥ sadṛśaḥ karoti // PNc_14.58 //
paśyeyam udbāhulatāhitaśrīr madhyena naśyattrivalī lateva /
vimānataḥ komalam uccinoti vadhūr madhūkaṃ svakapolakānti // PNc_14.59 //
adaḥ sugandhīkuru matprasūnaṃ mukhābjasaugandhyakaṇārpaṇena /
ity añcalāsaktalato na yāñcām asyāḥ karotīva saḥ karṇikāraḥ // PNc_14.60 //
tathā na cūte navamañjarīyam avāptavaty ātmaguṇaprakarṣam /
asyāḥ sakālāgarupatralekhe yathā kapole kamalekṣaṇāyāḥ // PNc_14.61 //
vahaty aśoko 'yam amartyakāntā- padāhataḥ kāntam alaktakāṅgam /
kṛtvā jagaty askhalitāṃ nijājñāṃ skandhe 'rpitaṃ tūṇām iva smareṇa // PNc_14.62 //
cireṇa manye bakuladrumo 'yam avāptapāraḥspṛhaṇīyatāyāḥ /
arthī karo 'syāḥ sumanaḥsu yasya jāto jitāmartyatarupravālaḥ // PNc_14.63 //
phalaṃ śirīṣeṇa cirād avāptam asyāḥ samagraṃ sukumāratāyāḥ /
nirasya gīrvāṇataruprasūnāṃ yad etad uttaṃsitam āyātākṣyā // PNc_14.64 //
asyāḥ śrutau campakam ādadhatyāḥ kareṇa muktāvalayāṅkitena /
eṣa dvijaḥ svastyayanaṃ virāvair nāsyāḥ karotīti na mañjukaṇṭhaḥ // PNc_14.65 //
vinyastabandhūkadalī mukhe 'syāḥ svedārdrakālāgarupatravallī /
cakāsti saṃdhyātapaleśaśaṅki kalaṅkalekhā śaśalakṣmanīva // PNc_14.66 //
etā mitho ruddhavimānamārgā latāgrajaṃ puṣpam anāpnuvantyaḥ /
bhavanti bhārānamitāṅgakeṣu baddhābhyasūyāḥ stanamaṇḍaleṣu // PNc_14.67 //
etāni kāntaiḥ pramadājanasya navapravālāny avataṃsitāni /
paśyanti paśya svam ivāptakāntiṃ kapolapālīmaṇidarpaṇeṣu // PNc_14.68 //
yad yad vane 'bhūt kusumaṃ sugandhi vadhūjanais tat tad ito gṛhītam /
kṛtsnatrilokīvijayāvataṃsaṃ nirmātum iṣvāsam iva smarasya // PNc_14.69 //
karṇāvataṃsīkṛtapallavānāṃ vicitrapuṣpābharaṇojjvaleṣu /
paśyābhitaḥ pallaviteyam āsām aṅgeṣu sāraṅgadṛśām ṛtuśrīḥ // PNc_14.70 //
svedodabinduchalataḥ kapole vitīrṇamuktārgha iva smarasya /
eṇīdṛśāṃ kānta iva pravṛttaḥ śramo 'yam āliṅgitum aṅgalekhām // PNc_14.71 //
āsāṃ pṛthusvedakaṇāṅkitāni vaktrāṇi netrotsavam arpayanti /
pratyuptamuktāphaladanturāṇi hiraṇyamayānīva saroruhāṇi // PNc_14.72 //
etāni paśya cyutapuṣpadhūli- vyāluptapakṣmāvalisauṣṭhavāni /
śrameṇa kiṃ cin mukulībhavanti sīmantinīnāṃ nayanotpalāni // PNc_14.73 //
[VAR 14.73b: {sauṣṭhavāni/
lem /
em; sauṣṭavāni /ed}]
etāsu sīdanmaṇibandhamūla- nilīnalīlāmaṇikaṅkaṇāsu /
vilokyatāṃ vyaktim upaiti khedo vidyādharastrījanadorlatāsu // PNc_14.74 //
anaṅgakalpadrumamañjarīṇām amoghamantraṃ kusumāyudhasya /
bhṛśam yathā puṣpamayī vibhūṣā nāsāṃ tathā ratnamayī vibhāti // PNc_14.75 //
vanāntam etā vanitā na muktum anekapuṣpaṃ nṛpa śaknuvanti /
vimucyate kena nāma sa deśo yatrāsti sāndraḥ sumanaḥpracāraḥ // PNc_14.76 //
ityujjvale tasya vacaḥprasūne nīte 'pi karṇātithitāṃ vihasya /
nṛpo babhūvāstamanāḥ sacitraṃ smṛtāhirājendrasutāvilāsaḥ // PNc_14.77 //
puṣpapravālāṅkuramaṇḍalaṃ tat kvaṇadvimānāvalihemaghaṇṭam /
vanaṃ vihāyātha samagram agre cacāla vidyādhararājasainyam // PNc_14.78 //
gaṅgāvarṇanam
atha pravālādharabimbacumbi- parisphuratphenavilāsahāsā /
vācālahaṃsāvalikāñcidāma- sanāthatīrorunitambabimbā // PNc_14.79 //
samīravellattaṭahemavalli- lolaprabhāpiñjaritormilekhā /
vilāsamajjatphaṇirājakanyā- saṅkrāntakāntastanakuṅkumeva // PNc_14.80 //
nimagnadiṅnāgakapolabhitti- santānaniryanmadaveṇikṛṣṇā /
tṛtīyanetrānaladhūmavalli- kalaṅkiteva tripurāntakasya // PNc_14.81 //
bhārānamadbhogiphaṇāsthitāyāḥ sthalocchaladvīcicayacchalena /
uttambhayantīva tale satarkam arkopalastambhaśatāni bhūmeḥ // PNc_14.82 //
taṭodgataprāṃśu tamālarāji- chāyāghanaśyāmalitārdhabhāgā /
mūrtis tuṣārācalatulyakāntir umāpatiśrīdharayor ivaikā // PNc_14.83 //
kādambacañcūddhṛtacakravākī- pāriplavavyaktamṛṇālakāṇḍā /
caṇḍīdhavonnaddhajaṭāviṭaṅka- kṛṣṭendulekhāṅkuradantureva // PNc_14.84 //
taraṅgabhaṅgojjvalacāmaraśrīr uddaṇḍahemāmburuhātapatrā /
puṇyā puro dūrata eva tena trimārgagādṛśyata pārthivena // PNc_14.85 //
[SYNTAX: kulaka]
tasyās taṭe 'tha kusumāvacayaśramārta- sīmantinīnivahasasmitavīkṣitāyāḥ /
vidyādhareṇa vidadhe dhavalormidhauta- paryantahemasikate pṛtanāniveśaḥ // PNc_14.86 //
tad anu puline sadyo vidyādharaiḥ parikalpitaṃ nrpatir aviśal līlāgāraṃ saḥ sāhasalāñchanaḥ /
bhramam ajanayan netrotkīrṇā iti pratibimbitāḥ sitamaṇimaye yasminn anto bahiś ca mṛgīdṛśaḥ // PNc_14.87 //
 iti śrīmṛgāṅkadattasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye pātālāvalokano nāma caturdaśaḥ sargaḥ ************************************************ 
pañcadaśaḥ sargaḥ
atha sāndragharmajalabindu- lulitatilakaḥ pracakrame /
hemakamalasubhage saritaḥ salile nimaṅktum asitekṣaṇājanaḥ // PNc_15.1 //
śramam etya muñcata madambu- rabhasaparirambhalīlayā /
evam avadad iva dīrghadṛśaḥ kalahaṃsayūthaninadena jāhnavī // PNc_15.2 //
marutāvadhūtakaladhauta- kamalamakarandagandhinā /
ūrmidalanaśiśireṇa balād abalājanasya nunude pariśramaḥ // PNc_15.3 //
parividdharekham adhitīra- viracitapade vadhūjane /
kāntim udavahad amartyasarit taṭarūḍhakāñcanalateva kāṃ cana // PNc_15.4 //
sitacakṣuṣām asitaratna- rucimuṣi mṛṇālinīdale /
sthūlajalalavanibhena dadhe navamauktikārdha iva jāhnukanyayā // PNc_15.5 //
uditatrapā iva vilāsa- masṛṇagamanena subrhuvām /
jagmur amarasaritaḥ pulinaṃ sahasā vihāya kalahaṃsapaṅktayaḥ // PNc_15.6 //
dhavalābhrakachuritabhitti- likhitalalitāṅganālipim /
apsu kuvalayadṛśāṃ pratimāḥ sitaratnadarpaṇanibhāsu lebhire // PNc_15.7 //
atha vallabhārpitakarāgra- nihitanijapāṇipallavāḥ /
vārivikacakanakābjarajaḥ- kapiśormimālam abalā jagāhire // PNc_15.8 //
sudṛśāṃ nimajjya surasindhu- payasi niyamasthitair iva /
ūrmitaralitamayūkhaśikhair maṇinūpuraiḥ sapadi maunam ādade // PNc_15.9 //
kucaluptapatralatayātha vigalitavisūtrahārayā /
prāpi ratiramaṇavilāsatulā lalitabhruvāṃ jalavihāralīlayā // PNc_15.10 //
navakuṅkumāruṇapurandhri- kucakalaśatāḍitaṃ payaḥ /
rāgam abhajata na kasya bhavet sulabhāṅgakhelad abalasya vikriyā // PNc_15.11 //
vikiran vihasya maṇiśṛṅga- dhṛtam udakam etya pṛṣṭhataḥ /
sācimukulitadṛśā dadṛśe dayito muhur valitakaṇṭham ekayā // PNc_15.12 //
[VAR 15.12b: {pṛṣṭhataḥ/
lem /
em; pṛṣṭataḥ /ed}]
pariṇāhavat kucaniṣiddha- karaṇavalanotkadorlatam /
lolamukharamaṇikaṅkaṇayā vidadhe jale murajavādyamanyayā // PNc_15.13 //
hariṇīdṛśo hṛtapurandhri- kucakalaśakuṅkumāṅkitā /
kṣipram adhijaghanam ūrmilatā śithileva hemaraśanā vididyute // PNc_15.14 //
salilaṃ kirantam avalokya ramaṇam aparāṅganāmukhe /
citram aviraladhṛtāśrulave nimimīla kā cid abalā vilocane // PNc_15.15 //
drutam atruṭad vibudhasindhu- nibiḍalaharīkarāhatam /
hāravalayam aravindadṛśāṃ kuśalaṃ kuto 'sti guṇināṃ jaḍāntare // PNc_15.16 //
śuśubhe kayāpi karayantra- nihitaśucivāridhārayā /
muktasitakusumasāyakayā makarāṅkacāpalatayeva bālayā // PNc_15.17 //
pariveṣavibhramaniveśi- manasijatuṣāradīdhiteḥ /
ko 'pi karakisalaye kamitā vidadhe mṛṇālavalayaṃ mṛgīdṛśaḥ // PNc_15.18 //
hṛdayeśamuktajaladhauta- malayajavilepanair hriyā /
lakṣyanavanakhapadāv aparā nalinīdalena pidadhe payodharau // PNc_15.19 //
abhito 'ṅganāmukhamṛgāṅkam uḍunikarakāntim ādade /
kelitaralataruṇīnibiḍa- stanatāḍite payasi budbudotakaraḥ // PNc_15.20 //
vidadhe vadhūr nijakarāgra- galitamaṇikaṅkaṇāṅkite /
meghaśakala iva sendradhanur valayodare nayanam abjinīdale // PNc_15.21 //
asitāñjanāṅkam abhijāta- kuvalayadṛśāṃ dṛśo 'ntarāt /
nīramahṛta na hi śuddhimatāṃ taṭavṛttir āśritakalaṅkamārjane // PNc_15.22 //
taralormilaṅghitanitamba- phalakalulitācchavāsaḥ /
phenapaṭalam asitābjadṛśaḥ kṣaṇam ekam aṃśukavilāsam ādade // PNc_15.23 //
sudṛśaḥ sphuṭaṃ navanakhāṅkam urasi jaladhatakuṅkume /
kāntanihitanayanaṃ pidadhe pṛthuhāratārataralāṃśupallavaḥ // PNc_15.24 //
lulitāñjanasya nayanasya sahabhuvam ivekṣituṃ śriyam /
lagnajalasaralitair alakair luluṭhe lalāṭataṭasīmni subhruvaḥ // PNc_15.25 //
dadhatīva kāpi rucim āpa manasijavilāsavallakīm /
aṃsavinihitamṛṇālalatā- talavarty alābuparivartulastanī // PNc_15.26 //
salilāhatitruṭitahāra- parigalitamauktikabhramāt /
mugdhayuvatir aparā nidadhe dṛśam abjinīdalapuṭodabinduṣu // PNc_15.27 //
dhavalodarair bhayavaśena taralavalitair vilocanaiḥ /
nīlanalinadaladāmadṛśāṃ śapharaiḥ samaṃ suciram apsu babhrame // PNc_15.28 //
galitāṅgadā gurutaraṅga- dalitamaṇikarṇapūrakāḥ /
srastakanakavalayāḥ sudṛśaḥ ślathabandharatnaraśanāś cakāśire // PNc_15.29 //
atikampam ūrmikuṭilabhru bahalanavakuṅkumāruṇam /
straiṇakaratalanirastam abhūd upajātakopam iva jāhnavījalam // PNc_15.30 //
akarot padaṃ pṛthunitamba- vilulitajalārdraveṇiṣu /
nīralavaśabalagaṇḍatalāsv abalāsu kuṇḍalitakārmukaḥ smaraḥ // PNc_15.31 //
cyutaratnabhūṣaṇamarīci- racitasuracāpamaṇḍalam /
keśakusumaśabalam śuśubhe sudṛśām anaṅgamadadīpanaṃ payaḥ // PNc_15.32 //
atha tābhir ekatapanīya- sarasijasanāthapāṇibhiḥ /
śrībhir iva samudatāri tataḥ punaruktacāṭupaṭubhiḥ priyaiḥ saha // PNc_15.33 //
sajalāṃśukāntiviśadāṅga- janitanibiḍatrapākulāḥ /
vyaktanavanakhapadābharaṇāḥ priyalocanāny aramayan mṛgīdṛśaḥ // PNc_15.34 //
atha tā gṛhītaśaradindu- dhavalasicayāḥ prasādhanām /
cakrur adhivapur amartyasarit- pulinasthalīkanakavallidhāmasu // PNc_15.35 //
tilakāṅkitāḥ pracurapuṣpa- parimalamuco mṛgīdṛśaḥ /
ūḍhanavalalitapatralatā dadhur aṅgajopavanarājivibhramam // PNc_15.36 //
na cirād alaṅkṛtiviśeṣa- vihitarucayo 'tipeśalāḥ /
lakṣyanavanavarasāḥ śucayaḥ kavipuṅgavoktaya ivāṅganā babhuḥ // PNc_15.37 //
vahati sma nirmalakapola- likhitamṛganābhipatrakam /
kāpi nibhṛtamadhupāvalimat kaladhautakokanadakāntam ānanam // PNc_15.38 //
adhikarṇam udgatamayūkha- marakatamanoharodaram /
bālam iva madanakalpataror dalam ekayā kanakapatram ādade // PNc_15.39 //
dhṛtayāvakāṅkam api kānta- vadanaparicumbanocite /
rāgamadhurarucake nidadhe dayite ca kā cana cakoralocanā // PNc_15.40 //
hariṇāṅkasundaram aneka- viśadaguṇagumphitākṛtim /
hāram avahad aparā na paraṃ hṛdi kāntam apy asamabāṇadīpanam // PNc_15.41 //
itarā padāṅkam iva matta- madanakariṇo 'likodare /
sāndramṛgamadanamaṣīracitaṃ tilakaṃ kuraṅgatilakānanā dadhe // PNc_15.42 //
hṛtasuptahemaśatapatra- rucimukulitāṅgulīdale /
kā cid itarakarasaṅghaṭitaṃ nidadhe vilāsamaṇikaṅkaṇaṃ kare // PNc_15.43 //
uditāsu kāñciguṇamadhya- marakatamarīcisūciṣu /
vyaktim alabhata na romalatā smaradīpakajjalaśikhā mṛgīdṛśām // PNc_15.44 //
sarasāgaseva ramaṇena caraṇanalinānuṣaṅgiṇā /
puṣpaśarataralitā dadhire maṇinūpureṇa mṛgalocanā rucim // PNc_15.45 //
dadhatībhir indukarajāla- śabalatimirormivibhramam /
ūḍhadhavalakusumābhir alaṃ kabarīlatābhir abalāś cakāśire // PNc_15.46 //
priyapāṇipaṅkajadhṛteṣu sakalaśaśibimbabandhuṣu /
vaktrakamalam aviloladṛśo maṇidarpaṇeṣu dadṛśuḥ purandhrayaḥ // PNc_15.47 //
prakaṭaṃ dadhaj jhaṭiti rāgam alaghum atha vāruṇīṃ prati /
kāntinikara iva tigmarucer vanitājano 'bhimukhatāṃ samādade // PNc_15.48 //
udiyāya mānatimiraugha- vighaṭanapaṭur mano'mbare /
bālakuvalayadṛśāṃ viśade śanakair manobhuvakuraṅgalāñchanaḥ // PNc_15.49 //
aruṇāṅgulīdalaniruddha- navakanakakośakarṇikaiḥ /
sāndramadhuparimalaī ruruce karapaṅkajair atha cakoracakṣuṣām // PNc_15.50 //
maṇiśuktiṣu kṣaṇam upoḍha- kuvalayasugandhisīdhuṣu /
nyasyad asamaśarayantram iva bhramati sma bhṛṅgakulam utsukotsukam // PNc_15.51 //
[15.51c: śleṣa]
ruruce 'limaṇḍalam udaṃśu- kamalacaṣakopari sthitam /
ekam iva ratipater uditaṃ tapanīyadaṇḍam asitoṣṇavāraṇam // PNc_15.52 //
[VAR 15.52b: {kamala/lem /
em; kamaka /ed}]
vidhṛtā kare priyatamena katipayaśilīmukhānvitā /
cittam akṛta vivaśaṃ sudṛśāṃ kusumeṣukārmukalateva vāruṇī // PNc_15.53 //
[15.53d: śleṣa]
atirāgiṇi praṇayiṇīva madhuni paricumbitānane /
vyaktim alabhata mado hṛdaye pulakaḥ kapolaphalake ca subhruvām // PNc_15.54 //
pratimāgatendukarajāla- dhavalitam iva śriyaṃ dadhe /
pānanamitamukhamugdhavadhū- vigaladvilāsahasitachaṭaṃ madhu // PNc_15.55 //
madhu kāpi pāṭalakapola- taralakaladhautakuṇḍalā /
lolanijamukhatuṣārakara- pratibimbagarbham abhikārpitaṃ papau // PNc_15.56 //
atiraktam āyatatareṇa vilasadasitotpalaśriyā /
kāmam apibadaparendumukhī caṣakeṇa sīdhu,
nayanena vallabham // PNc_15.57 //
agamat trayasya samam eva parimalarasajñatām aliḥ /
kalpaviṭapimadhunaḥ pramadā mukhamārutasya vikacotpalasya // PNc_15.58 //
adharāgracumbanam avāpya kamaladaladīrghacakṣuṣām /
śvāsataralam ajaniṣṭa mudā muhurāttalāsyam iva kāpiśāyanam // PNc_15.59 //
madam āsavena rameṇa nakhapadam ivārpitaṃ hṛdi /
nātiviśadapadabandhamatho navasāhasāṅkacaritaṃ jaguḥ striyaḥ // PNc_15.60 //
madirārpitādharadalena yuvatir amṛtachaṭopamā /
premarasamṛduṣu dīrghadṛśāṃ hṛdayeṣu pallavayati sma manmatham // PNc_15.61 //
dayitāhite yuvajanena vilasadatipāṭaladyutau /
kāmasuhṛdi vihitaḥ praṇayaḥ prathamaṃ madhuny adharapallave tataḥ // PNc_15.62 //
avadhūtamānamadhupāna- rasarabhasataḥ prasannatām /
prāpur atipṛthudṛśāṃ sahasā hṛdayāni cācchamaṇibhājanāni ca // PNc_15.63 //
dayitām anaṅgamadasūtim asitanalināvataṃsakām /
sāndraruciyuvajano madirāṃ paricumbati sma na paraṃ vadhūm api // PNc_15.64 //
anayan sahaiva śithilatvam ubhayam ubhayena yoṣitām /
vrīḍam aruṇarucinā madhunā maṇikāñcidāma ca kareṇa kāminaḥ // PNc_15.65 //
sudṛśāṃ madād atha parisrud aruṇitasitodarāḥ karāt /
petur amarasaritaḥ puline maṇiśuktayaḥ priyatame ca dṛṣṭayaḥ // PNc_15.66 //
navapallavāruṇam uvāha dhṛtataruṇavāruṇīmadaḥ /
rāgam atha śucini gaṇḍatale nayanodare ca madirekṣanājanaḥ // PNc_15.67 //
aparisphuṭoktilalitāsu madamukuladīrghadṛṣṭiṣu /
tāsu śabalakusumāṃsalasat- kabarīlatāsu padam ādadhe smaraḥ // PNc_15.68 //
āpānabhūr avasitāsavarāgadīrgha- sendīvarasphaṭikaśuktiśatā cakāse /
kautūhalān madavilolavadhūvilāsa- vyālokanonmiṣitavaktraparampareva // PNc_15.69 //
aviralamaṇidīpoddyotadūrāpasarpat- timiram amarasindhoḥ kūlakacchaṃ praviśya /
atha samamasunāthais tāḥ salīlaṃ niṣeduḥ sarasakanakajambūpallavaprastareṣu // PNc_15.70 //
sāndronmīlatsaurabhāṇy udvahantyo vidyullekhapiṅgalāny aṅkāni /
lakṣmīṃ hemāmbhojamālā ivāpuḥ sāraṅgākṣyaḥ preyasāṃ kaṇṭhalagnāḥ // PNc_15.71 //
tato visūtracyutahārayaṣṭiḥ śīrṇāṅgado bhaṅgurakarṇapūraḥ /
madena sadyo madirekṣaṇānāṃ ratotsavaḥ pallavito babhūva // PNc_15.72 //
nānāṅgarāgaśabale ślathabandhalola- dhammillamālyakusumaprakarāvakīrṇe /
puṣpeṣutalpe iva vakṣasi vallabhānāṃ nidrām avāpur atha tāḥ surataśrameṇa // PNc_15.73 //
kandarpasya trilokīhaṭhavijayamahāsāhasotsāhahetur dhunvaṃs tatpakṣmadhūlivyatikarakapiśaḥ kāñcanāmbhoruhāṇi /
tanvānas tīrarūḍhatridaśatarulatālāsyam ālasyabhājāṃ tāsāṃ saṃbhogakeliklamabharam aharajjāhnavīvīcivātaḥ // PNc_15.74 //
 iti śrīmṛgāṅkadattasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye pātālagaṅgāvagāhano nāma pañcadaśaḥ sargaḥ ************************************************ 
ṣoḍaśaḥ sargaḥ
atrāntare nabhaḥsindhu- pulinaṃ prāpa pāṭalā /
dadhaty anaṅgalekhena lāñchitaṃ pāṇipallavam // PNc_16.1 //
maṇipragrīvakodgīrṇa- śunāsīraśarāsanam /
apaśyad gaganollekhi tatra sphaṭikaveśma sā // PNc_16.2 //
tadindranīladvāre sā hemavetrākule babhau /
śliṣyantī sataḍillekhe lekhevendoḥ payomuci // PNc_16.3 //
ratnavātāyanasthasya tiṣṭhan pārśve mahīpateḥ /
dvāḥsthaṃ kim api pṛcchantīṃ tām aikṣata ramāṅgadaḥ // PNc_16.4 //
antaḥ praveśayām āsa saś ca tām āttasaṃbhramaḥ /
yayau sā ca viśāṃpatyur locanāmṛtavartitām // PNc_16.5 //
sitāśmaharmyam uttuṅgaṃ jhaṭity adhiruroha sā /
ānandakandalīcittam atyacchaṃ pārthivasya ca // PNc_16.6 //
kṣiticumbitahāraṃ sā praṇanāma mahībhuje /
ramāṅgadaṃ karagrāha- sauhārdye pātratāṃ nayat // PNc_16.7 //
nṛpeṇa svayam uktāpi ita ehy ehi pāṭale /
tallīlāmaṇiparyaṅka- savidhe niṣasāda sā // PNc_16.8 //
pāṭalāvākyam
kṛtasambhāṣaṇā sātha tenāvanimanobhuvā /
ity avocata dantāṃśu- śabalādharapallavā // PNc_16.9 //
mudritasmarasaundarya- vāntā netrāmṛtachaṭā /
iyaṃ mūrtir mahārāja kaccit kuśalinī tava ? // PNc_16.10 //
katham etāṃ praviṣṭās tvaṃ bhūmim atyantadurgamām /
na kasya vismayāyeyaṃ śaktir atyadbhutā tava // PNc_16.11 //
deva vidyādharaḥ ko 'pi śāpān nirmocitas tvayā /
ity amandaḥ pravādo 'tra tat ko 'py asi namo 'stu te // PNc_16.12 //
aho guṇena rājendra yena kenāpi gṛhyase /
yad evaṃ kliśyase tasyāḥ phaṇīndraduhituḥ kṛte // PNc_16.13 //
nāyakavākyam
atha vidrumatāmrauṣṭha- luṭhaddaśanadīdhitiḥ /
smitvā vasumatīnāthas tām iti pratyabhāṣata // PNc_16.14 //
kadācit pāṭale kaccid bhujaṅgapatikanyakā /
smaraty asmān sakhīsvaira- saṅkathāsv antarāntarā // PNc_16.15 //
kim anaṅgavatī vakti brūte mālyavatī ca kim /
apy asty ahipure 'smākaṃ kiṃvadantī kiyaty api // PNc_16.16 //
phaṇirājasutākarṇaṃ kaccit prāpayya madvacaḥ /
vihito ratnacūḍena śukarūpaviparyayaḥ // PNc_16.17 //
kim āgatāsi kiṃ caivaṃ parimlāneva lakṣyase /
nivedaya drutaṃ yan me kim apy āśaṅkate manaḥ // PNc_16.18 //
lekhārpaṇam
iti pṛṣṭavate tasmai sāndrapremārdracetase /
kandarpadīpanaṃ lekham arpayām āsa pāṭalā // PNc_16.19 //
tam āttaṃ vācayety uktvā paramārakulodvahaḥ /
ramāṅgadasya cikṣepa sambhramottānite kare // PNc_16.20 //
taṃ hemakadalīpatra- kastūrilikhitākṣaram /
so 'vadhāryātha tasyāgre vyaktavāg ity avāacayat // PNc_16.21 //
śaśiprabhālekhaḥ
svasti sthitasya svaḥsindhu- tīre phaṇipurasthayā /
idaṃ madhyamalokendor mālyavatyā nivedyate // PNc_16.22 //
yadaivāsmatsakhī vindhye tvayā rājan vyayujyata /
tadaiveyaṃ kuraṅgīva viddhā hṛdi manobhuvā // PNc_16.23 //
dṛṣṭiḥ sarvatra rājendoḥ sudhāniṣyandinī tava /
jātā śaśiprabhāyāṃ tu saiva hālāhalachaṭā // PNc_16.24 //
na vinodayituṃ śakyam eṣā kenāpi vastunā /
vineśa tava karpūra- śītayā saṅgamāśayā // PNc_16.25 //
tvaddarśanopakāriṇyāḥ karoty ekāvalīm iva /
iyaṃ pakṣmāgravartyaśru- pṛṣatachadmanā dṛśaḥ // PNc_16.26 //
vakti vyaktāśrulekhena nihitena karodare /
iyam āpāṇḍugaṇḍena smaratāpamukhendunā // PNc_16.27 //
śirīṣād api mṛdvaṅgī kveyam āyātalocanā /
eṣa kva ca kukūlāgni- karkaśo madanajvaraḥ // PNc_16.28 //
neyaṃ pravālaśayyāyāṃ nāpi prāleyaveśmani /
na cendumaṇiparyaṅke sakhī nirvṛtim eti naḥ // PNc_16.29 //
nisargaraktam etasyāḥ sakhījanam ivādharam /
nayanti kim api mlānim uṣṇā niḥśvasitormayaḥ // PNc_16.30 //
aratitvam avāpyāmbhaḥ- kaṇikeva vighūrṇate /
eṣā kamalinīpatra- śayyāyām āyatekṣaṇā // PNc_16.31 //
asyāḥ smarāgnisantaptaṃ vapuḥ śaśikalāmṛdu /
nīrandhragharmasalila- chaleneva vilīyate // PNc_16.32 //
kṛśatām aṅgake gāḍham asyāḥ kusumakomale /
āropayati puṣpeṣu maurvīm iva śarāsane // PNc_16.33 //
dhṛtayā hṛdi bāleyaṃ vitīrṇaharicandane /
nirvāṇam eti bhavataḥ kathayā na jalārdrayā // PNc_16.34 //
ākarṇakṛṣṭakodaṇḍas- tvāṃ vinā niśitaiḥ śaraiḥ /
bhinatty aṅgam anaṅgo 'syāḥ kṣitiś cetasi kāpi me // PNc_16.35 //
iyam atyacchahṛdaye dadhaty atisuvṛttatām /
bālā māṇikyamukure vimukhī saṃmukhī tvayi // PNc_16.36 //
eṣā śikheva dīpasya mugdhā dagdhadaśāśrayā /
smarānilaparāmarśād itaś cetaś ca vepate // PNc_16.37 //
iyam indudyutiharaṃ yuktam atyāyatair guṇaiḥ /
mṛṇālavalayaṃ haste vahati tvāṃ ca cetasi // PNc_16.38 //
anaṅgatāpavaty asyā nikāmasarasaṃ hṛdi /
saṅkucaty abjinīpatraṃ na tu tvatpremapallavaḥ // PNc_16.39 //
kriyate valayenāsyā maṇibandhe gatāgatam /
kārśyāgrabhūmim āptāyās tvayy antaḥkaraṇena ca // PNc_16.40 //
jāyate peśalam api prāyo vastv anyathāpadi /
prāpto mṛṇālahāro 'pi yad asyā dāhahetutām // PNc_16.41 //
nihitāḥ sāsramālībhir lavalīpākapāṇḍunī /
asyāḥ stanataṭe bhāraḥ paraṃ vānīrapallavāḥ // PNc_16.42 //
na candanena nośīra- vāriṇā na jalārdrayā /
nāsyāḥ puṭakinīpatraiḥ śamam eti smarajvaraḥ // PNc_16.43 //
kiṃ cāparam tvam etasyā hṛdayasyādhidevatā /
yatas tvanmayam evaiṣā viśvaṃ viśveśa paśyati // PNc_16.44 //
ratnacūḍopanītena sandeśena tavādhunā /
iyam ucchvasitā kim cit sudhāgaṇḍūṣabandhunā // PNc_16.45 //
tāvad āgaccha vegena gṛhītvā hemapaṅkajam /
anaṅgavidhunā yāvad iyaṃ śvasiti naḥ sakhī // PNc_16.46 //
nāyakasya pratisandeśaḥ
evam ākarṇya lalitaṃ lekhārtham atha pārthivaḥ /
udbhinnasāndrapulakaḥ pāṭalām ity avocata // PNc_16.47 //
yathā sakhī vaḥ kim api prapannā vidhurāṃ daśām /
tathā tvam api mām evaṃ pāṭale kiṃ na paśyasi ? // PNc_16.48 //
tad gaccha tāṃ śaśimukhīm āśvāsayitum arhasi /
vayam ete ca hemābjam ānetuṃ prayatāmahe // PNc_16.49 //
tathā kāryaṃ na vandhyaḥ syād yathā mama manorathaḥ /
vaktavyā mālyavatyaivaṃ madgirā valguvādini // PNc_16.50 //
pāṭalāprayāṇam
āvṛttidattasandeśā- sā tataḥ pṛthivībhujā /
phaṇirājendranagarīṃ tvaritam pāṭalā yayau // PNc_16.51 //
prasthānaśaṃsī sahasā tasyātha pṛthivīpateḥ /
pralayāmbudharadhvāna- dhīraṃ dadhvāna dundubhiḥ // PNc_16.52 //
vidyādharastrīpuruṣavarṇanam
nadann utkampimanasāṃ sa vidyādharayoṣitām /
ninye priyapariṣvaṅga- ślathatām atha dorlatāḥ // PNc_16.53 //
kathaṃ cit prāṇanāthasya mukhādharapallavam /
bālā vyaghaṭayat kā cit kācid urasaś ca payodharau // PNc_16.54 //
śanair babandha jaghane nakhāṅkavati mekhalām /
kāpi smitamukhī kānte tiryagarpitalocanā // PNc_16.55 //
dṛṣṭiṃ dāsyanti me sakhyaḥ khaṇḍite dantavāsasi /
kim atra kṛtyam ity anyā kim api vyākulābhavat // PNc_16.56 //
kā cit paryaṅkam ālokya sālaktakapadāṅkitam /
anyonyārpitanetrābhir vayasyābhir ahasyata // PNc_16.57 //
ekā māṇikyakaṭakaṃ karāgracyutam ādade /
hṛdayaṃ puṣpacāpena madhye viddham ivātmanaḥ // PNc_16.58 //
cumbanakliṣṭabimbauṣṭhaṃ jāgarāruṇalocanam /
mukhāmbhojaṃ dṛśānyonaṃ vilāsibhir apīyata // PNc_16.59 //
ratnavatīṃ prati gamanam
so 'tha pravavṛte gantuṃ vidyādharabalānvitaḥ /
rathena rathinām agryaḥ purīṃ ratnavatīm prati // PNc_16.60 //
ratnacūḍasamāgamaḥ
tataḥ phaṇikumārena ratnacūḍena sa adhvani /
samagaṃsta jagatpūjyaḥ pūṣā darśa ivendunā // PNc_16.61 //
[16.16d: ādarśe?]
sas tasyopayānīcakre dikcakraskhalitadhvanim /
acchinnadānaniṣyandam ātmānam iva vāraṇam // PNc_16.62 //
nṛpasya dīpikākṛtyaṃ cakrire timiracchidaḥ /
puraḥ prasarpattatsainya- phaṇāratnāṃśusūcayaḥ // PNc_16.63 //
kiyatāpy atha kālena santataiḥ saḥ prayāṇakaiḥ /
prapede kusumāśleṣa- sugandhipavanaṃ vanam // PNc_16.64 //
dūtaprasthāpanam
asurādhipatiṃ sāmnā yācituṃ hemapaṅkajam /
sthitvā sas tatra purato visasarja ramāṅgadam // PNc_16.65 //
saś ca trijagataḥ sāram ādāyaiva vinirmitām /
uttuṅgaratnaprāsādāṃ prāpa ratnavatīṃ purīm // PNc_16.66 //
rāmārthabaddhakakṣeṇa preṣitaḥ prabhuṇāviśat /
parikhārṇavam ullaṅghya sas tāṃ laṅkām ivāṅgadaḥ // PNc_16.67 //
ko 'yaṃ ko 'py ayam anyonyam evaṃ pallavitoktibhiḥ /
kautukastimitākṣaiḥ saḥ pauraiś ciram adṛśyata // PNc_16.68 //
sa candranīlaharmyeṣu dadarśāsurakanyakāḥ /
lolās tamālaśyāmeṣu megheṣv iva śatahradāḥ // PNc_16.69 //
nipīyamānaḥ paurastrī- netrasphaṭikaśuktibhiḥ /
vairidvipaghaṭāsiṃhaḥ siṃhadvāram avāpa sa // PNc_16.70 //
asurendrasya doḥkaṇḍu- duḥsthānaikabhaṭākulam /
vīraḥ sa aviśad āsthānam atha dvāḥsthaniveditaḥ // PNc_16.71 //
asurendravarṇanam
āsīnam añjanaśyāmam uccaiḥ sphaṭikaviṣṭare /
himācalendraśikhare navīnam iva nīradam // PNc_16.72 //
keyūrapadmarāgāṃśu- mañjarījaṭilaūbhau /
bhujau bibhrāṇam ujjvāla- pratāpajvalanāv iva // PNc_16.73 //
urasā ruddhagīrvāṇa- dvipendraradakoṭinā /
hāravallīṃ dadhal lolāṃ dolām iva jayaśriyaḥ // PNc_16.74 //
dadhānaṃ dīptiparyasta- timirau maṇikuṇḍalau /
bandīkṛtau sahaivobhau sūryācandramasāv iva // PNc_16.75 //
vīravratasyālaṅkāram ahaṅkārasya jīvitam /
jagatām aṅkuśaṃ tatra sa vajrāṅkuśam aikṣata // PNc_16.76 //
tannideśitam adhyāsta sa hiraṇyamayam āsanam /
nānāratnāṃśuśabalaṃ śṛṅgaṃ meror ivāryamā // PNc_16.77 //
dūtaṃ prati praśnaḥ
kurvan mukhāni smerāṇi daśanajyotsnayā diśām /
vidhāya satkriyām evam asurendras tam abravīt // PNc_16.78 //
aho kim api kalyāṇam āsannaphalam adya naḥ /
anyathā hi gṛhaṃ santaḥ kim āyānti bhavadvidhāḥ // PNc_16.79 //
yad āśrame vaṅkumuner yuvayor vṛttam adbhutam /
tat karṇātithitāṃ nītam etya praṇidhibhir mama // PNc_16.80 //
etayā sāṃprataṃ brūhi yuto vidyādharair ayam /
kim ākaṅkṣati vaḥ svāmī phalaṃ pāṭālayātrayā // PNc_16.81 //
niyujyante nṛpeṇārthe nālpīyasi bhavaddṛśāḥ /
śeṣo dhṛter bhuvo 'nyatra vyāpārayati kiṃ phaṇān // PNc_16.82 //
tad atra prahito rājñā kim artham asi kathyatām /
arthināṃ vyarthatām eti na jātu prārthanā mama // PNc_16.83 //
ramāṅgadoktiḥ
mārgair ivāyatair vācāṃ śucibhir daśanāṃśubhiḥ /
sīmantitādharaḥ smitvā tam ity ūce ramāṅgadaḥ // PNc_16.84 //
āsāṃ sudhārasārdrāṇāṃ śuddhānām asurādhipa /
girāṃ tvam eko yat satyam indur bhāsām ivākaraḥ // PNc_16.85 //
kac cit tvayāyam ajñāyi devaḥ sāhasalāñchanaḥ /
jagatpradīpam athavā ko na vetti virocanam // PNc_16.86 //
phaṇirājasutām eṣa pariṇetuṃ śaśiprabhām /
pathānena rathakṣuṇṇa- ratnaśailena gacchati // PNc_16.87 //
tvadvāpihemapadmena śulkasaṃsthā kṛtā kila /
asyāḥ pitreti devena tadarthaṃ prahitā vayam // PNc_16.88 //
anenecchasi cet kartuṃ sakhyaṃ sāhasalakṣmaṇā /
tat kārtasvararājīvam ānīya svayam arpyatām // PNc_16.89 //
lumpanti tvanmukhacchāyāṃ yāvan nāsya camūrajaḥ /
kuruṣva tāvad ātithyaṃ hemābjena mahībhuje // PNc_16.90 //
kim anyan ``nārthināṃ matto vighaṭante manorathāḥ'' /
iti tvayā svam evāśu pramāṇīkriyatāṃ vacaḥ // PNc_16.91 //
vajrāṅkuśavākyam
ity uktavati sāmarṣa- bhaṭadṛṣṭe yaśobhaṭe /
pratyabhāṣata sāvajñaṃ vihasyāsurakuñjaraḥ // PNc_16.92 //
aho bata vidagdho 'pi dhiṅ mugdha iva lakṣyase /
viduṣāpi tvayā kiṃcid yad uktam asamañjasam // PNc_16.93 //
yūyaṃ kva māṇuṣāḥ pṛthvī- saṅkaṭasvāmyaduḥsthitāḥ /
sā ca trijagatāṃ bhartur ucitā kva śaśiprabhā // PNc_16.94 //
tādṛṅmadaṅkam evātra strīratnam adhirohati /
ramate hi harasyaiva maulāv indukalāṅkuraḥ // PNc_16.95 //
yadyad astīha pātāle ratnaṃ kva cana kiṃ cana /
bhājanaṃ tasya tasyāham ekaḥ ke yūyam ucyatām ? // PNc_16.96 //
sahate nṛpatau naiva hematāmarasārpaṇam /
mamaiṣa śakravijaya- krīḍādurlalito bhujaḥ // PNc_16.97 //
prabhus tava nayajño 'pi kim anarthāya kevalam /
dīrghendīvaramāleti vikarṣaty asitoragam // PNc_16.98 //
ita eva nivartadhvaṃ vartadhvaṃ vacane mama /
avaṭe kim iti kṣeptum ātmānaṃ yūyam udyatāḥ // PNc_16.99 //
yāvad ete na muñcanti maryādām asurābdhayaḥ /
tāvat dūrāpasāreṇa svāminaṃ trātum arhatha // PNc_16.100 //
narendraṃ durjigīṣātas tad gaccha vinivāraya /
tvādṛśāḥ kim upekṣante patim utpathagāminam // PNc_16.101 //
athavāsyāsti śaktiś cet kim adyāpi vilambate /
āyātu svayam ādātum itaḥ kāñcanapaṅkajam // PNc_16.102 //
kim anyaj jāyatām eṣa khaḍgadhārātithir mama /
ity uktvā kopataralaṃ virarāmāsureśvaraḥ // PNc_16.103 //
ramāṅgadasya prativacanam
dhairyaṃ saṃvṛtakopo 'tha smayamāno ramāṅgadaḥ /
tam ity amuktaparyaṅkaḥ prativaktuṃ pracakrame // PNc_16.104 //
nirvāṇavīryavāte 'smin rasātalabilodare /
abhugnabhujakaṇḍūtir aho kim api dṛpyase // PNc_16.105 //
manye tavaitannīrandhram ajñātasvaparāntare /
pātālacirasaṃvāsāc citte pariṇataṃ tamaḥ // PNc_16.106 //
yāṃ harasyāṣṭamīm āhur mūrtim āhutilehinīm /
tatsūtiḥ prāg abhūd bhartā paramāra iti kṣiteḥ // PNc_16.107 //
kṛtāvatāraṃ tadvaṃśe vadhāya vibudhadviṣām /
kim ādidevaṃ kaṃsāriṃ dhiṅ martya iti manyase // PNc_16.108 //
[16.108d: sandānitakam]
kamaleva mukundasya pārvatīva pinākinaḥ /
phaṇikanyocitā patnī sā mahīmīnalakṣmaṇaḥ // PNc_16.109 //
tāṃ haṭhenātmasātkartum asurendra na śakyase /
na ratnasūcim ākraṣṭum ayaskāntasya yogyatā // PNc_16.110 //
padaṃ pathi nidhatse 'tra kim anyāyamalīyase /
apathe caratāṃ yānti dūrād dūraṃ vibhūtayaḥ // PNc_16.111 //
anarpaṇaṃ mahīpāle hemapaṅkeruhasya yat /
tavāparigham utprekṣe tad eva dvāram āpadām // PNc_16.112 //
rājendradīpake tasmin samarāṅgaṇavartini /
ete bhaṭās te na cirāt- āyāsyanti pataṅgatām // PNc_16.113 //
tathā vidhehi na yathā tvandataḥpurayoṣitām /
karapallavaśayyāsu śerate vadanendavaḥ // PNc_16.114 //
pravṛttapatiśokārta- paurastrīparidevanā /
iyam utsannasaṅgītā mā bhūd ratnavatī purī // PNc_16.115 //
devasyārpitahemābjas tad ehi pata pādayoḥ /
śiraḥ punantu te kāmaṃ puṇyās tatpādapāṃsavaḥ // PNc_16.116 //
athavā subhaṭaiḥ sārdham uttiṣṭha purato bhava /
samaṃ vidyādharānīkair ayam āyāti bhūpatiḥ // PNc_16.117 //
kim anyat samam etena śirastāmarasena te /
hemakokanadaṃ devaḥ svayam eva grahīṣyati // PNc_16.118 //
ramāṅgadāgamanam
tam ity uktvā sabhāmadhyān nirjagāma ramāṅgadaḥ /
nikaṭaṃ ca raṇotkasya jagāma jagatīpateḥ // PNc_16.119 //
atha vadati śanaiḥ sametya tasminn amararipor vacanāni tānitāni /
asurapativināśakālarātrim- bhṛkuṭīm uvāha mukhena mālavendraḥ // PNc_16.120 //
gatvā vidyādharabhaṭacamūcakravālaiḥ sabhaṃ saḥ kṣmāpālo 'tha vyadhita paritas tatpuro ratnavatyāḥ /
yena vyaktāmarajayamahāsāhasasyāsurāṇāṃ nāthasyāsīn navaparibhavaśyāmalāvaktralakṣmīḥ // PNc_16.121 //
 iti śrīmṛgāṅkadattasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye kanakāravindaprārthano nāma ṣoḍaśaḥ sargaḥ ************************************************ 
saptadaśaḥ sargaḥ
yuddhavarṇanaṃ
athāhividyādhararājasainyair nipīḍitāyāṃ puri ratnavatyām /
bhaṭāḥ sakopaṃ bhujadarpabhājo nirjagmur ākṛṣṭakṛpāṇapaṭṭāḥ // PNc_17.1 //
anyonyasaṅghaṭṭavaśena teṣām udañcitāḥ kāñcanakaṅkaṭebhyaḥ /
yugāntakālānalabījaśaṅkāṃ na kasya cakruḥ śikhinaḥ sphulliṅgāḥ // PNc_17.2 //
bhāleṣu bhīmā bhṛkuṭīr vahanto bhṛṅgatviṣaś cāsilatāḥ kareṣu /
khurāgrarugṇāvanibhiḥ saroṣaṃ nirīyur anye caturais turaṅgaiḥ // PNc_17.3 //
nyabhād anīkaṃ kariṇāṃ ca sāndra- sindūrapūrāruṇagaṇḍabhitti /
pratyagradāvānalalīḍhakoṭi- kulācalendrapracayopameyam // PNc_17.4 //
puro raṇotsekabhṛtāṃ niruddham oghena vidyādharavāhinīnām /
tat puñjitaṃ sainyam amartyaśatror babhūva mūle maṇitoraṇasya // PNc_17.5 //
sāṭopam āropitacāpayāṣṭir nibaddhatūṇīrayugo gajasthaḥ /
so nirjagāmātha mahāsurendro vegād ahaṃkāra ivāttadehaḥ // PNc_17.6 //
yugātyayāmbhodharanādadhīras tasyodgataḥ saṅgaratūryaghoṣaḥ /
baddhapratiśrunti nitāntabhīmaś cakāra pātālabilodarāṇi // PNc_17.7 //
satpuṣkarānañjanapuñjabhāsas patho jayasyātha gajān asīṃś ca /
vyāpārayanti sma rayeṇa vīrās tatpreritā vairivarūthinīṣu // PNc_17.8 //
parasparāpātikṛpāṇaniryat- jvālāvalīpallavitāntarikṣaḥ /
abhūt pravṛttaḥ samaro mahāhi- vidyādharendrāsurapuṅgavānām // PNc_17.9 //
vīreṣu dhāvatsu caratsv amandaṃ gajeṣu valgatsu turaṅgameṣu /
akālakalpātyayayaśāṅkitāni cakampire sapta rasātalān // PNc_17.10 //
prakāśayantaḥ karaṇaprapanncaṃ surāṅganābhiḥ spṛhayekṣyamāṇāḥ /
atyadbhutaṃ nṛttam ivārabhanta bhaṭā raṇaprāṅgaṇaraṅgamadhye // PNc_17.11 //
utplutya vegāt pavamānamārgaṃ vidyādharair dānajalāvilāni /
paṭu vyapāṭyanta mataṅgajānāṃ tīkṣṇāsipatrakrakacaiḥ śirāṃsi // PNc_17.12 //
nipatya kumbheṣu mahāgajānāṃ nīrandhramukteṣu paṭu kvaṇantaḥ /
bhānti sma vidyādharapuṅgavānāṃ muktāṭṭahāsā iva khaḍgapaṭṭāḥ // PNc_17.13 //
āvartatām ūrmilatāyamāna- nistriṃśavallīvalayākulāsu /
prapedire pūrvasurojjhitāni cakrāṇi vidyādharavāhinīṣu // PNc_17.14 //
phaṇāvalīṣv āpatitoragāṇām aphalguratnopalakarkaśāsu /
kṛpāṇadharā masṛṇībabhūva mahāsurāṇāṃ na tu saṅgarecchā // PNc_17.15 //
amānti pātālatale prasasruḥ kṣitau biladvāravinirgatāni /
jyāśabdahṛṣṭāsurasiṃhanāda- turaṅgaheṣāgajabṛṃhitāni // PNc_17.16 //
pradhāvadaśvīyakhurāhatānām abhyudgato ratnabhuvāṃ parāgaḥ /
gīrvāṇacāpacchavilāñchitāni kṛtsnāni cakre kakubhāṃ mukhāni // PNc_17.17 //
bhaṭāstrapūrṇaiḥ parito gajānāṃ svadānapaṅkopacitaiḥ padāṅkaiḥ /
bhayaṅkarābhūt taruṇārkabimba- sahasrakīrṇeva raṇāṅgaṇorvī // PNc_17.18 //
lūnāḥ samūlaṃ subhaṭāsipatraiḥ sahasraśaḥ śoṇitaśīkarārdrāḥ /
uttālavaivasvatatālavṛnta- vicchittimūhuḥ karikarṇatālāḥ // PNc_17.19 //
anyonyakṛttāstarasā bhaṭānāṃ navātapātāmranakhatviṣo 'gre /
bhujā nipetuḥ samam īkṣaṇena samauliratnā iva pannagendrāḥ // PNc_17.20 //
aṅgād asiprāsapṛṣatkabhinnāt- asṛkpravāheṣu bhṛśaṃ vahatsu /
līlāgaladgairikanirjharāṇāṃ gajair jagāhe kulaparvatānām // PNc_17.21 //
kṣmāyāṃ babhuḥkhaḍgapṛthakkṛtāni sahasraśaḥ śastrabhṛtāṃ śirāṃsi /
kālena saṅgrāmasarontarālād utkhaṇḍitānīva saroruhāṇi // PNc_17.22 //
kabandhakaṇṭhocchaladasravantaḥ samīpam etyopari kaṅkayūtham /
muhūrtam iddhāruṇaratnadaṇḍam adṛśyata cchatram ivāntakasya // PNc_17.23 //
muktaiḥ samūhena nabhaścarāṇāṃ kumbheṣu cakraiḥ kariṇāṃ patadbhiḥ /
astācalavyāyatavaprapāti- pataṅgabimbānukṛtir vitene // PNc_17.24 //
patadbhaṭaṃ nirdalitāśvavāraṃ nikṛttamattebhakaraṃ kṣaṇena /
vyadhāyi vidyādharasainikais tat sanāgavīrair asurendrasainyam // PNc_17.25 //
haṃsair iva smerataṭāḥsamantāt paricyutaiḥ kuñjarakarṇaśaṅkhaiḥ /
voḍhuṃ pravṛttā bhavaduttaraṅgā jhaṭity agādhā rudhirasravantī // PNc_17.26 //
vidyādharavyālabhaṭāvalupta- dhairyeṣu naśyatsu mahāsureṣu /
viśvāṅkuśo nāma surārisūnur atho rathenājimahīṃ viveśa // PNc_17.27 //
ākarṇakṛṣtād dhanuṣaḥ patadbhir bālendulekhākṛtibhiḥ pṛṣatkaiḥ /
arātisainye raṇadhīravīrān bhīrūnivaiko vimukhīcakāra // PNc_17.28 //
tadvīryanirvāsitasauṣṭhavānāṃ vidyādharāṇām apatan karebhyaḥ /
dhārāgralagnadvipakumbhamuktāḥ sabāṣpaleśā iva khaḍgalekhāḥ // PNc_17.29 //
kṣaṇād valanti sma tadā hatāni balāni vidyādharapannagānām /
saritpayāṃsīva niśakarāṃśu- pūrapravṛddhārṇavapīḍitāni // PNc_17.30 //
na śekatus tasya gatiṃ niroddhuṃ vidyādharendroragarājaputrau /
ratnākarasyeva mahendrasahyā vasahyavegaṃ pralayotthitasya // PNc_17.31 //
dordaṇḍakaṇḍūtim athāsya hartum udbhrūlataṃ bhūpatinā niyuktaḥ /
javāj jagāmājipathaṃ rathena ramāṅgadaḥkuṇḍalito 'gracāpaḥ // PNc_17.32 //
tathopalebhe samaronmukhasya nādena vṛddhiḥ śarajanmanāsya /
cakre padaṃ bāṣpakaṇotkareṇa yathā kapoleṣv asurāṅganānām // PNc_17.33 //
dūrāt suparvārisutaṃ rathena sa raṃhasā saṃmukham āpatantam /
rurodha taṃ bāṇaparaṃparābhir yaśobhaṭaḥ karṇam ivendrasūnus // PNc_17.34 //
viśvāṅkuśaḥ satkavace mumoca vakṣaḥsthale haimam athāsya bāṇam /
taṭe 'ñjanaśyāmatanau mahādreḥ śātahradaṃ jyotir ivāmbuvāhaḥ // PNc_17.35 //
alakṣyasaṃdhānavimokṣapātān yaśobhaṭasyāttaruṣo 'pi ropān /
mūrcchāluṭhatsārathir āhatāśvo rathaḥ śaśaṃsāsuranandanasya // PNc_17.36 //
vilāsakāñcīm atha kālarātrer udyatkrudhaḥ paddhatim antakasya /
maurvīṃ pṛṣatkeṇa ramāṅgadasya ciccheda gīrvāṇaripos tanūjaḥ // PNc_17.37 //
sannābhibimbena mahājilakṣmyā vīraśriyo vibhramanūpureṇa /
saṃrabhya rāhor iva cakrapāṇiḥ sa apy asya cakreṇa śiraś cakarta // PNc_17.38 //
nanarta vidyādharasundarīṇāṃ gaṇo nadannūpuram ambare 'tha /
maulau śarakṣuṇṇaśirastraratne cikṣepa cāsyām arapuṣpavṛṣṭim // PNc_17.39 //
dṛṣṭe śirasy utphalite svasūnor diṅmulalīnāsu patākinīṣu /
vajrāṅkuśāḥ saṃmukham āpapāta patyur viśām astagirer ivārkaḥ // PNc_17.40 //
madāmbuvarṣī samare 'bhidhāvan reje gajas tasya sahemakakṣyaḥ /
bhinne 'ntarāle pavamānanunnas tamālanīlas taḍiteva meghaḥ // PNc_17.41 //
patyuḥ prasādasmitarajjukṛṣṭā bhaṭā vivṛtyāsya puro babhūvuḥ /
svajīvitānyājimukhe vihātum atyutsukā bhaṅgamalīmasāni // PNc_17.42 //
āruhya candraḥ kham ivābhirāmaṃ nakṣatramālābharaṇaṃ gajendram /
devo 'pi tadvairitamo niyantum atha pratasthe navasāhasāṅkaḥ // PNc_17.43 //
ekatra pārśve śaśikhaṇḍanāmā vidyādharendro nṛpater babhūva /
arātisenānalinīvanaika- śītāṃśur anyatra yaśobhaṭaś ca // PNc_17.44 //
sphuratphaṇachatramaṇipratāna- tejaśchaṭājarjaritāndhakāraḥ /
aphalgur vīryaḥ phaṇabhṛtkumāro 'py agre 'bhavat tasya sa ratnacūḍaḥ // PNc_17.45 //
vidhūtanistriṃśataraṅgitāni sabāṇacakrīkṛtakārmukāni /
hatāvaśeṣāṇi puro 'sya celur balāni vidyādharapannagānām // PNc_17.46 //
raktāsavakṣībasahastatāla- vetālatālocchalitāṭṭahāsaḥ /
mahābhaṭānām asunirvyapekṣam anyonyam āvartata saṃparāyaḥ // PNc_17.47 //
cakāśire śastrabhṛtāṃ śiraḥsu mithaḥ patantyaḥ karavālavallyaḥ /
muktāḥ salīlāṃ tridaśāṅganābhir mālā ivendīvarapatramayyaḥ // PNc_17.48 //
keṣāṃ cid ūhuḥ kavacāni śobhāṃ kva cit kva cil lohitapāṭalāni /
khelajjayaśrīcaraṇāravinda- lākṣāraseneva navāṅkitāni // PNc_17.49 //
hṛdipraviṣṭair aviśuddhimadbhir abhūd vyathā kāpi śaraiḥ pareṣām /
durātmanāṃ sādhuguṇair ivāgre phalena saṃyogam upeyivadbhiḥ // PNc_17.50 //
parasparāpātajuṣām asīnāṃ dhārācyutaḥ saṃyaticūrṇareṇuḥ /
avāpa tāpiccharucir jayaśrī- vilāsakālāñjanadhūlilīlām // PNc_17.51 //
paryāyajātobhayasainyabhaṅga- karālakolāhalakātarāṇām /
surārividyādharasundarīṇāṃ doleva śokapramādāvabhūtām // PNc_17.52 //
athāsurendradviradena vegād abhyutthitenodgatadānadhāram /
madhyeraṇaṃ madhyamalokabhartur javān madāndho jaghaṭe gajendraḥ // PNc_17.53 //
mahebhayos tatra śikhāchalena pratiprahāraṃ radajaḥ kṛṣānuḥ /
kośeṣu vidutkapiśā muhūrtaṃ vyadhād ivāṣṭāpadapatravallīḥ // PNc_17.54 //
muhuḥ prajānām adhipena gāḍham ākṛṣyamāṇasya śarāsanasya /
dviṣadvadhārambhavidhau gabhīraḥ kreṅkārahuṅkāra ivoccacāra // PNc_17.55 //
parisphuratkuṇḍalaghṛṣṭapuṅkhās tena prayuktās pṛthuvikrameṇa /
pramṛṣṭakāntākucapatralekhe lekhārivakṣasy apatan pṛṣatkāḥ // PNc_17.56 //
arātimukteṣu tatas tanutrād vahnisphuliṅgeṣu samullasatsu /
mūrtir babhāse vasudhādhipasya niryatpratāpāgnikaṇachaṭeva // PNc_17.57 //
hiraṇmayī pārthivabāṇapaṅktir atyunnate mūrdhni mahāsurasya /
reje tarām añjanaparvatasya lagneva tigmāṃśumayūkhamālā // PNc_17.58 //
abhyudgatā bhartur arātibāṇa- kṣuṇṇendranīlāṅgadareṇurājiḥ /
adṛśyatoddāmabhujāspadasya parākramāgner iva dhūmalekhā // PNc_17.59 //
ramāṅgado 'py udbhrukuṭiḥ kṛtāstraṃ vīraṃ dviṣaḥ pārśvagataṃ nihatya /
śarair alāvīj jayavaijayantīṃ jyotsnāsitaṃ kīrtim ivāsurasya // PNc_17.60 //
adhaḥsthitoḍḍāmaravairipatti- mukteṣu nirlūnaśarāsanajyaḥ /
cikṣepa cakrāṇy atidīrghabāhuḥ saḥ kālarātrer iva kaṅkaṇāni // PNc_17.61 //
utplutya helāhatasaṃmukhārir vidyādharendro 'py asinā cakarta /
jagajjayastambham ivoddhurasya suradviṣaḥ kāñcanaketudaṇḍam // PNc_17.62 //
so ratnacūḍo 'pi tathā bhuśuṇḍyā pipeṣa vairidviṣakumbhapīṭham /
sitātapatratvam udañcad āpa yathāsya muktāphaladhūlijālam // PNc_17.63 //
tuṅgaṃ dadhatkarkaśatām abhīkaḥ śrīsindhurājadvipakumbhayugmam /
payodharadvandvam ivājilakṣmyāś cakre 'rdhacandrāṅkitam indraśatruḥ // PNc_17.64 //
parasparāghaṭṭitadantakoṭi- bhraṣṭāgniveśabhramam ādadhanti /
raṇājire lohitarañjitāni virejire kuñjaramauktikāni // PNc_17.65 //
cikṣepa pṛthītilake surārir yāṃ yām iṣuṃ kopakaṣāyitākṣaḥ /
tāṃ tāṃ jayāśām iva bāhuśālī śaraiḥ sas tasyārdhapathe lulova // PNc_17.66 //
tayos tatheṣvāsaprakarṣa- pratyuktakarṇārjunayor jayaśrīḥ /
suvelaratnākarayor udagrā cakāra veleva gatāgatāni // PNc_17.67 //
patyuḥ prajānām asureśvaro 'tha kirīṭamāṇikyacayaṃ jahāra /
maṇiprasūnastabakapratānaṃ kalpadrumasyeva yugāntavātaḥ // PNc_17.68 //
krodhād athārdhaśaśalāñchanasodareṇa bāṇena vāsavaripor navasāhasāṅkaḥ /
ciccheda rāma iva viśravasaḥ sutasya pīnāṃsalolamaṇikuṇḍalam uttamāṅgam // PNc_17.69 //
āsan mukhāni kakubhām abhito 'tha citra- vāditranādalaharīmukharodarāṇi /
devasya ca tridivapuṣpamayaṃ papāta mālyaṃ śirasy asuravairipurandhrimuktam // PNc_17.70 //
lakṣmīpateḥ pṛthubhujadvayam ārdrasāndra- jyāghātalāñchitam alāñchitavikramasya /
atyādarāgatajitorjitavairilakṣmī- pādābjayāvakaniṣaktam ivācakāśe // PNc_17.71 //
tasyāgrataḥ kanakakuṇḍalatāḍyamāna- gaṇḍasthalīlulitakuṅkumapatralekhāḥ /
vidyādharoragakuraṅgadṛśaḥ pramoda- sāndrocchaladhvani jagur jayamaṅgalāni // PNc_17.72 //
smitvā yaśobhaṭakarārpitacāpayaṣṭir unmuktaratnakavacaḥ khacareśvareṇa /
udbhinnamauktikanibhaśramavāribindur devo mamārja mukham aṃśukapallavena // PNc_17.73 //
dattābhayopanatapauraśatārpyamāṇa- ratnopadhām atha sa ratnavatīṃ praviśya /
taṃ saṃyugasphuṭaparīkṣitaśauryasāraṃ rājye ripoḥ phaṇikumārakam abhyaṣiñcat // PNc_17.74 //
mūrtaṃ manoratham ivopavanāt sakandam ādāya tat kanakakokanadaṃ narendraḥ /
ādātum īpsitamahīndrasuteti ratnam abhyutsukas tad anu bhogavatīṃ pratasthe // PNc_17.75 //
devaḥ sāhasiko 'py amandamurajadhvānānumeyotsavām unnamraiḥ parito mahīṃ maṇigṛhair uttambhayantīm iva /
tām atyunnataratnatoraṇaśikhāpreṅkholamuktāphala- prālambocchaladacchakāntinikarasmerām avāpat purīm // PNc_17.76 //
 iti śrīmṛgāṅkadattasūnoḥ parimalāparanāmnaḥ padmaguptasya kṛtau navasāhasāṅkacarite mahākāvye hemakamalaharaṇo nāma saptadaśaḥ sargaḥ ************************************************ 
aṣṭādaśaḥ sargaḥ
phaṇirājadarśanam
taṃ viṣṭapatritayakaṇṭakadṛṣṭasāram abhyāgataṃ nṛpatim udgatagāḍhaharṣaḥ /
pratyudyayāv adhipatiḥ phaṇinām anargha- ratnārghapāṇiraśanair atha śaṅkhapālaḥ // PNc_18.1 //
purapraveśaḥ
ādāya sādaraphaṇīśvaradattam arghyam arghyaḥ satāṃ sa bahir eva niveśya sainyam /
devo 'viśad vinayavān puram agrayāyi- vidyādharādhiparamāṅgadaratnacūḍaḥ // PNc_18.2 //
utsṛjya gītam asamāpya vilāsalāsyam aṅkād apāsya sahasā maṇivallakīṃ ca /
atyunmanās tadavalokanakautukena vātāyanāny adhiruroha purandhrilokaḥ // PNc_18.3 //
utkṣipya vepathumatā karapallavena vātāyanāgramaṇimauktikalājakāni /
smitvaikayā sa vilasan makarāvacūla- līlālavāñcitavilocanam āluloke // PNc_18.4 //
udyadvivṛttakaraveṇikayā nṛpendau tasmin smarollasitajṛmbhikayā kayā cit /
muktā muhur vibudhasindhukalindakanyā- kirmīravārilaharīsuhṛdaḥ kaṭākṣāḥ // PNc_18.5 //
vācālaratnavalayā savilāsam asmin nikṣipya kāpi navamauktikalājamuṣṭim /
tattāḍitāṃsataṭapārthivadattadṛṣṭir dīrghekṣaṇā kim iva na trapayā cakāra // PNc_18.6 //
vakṣo dadhānam amarādriśilāviśālam ājānubāhum avalokya narendracandram /
cittopanītaparirambhasukhātisāndram anyā payodharabhare pulakaṃ babhāra // PNc_18.7 //
ālokya darpaṇatale pratimāgataṃ tam `ātto mayaiṣa' iti kāpi kṛtotsavābhūt /
mugdhā gate 'tha purato 'tra tadīyabimbe śūnyātmadarśavidhurendumukhī babhūva // PNc_18.8 //
ity āpatan madanabāṇaparamparāṇām unmīlitāṅgavalanaślathamekhalānām /
eṇīdṛśāṃ vicarati sma sa rājahaṃsaḥ pārollasannavarasormiṣu mānaseṣu // PNc_18.9 //
nāyakavarṇanam
saṅgītaveśmani phaṇīśvaracāraṇānāṃ gīteṣv ajasram iha śuśruma yad yaśāṃsi /
yātaḥ sa eva nayanātithitām ayaṃ naḥ puṇyair aho bata nṛpo navasāhasāṅkaḥ // PNc_18.10 //
kāntichaṭāchuritadiktaṭa eṣa devo jīyājjaganti paramārakulapradīpaḥ /
unmūlya saṃprati surāritamaḥ samūlaṃ yenāhiviṣṭapatale vihitaḥ prakāśaḥ // PNc_18.11 //
hantaiṣa pannagapater atulapratijñā- prāgbhārasāgarasamuttaraṇaikapotaḥ /
utpākam eṣa ca phalaṃ phaṇirājakanyā- citte ciraṃ kṛtapadasya manorathasya // PNc_18.12 //
etad yaśobhaṭakare kanakāmbujaṃ tal līlāvataṃsam acirād viracayya yena /
pratyuptakalpatarupallavam eṣa pāṇim ādāsyate nṛpatir adya śaśiprabhāyāḥ // PNc_18.13 //
hāṭakeśvaradarśanam
sāndrānurāgapiśunāḥ paraśuḥ pareṣām ākarṇayann iti saḥ paurajanasya vācaḥ /
śrīhāṭakeśvara iti prathitasya tuṅgam agre dadarśa maṇimandiram indumauleḥ // PNc_18.14 //
[SYNTAX: kulakam]
tatra praviśya sakṛtānatir ādidevam ānarca kalpaviṭapiprabhavaiḥ prasūnaiḥ /
stotuṃ kṛtāñjalipuṭaḥ kuṭajāvadāta- dantāṃśupallavitavāg upacakrame ca // PNc_18.15 //
hāṭakeśvarastutiḥ
antarjatāpihitasomasurāpagāya pracchannaśaraśāsanalocanāya /
tīvravrataglapitaśailasutāsvarūpa- vijñānanarmapaṭave baṭave namas te // PNc_18.16 //
atyādarānatasurāsuramauliratna- nānāmarīcikhacitāṅghrisaroruhāya /
dehārdhavartigirijāvihitābhyasūya- sandhyāpraṇāmaviṣamāñjalaye namas te // PNc_18.17 //
nīrandhrasindhujalasiktakapālamukta- ratnāṅkurasya karaṇīṃ vidhurātanoti /
maulau sadaiva bhavato bhavabhedakartur nirdagdhabhāskaramahāya namo 'stu tasmai // PNc_18.18 //
kandarpadarpaśamanāya kṛtāntahartre kartre śubhasya bhujagādhipaveṣṭanāya /
urvīmarudraviniśākaravahnitoya- yājyāmbaroccavapuṣe supuṣe namas te // PNc_18.19 //
nīrandhrabhūtidhavalāya gajendrakṛtti- saṃvītadehakavalīkṛtapannagāya /
nirdagdhadānavakulāya vipatkṣayaika- kāryāya kāraṇanutāya namo 'stu tubhyam // PNc_18.20 //
te te yam eva kila vāṅmayasāgarasya pāraṃ gatāḥ praṇavam ātmavido vadanti /
tasmai samāhitamaharṣivinidrahṛdya- hṛtpuṇḍarīkavihitasthitaye namas te // PNc_18.21 //
uttaṃsitenduśakalāya kapālajūṭa- saṅghaṭṭitormimukharāmbaranirjharāya /
bhasmāṅgarāgaśucaye vikacopavīta- vyālendumaulimaṇidīdhitaye namas te // PNc_18.22 //
nāstraṃ na bhasma na jaṭā na kapāladāma nenduḥ siddhataṭinī na phaṇīndrahāraḥ /
nokṣā viṣaṃ na dayitāpi na yatra rūpam avyaktam īśa kila tad dadhate namas te // PNc_18.23 //
nāgarājagamanam
stutvety avantipatir indukulāvataṃsaṃ tanmandirāt sahacaraiḥ saha nirjagāma /
antarniveśitaharinmaṇivedi valgan- nāgāṅganaṃ saḥ phaṇirājagṛhaṃ jagāma // PNc_18.24 //
tatrāvatīrya rathataḥ sa ramāṅgadātta- pāṇiḥ samucchalitamaṅgalatūryaghoṣe /
unnidrasāndrakusumaprakarāvakīrṇa- māṇikyakuṭṭimatale masṛṇam viveśa // PNc_18.25 //
anyonyapallavitatadvijayapraśaṃsaḥ prāptasthitir vikaṭakāñcanaviṣṭareṣu /
padmachadāyatadṛśā dadṛśe 'tha tasminn ekatra tena militaḥ phaṇirājalokaḥ // PNc_18.26 //
tatkṛtaḥ satkāraḥ
tasmin gate nayanagocaram uddhṛtārau baddhāñjalir jhaṭiti pannagarājasaṃsat /
mandākinīva parito hariṇāvacūḍa- vyālokakuḍmalitakāñcanapaṅkajābhūt // PNc_18.27 //
nyañcacchikhābharaṇabhāsurapadmarāga- rocichaṭāghaṭitatatphaṇaratnakāntiḥ /
rājanyamaulimaṇicumbitapādapīṭhas tasmai cakāra sa mahābhijanaḥ praṇāmam // PNc_18.28 //
pratyuptaratnam abhitaḥ pramadāvakīrṇaṃ muktvā catuṣkam uragendranideśitaṃ sa /
adhyāsta sādarajaratphaṇikalpitāśīs tanmadhyavartikanakāsanam unnatāṃsaḥ // PNc_18.29 //
vatsāṃ vrajanāya mameti śanair visṛjya nepathyanīlamaṇiveśmani ratnacūḍam /
tatrāsanadvayam adāpayad asya pārśve vidyādharādhipayaśobhaṭayoḥ phaṇīndraḥ // PNc_18.30 //
svarṇāsane svayam athācchaphaṇātapatra- ratnapradīpaśatajarjaritāndhakāraḥ /
lokatrayaikatilakasya sa nātidūre devasya dāritamahendraripor nyaṣīdat // PNc_18.31 //
sthitvaikato yuvatimaṅgalagītim atra śṛṇvan sa vindhyataṭadṛṣṭacaraḥ kuraṅgaḥ /
citre niveśita ivātha yaśobhaṭena smitvā savismayam asūcyata pārthivāya // PNc_18.32 //
śaśiprabhādarśanam
atrāntare pramadaloladṛśā nṛpeṇa dūrād adarśi phaṇirājasutābhiyāntī /
tanvī śirīśasumanaḥsukumāramūrtir devasya kārmukalateva manobhavasya // PNc_18.33 //
jyotsnāsitāmbararucisnapitānanendur mātrācirodgatayavāṅkurakarṇapūram /
muktvojjvalaṃ lalitakautukakaṅkaṇaṃ ca veṣaṃ vivāhasamayocitam udvahantī // PNc_18.34 //
sakhyā kayāpi likhitaṃ madanānalaika- dhūmāvalīvalayasaṃśayam arpayantam /
ekāntakāntam asitāgarupatrabhaṅgam ābibhratī lavalipāṇḍutale kapole // PNc_18.35 //
āttaprasādhanam anaṅgavilāsaveśma līlāvidhānam avadhir nayanotsavasya /
lāvaṇyasaṃvalitam aṅgakam udvahantī śṛṅgāradugdhajaladher adhidevateva // PNc_18.36 //
sā pāṭalāvidhutacāmaramāruteṣat- vyānartitālakalatā sahitā sakhībhiḥ /
nātisphuṭakvaṇitanūpuram ākulāni kiṃcid vilambya dadhatī trapayā padāni // PNc_18.37 //
nāyikayā nāyakadarśanam
utpakṣmaṇā nirupamollasitapramoda- vistāralaṅghitavilāsasaroruheṇa /
sāndrasmarajvarapipāsitayā tayāpi dūrād apāyi nayanāñjalinā narendraḥ // PNc_18.38 //
mālyavatīvākyam
vrīḍāvanamramukhapadmam upāgatāyāṃ tasyāṃ pituḥ kanakaviṣṭarabhāgabhāji /
mālyādikalpitayathocitasatkriyānte taṃ mālavendram iti mālyavatī jagāda // PNc_18.39 //
rājan/ mahītalamṛgāṅga/
vilambase kim?
adyāpi tūrṇam amunā svabhujārjitena /
hemāmbujena viracayya vataṃsam asyāḥ pūrṇapratijñam uragādhipatiṃ vidhehi // PNc_18.40 //
kamalāvataṃsaḥ
ukte tayety akṛta kāñcanapuṣkaraṃ tad yāvat saḥ karṇaśikhare phaṇirājaputryāḥ /
tāvad vihāya mṛgarūpam udāramūrtir agre babhūva puruṣo 'sya sahemavetraḥ // PNc_18.41 //
puruṣaṃ prati praśnaḥ
kas tvaṃ mṛgaḥ katham abhūr iti pārthivena pṛṣṭaḥ sa vismayasamutsukamānasena /
ity abravīd uraganetraparamparābhir āpīyamānavapur uktim avantinātham // PNc_18.42 //
pratīhārasya vṛttāntaḥ
kailāsaśailavasater giriśoparodhād dvārapraveśaviniṣedhakaṣāyitena /
śapto 'smi kaṇvamunināyam ahaṃ pitus te śrīharṣadevanṛpateḥ pratihārapālas // PNc_18.43 //
rājā phaṇīndraduhituḥ kanakāravindaṃ karṇe kariṣyati yadā navasāhasāṅkaḥ /
svaṃ rūpam āpsyasi tadeti samādideśa śāpāntam eṣa vihitānunayo maharṣiḥ // PNc_18.44 //
tad vāsavārivijayottham idaṃ yaśas te gatvaikapiṅgalagirer avataṃsayāmi /
uktveti divyakusumair avakīrya maulau pātālamallam anilasya pathā jagāma // PNc_18.45 //
vivāhavidhiḥ
tūryasvaneṣu vilasatsu paṭhatsv amandaṃ bandiṣv anīyata phaṇīndrapurodhasā ca /
koṇāvasaktajalapūritaratnakumbhāṃ vediṃ tayā saha sa madhyamalokapālaḥ // PNc_18.46 //
abhyudgatārcir analojjhitadhūmarāji- śyāmībhavat kanakatāmarasāvataṃsām /
tasyāṃ yathāvidhi sa mālavapuṣpaketuḥ kanyām aheḥ kuvalayāśva iva upayeme // PNc_18.47 //
ānītayā jhaṭiti rūpam adṛṣṭapūrvam aṅgena puṣpaśarabhaṅgitaraṅgitena /
bhāti sma śantanur iva tridivasravantyā pātālacandrakalayā sas tayā sametya // PNc_18.48 //
phaṇipativākyam
nirgacchadaccharucinirbharam aṃśukena saṃchāditaṃ kim api pāṇitale dadhānaḥ /
ūce tam ity adhipatiḥ phaṇinām udañcat- dantāṃśuśāritaradachadaratnakāntiḥ // PNc_18.49 //
yad dīyate tava na tādṛśam asti kiṃcid gehe mamātra nṛpate navasāhasāṅka / /
kośapratiṣṭhitanidhānaśataṃ yatas tvām aiśvaryanirjitapurandaram āmananti // PNc_18.50 //
tat sphāṭikaṃ svam iva śuddham idaṃ gṛhāṇa tvaṣṭṛprayatnaghaṭitaṃ śivaliṅgam ekam /
ākāram ardhavanitāvapuṣaḥ purārer yasyāntare sukṛtino hi vilokayanti // PNc_18.51 //
vyāsaḥ purā kila purāṇamuneḥ prapede tasmāt kilādikavipāṇitalaṃ jagāma /
lebhe tato 'pi bhagavān kapilo maharṣiḥ sānugraheṇa mama cedam adāyi tena // PNc_18.52 //
śivaliṅgārpaṇam
uktvety anargham atipāvanam arpitaṃ tad antaḥsphuṭaikaśivarūpam ahīśvareṇa /
pūrṇendukānti sahasā nigṛhītaśatrur jagrāha piṇḍitam iva svayaśo narendraḥ // PNc_18.53 //
tatrātha diktaṭapariskhalitapravṛtta- sīmantinīcaṭulanūpurakāñcinādaḥ /
ko 'py ucchalatpaṭahavaṃśahuḍḍukkaśaṅkha- vīṇāmṛdaṅgamurajadhvanir utsavo 'bhūt // PNc_18.54 //
svanagarīṃ prati prasthāpanam
vṛtte vadhūm atha vivāhamahotsave tām ādāya niṣpratimapauruṣavaijayantīm /
anvāgatādaranivartitapannagendraḥ paryutsukaḥ svanagarīṃ sa nṛpaḥ pratasthe // PNc_18.55 //
gatvātha dūram ahiviṣṭapataḥ sahelam aṃśaḥ purāṇapuruṣasya sa nirjagāma /
śiprārpitena sahasā purataḥ prabhāva- sīmantitāmbupaṭalena pathā sasainyaḥ // PNc_18.56 //
tasyāḥ svahastamunisaṃhatikalpitārghaḥ sindhos taṭe saḥ padam ekapade cakāra /
śṛṅge tadā ca bhagavān aravindabandhur bandhūkapāṭalaruciḥ kanakācalasya // PNc_18.57 //
ujjayinīpraveśaḥ
bālātapachuritaharmyaviṭaṅkavarti- pārāvatātimadhuradhvanitachalena /
sambhāṣaṇaṃ vidadhatīm iva pauramukta- puṣpāñjaliḥ saḥ puram ujjayinīṃ viveśa // PNc_18.58 //
kāntāyaśobhaṭayutaṃ kṛśatām avāptās taccintayaiva sacivās tam atha praṇemuḥ /
kākutstham āhatasurārim ivānuyāntaṃ saumitriṇā janakarājatanūjayā ca // PNc_18.59 //
mahākāleśvaradarśanam
ānandabāṣpasalilārdradṛśo 'rdhamārge sambhāṣya tān smitamukhaḥ saha tair jagāma /
vidyādharoragakarāhatahemaghaṇṭā- ṭāṅkārahāri bhavanaṃ tripurāntakasya // PNc_18.60 //
tasmiṃś carācaraguror hariṇāvacūla- cūḍāmaṇer apacitiṃ vidhivad vidhāya /
sākaṃ phaṇīndrasutayāmbararodhikambu- tūryasvanormi saś ca rājakulaṃ viveśa // PNc_18.61 //
dhārāgamanam
tatrārṇavadhvanighanotsavatūryaghoṣe sthitvā dināni katicit sa narendracandraḥ /
yāti sma bhūṣitakulaḥ kularājadhānīṃ dhārām amātyakathitāmṛgayetivṛttaḥ // PNc_18.62 //
udghāṭiteṣv atha vilokanakautukena vātāyaneṣu paritaḥ purasundarībhiḥ /
tasmiṃś cirād viśati jīva iveśvare sā pronmīlitorunayaneva purī babhūva // PNc_18.63 //
śivaliṅgapratiṣṭhā
tat sādhv akārayad athādhigatapratiṣṭhaṃ tatrāccharatnaśivaliṅgam anarghaśīlaḥ /
tasya prabhāvaghaṭitair vyadhur arhaṇāṃ ca vidyādharā vikacakalpataruprasūnaiḥ // PNc_18.64 //
anuyāyiprasthānam
kṛtvā yathocitam akṛtrimam utsavānte satkāram āyatananiślathamauliratnau /
dattāṅkapāṇir ubhayoḥ prajighāya sa atha vidyādharādhipaphaṇīndrasūtau svadeśam // PNc_18.65 //
ekas tayor agamad ambaragāmisainya- sīmantitābhrapaṭalaḥ śaśikāntaśailam /
anyo 'py agādhajalamālavajahnukanyā- viśrāṇitorusaraṇir nijarājadhānīm // PNc_18.66 //
śaśiprabhāsakhīgamanam
mābhūḥ kadāpi vimukhī rameṇa yad asya chandānuvṛttiratisaṃvananaṃ madasya /
uktveti tām ahisutām agaman gṛhāṇi gandharvakinnaramahoragasiddhakanyāḥ // PNc_18.67 //
sāmrājyalakṣmīsvīkāraḥ
nīlachatrāvataṃsā bhujagapatisutāpāṇḍugaṇḍasthalāntaḥ- kastūrīpaṅkapatravyatikaraśabalavyāyatāṃse salīlam /
devenātha svamantripravaraciradhṛtā sāhasāṅkena dīrghe rohajjyāghātarekhe puno 'pi nidadhe doṣṇi sāmrājyalakṣmīḥ // PNc_18.68 //
atha granthapraśastiḥ
śrīmatkavipriyasuhṛcchaladaṅkarāma- rājendubhaktyadhigatapratibhāviśeṣaḥ /
etad vinidrakusumadadyuti padmaguptaḥ śrīsindhurājanṛpateś caritaṃ babandha // PNc_Gp.1 //
lakṣmīlatānavavasanta mahītalendra vidyāvilāsamaṇidarpaṇa sindhurāja /
etan mayā ghaṭitam ujjvalakānti kāvya- māṇikyakuṇḍalam iha śravaṇe videhi // PNc_Gp.2 //
nyastāni yāni mayi sūktisudhāpṛṣanti devena tena kati cit kavibāndhavena /
candrātapasnapitamauktikasodarāṇāṃ teṣām idaṃ vilasitaṃ navasāhasāṅka // PNc_Gp.3 //
yac cāpalaṃ kim api mandhadhiyā mayaivam āsūtritaṃ narapate navasāhasāṅka /
ājñaiva hetur iha te śayanīkṛtogra- rājanyamaulikusumā na kavitvadarpaḥ // PNc_Gp.4 //
iti navasāhasāṅkacaritaṃ saṃpūrṇam
