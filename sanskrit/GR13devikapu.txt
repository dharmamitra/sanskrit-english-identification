sarveṣāmapi muktyarthaṃ muktimārgasya darśanam /
deveśa jñānamācāraṃ kṛpayā kathayasva me // Dka_1 //
īśvara uvāca
jñānācārau varārohe kathayāmi tavādhunā /
praviśanti yato mokṣaṃ jñānino dhvastakalmaṣam // Dka_2 //
yeṣāṃ bodhena saṃjātaṃ kālajñānaṃ varānane /
na teṣāṃ jāyate bodhaḥ śāstrakoṭiśatairapi // Dka_3 //
ato hi nirbhayo vidvān niḥśaṅko vigataspṛhaḥ /
jñānotsāhaparo bhūyāt śraddaddhāno nirākulaḥ // Dka_4 //
nirmamaḥ karuṇopetaḥ sarvabhūtābhayapradaḥ /
bhajet kālottaraṃ devi mumukṣuryogatatparaḥ // Dka_5 //
sa brahmā sa śivo viṣṇuḥ sa indraḥ sa ṣaḍānanaḥ /
sa guruḥ sarvadevāśca sa yogī sa tapodhanaḥ // Dka_6 //
paṇḍitaḥ sa mahābhāgaḥ kṛtārthaḥ paramārthataḥ /
caladvāyusamaṃ cittaṃ dhriyate yena niścalam // Dka_7 //
sa upāyo mimokṣasya sadupāttaguṇastu saḥ /
sā prajñā tadiha sthairyaṃ tatpuṇyaṃ vyavasāyinām // Dka_8 //
tadeva tīrthaṃ dānaṃ ca sa tapaśca na saṃśayaḥ /
yenopāyena badhyeta vāyubhiścalanaṃ manaḥ // Dka_9 //
citte calati saṃsāro niścalo mokṣa eva tu /
tasmāccittaṃ sthiraṃ kuryāt prajñayā parayā budhaḥ // Dka_10 //
ekāntikaṃ sukhaṃ yatra tathāivātyantikaṃ bhavet /
niṣkarmaṇi pare tattve ko na rajyeta paṇḍitaḥ // Dka_11 //
nivṛtto viṣayajñānāt niṣkalajñānatatparaḥ /
anicchannapi medhāvī labhate mokṣamakṣayam // Dka_12 //
asmitākalayā yuktaṃ caitanyaṃ sakalaṃ smṛtam /
asmitārahitaṃ cetaś caitanyaṃ śaktirucyate // Dka_13 //
tathā prakāśitaṃ viśvaṃ śaktidhyānamudāhṛtam /
sarvālambavinirmuktaṃ niṣkalaṃ jñānamucyate // Dka_14 //
ahamaṃśena yacchūnyaṃ cinmātrālokamadvayam /
muktibījaṃ tadākhyātaṃ parayogapravartakam // Dka_15 //
cakrāṇi nāḍayaḥ padma- devatābījamaṇḍalam /
rūpamityādikaṃ kiñcid dhyeyaṃ naiva kadācana // Dka_16 //
kuhakaṃ mantrajālaṃ ca prāṇāyāmādi dhāraṇam /
sarvametanna kartavyaṃ mokṣamakṣayamicchatā // Dka_17 //
nātra pūjā namaskāro na japo dhyānameva ca /
kevalaṃ jñānamityuktaṃ veditavyaṃ na kiñcana // Dka_18 //
bahirāhitacittānāṃ jāyante bandhahetavaḥ /
bahiścittaṃ nivāryaiva vindan loke na sīdati // Dka_19 //
nātra kiñcidbahirnāntaṃ na madhyaṃ nāpyadhaḥ kvacit /
sarvākāraṃ nirākāraṃ svasaṃvedyaṃ virājate // Dka_20 //
yadyadālokya yo jantuḥ kurute karmasañcayam /
tadgatirjāyate yasmān nirālokaṃ tu cintayet // Dka_21 //
heturnāsti phalaṃ nāsti nāsti karma svabhāvataḥ /
asadbhūtamidaṃ sarvaṃ nāsti loko na laukikaḥ // Dka_22 //
nirālambamidaṃ sarvaṃ nirālambaprakāśitam /
nirālambamidaṃ kṛtvā nirālambo bhaviṣyati // Dka_23 //
vyomākāraṃ mahāśūnyaṃ vyāpakaṃ yo na bhāvayet /
saṃsārī sa bhavelloke bījakośakrimiryathā // Dka_24 //
jñānotpattinimittaṃ tu kriyāścaryāḥ prakīrtitāḥ /
yogaṃ sālambanaṃ tyaktvā niṣprapañcaṃ vicintayet // Dka_25 //
pātālāt śaktiparyantaṃ sarvametadabhīpsitam /
bhagnaṃ yaiḥ śūnyamantreṇa te smṛtāḥ śūnyavedinaḥ // Dka_26 //
viṣaye lolupaṃ cittaṃ markaṭādapi cañcalam /
sarvaśūnyapade sthitvā tato nirvāṇameṣyati // Dka_27 //
sarvatattvādyasambhinnaṃ dehād bhinnaṃ tathaiva ca /
ahamasmādyasambhinnaṃ caitanyaṃ sarvatomukham // Dka_28 //
ākāśamiva sarvaṃ tu sabāhyābhyantaraṃ priye /
parānandamarūpaṃ tu paśyannānandabhāgbhavet // Dka_29 //
nirindhano yathā vahniḥ svayameva praśāmyati /
grāhyābhāvānmanastadvat svayameva pralīyate // Dka_30 //
mohikā mūrcchikā māyā svapnaśceti caturvidhaḥ /
suṣuptirjāgṛtiścaiva sarvametat parityajet // Dka_31 //
dehāt sūkṣmagatāt prāṇāc cittād buddherahaṅkṛteḥ /
sarvasmādbhinna evāhaṃ cintayan labhate citam // Dka_32 //
sadābhibhūtaye cittaṃ nidrayā smaraṇādinā /
bodhayitvā prayatnena kuryāt svasthaṃ punaḥ punaḥ // Dka_33 //
yadā sthiraṃ bhaveccittaṃ cālayanna kathaṃcana /
na kiñciccintayet tatra sthirameva tu kārayet // Dka_34 //
āśrayālambanaṃ cittaṃ tadvat kuryānnirāśrayam /
cañcalaṃ niścalaṃ kuryāt niścalaṃ na tu cālayet // Dka_35 //
sarvabhūtalaye jāte yadyadvyoma sunirmalam /
tattadrūpaṃ svakaṃ dhyāyed vyāptaṃ caiva tu nirmalam // Dka_36 //
tadeva janmasāphalyaṃ pāṇḍityamidameva hi /
caladvāyusamaṃ cittaṃ niścalaṃ dhriyate hi yat // Dka_37 //
naivordhvaṃ dhārayeccittaṃ na madhyaṃ nāpyadhaḥ kvacit /
antarbhāvavinirmuktaṃ sadā kuryānnirāśrayam // Dka_38 //
nidrāyāṃ bodhayeccittaṃ vikṣiptaṃ śamayet punaḥ /
pakṣadvayaparityāge samprāpte naiva cālayet // Dka_39 //
nirāśrayaṃ sadā cittaṃ sarvālambanavarjitam /
mano 'vasthāvinirmuktaṃ vijñeyaṃ muktilakṣaṇam // Dka_40 //
sarvālambanaśūnyaṃ ca dhārayitvā mano hṛdi /
yajjñānaṃ jāyate spaṣṭaṃ tadabhyāsaparo bhavet // Dka_41 //
ye dhyāyanti paraṃ śūnyaṃ niṣkalaṃ niravasthitam /
te yānti paramaṃ sthānaṃ janmamṛtyuvivarjitam // Dka_42 //
devā devyastathā cānye dharmādharmau ca tatphalam /
āśrayāśrayivijñānaṃ saṃsārasya ca bandhanam // Dka_43 //
āśrayo dvandvamityuktaṃ dvandvatyāgāt parodayaḥ /
jīvanmuktastadā yogī dehatyāgād vimucyate // Dka_44 //
vairāgyeṇa vapustyāgo na vai kāryo manīṣiṇā /
ārambhataḥ kriyānāśe svayameva vipatsyate // Dka_45 //
hṛtsaroje hyahaṃrūpā yā citirnirmalācalā /
ahaṅkāraparityāgāt sā citirmokṣadāyinī // Dka_46 //
sarvopādhivinirmuktaṃ cidrūpaṃ yannirantaram /
tacchivo 'hamiti dhyātvā sarvāsaktiṃ visarjayet // Dka_47 //
deśajātyādisambaddhān varṇāśramasamanvitān /
bhāvānetān parityajya svabhāvaṃ bhāvayedbudhaḥ // Dka_48 //
ahameko na me kaścin nāhamanyasya kasyacit /
na taṃ paśyāmi yasyāhaṃ taṃ na paśyāmi yo mama // Dka_49 //
ahameva paraṃ brahma jagannātho maheśvaraḥ /
iti syānniścito mukto baddhaḥ syādanyathā pumān // Dka_50 //
aśarīraṃ yadātmānaṃ paśyati jñānacakṣuṣā /
tadā bhavati śāntātmā sarvato vigataspṛhaḥ // Dka_51 //
yo 'sau sarveṣu śāstreṣu paṭhyate hyaja īśvaraḥ /
akāyo nirguṇo hyātmā so 'hamasmi na saṃśayaḥ // Dka_52 //
vijñāptimātro hi sadā viśuddhaḥ sarvatra yasmātsatataṃ vimuktaḥ /
nādeyaheyo hyahamapratarkyas tasmātsadā brahmamayo viśokaḥ // Dka_53 //
āmastakaṃ pādatalāvasānaṃ sāntarbahiścarmapaṭāvanaddham /
tatkṛtsnamevāmṛtarūpamanyac cidrūpamātmānamananyasiddhim // Dka_54 //
īśo 'hamevāsya carācarasya pitā ca mātā ca pitāmahaśca /
dhyānaṃ samāsthāya padaṃ caturthaṃ dhyāyanti māmeva vimuktikāmāḥ // Dka_55 //
brahmādibhirdevamanuṣyanāgair gandharvayakṣāpsarasāṃ gaṇaiśca /
yajñairanekairahameva pūjyo māmeva sarve pratipūjayanti // Dka_56 //
tapobhirugrairvividhaiśca dānair māmeva sarve pratipūjayanti /
bhūtāni cāhaṃ sthirajaṅgamāni yāvanti cānyānyahameva tāni // Dka_57 //
na sthūlasūkṣmo na ca śūnyarūpo jñānaikarūpo jagadekabandhuḥ /
nirantaro nirmala īśvaro 'haṃ svapnādyavasthācyutiniṣprapañcaḥ // Dka_58 //
anādivijñānamajaṃ purāṇaṃ guhāśayaṃ niṣkalamaprapañcam /
nirañjanaṃ niṣpratimaṃ nirīśam adṛśyamagrāhyamacintyarūpam // Dka_59 //
sanātanaṃ brahma nirantaraṃ yat pade pade so 'hamiti prapaśyet /
yo bhāvatastiṣṭhati niṣprakampaḥ sa brahmabhūto 'mṛtatāmupaiti // Dka_60 //
jñānamevaṃ varārohe kathitaṃ mokṣasiddhaye /
ācāraṃ kathyamānaṃ tu sāmprataṃ śṛṇu taṃ mayā // Dka_61 //
na snānaṃ na japaḥ pūjā homo naiva ca sādhanam /
agnikāryādikāryaṃ ca naitasyāsti maheśvari // Dka_62 //
niyamo 'pi na tasyāsti kṣetrapīṭhe ca sevanam /
nārcanaṃ pitṛkāryādi tīrthayātrā vratāni ca // Dka_63 //
dharmādharmaphalaṃ nāsti na tithirlaukikakriyā /
santyajetsarvakarmāṇi lokācāraṃ ca sarvaśaḥ // Dka_64 //
samayācāraniḥśeṣān kṛtyajātaṃ tu bandhanam /
saṃkalpaṃ ca vikalpaṃ ca ye cānye kuladharmikāḥ // Dka_65 //
siddhīśca vividhākārāḥ pātālādi rasāyanam /
pratyakṣeṇāpi labhyeran naiva gṛhṇīta sādhakaḥ // Dka_66 //
sarve te paśubandhāḥ syur adhomārgapradāyakāḥ /
etairnāsti parā muktiś cidrūpaṃ vyāpakaṃ vinā // Dka_67 //
yena kena viśeṣeṇa sarvāvastho 'pi yogadhṛk /
kṣetrapīṭhe ca sandehād varjayedyadi kautukam // Dka_68 //
kṛmikīṭapataṅgāśca tathā devi vanaspatīn /
na nāśayed budho jīvān paramārthamatiryataḥ // Dka_69 //
na mūlotpāṭanaṃ kuryāt pattracchedaṃ vivarjayet /
bhūtapīḍāṃ na kurvīta puṣpāṇāṃ ca nikṛntanam // Dka_70 //
svayaṃpatitapuṣpaistu kartavyaṃ śivapūjanam /
māraṇoccāṭanādīni vidveṣastambhane tathā // Dka_71 //
jvarabhūtagrahāveśa- vaśyākarṣaṇamohanam /
na kuryāt kṣudrakarmāṇi kāṣṭhapāṣāṇapūjanam // Dka_72 //
samo 'mitre ca mitre ca samo loṣṭe ca kāñcane /
abhilāṣo na kartavya indriyārthe kadācana // Dka_73 //
ātmārāmo bhavedyogī nirbhayo vigataspṛhaḥ /
samanindāpraśaṃsaśca sarvabhūtasamastathā // Dka_74 //
samadṛṣṭistu kartavyā yathātmani tathā pare /
vivādaṃ lokagoṣṭhīṃ ca kalahāśca vivarjayet // Dka_75 //
śāstragoṣṭhīṃ na kurvīta kubhāṣitasubhāṣitān // Dka_76 //
īrṣyāṃ paiśunyadambhe ca rāgaṃ mātsaryameva ca /
kāmakrodhau bhayaṃ śokaṃ tyajetsarvaṃ śanaiḥ śanaiḥ // Dka_77 //
sarvadvandvavinirmuktaḥ santataṃ janavarjitaḥ /
anenaiva śarīreṇa sarvajñaḥ san prakāśate // Dka_78 //
jñānenaiva yathā mokṣas tathā siddhirnirarthikā /
tathāpi bhogamicchantaḥ siddhimicchanti sādhakāḥ // Dka_79 //
aṇimādiguṇāvāptir jāyatāṃ vā na jāyatām /
tathāpi mucyate dehī patiṃ vijñāya nirmalam // Dka_80 //
pañcabhūtātmako dehaḥ śivastatraiva tiṣṭhati /
śivādyavaniparyanto loko 'yaṃ śaṅkarātmakaḥ // Dka_81 //
īdṛśaṃ jñāninaṃ dṛṣṭvā pūjayanti ca ye narāḥ /
gandhaṃ puṣpaṃ phalaṃ dhūpaṃ snānaṃ vastraṃ ca bhojanam // Dka_82 //
nivedayanti ye kecid vāṅmanaḥkāyakarmabhiḥ /
tathaiva te vimucyante muktimārgābhikāṅkṣiṇaḥ // Dka_83 //
stutinindākarāstasya puṇyapāpe samāpnuyuḥ /
yajjñānācaraṇaṃ pṛṣṭaṃ tat sarvaṃ kathitaṃ mayā /
kālajñānaṃ varārohe kimanyat paripṛcchasi // Dka_84 //
iti devīkālottarāgamaḥ parisamāptaḥ
