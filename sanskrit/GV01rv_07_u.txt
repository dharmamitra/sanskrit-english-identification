RV agniṃ naro dīdhitibhiraraṇyorhastacyutī janayanta praśastam
RV dūredṛśaṃ gṛhapatimatharyum
RV tamagnimaste vasavo ny ṛṇvan supraticakṣamavase kutaścit
RV dakṣāyyo yo dama āsa nityaḥ
RV preddho agne dīdihi puro no 'jasrayā sūrmyā yaviṣṭha
RV tvāṃ śaśvanta upa yanti vājāḥ
RV pra te agnayo 'gnibhyo varaṃ niḥ suvīrāsaḥ śośucanta dyumantaḥ
RV yatrā naraḥ samāsate sujātāḥ
RV dā no agne dhiyā rayiṃ suvīraṃ svapatyaṃ sahasya praśastam
RV na yaṃ yāvā tarati yātumāvān
RV upa yameti yuvatiḥ sudakṣaṃ doṣā vastorhaviṣmatī ghṛtācī
RV upa svainamaramatirvasūyuḥ
RV viśvā agne 'pa dahārātīryebhistapobhiradaho jarūtham
RV pra nisvaraṃ cātayasvāmīvām
RV ā yaste agna idhate anīkaṃ vasiṣṭha śukra dīdivaḥ pāvaka
RV uto na ebhi stavathairiha syāḥ
RV vi ye te agne bhejire anīkaṃ martā naraḥ pitryāsaḥ purutrā
RV uto na ebhiḥ sumanā iha syāḥ
RV ime naro vṛtrahatyeṣu śūrā viśvā adevīrabhi santu māyāḥ
RV ye me dhiyaṃ panayanta praśastām
RV mā śūne agne ni ṣadāma nṛṇāṃ māśeṣaso 'vīratā paritvā
RV prajāvatīṣu duryāsu durya
RV yamaśvī nityamupayāti yajñaṃ prajāvantaṃ svapatyaṃ kṣayaṃ naḥ
RV svajanmanā śeṣasā vāvṛdhānam
RV pāhi no agne rakṣaso ajuṣṭāt pāhi dhūrterararuṣo aghāyoḥ
RV tvā yujā pṛtanāyūnrabhi ṣyām
RV sedagniragnīnratyastvanyān yatra vājī tanayo vīḷupāṇiḥ
RV sahasrapāthā akṣarā sameti
RV sedagniryo vanuṣyato nipāti sameddhāramaṃhasa uruṣyāt
RV sujātāsaḥ pari caranti vīrāḥ
RV ayaṃ so agnirāhutaḥ purutrā yamīśānaḥ samidindhehaviṣmān
RV pari yametyadhvareṣu hotā
RV tve agna āhavanāni bhūrīśānāsa ā juhuyāma nityā
RV ubhā kṛṇvanto vahatū miyedhe
RV imo agne vītatamāni havyājasro vakṣi devatātimacha
RV pratina īṃ surabhīṇi vyantu
RV mā no agne 'vīrate parā dā durvāsase 'mataye mā no asyai
RV mā naḥ kṣudhe mā rakṣasa ṛtāvo mā no dame mā vana ā juhūrthāḥ
RV nū me brahmāṇyagna ucchaśādhi tvaṃ deva maghavadbhyaḥ suṣūdaḥ
RV rātau syāmobhayāsa ā te yūyaṃ pāta svastibhiḥ sadā naḥ
RV tvamagne suhavo raṇvasandṛk sudītī sūno sahaso didīhi
RV mā tve sacā tanaye nitya ā dhaṃ mā vīro asman naryo vi dāsīt
RV mā no agne durbhṛtaye sacaiṣu deveddheṣvagniṣu pra vocaḥ
RV mā te asmān durmatayo bhṛmāccid devasya sūno sahaso naśanta
RV sa marto agne svanīka revānamartye ya ājuhoti havyam
RV sadevatā vasuvaniṃ dadhāti yaṃ sūrirarthī pṛchamāna eti
RV maho no agne suvitasya vidvān rayiṃ sūribhya ā vahā bṛhantam
RV yena vayaṃ sahasāvan mademāvikṣitāsa āyuṣā suvīrāḥ
RV nū me brahmāṇyagna 
RV juṣasva naḥ samidhamagne adya śocā bṛhad yajataṃ dhūmamṛṇvan
RV upa spṛśa divyaṃ sānu stūpaiḥ saṃ raśmibhistatanaḥ sūryasya
RV narāśaṃsasya mahimānameṣāmupa stoṣāma yajatasya yajñaiḥ
RV ye sukratavaḥ śucayo dhiyandhāḥ svadanti devā ubhayāni havyā
RV īḷenyaṃ vo asuraṃ sudakṣamantardūtaṃ rodasī satyavācam
RV manuṣvadagniṃ manunā samiddhaṃ samadhvarāya sadamin mahema
RV saparyavo bharamāṇā abhijñu pra vṛñjate namasā barhiragnau
RV ājuhvānā ghṛtapṛṣṭhaṃ pṛṣadvadadhvaryavo haviṣā marjayadhvam
RV svādhyo vi duro devayanto 'śiśrayū rathayurdevatātā
RV pūrvī śiśuṃ na mātarā rihāṇe samagruvo na samaneṣvañjan
RV uta yoṣaṇe divye mahī na uṣāsānaktā sudugheva dhenuḥ
RV barhiṣadā puruhūte maghonī ā yajñiye suvitāya śrayetām
RV viprā yajñeṣu mānuṣeṣu kārū manye vāṃ jātavedasā yajadhyai
RV ūrdhvaṃ no adhvaraṃ kṛtaṃ haveṣu tā deveṣu vanatho vāryāṇi
RV ā bhāratī bhāratībhiḥ 
RV tan nasturīpaṃ 
RV vanaspate 'va 
RV ā yāhyagne 
RV agniṃ vo devamagnibhiḥ sajoṣā yajiṣṭhaṃ dūtamadhvarekṛṇudhvam
RV yo martyeṣu nidhruvirṛtāvā tapurmūrdhā ghṛtānnaḥ pāvakaḥ
RV prothadaśvo na yavase 'viṣyan yadā mahaḥ saṃvaraṇād vyasthāt
RV ādasya vāto anu vāti śociradha sma te vrajanaṃ kṛṣṇamasti
RV ud yasya te navajātasya vṛṣṇo 'gne carantyajarā idhānāḥ
RV achā dyāmaruṣo dhūma eti saṃ dūto agna īyase hi devān
RV vi yasya te pṛthivyāṃ pājo aśret tṛṣu yadannā samavṛktajambhaiḥ
RV seneva sṛṣṭā prasitiṣ ṭa eti yavaṃ na dasma juhvā vivekṣi
RV tamid doṣā tamuṣasi yaviṣṭhamagnimatyaṃ na marjayanta naraḥ
RV niśiśānā atithimasya yonau dīdāya śocirāhutasya vṛṣṇaḥ
RV susandṛk te svanīka pratīkaṃ vi yad rukmo na rocasa upāke
RV divo na te tanyatureti śuṣmaścitro na sūraḥ prati cakṣi bhānum
RV yathā vaḥ svāhāgnaye dāśema parīḷābhirghṛtavadbhiśca havyaiḥ
RV tebhirno agne amitairmahobhiḥ śataṃ pūrbhirāyasībhirni pāhi
RV yā vā te santi dāśuṣe adhṛṣṭā giro vā yābhirnṛvatīruruṣyāḥ
RV tābhirnaḥ sūno sahaso ni pāhi smat sūrīñ jaritṝñ jātavedaḥ
RV niryat pūteva svadhitiḥ śucirgāt svayā kṛpā tanvā rocamānaḥ
RV ā yo mātroruśenyo janiṣṭa devayajyāya sukratuḥ pāvakaḥ
RV etā no agne saubhagā didīhyapi kratuṃ sucetasaṃ vatema
RV viśvā stotṛbhyo gṛṇate ca santu yūyaṃ pāta 
RV pra vaḥ śukrāya bhānave bharadhvaṃ havyaṃ matiṃ cāgnaye supūtam
RV yo daivyāni mānuṣā janūṃṣyantarviśvāni vidmanā jigāti
RV sa gṛtso agnistaruṇaścidastu yato yaviṣṭho ajaniṣṭa mātuḥ
RV saṃ yo vanā yuvate śucidan bhūri cidannā samidatti sadyaḥ
RV asya devasya saṃsadyanīke yaṃ martāsaḥ śyetaṃ jagṛbhre
RV ni yo gṛbhaṃ pauruṣeyīmuvoca durokamagnirāyave śuśoca
RV ayaṃ kavirakaviṣu pracetā marteṣvagniramṛto ni dhāyi
RV sa mā no atra juhuraḥ sahasvaḥ sadā tve sumanasaḥ syāma
RV ā yo yoniṃ devakṛtaṃ sasāda kratvā hyagniramṛtānatārīt
RV tamoṣadhīśca vaninaśca garbhaṃ bhūmiśca viśvadhāyasaṃ bibharti
RV īśe hyagniramṛtasya bhūrerīśe rāyaḥ suvīryasya dātoḥ
RV mā tvā vayaṃ sahasāvannavīrā māpsavaḥ pari ṣadāma māduvaḥ
RV pariṣadyaṃ hyaraṇasya rekṇo nityasya rāyaḥ patayaḥ syāma
RV na śeṣo agne anyajātamastyacetānasya mā patho vi dukṣaḥ
RV nahi grabhāyāraṇaḥ suśevo 'nyodaryo manasā mantavā u
RV adhā cidokaḥ punarit sa etyā no vājyabhīṣāḷ etu navyaḥ
RV tvamagne vanuṣyato 
RV etā no agne saubhagā 
RV prāgnaye tavase bharadhvaṃ giraṃ divo arataye pṛthivyāḥ
RV yo viśveṣāmamṛtānāmupasthe vaiśvānaro vāvṛdhe jāgṛvadbhiḥ
RV pṛṣṭo divi dhāyyagniḥ pṛthivyāṃ netā sindhūnāṃ vṛṣabha stiyānām
RV sa mānuṣīrabhi viśo vi bhāti vaiśvānaro vāvṛdhāno vareṇa
RV tvad bhiyā viśa āyannasiknīrasamanā jahatīrbhojanāni
RV vaiśvānara pūrave śośucānaḥ puro yadagne darayannadīdeḥ
RV tava tridhātu pṛthivī uta dyaurvaiśvānara vratamagne sacanta
RV tvaṃ bhāsā rodasī ā tatanthājasreṇa śociṣā śośucānaḥ
RV tvāmagne harito vāvaśānā giraḥ sacante dhunayo ghṛtācīḥ
RV patiṃ kṛṣṭīnāṃ rathyaṃ rayīṇāṃ vaiśvānaramuṣasāṃ ketumahnām
RV tve asuryaṃ vasavo ny ṛṇvan kratuṃ hi te mitramaho juṣanta
RV tvaṃ dasyūnrokaso agna āja uru jyotirjanayannāryāya
RV sa jāyamānaḥ parame vyoman vāyurna pāthaḥ pari pāsi sadyaḥ
RV tvaṃ bhuvanā janayannabhi krannapatyāya jātavedo daśasyan
RV tāmagne asme iṣamerayasva vaiśvānara dyumatīṃ jātavedaḥ
RV yayā rādhaḥ pinvasi viśvavāra pṛthu śravo dāśuṣe martyāya
RV taṃ no agne maghavadbhyaḥ purukṣuṃ rayiṃ ni vājaṃ śrutyaṃ yuvasva
RV vaiśvānara mahi naḥ śarma yacha rudrebhiragne vasubhiḥ sajoṣāḥ
RV pra samrājo asurasya praśastiṃ puṃsaḥ kṛṣṭīnāmanumādyasya
RV indrasyeva pra tavasas kṛtāni vande dāruṃ vandamānovivakmi
RV kaviṃ ketuṃ dhāsiṃ bhānumadrerhinvanti śaṃ rājyaṃ rodasyoḥ
RV purandarasya gīrbhirā vivāse 'gnervratāni pūrvyā mahāni
RV nyakratūn grathino mṛdhravācaḥ paṇīnraśraddhānavṛdhānayajñān
RV prapra tān dasyūnragnirvivāya pūrvaścakārāparānayajyūn
RV yo apācīne tamasi madantīḥ prācīścakāra nṛtamaḥ śacībhiḥ
RV tamīśānaṃ vasvo agniṃ gṛṇīṣe 'nānataṃ damayantaṃ pṛtanyūn
RV yo dehyo anamayad vadhasnairyo aryapatnīruṣasaścakāra
RV sa nirudhyā nahuṣo yajvo agnirviśaścakre balihṛtaḥ sahobhiḥ
RV yasya śarmannupa viśve janāsa evaistasthuḥ sumatiṃ bhikṣamāṇāḥ
RV vaiśvānaro varamā rodasyorāgniḥ sasāda pitrorupastham
RV ā devo dade budhnyā vasūni vaiśvānara uditā sūryasya
RV ā samudrādavarādā parasmādāgnirdade diva ā pṛthivyāḥ
RV pra vo devaṃ cit sahasānamagnimaśvaṃ na vājinaṃ hiṣe namobhiḥ
RV bhavā no dūto adhvarasya vidvān tmanā deveṣu vivide mitadruḥ
RV ā yāhyagne pathyā anu svā mandro devānāṃ sakhyaṃ juṣāṇaḥ
RV ā sānu śuṣmairnadayan pṛthivyā jambhebhirviśvamuśadhag vanāni
RV prācīno yajñaḥ sudhitaṃ hi barhiḥ prīṇīte agnirīḷito na hotā
RV ā mātarā viśvavāre huvāno yato yaviṣṭha jajñiṣe suśevaḥ
RV sadyo adhvare rathiraṃ jananta mānuṣāso vicetaso ya eṣām
RV viśāmadhāyi viśpatirduroṇe 'gnirmandro madhuvacā ṛtāvā
RV asādi vṛto vahnirājaganvānagnirbrahmā nṛṣadane vidhartā
RV dyauśca yaṃ pṛthivī vāvṛdhāte ā yaṃ hotā yajati viśvavāram
RV ete dyumnebhirviśvamātiranta mantraṃ ye vāraṃ naryā atakṣan
RV pra ye viśastiranta śroṣamāṇā ā ye me asya dīdhayannṛtasya
RV nū tvāmagna īmahe vasiṣṭhā īśānaṃ sūno sahaso vasūnām
RV iṣaṃ stotṛbhyo maghavadbhya ānaḍ yūyaṃ pāta svastibhiḥ sadā naḥ
RV indhe rājā samaryo namobhiryasya pratīkamāhutaṃ ghṛtena
RV naro havyebhirīḷate sabādha āgniragra uṣasāmaśoci
RV ayamu ṣya sumahānavedi hotā mandro manuṣo yajvo agniḥ
RV vi bhā akaḥ sasṛjānaḥ pṛthivyāṃ kṛṣṇapaviroṣadhībhirvavakṣe
RV kayā no agne vi vasaḥ suvṛktiṃ kāmu svadhām ṛṇavaḥ śasyamānaḥ
RV kadā bhavema patayah sudatra rāyo vantāro duṣṭarasya sādhoḥ
RV praprāyamagnirbharatasya śṛṇve vi yat sūryo na rocatebṛhad bhāḥ
RV abhi yaḥ pūruṃ pṛtanāsu tasthau dyutāno daivyo atithiḥ śuśoca
RV asannit tve āhavanāni bhūri bhuvo viśvebhiḥ sumanā anīkaiḥ
RV stutaścidagne śṛṇviṣe gṛṇānaḥ svayaṃ vardhasva tanvaṃ sujāta
RV idaṃ vacaḥ śatasāḥ saṃsahasramudagnaye janiṣīṣṭa dvibarhāḥ
RV śaṃ yat stotṛbhya āpaye bhavāti dyumadamīvacātanaṃ rakṣohā
RV nū tvāmagna īmahe 
RV abodhi jāra uṣasāmupasthād dhotā mandraḥ kavitamaḥ pāvakaḥ
RV dadhāti ketumubhayasya jantorhavyā deveṣu draviṇaṃ sukṛtsu
RV sa sukraturyo vi duraḥ paṇīnāṃ punāno arkaṃ purubhojasaṃ naḥ
RV hotā mandro viśāṃ damūnāstirastamo dadṛśe rāmyāṇām
RV amūraḥ kaviraditirvivasvān susaṃsan mitro atithiḥ śivonaḥ
RV citrabhānuruṣasāṃ bhātyagre 'pāṃ garbhaḥ prasvaā viveśa
RV īḷenyo vo manuṣo yugeṣu samanagā aśucajjātavedāḥ
RV susandṛśā bhānunā yo vibhāti prati gāvaḥ samidhānaṃ budhanta
RV agne yāhi dūtyaṃ mā riṣaṇyo devānachā brahmakṛtā gaṇena
RV sarasvatīṃ maruto aśvināpo yakṣi devān ratnadheyāyaviśvān
RV tvāmagne samidhāno vasiṣṭho jarūthaṃ han yakṣi rāye purandhim
RV puruṇīthā jātavedo jarasva yūyaṃ pāta 
RV uṣo na jāraḥ pṛthu pājo aśred davidyutad dīdyacchośucānaḥ
RV vṛṣā hariḥ śucirā bhāti bhāsā dhiyo hinvāna uśatīrajīgaḥ
RV svarṇa vastoruṣasāmaroci yajñaṃ tanvānā uśijo na manma
RV agnirjanmāni deva ā vi vidvān dravad dūto devayāvā vaniṣṭhaḥ
RV achā giro matayo devayantīragniṃ yanti draviṇaṃ bhikṣamāṇāḥ
RV susandṛśaṃ supratīkaṃ svañcaṃ havyavāhamaratimmānuṣāṇām
RV indraṃ no agne vasubhiḥ sajoṣā rudraṃ rudrebhirā vahā bṛhantam
RV ādityebhiraditiṃ viśvajanyāṃ bṛhaspatim ṛkvabhirviśvavāram
RV mandraṃ hotāramuśijo yaviṣṭhamagniṃ viśa īḷate adhvareṣu
RV sa hi kṣapāvānabhavad rayīṇāmatandro dūto yajathāya devān
RV mahānasyadhvarasya praketo na ṛte tvadamṛtā mādayante
RV ā viśvebhiḥ sarathaṃ yāhi devairnyagne hotā prathamaḥ sadeha
RV tvāmīḷate ajiraṃ dūtyāya haviṣmantaḥ sadamin mānuṣāsaḥ
RV yasya devairāsado barhiragne 'hānyasmai sudinā bhavanti
RV triścidaktoḥ pra cikiturvasūni tve antardāśuṣe martyāya
RV manuṣvadagna iha yakṣi devān bhavā no dūto adhiśastipāvā
RV agnirīśe bṛhato adhvarasyāgnirviśvasya haviṣaḥ kṛtasya
RV kratuṃ hyasya vasavo juṣantāthā devā dadhire havyavāham
RV āgne vaha haviradyāya devānindrajyeṣṭhāsa iha mādayantām
RV imaṃ yajñaṃ divi deveṣu dhehi yūyaṃ pāta 
RV aganma mahā namasā yaviṣṭhaṃ yo dīdāya samiddhaḥ sve duroṇe
RV citrabhānuṃ rodasī antarurvī svāhutaṃ viśvataḥ pratyañcam
RV sa mahnā viśvā duritāni sāhvānagniḥ ṣṭave dama ā jātavedāḥ
RV sa no rakṣiṣad duritādavadyādasmān gṛṇata uta no maghonaḥ
RV tvaṃ varuṇa uta mitro agne tvāṃ vardhanti matibhirvasiṣṭhāḥ
RV tve vasu suṣaṇanāni santu yūyaṃ pāta 
RV prāgnaye viśvaśuce dhiyandhe 'suraghne manma dhītiṃ bharadhvam
RV bhare havirna barhiṣi prīṇāno vaiśvānarāya yataye matīnām
RV tvamagne śociṣā śośucāna ā rodasī apṛṇā jāyamānaḥ
RV tvaṃ devānabhiśasteramuñco vaisvānara jātavedo mahitvā
RV jāto yadagne bhuvanā vyakhyaḥ paśūn na gopā iryaḥ parijmā
RV vaiśvānara brahmaṇe vinda gātuṃ yūyaṃ pāta 
RV samidhā jātavedase devāya devahūtibhiḥ
RV havirbhiḥ śukraśociṣe namasvino vayaṃ dāśemāgnaye
RV vayaṃ te agne samidhā vidhema vayaṃ dāśema suṣṭutī yajatra
RV vayaṃ ghṛtenādhvarasya hotarvayaṃ deva haviṣā bhadraśoce
RV ā no devebhirupa devahūtimagne yāhi vaṣaṭkṛtiṃ juṣāṇaḥ
RV tubhyaṃ devāya dāśataḥ syāma yūyaṃ pāta 
RV upasadyāya mīḷhuṣa āsye juhutā haviḥ
RV yo no nediṣṭhamāpyam
RV yaḥ pañca carṣaṇīrabhi niṣasāda damedame
RV kavirgṛhapatiryuvā
RV sa no vedo amātyamagnī rakṣatu viśvataḥ
RV utāsmān pātvaṃhasaḥ
RV navaṃ nu stomamagnaye divaḥ śyenāya jījanam
RV vasvaḥ kuvid vanāti naḥ
RV spārhā yasya śriyo dṛśe rayirvīravato yathā
RV agre yajñasya śocataḥ
RV semāṃ vetu vaṣaṭkṛtimagnirjuṣata no giraḥ
RV yajiṣṭho havyavāhanaḥ
RV ni tvā nakṣya viśpate dyumantaṃ deva dhīmahi
RV suvīramagna āhuta
RV kṣapa usraśca dīdihi svagnayastvayā vayam
RV suvīrastvamasmayuḥ
RV upa tvā sātaye naro viprāso yanti dhītibhiḥ
RV upākṣarāsahasriṇī
RV agnī rakṣāṃsi sedhati śukraśociramartyaḥ
RV śuciḥ pāvaka īḍyaḥ
RV sa no rādhāṃsyā bhareśānaḥ sahaso yaho
RV bhagaśca dātuvāryam
RV tvamagne vīravad yaśo devaśca savitā bhagaḥ
RV ditiścadāti vāryam
RV agne rakṣā ṇo aṃhasaḥ prati ṣma deva rīṣataḥ
RV tapiṣṭhairajaro daha
RV adhā mahī na āyasyanādhṛṣṭo nṛpītaye
RV pūrbhavā śatabhujiḥ
RV tvaṃ naḥ pāhyaṃhaso doṣāvastaraghāyataḥ
RV divā naktamadābhya
RV enā vo agniṃ namasorjo napātamā huve
RV priyaṃ cetiṣṭhamaratiṃ svadhvaraṃ viśvasya dūtamamṛtam
RV sa yojate aruṣā viśvabhojasā sa dudravat svāhutaḥ
RV subrahmā yajñaḥ suśamī vasūnāṃ devaṃ rādho janānām
RV udasya śocirasthādājuhvānasya mīḷhuṣaḥ
RV ud dhūmāsoaruṣāso divispṛśaḥ samagnimindhate naraḥ
RV taṃ tvā dūtaṃ kṛṇmahe yaśastamaṃ devānā vītaye vaha
RV viśvā sūno sahaso martabhojanā rāsva tad yat tvemahe
RV tvamagne gṛhapatistvaṃ hotā no adhvare
RV tvaṃ potā viśvavāra pracetā yakṣi veṣi ca vāryam
RV kṛdhi ratnaṃ yajamānāya sukrato tvaṃ hi ratnadhā asi
RV āna ṛte śiśīhi viśvam ṛtvijaṃ suśaṃso yaśca dakṣate
RV tve agne svāhuta priyāsaḥ santu sūrayaḥ
RV yantāro ye maghavāno janānāmūrvān dayanta gonām
RV yeṣāmiḷā ghṛtahastā duroṇa ānapi prātā niṣīdati
RV tāṃstrāyasva sahasya druho nido yachā naḥ śarma dīrghaśrut
RV sa mandrayā ca jihvayā vahnirāsā viduṣṭaraḥ
RV agne rayiṃ maghavadbhyo na ā vaha havyadātiṃ ca sūdaya
RV ye rādhāṃsi dadatyaśvyā maghā kāmena śravaso mahaḥ
RV tānaṃhasaḥ pipṛhi partṛbhiṣ ṭvaṃ śataṃ pūrbhiryaviṣṭhya
RV devo vo draviṇodāḥ pūrṇāṃ vivaṣṭyāsicam
RV ud vā siñcadhvamupa vā pṛṇadhvamādid vo deva ohate
RV taṃ hotāramadhvarasya pracetasaṃ vahniṃ devā akṛṇvata
RV dadhāti ratnaṃ vidhate suvīryamagnirjanāya dāśuṣe
RV agne bhava suṣamidhā samiddha uta barhirurviyā vi stṛṇītām
RV uta dvāra uśatīrvi śrayantāmuta devānuśata ā vaheha
RV agne vīhi haviṣā vakṣi devān svadhvarā kṛṇuhi jātavedaḥ
RV svadhvarā karati jātavedā yakṣad devānamṛtān piprayacca
RV vaṃsva viśvā vāryāṇi pracetaḥ satyā bhavantvāśiṣo noadya
RV tvāmu te dadhire havyavāhaṃ devāso agna ūrja ā napātam
RV te te devāya dāśataḥ syāma maho no ratnā vi dadha iyānaḥ
RV tve ha yat pitaraścin na indra viśvā vāmā jaritāro asanvan
RV tve gāvaḥ sudughāstve hyaśvāstvaṃ vasu devayatevaniṣṭhaḥ
RV rājeva hi janibhiḥ kṣeṣyevāva dyubhirabhi viduṣ kaviḥ san
RV piśā giro maghavan gobhiraśvaistvāyataḥ śiśīhirāye asmān
RV imā u tvā paspṛdhānāso atra mandrā giro devayantīrupa sthuḥ
RV arvācī te pathyā rāya etu syāma te sumatāvindra śarman
RV dhenuṃ na tvā sūyavase dudukṣannupa brahmāṇi sasṛje vasiṣṭhaḥ
RV tvāmin me gopatiṃ viśva āhā na indraḥ sumatiṃ gantvacha
RV arṇāṃsi cit paprathānā sudāsa indro gādhānyakṛṇot supārā
RV śardhantaṃ śimyumucathasya navyaḥ śāpaṃ sindhūnāmakṛṇodaśastīḥ
RV puroḷā it turvaśo yakṣurāsīd rāye matsyāso niśitā apīva
RV śruṣṭiṃ cakrurbhṛgavo druhyavaśca sakhā sakhāyamatarad viṣūcoḥ
RV ā pakthāso bhalānaso bhanantālināso viṣāṇinaḥ śivāsaḥ
RV ā yo 'nayat sadhamā āryasya gavyā tṛtsubhyo ajagan yudhā nṛn
RV durādhyo aditiṃ srevayanto 'cetaso vi jagṛbhre paruṣṇīm
RV mahnāvivyak pṛthivīṃ patyamānaḥ paśuṣ kaviraśayaccāyamānaḥ
RV īyurarthaṃ na nyarthaṃ paruṣṇīmāśuścanedabhipitvaṃ jagāma
RV sudāsa indraḥ sutukānamitrānarandhayan mānuṣe vadhrivācaḥ
RV īyurgāvo na yavasādagopā yathākṛtamabhi mitraṃ citāsaḥ
RV pṛśnigāvaḥ pṛśninipreṣitāsaḥ śruṣṭiṃ cakrurniyuto rantayaśca
RV ekaṃ ca yo viṃśatiṃ ca śravasyā vaikarṇayorjanān rājā nyastaḥ
RV dasmo na sadman ni śiśāti barhiḥ śūraḥ sargamakṛṇodindra eṣām
RV adha śrutaṃ kavaṣaṃ vṛddhamapsvanu druhyuṃ ni vṛṇag vajrabāhuḥ
RV vṛṇānā atra sakhyāya sakhyaṃ tvāyanto ye amadannanu tvā
RV vi sadyo viśvā dṛṃhitānyeṣāmindraḥ puraḥ sahasā sapta dardaḥ
RV vyānavasya tṛtsave gayaṃ bhāg jeṣma pūruṃ vidathe mṛdhravācam
RV ni gavyavo 'navo druhyavaśca ṣaṣṭiḥ śatā suṣupuḥ ṣaṭ sahasrā
RV ṣaṣṭirvīrāso adhi ṣaḍ duvoyu viśvedindrasya vīryā kṛtāni
RV indreṇaite tṛtsavo veviṣāṇā āpo na sṛṣṭā adhavanta nīcīḥ
RV durmitrāsaḥ prakalavin mimānā jahurviśvāni bhojanā sudāse
RV ardhaṃ vīrasya śṛtapāmanindraṃ parā śardhantaṃ nunude abhi kṣām
RV indro manyuṃ manyumyo mimāya bheje patho vartanimpatyamānaḥ
RV ādhreṇa cit tad vekaṃ cakāra siṃhyaṃ cit petvenā jaghāna
RV ava sraktīrveśyāvṛścadindraḥ prāyachad viśvā bhojanā sudāse
RV śaśvanto hi śatravo rāradhuṣ ṭe bhedasya cicchardhato vinda randhim
RV martānena stuvato yaḥ kṛṇoti tigmaṃ tasmin ni jahi vajramindra
RV āvadindraṃ yamunā tṛtsavaśca prātra bhedaṃ sarvatātāmuṣāyat
RV ajāsaśca śigravo yakṣavaśca baliṃ śīrṣāṇi jabhruraśvyāni
RV na ta indra sumatayo na rāyaḥ saṃcakṣe pūrvā uṣaso na nūtnāḥ
RV devakaṃ cin mānyamānaṃ jaghanthāva tmanā bṛhataḥ śambaraṃ bhet
RV pra ye gṛhādamamadustvāyā parāśaraḥ śatayāturvasiṣṭhaḥ
RV na te bhojasya sakhyaṃ mṛṣantādhā sūribhyaḥ sudinā vyuchān
RV dve napturdevavataḥ śate gordvā rathā vadhūmantā sudāsaḥ
RV arhannagne paijavanasya dānaṃ hoteva sadma paryemi rebhan
RV catvāro mā paijavanasya dānāḥ smaddiṣṭayaḥ kṛśanino nireke
RV ṛjrāso mā pṛthiviṣṭhāḥ sudāsastokaṃ tokāya śravase vahanti
RV yasya śravo rodasī antarurvī śīrṣṇeśīrṣṇe vibabhājā vibhaktā
RV saptedindraṃ na sravato gṛṇanti ni yudhyāmadhimaśiśādabhīke
RV imaṃ naro marutaḥ saścatānu divodāsaṃ na pitaraṃ sudāsaḥ
RV aviṣṭanā paijavanasya ketaṃ dūṇāśaṃ kṣatramajaraṃ duvoyu
RV yastigmaśṛṅgo vṛṣabho na bhīma ekaḥ kṛṣṭīścyāvayati pra viśvāḥ
RV yaḥ śaśvato adāśuṣo gayasya prayantāsisuṣvitarāya vedaḥ
RV tvaṃ ha tyadindra kutsamāvaḥ śuśrūṣamāṇastanvā samarye
RV dāsaṃ yacchuṣṇaṃ kuyavaṃ nyasmā arandhaya ārjuneyāya śikṣan
RV tvaṃ dhṛṣṇo dhṛṣatā vītahavyaṃ prāvo viśvābhirūtibhiḥ sudāsam
RV pra paurukutsiṃ trasadasyumāvaḥ kṣetrasātā vṛtrahatyeṣu pūrum
RV tvaṃ nṛbhirnṛmaṇo devavītau bhūrīṇi vṛtrā haryaśva haṃsi
RV tvaṃ ni dasyuṃ cumuriṃ dhuniṃ cāsvāpayo dabhītaye suhantu
RV tava cyautnāni vajrahasta tāni nava yat puro navatiṃ ca sadyaḥ
RV niveśane śatatamāviveṣīrahañca vṛtraṃ namucimutāhan
RV sanā tā ta indra bhojanāni rātahavyāya dāśuṣe sudāse
RV vṛṣṇe te harī vṛṣaṇā yunajmi vyantu brahmāṇi puruśāka vājam
RV mā te asyāṃ sahasāvan pariṣṭāvaghāya bhūma harivaḥ parādai
RV trāyasva no 'vṛkebhirvarūthaistava priyāsaḥ sūriṣu syāma
RV priyāsa it te maghavannabhiṣṭau naro madema śaraṇe sakhāyaḥ
RV ni turvaśaṃ ni yādvaṃ śiśīhyatithigvāya śaṃsyaṃ kariṣyan
RV sadyaścin nu te maghavannabhiṣṭau naraḥ śaṃsantyukthaśāsa ukthā
RV ye te havebhirvi paṇīnradāśannasmān vṛṇīṣva yujyāya tasmai
RV ete stomā narāṃ nṛtama tubhyamasmadryañco dadato maghāni
RV teṣāmindra vṛtrahatye śivo bhūḥ sakhā ca śūro 'vitāca nṛṇām
RV nū indra śūra stavamāna ūtī brahmajūtastanvā vāvṛdhasva
RV upa no vājān mimīhyupa stīn yūyaṃ pāta 
RV ugro jajñe vīryāya svadhāvāñcakrirapo naryo yat kariṣyan
RV jagmiryuvā nṛṣadanamavobhistrātā na indra enaso mahaścit
RV hanta vṛtramindraḥ śūśuvānaḥ prāvīn nu vīro jaritāramūtī
RV kartā sudāse aha vā u lokaṃ dātā vasu muhurā dāśuṣe bhūt
RV yudhmo anarvā khajakṛt samadvā śūraḥ satrāṣāḍ januṣemaṣāḷhaḥ
RV vyāsa indraḥ pṛtanāḥ svojā adhā viśvaṃśatrūyantaṃ jaghāna
RV ubhe cidindra rodasī mahitvā paprātha taviṣībhistuviṣmaḥ
RV ni vajramindro harivān mimikṣan samandhasā madeṣu vāuvoca
RV vṛṣā jajāna vṛṣaṇaṃ raṇāya tamu cin nārī naryaṃ sasūva
RV pra yaḥ senānīradha nṛbhyo astīnaḥ satvā gaveṣaṇaḥ sa dhṛṣṇuḥ
RV nū cit sa bhreṣate jano na reṣan mano yo asya ghoramāvivāsāt
RV yajñairya indre dadhate duvāṃsi kṣayat sa rāya ṛtapā ṛtejāḥ
RV yadindra pūrvo aparāya śikṣannayajjyāyān kanīyaso deṣṇam
RV amṛta it paryāsīta dūramā citra citryaṃ bharā rayiṃ naḥ
RV yasta indra priyo jano dadāśadasan nireke adrivaḥ sakhā te
RV vayaṃ te asyāṃ sumatau caniṣṭhāḥ syāma varūthe aghnato nṛpītau
RV eṣa stomo acikradad vṛṣā ta uta stāmurmaghavannakrapiṣṭa
RV rāyas kāmo jaritāraṃ ta āgan tvamaṅga śakra vasva āśako naḥ
RV sa na indra tvayatāyā iṣe dhāstmanā ca ye maghavāno junanti
RV vasvī ṣu te jaritre astu śaktiryūyaṃ pāta 
RV asāvi devaṃ goṛjīkamandho nyasminnindro januṣemuvoca
RV bodhāmasi tvā haryaśva yajñairbodhā na stomamandhaso madeṣu
RV pra yanti yajñaṃ vipayanti barhiḥ somamādo vidathe dudhravācaḥ
RV nyu bhriyante yaśaso gṛbhādā dūra upabdo vṛṣaṇonṛṣācaḥ
RV tvamindra sravitavā apas kaḥ pariṣṭhitā ahinā śūra pūrvīḥ
RV tvad vāvakre rathyo na dhenā rejante viśvā kṛtrimāṇi bhīṣā
RV bhīmo viveṣāyudhebhireṣāmapāṃsi viśvā naryāṇi vidvān
RV indraḥ puro jarhṛṣāṇo vi dūdhod vi vajrahasto mahinājaghāna
RV na yātava indra jūjuvurno na vandanā śaviṣṭha vedyābhiḥ
RV sa śardhadaryo viṣuṇasya jantormā śiśnadevā api gurṛtaṃ naḥ
RV abhi kratvendra bhūradha jman na te vivyaṃ mahimānaṃ rajāṃsi
RV svenā hi vṛtraṃ śavasā jaghantha na śatrurantaṃvividad yudhā te
RV devāścit te asuryāya pūrve 'nu kṣatrāya mamire sahāṃsi
RV indro maghāni dayate viṣahyendraṃ vājasya johuvanta sātau
RV kīriścid dhi tvāmavase juhāveśānamindra saubhagasya bhūreḥ
RV avo babhūtha śatamūte asme abhikṣattustvāvato varūtā
RV sakhāyasta indra viśvaha syāma namovṛdhāso mahinā tarutra
RV vanvantu smā te 'vasā samīke 'bhītimaryo vanuṣāṃ śavāṃsi
RV sa na indra tvayatāyā 
RV pibā somamindra mandatu tvā yaṃ te suṣāva haryaśvādriḥ
RV soturbāhubhyāṃ suyato nārvā
RV yaste mado yujyaścārurasti yena vṛtrāṇi haryaśva haṃsi
RV sa tvāmindra prabhūvaso mamattu
RV bodhā su me maghavan vācamemāṃ yāṃ te vasiṣṭho arcatipraśastim
RV imā brahma sadhamāde juṣasva
RV śrudhī havaṃ vipipānasyādrerbodhā viprasyārcato manīṣām
RV kṛṣvā duvāṃsyantamā sacemā
RV na te giro api mṛṣye turasya na suṣṭutimasuryasya vidvān
RV sadā te nāma svayaśo vivakmi
RV bhūri hi te savanā mānuṣeṣu bhūri manīṣī havate tvāmit
RV māre asman maghavañ jyok kaḥ
RV tubhyedimā savanā śūra viśvā tubhyaṃ brahmāṇi vardhanā kṛṇomi
RV tvaṃ nṛbhirhavyo viśvadhāsi
RV nū cin nu te manyamānasya dasmodaśnuvanti mahimānamugra
RV na vīryamindra te na rādhaḥ
RV ye ca pūrva ṛṣayo ye ca nūtnā indra brahmāṇi janayanta viprāḥ
RV asme te santu sakhyā śivāni yūyaṃ pāta 
RV udu brahmāṇyairata śravasyendraṃ samarye mahayā vasiṣṭha
RV ā yo viśvāni śavasā tatānopaśrotā ma īvato vacāṃsi
RV ayāmi ghoṣa indra devajāmirirajyanta yacchurudho vivāci
RV nahi svamāyuścikite janeṣu tānīdaṃhāṃsyati parṣyasmān
RV yuje rathaṃ gaveṣaṇaṃ haribhyāmupa brahmāṇi jujuṣāṇamasthuḥ
RV vi bādhiṣṭa sya rodasī mahitvendro vṛtrāṇyapratī jaghanvān
RV āpaścit pipyu staryo na gāvo nakṣannṛtaṃ jaritārasta indra
RV yāhi vāyurna niyuto na achā tvaṃ hi dhībhirdayase vi vājān
RV te tvā madā indra mādayantu śuṣmiṇaṃ tuvirādhasaṃ jaritre
RV eko devatrā dayase hi martānasmiñchūra savane mādayasva
RV evedindraṃ vṛṣaṇaṃ vajrabāhuṃ vasiṣṭhāso abhyarcantyarkaiḥ
RV sa na stuto vīravat pātu gomad yūyaṃ pāta 
RV yoniṣ ṭa indra sadane akāri tamā nṛbhiḥ puruhūta pra yāhi
RV aso yathā no 'vitā vṛdhe ca dado vasūni mamadaśca somaiḥ
RV gṛbhītaṃ te mana indra dvibarhāḥ sutaḥ somaḥ pariṣiktā madhūni
RV visṛṣṭadhenā bharate suvṛktiriyamindraṃ johuvatī manīṣā
RV ā no diva ā pṛthivyā ṛjīṣinnidaṃ barhiḥ somapeyāya yāhi
RV vahantu tvā harayo madryañcamāṅgūṣamachā tavasaṃ madāya
RV ā no viśvābhirūtibhiḥ sajoṣā brahma juṣāṇo haryaśvayāhi
RV varīvṛjat sthavirebhiḥ suśiprāsme dadhad vṛṣaṇaṃ śuṣmamindra
RV eṣa stomo maha ugrāya vāhe dhurīvātyo na vājayannadhāyi
RV indra tvāyamarka īṭṭe vasūnāṃ divīva dyāmadhi naḥ śromataṃ dhāḥ
RV evā na indra vāryasya pūrdhi pra te mahīṃ sumatiṃ vevidāma
RV iṣaṃ pinva maghavadbhyaḥ suvīrāṃ yūyaṃ pāta 
RV ā te maha indro
tyugra samanyavo yat samaranta senāḥ
RV patāti didyun naryasya bāhvormā te mano viṣvadryag vi cārīt
RV ni durga indra śnathihyamitrānabhi ye no martāso amanti
RV āre taṃ śaṃsaṃ kṛṇuhi ninitsorā no bhara sambharaṇaṃ vasūnām
RV śataṃ te śiprinnūtayaḥ sudāse sahasraṃ śaṃsā uta rātirastu
RV jahi vadharvanuṣo martyasyāsme dyumnamadhi ratnaṃ ca dhehi
RV tvāvato hīndra kratve asmi tvāvato 'vituḥ śūra rātau
RV viśvedahāni taviṣīva ugranokaḥ kṛṇuṣva harivo na mardhīḥ
RV kutsā ete haryaśvāya śūṣamindre saho devajūtamiyānāḥ
RV satrā kṛdhi suhanā śūra vṛtrā vayaṃ tarutrāḥ sanuyāma vājam
RV evā na indra vāryasya 
RV na soma indramasuto mamāda nābrahmāṇo maghavānaṃ sutāsaḥ
RV tasmā ukthaṃ janaye yajjujoṣan nṛvan navīyaḥ śṛṇavad yathā naḥ
RV ukthaukthe soma indraṃ mamāda nīthenīthe maghavānaṃ sutāsaḥ
RV yadīṃ sabādhaḥ pitaraṃ na putrāḥ samānadakṣā avase havante
RV cakāra tā kṛṇavan nūnamanyā yāni bruvanti vedhasaḥ suteṣu
RV janīriva patirekaḥ samāno ni māmṛje pura indraḥsu sarvāḥ
RV evā tamāhuruta śṛṇva indra eko vibhaktā taraṇirmaghānām
RV mithastura ūtayo yasya pūrvīrasme bhadrāṇi saścatapriyāṇi
RV evā vasiṣṭha indramūtaye nṝn kṛṣṭīnāṃ vṛṣabhaṃ sute gṛṇāti
RV sahasriṇa upa no māhi vājān yūyaṃ pāta 
RV indraṃ naro nemadhitā havante yat pāryā yunajate dhiyastāḥ
RV śūro nṛṣātā śavasaścakāna ā gomati vraje bhajātvaṃ naḥ
RV ya indra śuṣmo maghavan te asti śikṣā sakhibhyaḥ puruhūtanṛbhyaḥ
RV tvaṃ hi dṛḷhā maghavan vicetā apā vṛdhi parivṛtaṃ na rādhaḥ
RV indro rājā jagataścarṣaṇīnāmadhi kṣami viṣurūpaṃ yadasti
RV tato dadāti dāśuṣe vasūni codad rādha upastutaścidarvāk
RV nū cin na indro maghavā sahūtī dāno vājaṃ ni yamate na ūtī
RV anūnā yasya dakṣiṇā pīpāya vāmaṃ nṛbhyo abhivītā sakhibhyaḥ
RV nū indra rāye varivas kṛdhī na ā te mano vavṛtyāma maghāya
RV gomadaśvāvad rathavad vyanto yūyaṃ pāta 
RV brahmā ṇa indropa yāhi vidvānarvāñcaste harayaḥ santu yuktāḥ
RV viśve cid dhi tvā vihavanta martā asmākamicchṛṇuhi viśvaminva
RV havaṃ ta indra mahimā vyānaḍ brahma yat pāsi śavasinnṛṣīṇām
RV ā yad vajraṃ dadhiṣe hasta ugra ghoraḥ san kratvā janiṣṭhā aṣāḷaḥ
RV tava praṇītīndra johuvānān saṃ yan nṝn na rodasī ninetha
RV mahe kṣatrāya śavase hi jajñe 'tūtujiṃ cit tūtujiraśiśnat
RV ebhirna indrāhabhirdaśasya durmitrāso hi kṣitayaḥ pavante
RV prati yaccaṣṭe anṛtamanenā ava dvitā varuṇo māyīnaḥ sāt
RV vocemedindraṃ maghavānamenaṃ maho rāyo rādhaso yad dadannaḥ
RV yo arcato brahmakṛtimaviṣṭho yūyaṃ pāta 
RV ayaṃ soma indra tubhyaṃ sunva ā tu pra yāhi harivastadokāḥ
RV pibā tvasya suṣutasya cārordado maghāni maghavanniyānaḥ
RV brahman vīra brahmakṛtiṃ juṣāṇo 'rvācīno haribhiryāhi tūyam
RV asminnū ṣu savane mādayasvopa brahmāṇi śṛṇava imā naḥ
RV kā te astyaraṃkṛtiḥ sūktaiḥ kadā nūnaṃ te maghavan dāśema
RV viśvā matīrā tatane tvāyādhā ma indra śṛṇavo havemā
RV uto ghā te puruṣyā idāsan yeṣāṃ pūrveṣāmaśṛṇorṛṣīṇām
RV adhāhaṃ tvā maghavañ johavīmi tvaṃ na indrāsi pramatiḥ piteva
RV vocemedindraṃ 
RV ā no deva śavasā yāhi śuṣmin bhavā vṛdha indra rāyo asya
RV mahe nṛmṇāya nṛpate suvajra mahi kṣatrāya pauṃsyāya śūra
RV havanta u tvā havyaṃ vivāci tanūṣu śūrāḥ sūryasya sātau
RV tvaṃ viśveṣu senyo janeṣu tvaṃ vṛtrāṇi randhayā suhantu
RV ahā yadindra sudinā vyuchān dadho yat ketumupamaṃ samatsu
RV nyagniḥ sīdadasuro na hotā huvāno atra subhagāya devān
RV vayaṃ te ta indra ye ca deva stavanta śūra dadato maghāni
RV yachā sūribhya upamaṃ varūthaṃ svābhuvo jaraṇāmaśnavanta
RV vocemedindraṃ 
RV pra va indrāya mādanaṃ haryaśvāya gāyata
RV sakhāyaḥ somapāvne
RV śaṃsedukthaṃ sudānava uta dyukṣaṃ yathā naraḥ
RV cakṛmā satyarādhase
RV tvaṃ na indra vājayustvaṃ gavyuḥ śatakrato
RV tvaṃ hiraṇyayurvaso
RV vayamindra tvāyavo 'bhi pra ṇonumo vṛṣan
RV viddhī tvasya no vaso
RV mā no nide ca vaktave 'ryo randhīrarāvṇe
RV tve api kraturmama
RV tvaṃ varmāsi saprathaḥ puroyodhaśca vṛtrahan
RV tvayā pratibruve yujā
RV mahānutāsi yasya te 'nu svadhāvarī sahaḥ
RV mamnāte indrarodasī
RV taṃ tvā marutvatī pari bhuvad vāṇī sayāvarī
RV nakṣamāṇā saha dyubhiḥ
RV ūrdhvāsastvānvindavo bhuvan dasmamupa dyavi
RV saṃ te namanta kṛṣṭayaḥ
RV pra vo mahe mahivṛdhe bharadhvaṃ pracetase pra sumatiṃ kṛṇudhvam
RV viśaḥ pūrvīḥ pra carā carṣaṇiprāḥ
RV uruvyacase mahine suvṛktimindrāya brahma janayanta viprāḥ
RV tasya vratāni na minanti dhīrāḥ
RV indraṃ vāṇīranuttamanyumeva satrā rājānaṃ dadhire sahadhyai
RV haryaśvāya barhayā samāpīn
RV mo ṣu tvā vāghataścanāre asman ni rīraman
RV ārāttāccit sadhamādaṃ na ā gahīha vā sannupa śrudhi
RV ime hi te brahmakṛtaḥ sute sacā madhau na makṣa āsate
RV indre kāmaṃ jaritāro vasūyavo rathe na pādamā dadhuḥ
RV rāyaskāmo vajrahastaṃ sudakṣiṇaṃ putro na pitaraṃ huve
RV ima indrāya sunvire somāso dadhyāśiraḥ
RV tānā madāya vajrahasta pītaye haribhyāṃ yāhyoka ā
RV śravacchrutkarṇa īyate vasūnāṃ nū cin no mardhiṣad giraḥ
RV sadyaścid yaḥ sahasrāṇi śatā dadan nakirditsantamā minat
RV sa vīro apratiṣkuta indreṇa śūśuve nṛbhiḥ
RV yaste gabhīrā savanāni vṛtrahan sunotyā ca dhāvati
RV bhavā varūthaṃ maghavan maghonāṃ yat samajāsi śardhataḥ
RV vi tvāhatasya vedanaṃ bhajemahyā dūṇāśo bharā gayam
RV sunotā somapāvne somamindrāya vajriṇe
RV pacatā paktīravase kṛṇudhvamit pṛṇannit pṛṇate mayaḥ
RV mā sredhata somino dakṣatā mahe kṛṇudhvaṃ rāya ātuje
RV taraṇirijjayati kṣeti puṣyati na devāsaḥ kavatnave
RV nakiḥ sudāso rathaṃ paryāsa na rīramat
RV indro yasyāvitā yasya maruto gamat sa gomati vraje
RV gamad vājaṃ vājayannindra martyo yasya tvamavitā bhuvaḥ
RV asmākaṃ bodhyavitā rathānāmasmākaṃ śūra nṛṇām
RV udin nyasya ricyate 'ṃśo dhanaṃ na jigyuṣaḥ
RV ya indroharivān na dabhanti taṃ ripo dakṣaṃ dadhāti somini
RV mantramakharvaṃ sudhitaṃ supeśasaṃ dadhāta yajñiyeṣvā
RV pūrvīścana prasitayastaranti taṃ ya indre karmaṇā bhuvat
RV kastamindra tvāvasumā martyo dadharṣati
RV śraddhā it temaghavan pārye divi vājī vājaṃ siṣāsati
RV maghonaḥ sma vṛtrahatyeṣu codaya ye dadati priyā vasu
RV tavapraṇītī haryaśva sūribhirviśvā tarema duritā
RV tavedindrāvamaṃ vasu tvaṃ puṣyasi madhyamam
RV satrā viśvasya paramasya rājasi nakiṣ ṭvā goṣu vṛṇvate
RV tvaṃ viśvasya dhanadā asi śruto ya īṃ bhavantyājayaḥ
RV tavāyaṃ viśvaḥ puruhūta pārthivo 'vasyurnāma bhikṣate
RV yadindra yāvatastvametāvadahamīśīya
RV stotāramid didhiṣeya radāvaso na pāpatvāya rāsīya
RV śikṣeyamin mahayate divedive rāya ā kuhacidvide
RV nahi tvadanyan maghavan na āpyaṃ vasyo asti pitā cana
RV taraṇirit siṣāsati vājaṃ purandhyā yujā
RV ā va indrampuruhūtaṃ name girā nemiṃ taṣṭeva sudrvam
RV na duṣṭutī martyo vindate vasu na sredhantaṃ rayirnaśat
RV suśaktirin maghavan tubhyaṃ māvate deṣṇaṃ yat pārye divi
RV abhi tvā śūra nonumo 'dugdhā iva dhenavaḥ
RV īśānamasya jagataḥ svardṛśamīśānamindra tasthuṣaḥ
RV na tvāvānanyo divyo na pārthivo na jāto na janiṣyate
RV aśvāyanto maghavannindra vājino gavyantastvā havāmahe
RV abhī ṣatastadā bharendra jyāyaḥ kanīyasaḥ
RV purūvasurhi maghavan sanādasi bharebhare ca havyaḥ
RV parā ṇudasva maghavannamitrān suvedā no vasū kṛdhi
RV asmākaṃ bodhyavitā mahādhane bhavā vṛdhaḥ sakhīnām
RV indra kratuṃ na ā bhara pitā putrebhyo yathā
RV śikṣā ṇoasmin puruhūta yāmani jīvā jyotiraśīmahi
RV mā no ajñātā vṛjanā durādhyo māśivāso ava kramuḥ
RV tvayā vayaṃ pravataḥ śaśvatīrapo 'ti śūra tarāmasi
RV śvityañco mā dakṣiṇataskapardā dhiyaṃjinvāso abhi hi pramanduḥ
RV uttiṣṭhan voce pari barhiṣo nṝn na me dūrādavitave vasiṣṭhāḥ
RV dūrādindramanayannā sutena tiro vaiśantamati pāntamugram
RV pāśadyumnasya vāyatasya somāt sutādindro 'vṛṇītāvasiṣṭhān
RV even nu kaṃ sindhumebhistatāreven nu kaṃ bhedamebhirjaghāna
RV even nu kaṃ dāśarājñe sudāsaṃ prāvadindro brahmaṇā vo vasiṣṭhāḥ
RV juṣṭī naro brahmaṇā vaḥ pitṝṇāmakṣamavyayaṃ na kilā riṣātha
RV yacchakvarīṣu bṛhatā raveṇendre śuṣmamadadhātā vasiṣṭhāḥ
RV ud dyāmivet tṛṣṇajo nāthitāso 'dīdhayurdāśarājñe vṛtāsaḥ
RV vasiṣṭhasya stuvata indro aśroduruṃ tṛtsubhyo akṛṇodu lokam
RV daṇḍā ived goajanāsa āsan parichinnā bharatā arbhakāsaḥ
RV abhavacca puraetā vasiṣṭha ādit tṛtsūnāṃ viśo aprathanta
RV trayaḥ kṛṇvanti bhuvaneṣu retastisraḥ prajā āryā jyotiragrāḥ
RV trayo gharmāsa uṣasaṃ sacante sarvānit tānanuvidurvasiṣṭhāḥ
RV sūryasyeva vakṣatho jyotireṣāṃ samudrasyeva mahimā gabhīraḥ
RV vātasyeva prajavo nānyena stomo vasiṣṭhā anvetave vaḥ
RV ta in niṇyaṃ hṛdayasya praketaiḥ sahasravalśamabhi saṃcaranti
RV yamena tataṃ paridhiṃ vayanto 'psarasa upa sedurvasiṣṭhāḥ
RV vidyuto jyotiḥ pari saṃjihānaṃ mitrāvaruṇā yadapaśyatāṃ tvā
RV tat te janmotaikaṃ vasiṣṭhāgastyo yat tvā viśaājabhāra
RV utāsi maitrāvaruṇo vasiṣṭhorvaśyā brahman manaso 'dhi jātaḥ
RV drapsaṃ skannaṃ brahmaṇā daivyena viśve devāḥ puṣkare tvādadanta
RV sa praketa ubhayasya pravidvān sahasradāna uta vā sadānaḥ
RV yamena tataṃ paridhiṃ vayiṣyannapsarasaḥ pari jajñe vasiṣṭhaḥ
RV satre ha jātāviṣitā namobhiḥ kumbhe retaḥ siṣicatuḥ samānam
RV tato ha māna udiyāya madhyāt tato jātam ṛṣimāhurvasiṣṭham
RV ukthabhṛtaṃ sāmabhṛtaṃ bibharti grāvāṇaṃ bibhrat pra vadātyagre
RV upainamādhvaṃ sumanasyamānā ā vo gachāti pratṛdo vasiṣṭhaḥ
RV pra śukraitu devī manīṣā asmat sutaṣṭo ratho na vājī
RV viduḥ pṛthivyā divo janitraṃ śṛṇvantyāpo adha kṣarantīḥ
RV āpaścidasmai pinvanta pṛthvīrvṛtreṣu śūrā maṃsanta ugrāḥ
RV ā dhūrṣvasmai dadhātāśvānindro na vajrī hiraṇyabāhuḥ
RV abhi pra sthātāheva yajñaṃ yāteva patman tmanā hinota
RV tmanā samatsu hinota yajñaṃ dadhāta ketuṃ janāya vīram
RV udasya śuṣmād bhānurnārta bibharti bhāraṃ pṛthivī nabhūma
RV hvayāmi devānayāturagne sādhannṛtena dhiyaṃ dadhāmi
RV abhi vo devīṃ dhiyaṃ dadhidhvaṃ pra vo devatrā vācaṃ kṛṇudhvam
RV ā caṣṭa āsāṃ pātho nadīnāṃ varuṇa ugraḥ sahasracakṣāḥ
RV rājā rāṣṭrānāṃ peśo nadīnāmanuttamasmai kṣatraṃ viśvāyu
RV aviṣṭo asmān viśvāsu vikṣvadyuṃ kṛṇota śaṃsaṃ ninitsoḥ
RV vyetu didyud dviṣāmaśevā yuyota viṣvag rapastanūnām
RV avīn no agnirhavyān namobhiḥ preṣṭho asmā adhāyi stomaḥ
RV sajūrdevebhirapāṃ napātaṃ sakhāyaṃ kṛdhvaṃ śivo no astu
RV abjāmukthairahiṃ gṛṇīṣe budhne nadīnāṃ rajassu ṣīdan
RV mā no 'hirbudhnyo riṣe dhān mā yajño asya sridhad ṛtāyoḥ
RV uta na eṣu nṛṣu śravo dhuḥ pra rāye yantu śardhanto aryaḥ
RV tapanti śatruṃ svarṇa bhūmā mahāsenāso amebhireṣām
RV ā yan naḥ patnīrgamantyachā tvaṣṭā supāṇirdadhātuvīrān
RV prati na stomaṃ tvaṣṭā juṣeta syādasme aramatirvasūyuḥ
RV tā no rāsan rātiṣāco vasūnyā rodasī varuṇānī śṛṇotu
RV varūtrībhiḥ suśaraṇo no astu tvaṣṭā sudatro vi dadhātu rāyaḥ
RV tan no rāyaḥ parvatāstan na āpastad rātiṣāca oṣadhīruta dyauḥ
RV vanaspatibhiḥ pṛthivī sajoṣā ubhe rodasī pari pāsato naḥ
RV anu tadurvī rodasī jihātāmanu dyukṣo varuṇa indrasakhā
RV anu viśve maruto ye sahāso rāyaḥ syāma dharuṇaṃ dhiyadhyai
RV tan na indro varuṇo mitro agnirāpa oṣadhīrvanino juṣanta
RV śarman syāma marutāmupasthe yūyaṃ pāta 
RV śaṃ na indrāgnī bhavatāmavobhiḥ śaṃ na indrāvaruṇā rātahavyā
RV śamindrāsomā suvitāya śaṃ yoḥ śaṃ na indrāpūṣaṇā vājasātau
RV śaṃ no bhagaḥ śamu naḥ śaṃso astu śaṃ naḥ purandhiḥśamu santu rāyaḥ
RV śaṃ naḥ satyasya suyamasya śaṃsaḥśaṃ no aryamā purujāto astu
RV śaṃ no dhātā śamu dhartā no astu śaṃ na urūcī bhavatusvadhābhiḥ
RV śaṃ rodasī bṛhatī śaṃ no adriḥ śaṃ nodevānāṃ suhavāni santu
RV śaṃ no agnirjyotiranīko astu śaṃ no mitrāvaruṇāvaśvinā śam
RV śaṃ naḥ sukṛtāṃ sukṛtāni santu śaṃ na iṣiroabhi vātu vātaḥ
RV śaṃ no dyāvāpṛthivī pūrvahūtau śamantarikṣaṃ dṛśayeno astu
RV śaṃ na oṣadhīrvanino bhavantu śaṃ no rajasas patirastu jiṣṇuḥ
RV śaṃ na indro vasubhirdevo astu śamādityebhirvaruṇaḥ suśaṃsaḥ
RV śaṃ no rudro rudrebhirjalāṣaḥ śaṃ nastvaṣṭā gnābhiriha śṛṇotu
RV śaṃ naḥ somo bhavatu brahma śaṃ naḥ śaṃ no grāvāṇaḥśamu santu yajñāḥ
RV śaṃ naḥ svarūṇāṃ mitayo bhavantu śaṃ naḥ prasvaḥ śaṃ vastu vediḥ
RV śaṃ naḥ sūrya urucakṣā udetu śaṃ naścatasraḥ pradiśo bhavantu
RV śaṃ naḥ parvatā dhruvayo bhavantu śaṃ naḥ sindhavaḥ śamu santvāpaḥ
RV śaṃ no aditirbhavatu vratebhiḥ śaṃ no bhavantu marutaḥ svarkāḥ
RV śaṃ no viṣṇuḥ śaṃ u pūṣā no astu śaṃ no bhavitraṃ śaṃ vastu vāyuḥ
RV śaṃ no devaḥ savitā trāyamāṇaḥ śaṃ no bhavantūṣaso vibhātīḥ
RV śaṃ naḥ parjanyo bhavatu prajābhyaḥ śaṃ naḥkṣetrasya patirastu śambhuḥ
RV śaṃ no devā viśvadevā bhavantu śaṃ sarasvatī saha dhībhirastu
RV śamabhiṣācaḥ śamu rātiṣācaḥ śaṃ no divyāḥ pārthivāḥ śaṃ no apyāḥ
RV śaṃ naḥ satyasya patayo bhavantu śaṃ no arvantaḥ śamu santu gāvaḥ
RV śaṃ na ṛbhavaḥ sukṛtaḥ suhastāḥ śaṃ no bhavantu pitaro haveṣu
RV śaṃ no aja ekapād devo astu śaṃ no 'hirbudhnyaḥ śaṃ samudraḥ
RV śaṃ no apāṃ napāt perurastu śaṃ naḥ pṛśnirbhavatu devagopā
RV ādityā rudrā vasavo juṣantedaṃ brahma kriyamāṇaṃ navīyaḥ
RV śṛṇvantu ni divyāḥ pārthivāso gojātā uta ye yajñiyāsaḥ
RV ye devānāṃ yajñiyā yajñiyānāṃ manoryajatrā amṛtā ṛtajñāḥ
RV te no rāsantāmurugāyamadya yūyaṃ pāta 
RV pra brahmaitu sadanād ṛtasya vi raśmibhiḥ sasṛje sūryo gāḥ
RV vi sānunā pṛthivī sasra urvī pṛthu pratīkamadhyedhe agniḥ
RV imāṃ vāṃ mitrāvaruṇā suvṛktimiṣaṃ na kṛṇve asurā navīyaḥ
RV ino vāmanyaḥ padavīradabdho janaṃ ca mitro yatati bruvāṇaḥ
RV ā vātasya dhrajato ranta ityā apīpayanta dhenavo na sūdāḥ
RV maho divaḥ sadane jāyamāno 'cikradad vṛṣabhaḥ sasminnūdhan
RV girā ya etā yunajad dharī ta indra priyā surathā śūra dhāyū
RV pra yo manyuṃ ririkṣato minātyā sukratumaryamaṇaṃ vavṛtyām
RV yajante asya sakhyaṃ vayaśca namasvinaḥ sva ṛtasya dhāman
RV vi pṛkṣo bābadhe nṛbhi stavāna idaṃ namo rudrāya preṣṭham
RV ā yat sākaṃ yaśaso vāvaśānāḥ sarasvatī saptathī sindhumātā
RV yāḥ suṣvayanta sudughāḥ sudhārā abhi svena payasā pīpyānāḥ
RV uta tye no maruto mandasānā dhiyaṃ tokaṃ ca vājino 'vantu
RV mā naḥ pari khyadakṣarā carantyavīvṛdhan yujyaṃ te rayiṃ naḥ
RV pra vo mahīmaramatiṃ kṛṇudhvaṃ pra pūṣaṇaṃ vidathyaṃ na vīram
RV bhagaṃ dhiyo 'vitāraṃ no asyāḥ sātau vājaṃ rātiṣācaṃ purandhim
RV achāyaṃ vo marutaḥ śloka etvachā viṣṇuṃ niṣiktapāmavobhiḥ
RV uta prajāyai gṛṇate vayo dhuryūyaṃ pāta 
RV ā vo vāhiṣṭho vahatu stavadhyai ratho vājā ṛbhukṣaṇo amṛktaḥ
RV abhi tripṛṣṭhaiḥ savaneṣu somairmade suśiprā mahabhiḥ pṛṇadhvam
RV yūyaṃ ha ratnaṃ maghavatsu dhattha svardṛśa ṛbhukṣaṇo amṛktam
RV saṃ yajñeṣu svadhāvantaḥ pibadhvaṃ vi no rādhāṃsi matibhirdayadhvam
RV uvocitha hi maghavan deṣṇaṃ maho arbhasya vasuno vibhāge
RV ubhā te pūrṇā vasunā gabhastī na sūnṛtā ni yamate vasavyā
RV tvamindra svayaśā ṛbhukṣā vājo na sādhurastameṣy ṛkvā
RV vayaṃ nu te dāśvāṃsaḥ syāma brahma kṛṇvanto harivo vasiṣṭhāḥ
RV sanitāsi pravato dāśuṣe cid yābhirviveṣo haryaśva dhībhiḥ
RV vavanmā nu te yujyābhirūtī kadā na indra rāya ā daśasyeḥ
RV vāsayasīva vedhasastvaṃ naḥ kadā na indra vacaso bubodhaḥ
RV astaṃ tātyā dhiyā rayiṃ suvīraṃ pṛkṣo no arvā nyuhīta vājī
RV abhi yaṃ devī nirṛtiścidīśe nakṣanta indraṃ śaradaḥsupṛkṣaḥ
RV upa tribandhurjaradaṣṭimetyasvaveśaṃ yaṃ kṛṇavanta martāḥ
RV ā no rādhāṃsi savitaḥ stavadhyā ā rāyo yantu parvatasyarātau
RV sadā no divyaḥ pāyuḥ siṣaktu yūyaṃ pāta 
RV udu ṣya devaḥ savitā yayāma hiraṇyayīmamatiṃ yāmaśiśret
RV nūnaṃ bhago havyo mānuṣebhirvi yo ratnā purūvasurdadhāti
RV udu tiṣṭha savitaḥ śrudhyasya hiraṇyapāṇe prabhṛtāv ṛtasya
RV vyurvīṃ pṛthvīmamatiṃ sṛjāna ā nṛbhyo martabhojanaṃ suvānaḥ
RV api ṣṭutaḥ savitā devo astu yamā cid viśve vasavo gṛṇanti
RV sa na stomān namasyaścano dhād viśvebhiḥ pātu pāyubhirni sūrīn
RV abhi yaṃ devyaditirgṛṇāti savaṃ devasya saviturjuṣāṇā
RV abhi samrājo varuṇo gṛṇantyabhi mitrāso aryamā sajoṣāḥ
RV abhi ye mitho vanuṣaḥ sapante rātiṃ divo rātiṣācaḥ pṛthivyāḥ
RV ahirbudhnya uta naḥ śṛṇotu varūtryekadhenubhirni pātu
RV anu tan no jāspatirmaṃsīṣṭa ratnaṃ devasya savituriyānaḥ
RV bhagamugro 'vase johavīti bhagamanugro adha yāti ratnam
RV śaṃ no bhavantu vājino haveṣu devatātā mitadravaḥ svarkāḥ
RV jambhayanto 'hiṃ vṛkaṃ rakṣāṃsi sanemyasmad yuyavannamīvāḥ
RV vājevāje 'vata vājino no dhaneṣu viprā amṛtā ṛtajñāḥ
RV asya madhvaḥ pibata mādayadhvaṃ tṛptā yāta pathibhirdevayānaiḥ
RV ūrdhvo agniḥ sumatiṃ vasvo aśret pratīcī jūrṇirdevatātimeti
RV bhejāte adrī rathyeva panthām ṛtaṃ hotā na iṣito yajāti
RV pra vāvṛje suprayā barhireṣāmā viśpatīva bīriṭa iyāte
RV viśāmaktoruṣasaḥ pūrvahūtau vāyuḥ pūṣā svastaye niyutvān
RV jmayā atra vasavo ranta devā urāvantarikṣe marjayanta śubhrāḥ
RV arvāk patha urujrayaḥ kṛṇudhvaṃ śrotā dūtasya jagmuṣo no asya
RV te hi yajñeṣu yajñiyāsa ūmāḥ sadhasthaṃ viśve abhi santi devāḥ
RV tānadhvara uśato yakṣyagne śruṣṭī bhagaṃ nāsatyā purandhim
RV āgne giro diva ā pṛthivyā mitraṃ vaha varuṇamindramagnim
RV āryamaṇamaditiṃ viṣṇumeṣāṃ sarasvatī maruto mādayantām
RV rare havyaṃ matibhiryajñiyānāṃ nakṣat kāmaṃ martyānāmasinvan
RV dhātā rayimavidasyaṃ sadāsāṃ sakṣīmahi yujyebhirnu devaiḥ
RV nū rodasī abhiṣṭute vasiṣṭhairṛtāvāno varuṇo mitro agniḥ
RV yachantu candrā upamaṃ no arkaṃ yūyaṃ pāta 
RV o śruṣṭirvidathyā sametu prati stomaṃ dadhīmahi turāṇām
RV yadadya devaḥ savitā suvāti syāmāsya ratnino vibhāge
RV mitrastan no varuṇo rodasī ca dyubhaktamindro aryamā dadātu
RV dideṣṭu devyaditī rekṇo vāyuśca yan niyuvaite bhagaśca
RV sedugro astu marutaḥ sa śuṣmī yaṃ martyaṃ pṛṣadaśvā avātha
RV utemagniḥ sarasvatī junanti na tasya rāyaḥ paryetāsti
RV ayaṃ hi netā varuṇa ṛtasya mitro rājāno aryamāpo dhuḥ
RV suhavā devyaditiranarvā te no aṃho ati parṣannariṣṭān
RV asya devasya mīḷhuṣo vayā viṣṇoreṣasya prabhṛthe havirbhiḥ
RV vide hi rudro rudriyaṃ mahitvaṃ yāsiṣṭaṃ vartiraśvināvirāvat
RV mātra pūṣannāghṛṇa irasyo varūtrī yad rātiṣācaśca rāsan
RV mayobhuvo no arvanto ni pāntu vṛṣṭiṃ parijmā vāto dadātu
RV nū rodasī 
RV prātaragniṃ prātarindraṃ havāmahe prātarmitrāvaruṇāprātaraśvinā
RV prātarbhagaṃ pūṣaṇaṃ brahmaṇas patiṃ prātaḥ somamuta rudraṃ huvema
RV prātarjitaṃ bhagamugraṃ huvema vayaṃ putramaditeryo vidhartā
RV ādhraścid yaṃ manyamānasturaścid rājā cid yaṃ bhagaṃ bhakṣītyāha
RV bhaga praṇetarbhaga satyarādho bhagemāṃ dhiyamudavā dadan naḥ
RV bhaga pra ṇo janaya gobhiraśvairbhaga pra nṛbhirnṛvantaḥ syāma
RV utedānīṃ bhagavantaḥ syāmota prapitva uta madhye ahnām
RV utoditā maghavan sūryasya vayaṃ devānāṃ sumatau syāma
RV bhaga eva bhagavānastu devāstena vayaṃ bhagavantaḥ syāma
RV taṃ tvā bhaga sarva ijjohavīti sa no bhaga puraetā bhaveha
RV samadhvarāyoṣaso namanta dadhikrāveva śucaye padāya
RV arvācīnaṃ vasuvidaṃ bhagaṃ no rathamivāśvā vājina ā vahantu
RV aśvāvatīrgomatīrna uṣāso vīravatīḥ sadamuchantu bhadrāḥ
RV ghṛtaṃ duhānā viśvataḥ prapītā yūyaṃ pāta 
RV pra brahmāṇo aṅgiraso nakṣanta pra krandanurnabhanyasya vetu
RV pra dhenava udapruto navanta yujyātāmadrī adhvarasya peśaḥ
RV sugaste agne sanavitto adhvā yukṣvā sute harito rohitaśca
RV ye vā sadmannaruṣā vīravāho huve devānāṃ janimānisattaḥ
RV samu vo yajñaṃ mahayan namobhiḥ pra hotā mandro ririca upāke
RV yajasva su purvaṇīka devānā yajñiyāmaramatiṃ vavṛtyāḥ
RV yadā vīrasya revato duroṇe syonaśīratithirāciketat
RV suprīto agniḥ sudhito dama ā sa viśe dāti vāryamiyatyai
RV imaṃ no agne adhvaraṃ juṣasva marutsvindre yaśasaṃ kṛdhī naḥ
RV ā naktā barhiḥ sadatāmuṣāsośantā mitrāvaruṇāyajeha
RV evāgniṃ sahasyaṃ vasiṣṭho rāyaskāmo viśvapsnyasya staut
RV iṣaṃ rayiṃ paprathad vājamasme yūyaṃ pāta 
RV pra vo yajñeṣu devayanto arcan dyāvā namobhiḥ prithivī iṣadhyai
RV yeṣāṃ brahmāṇyasamāni viprā viṣvag viyanti vanino na śākhāḥ
RV pra yajña etu hetvo na saptirud yachadhvaṃ samanaso ghṛtācīḥ
RV stṛṇīta barhiradhvarāya sādhūrdhvā śocīṃṣi devayūnyasthuḥ
RV ā putrāso na mātaraṃ vibhṛtrāḥ sānau devāso barhiṣaḥsadantu
RV ā viśvācī vidathyāmanaktvagne mā no devatātā mṛdhas kaḥ
RV te sīṣapanta joṣamā yajatrā ṛtasya dhārāḥ sudughā duhānāḥ
RV jyeṣṭhaṃ vo adya maha ā vasūnāmā gantana samanaso yati ṣṭha
RV evā no agne vikṣvā daśasya tvayā vayaṃ sahasāvannāskrāḥ
RV rāyā yujā sadhamādo ariṣṭā yūyaṃ pāta 
RV dadhikrāṃ vaḥ prathamamaśvinoṣasamagniṃ samiddhaṃ bhagamūtaye huve
RV indraṃ viṣṇuṃ pūṣaṇaṃ brahmaṇas patimādityān dyāvāpṛthivī apaḥ svaḥ
RV dadhikrāmu namasā bodhayanta udīrāṇā yajñamupaprayantaḥ
RV iḷāṃ devīṃ barhiṣi sādayanto 'śvinā viprā suhavāhuvema
RV dadhikrāvāṇaṃ bubudhāno agnimupa bruva uṣasaṃ sūryaṃ gām
RV bradhnaṃ māṃścatorvaruṇasya babhruṃ te viśvāsmad duritā yāvayantu
RV dadhikrāvā prathamo vājyarvāgre rathānāṃ bhavati prajānan
RV saṃvidāna uṣasā sūryeṇādityebhirvasubhiraṅgirobhiḥ
RV ā no dadhikrāḥ pathyāmanaktv ṛtasya panthāmanvetavā u
RV śṛṇotu no daivyaṃ śardho agniḥ śṛṇvantu viśve mahiṣāamūrāḥ
RV ā devo yātu savitā suratno 'ntarikṣaprā vahamāno aśvaiḥ
RV haste dadhāno naryā purūṇi niveśayañca prasuvañca bhūma
RV udasya bāhū śithirā bṛhantā hiraṇyayā divo antānanaṣṭām
RV nūnaṃ so asya mahimā paniṣṭa sūraścidasmā anu dādapasyām
RV sa ghā no devaḥ savitā sahāvā sāviṣad vasupatirvasūni
RV viśrayamāṇo amatimurūcīṃ martabhojanamadha rāsate naḥ
RV imā giraḥ savitāraṃ sujihvaṃ pūrṇagabhastimīḷate supāṇim
RV citraṃ vayo bṛhadasme dadhātu yūyaṃ pāta 
RV imā rudrāya sthiradhanvane giraḥ kṣipreṣave devāya svadhāvne
RV aṣāḷhāya sahamānāya vedhase tigmāyudhāya bharatā śṛṇotu naḥ
RV sa hi kṣayeṇa kṣamyasya janmanaḥ sāmrājyena divyasya cetati
RV avannavantīrupa no duraścarānamīvo rudra jāsu no bhava
RV yā te didyudavasṛṣṭā divas pari kṣmayā carati pari sāvṛṇaktu naḥ
RV sahasraṃ te svapivāta bheṣajā mā nastokeṣutanayeṣu rīriṣah
RV mā no vadhī rudra mā parā dā mā te bhūma prasitau hīḷitasya
RV ā no bhaja barhiṣi jīvaśaṃse yūyaṃ pāta 
RV āpo yaṃ vaḥ prathamaṃ devayanta indrapānamūrmimakṛṇvateḷaḥ
RV taṃ vo vayaṃ śucimaripramadya ghṛtapruṣaṃ madhumantaṃ vanema
RV tamūrmimāpo madhumattamaṃ vo 'pāṃ napādavatvāśuhemā
RV yasminnindro vasubhirmādayāte tamaśyāma devayanto vo adya
RV śatapavitrāḥ svadhayā madantīrdevīrdevānāmapi yanti pāthaḥ
RV tā indrasya na minanti vratāni sindhubhyo havyaṃ ghṛtavajjuhota
RV yāḥ sūryo raśmibhirātatāna yābhya indro aradad gātumūrmim
RV te sindhavo varivo dhātanā no yūyaṃ pāta 
RV ṛbhukṣaṇo vājā mādayadhvamasme naro maghavānaḥ sutasya
RV ā vo 'rvācaḥ kratavo na yātāṃ vibhvo rathaṃ naryaṃ vartayantu
RV ṛbhurṛbhubhirabhi vaḥ syāma vibhvo vibhubhiḥ śavasā śavāṃsi
RV vājo asmānavatu vājasātāvindreṇa yujā taruṣemavṛtram
RV te cid dhi pūrvīrabhi santi śāsā viśvānarya uparatāti vanvan
RV indro vibhvān ṛbhukṣā vājo aryaḥ śatrormithatyā kṛṇavan vi nṛmṇam
RV nū devāso varivaḥ kartanā no bhūta no viśve 'vase sajoṣāḥ
RV samasme iṣaṃ vasavo dadīran yūyaṃ pāta 
RV samudrajyeṣṭhāḥ salilasya madhyāt punānā yantyaniviśamānāḥ
RV indro yā vajrī vṛṣabho rarāda tā āpo devīrihamāmavantu
RV yā āpo divyā uta vā sravanti khanitrimā uta vā yāḥ svayaṃjāḥ
RV samudrārthā yāḥ śucayaḥ pāvakāstā āpo  
RV yāsāṃ rājā varuṇo yāti madhye satyānṛte avapaśyañ janānām
RV madhuścutaḥ śucayo yāḥ pāvakāstā āpo 
RV yāsu rājā varuṇo yāsu somo viśve devā yāsūrjaṃ madanti
RV vaiśvānaro yāsvagniḥ praviṣṭastā āpo 
RV ā māṃ mitrāvaruṇeha rakṣataṃ kulāyayad viśvayan mā na ā gan
RV ajakāvaṃ durdṛśīkaṃ tiro dadhe mā māṃ padyena rapasā vidat tsaruḥ
RV yad vijāman paruṣi vandanaṃ bhuvadaṣṭhīvantau pari kulphau ca dehat
RV agniṣ ṭacchocannapa bādhatāmito mā māmpadyena 
RV yacchalmalau bhavati yan nadīṣu yadoṣadhībhyaḥ pari jāyate viṣam
RV viśve devā niritastat suvantu mā māṃ padyena 
RV yāḥ pravato nivata udvata udanvatīranudakāśca yāḥ
RV tā asmabhyaṃ payasā pinvamānāḥ śivā devīraśipadā bhavantu sarvā nadyo aśimidā bhavantu
RV ādityānāmavasā nūtanena sakṣīmahi śarmaṇā śantamena
RV anāgāstve adititve turāsa imaṃ yajñaṃ dadhatu śroṣamāṇāḥ
RV ādityāso aditirmādayantāṃ mitro aryamā varuṇo rajiṣṭhāḥ
RV asmākaṃ santu bhuvanasya gopāḥ pibantu somamavase no adya
RV ādityā viśve marutaśca viśve devāśca viśva ṛbhavaśca viśve
RV indro agniraśvinā tuṣṭuvānā yūyaṃ pāta 
RV ādityāso aditayaḥ syāma pūrdevatrā vasavo martyatrā
RV sanema mitrāvaruṇā sananto bhavema dyāvāpṛthivī bhavantaḥ
RV mitrastan no varuṇo māmahanta śarma tokāya tanayāya gopāḥ
RV mā vo bhujemānyajātameno mā tat karma vasavo yaccayadhve
RV turaṇyavo 'ṅgiraso nakṣanta ratnaṃ devasya savituriyānāḥ
RV pitā ca tan no mahān yajatro viśve devāḥ samanaso juṣanta
RV pra dyāvā yajñaiḥ pṛthivī namobhiḥ sabādha īḷe bṛhatīyajatre
RV te cid dhi pūrve kavayo gṛṇantaḥ puro mahī dadhire devaputre
RV pra pūrvaje pitarā navyasībhirgīrbhiḥ kṛṇudhvaṃ sadane ṛtasya
RV ā no dyāvāpṛthivī daivyena janena yātaṃ mahi vāṃ varūtham
RV uto hi vāṃ ratnadheyāni santi purūṇi dyāvāpṛthivī sudāse
RV asme dhattaṃ yadasadaskṛdhoyu yūyaṃ pāta 
RV vāstoṣ pate prati jānīhyasmān svāveśo anamīvo bhavā naḥ
RV yat tvemahe prati tan no juṣasva śaṃ no bhava dvipade śaṃ catuṣpade
RV vāstoṣ pate prataraṇo na edhi gayasphāno gobhiraśvebhirindo
RV ajarāsaste sakhye syāma piteva putrān prati no juṣasva
RV vāstoṣ pate śagmayā saṃsadā te sakṣīmahi raṇvayā gātumatyā
RV pāhi kṣema uta yoge varaṃ no yūyaṃ pāta 
RV amīvahā vāstoṣ pate viśvā rūpāṇyāviśan
RV sakhā suśeva edhi naḥ
RV yadarjuna sārameya dataḥ piśaṅga yachase
RV vīva bhrājanta ṛṣṭaya upa srakveṣu bapsato ni ṣu svapa
RV stenaṃ rāya sārameya taskaraṃ vā punaḥsara
RV stotṝnindrasya rāyasi kimasmān duchunāyase ni ṣu svapa
RV tvaṃ sūkarasya dardṛhi tava dardartu sūkaraḥ
RV stotṝnindrasya 
RV sastu mātā sastu pitā sastu śvā sastu viśpatiḥ
RV sasantu sarve jñātayaḥ sastvayamabhito janaḥ
RV ya āste yaśca carati yaśca paśyati no janaḥ
RV teṣāṃsaṃ hanmo akṣāṇi yathedaṃ harmyaṃ tathā
RV sahasraśṛṅgo vṛṣabho yaḥ samudrādudācarat
RV tenā sahasyenā vayaṃ ni janān svāpayāmasi
RV proṣṭhaśayā vahyeśayā nārīryāstalpaśīvarīḥ
RV striyo yāḥ puṇyagandhāstāḥ sarvāḥ svāpayāmasi
RV ka īṃ vyaktā naraḥ sanīḷā rudrasya maryā adha svaśvāḥ
RV nakirhyeṣāṃ janūṃṣi veda te aṅga vidre mitho janitram
RV abhi svapūbhirmitho vapanta vātasvanasaḥ śyenā aspṛdhran
RV etāni dhīro niṇyā ciketa pṛśniryadūdho mahī jabhāra
RV sā viṭ suvīrā marudbhirastu sanāt sahantī puṣyantī nṛmṇam
RV yāmaṃ yeṣṭhāḥ śubhā śobhiṣṭhāḥ śriyā sammiślā ojobhirugrāḥ
RV ugraṃ va oja sthirā śavāṃsyadhā marudbhirgaṇastuviṣmān
RV śubhro vaḥ śuṣmaḥ krudhmī manāṃsi dhunirmuniriva śardhasya dhṛṣṇoḥ
RV sanemyasmad yuyota didyuṃ mā vo durmatiriha praṇaṃ naḥ
RV priyā vo nāma huve turāṇāmā yat tṛpan maruto vāvaśānāḥ
RV svāyudhāsa iṣmiṇaḥ suniṣkā uta svayaṃ tanvaḥ śumbhamānāḥ
RV śucī vo havyā marutaḥ śucīnāṃ śuciṃ hinomyadhvaraṃ śucibhyaḥ
RV ṛtena satyam ṛtasāpa āyañchucijanmānaḥ śucayaḥ pāvakāḥ
RV aṃseṣvā marutaḥ khādayo vo vakṣassu rukmā upaśiśriyāṇāḥ
RV vi vidyuto na vṛṣṭibhī rucānā anu svadhāmāyudhairyachamānāḥ
RV pra budhnyā va īrate mahāṃsi pra nāmāni prayajyavastiradhvam
RV sahasriyaṃ damyaṃ bhāgametaṃ gṛhamedhīyaṃ maruto juṣadhvam
RV yadi stutasya maruto adhīthetthā viprasya vājino havīman
RV makṣū rāyaḥ suvīryasya dāta nū cid yamanya ādabhadarāvā
RV atyāso na ye marutaḥ svañco yakṣadṛśo na śubhayanta maryāḥ
RV te harmyeṣṭhāḥ śiśavo na śubhrā vatsāso na prakrīḷinaḥ payodhāḥ
RV daśasyanto no maruto mṛḷantu varivasyanto rodasī sumeke
RV āre gohā nṛhā vadho vo astu sumnebhirasme vasavo namadhvam
RV ā vo hotā johavīti sattaḥ satrācīṃ rātiṃ maruto gṛṇānaḥ
RV ya īvato vṛṣaṇo asti gopāḥ so advayāvī havate va ukthaiḥ
RV ime turaṃ maruto rāmayantīme sahaḥ sahasa ā namanti
RV imeśaṃsaṃ vanuṣyato ni pānti guru dveṣo araruṣe dadhanti
RV ime radhraṃ cin maruto junanti bhṛmiṃ cid yathā vasavo juṣanta
RV apa bādhadhvaṃ vṛṣaṇastamāṃsi dhatta viśvaṃ tanaya
RV ṃ tokamasme
RV mā vo dātrān maruto nirarāma mā paścād daghma rathyo vibhāge
RV ā na spārhe bhajatanā vasavye yadīṃ sujātaṃ vṛṣaṇo vo asti
RV saṃ yad dhananta manyubhirjanāsaḥ śūrā yahvīṣvoṣadhīṣu vikṣu
RV adha smā no maruto rudriyāsastrātāro bhūta pṛtanāsvaryaḥ
RV bhūri cakra marutaḥ pitryāṇyukthāni yā vaḥ śasyante purā cit
RV marudbhirugraḥ pṛtanāsu sāḷhā marudbhirit sanitā vājamarvā
RV asme vīro marutaḥ śuṣmyastu janānāṃ yo asuro vidhartā
RV apo yena sukṣitaye taremādha svamoko abhi vaḥ syāma
RV tan na indro varuṇo mitro agnir
RV madhvo vo nāma mārutaṃ yajatrāḥ pra yajñeṣu śavasā madanti
RV ye rejayanti rodasī cidurvī pinvantyutsaṃ yadayāsurugrāḥ
RV nicetāro hi maruto gṛṇantaṃ praṇetāro yajamānasya manma
RV asmākamadya vidatheṣu barhirā vītaye sadata pipriyāṇāḥ
RV naitāvadanye maruto yatheme bhrājante rukmairāyudhaistanūbhiḥ
RV ā rodasī viśvapiśaḥ piśānāḥ samānamañjyañjate śubhe kam
RV ṛdhak sā vo maruto didyudastu yad va āgaḥ puruṣatā karāma
RV mā vastasyāmapi bhūmā yajatrā asme vo astu sumatiścaniṣṭhā
RV kṛte cidatra maruto raṇantānavadyāsaḥ śucayaḥ pāvakāḥ
RV pra ṇo 'vata sumatibhiryajatrāḥ pra vājebhistirata puṣyase naḥ
RV uta stutāso maruto vyantu viśvebhirnāmabhirnaro havīṃṣi
RV dadāta no amṛtasya prajāyai jigṛta rāyaḥ sūnṛtā maghāni
RV ā stutāso maruto viśva ūtī achā sūrīn sarvatātā jigāta
RV ye nastmanā śatino vardhayanti yūyaṃ pāta 
RV pra sākamukṣe arcatā gaṇāya yo daivyasya dhāmnastuviṣmān
RV uta kṣodanti rodasī mahitvā nakṣante nākaṃ nirṛteravaṃśāt
RV janūścid vo marutastveṣyeṇa bhīmāsastuvimanyavo 'yāsaḥ
RV pra ye mahobhirojasota santi viśvo vo yāman bhayate svardṛk
RV bṛhad vayo maghavadbhyo dadhāta jujoṣannin marutaḥ suṣṭutiṃ naḥ
RV gato nādhvā vi tirāti jantuṃ pra ṇa spārhābhirūtibhistireta
RV yuṣmoto vipro marutaḥ śatasvī yuṣmoto arvā sahuriḥ sahasrī
RV yuṣmotaḥ samrāḷ uta hanti vṛtraṃ pra tad vo astu dhūtayo deṣṇam
RV tānā rudrasya mīḷhuṣo vivāse kuvin naṃsante marutaḥ punarnaḥ
RV yat sasvartā jihīḷire yadāvirava tadena īmahe turāṇām
RV prā sā vāci suṣṭutirmaghonāmidaṃ sūktaṃ maruto juṣanta
RV ārāccid dveṣo vṛṣaṇo yuyota yūyaṃ pāta 
RV yaṃ trāyadhva idamidaṃ devāso yaṃ ca nayatha
RV tasmā agne varuṇa mitrāryaman marutaḥ śarma yachata
RV yuṣmākaṃ devā avasāhani priya ījānastarati dviṣaḥ
RV pra sa kṣayaṃ tirate vi mahīriṣo yo vo varāya dāśati
RV nahi vaścaramaṃ cana vasiṣṭhaḥ parimaṃsate
RV asmākamadya marutaḥ sute sacā viśve pibata kāminaḥ
RV nahi va ūtiḥ pṛtanāsu mardhati yasmā arādhvaṃ naraḥ
RV abhi va āvart sumatirnavīyasī tūyaṃ yāta pipīṣavaḥ
RV o ṣu ghṛṣvirādhaso yātanāndhāṃsi pītaye
RV imā vo havyā maruto rare hi kaṃ mo ṣvanyatra gantana
RV ā ca no barhiḥ sadatāvitā ca na spārhāṇi dātave vasu
RV asredhanto marutaḥ somye madhau svāheha mādayādhvai
RV sasvaścid dhi tanvaḥ śumbhamānā ā haṃsāso nīlapṛṣṭhā apaptan
RV viśvaṃ śardho abhito mā ni ṣeda naro na raṇvāḥ savane madantaḥ
RV yo no maruto abhi durhṛṇāyustiraścittāni vasavo jighāṃsati
RV druhaḥ pāśān prati sa mucīṣṭa tapiṣṭhena hanmanāhantanā tam
RV sāntapanā idaṃ havirmarutastajjujuṣṭana
RV yuṣmākotīriśādasaḥ
RV gṛhamedhāsa ā gata maruto māpa bhūtana
RV yuṣmākotī sudānavaḥ
RV iheha vaḥ svatavasaḥ kavayaḥ sūryatvacaḥ
RV yajñaṃ maruta āvṛṇe
RV tryambakaṃ yajāmahe sugandhiṃ puṣṭivardhanam
RV urvārukamivabandhanān mṛtyormukṣīya māmṛtāt
RV yadadya sūrya bravo 'nāgā udyan mitrāya varuṇāya satyam
RV vayaṃ devatrādite syāma tava priyāso aryaman gṛṇantaḥ
RV eṣa sya mitrāvaruṇā nṛcakṣā ubhe udeti sūryo abhi jman
RV viśvasya sthāturjagataśca gopā ṛju marteṣu vṛjinā capaśyan
RV ayukta sapta haritaḥ sadhasthād yā īṃ vahanti sūryaṃ ghṛtācīḥ
RV dhāmāni mitrāvaruṇā yuvākuḥ saṃ yo yūtheva janimāni caṣṭe
RV ud vāṃ pṛkṣāso madhumanto asthurā sūryo aruhacchukramarṇaḥ
RV yasmā ādityā adhvano radanti mitro aryamā varuṇaḥsajoṣāḥ
RV ime cetāro anṛtasya bhūrermitro aryamā varuṇo hi santi
RV ima ṛtasya vāvṛdhurduroṇe śagmāsaḥ putrā aditeradabdhāḥ
RV ime mitro varuṇo dūḷabhāso 'cetasaṃ ciccitayanti dakṣaiḥ
RV api kratuṃ sucetasaṃ vatantastiraścidaṃhaḥ supathānayanti
RV ime divo animiṣā pṛthivyāścikitvāṃso acetasaṃ nayanti
RV pravrāje cin nadyo gādhamasti pāraṃ no asya viṣpitasya parṣan
RV yad gopāvadaditiḥ śarma bhadraṃ mitro yachanti varuṇaḥ sudāse
RV tasminnā tokaṃ tanayaṃ dadhānā mā karma devaheḷanaṃ turāsaḥ
RV ava vediṃ hotrābhiryajeta ripaḥ kāścid varuṇadhrutaḥ saḥ
RV pari dveṣobhiraryamā vṛṇaktūruṃ sudāse vṛṣaṇā u lokam
RV sasvaścid dhi samṛtistveṣyeṣāmapīcyena sahasā sahante
RV yuṣmad bhiyā vṛṣaṇo rejamānā dakṣasya cin mahinā mṛḷatā naḥ
RV yo brahmaṇe sumatimāyajāte vājasya sātau paramasya rāyaḥ
RV sīkṣanta manyuṃ maghavāno arya uru kṣayāya cakrire sudhātu
RV iyaṃ deva purohitiryuvabhyāṃ yajñeṣu mitrāvaruṇāvakāri
RV viśvāni durgā pipṛtaṃ tiro no yūyaṃ pāta 
RV ud vāṃ cakṣurvaruṇa supratīkaṃ devayoreti sūryastatanvān
RV abhi yo viśvā bhuvanāni caṣṭe sa manyuṃ martyeṣvā ciketa
RV pra vāṃ sa mitrāvaruṇāv ṛtāvā vipro manmāni dīrghaśrudiyarti
RV yasya brahmāṇi sukratū avātha ā yat kratvā na śaradaḥ pṛṇaithe
RV prorormitrāvaruṇā pṛthivyāḥ pra diva ṛṣvād bṛhataḥ sudānū
RV spaśo dadhāthe oṣadhīṣu vikṣv ṛdhag yato animiṣaṃrakṣamāṇā
RV śaṃsā mitrasya varuṇasya dhāma śuṣmo rodasī badbadhe mahitvā
RV ayan māsā ayajvanāmavīrāḥ pra yajñamanmā vṛjanaṃ tirāte
RV amūrā viśvā vṛṣaṇāvimā vāṃ na yāsu citraṃ dadṛśena yakṣam
RV druhaḥ sacante anṛtā janānāṃ na vāṃ niṇyānyacite abhūvan
RV samu vāṃ yajñaṃ mahayaṃ namobhirhuve vāṃ mitrāvaruṇā sabādhaḥ
RV pra vāṃ manmāny ṛcase navāni kṛtāni brahma jujuṣannimāni
RV iyaṃ deva purohitir
RV ut sūryo bṛhadarcīṃṣyaśret puru viśvā janima mānuṣāṇām
RV samo divā dadṛśe rocamānaḥ kratvā kṛtaḥ sukṛtaḥkartṛbhirbhūt
RV sa sūrya prati puro na ud gā ebhiḥ stomebhiretaśebhirevaiḥ
RV pra no mitrāya varuṇāya voco 'nāgaso aryamṇe agnaye ca
RV vi naḥ sahasraṃ śurudho radantv ṛtāvāno varuṇo mitro agniḥ
RV yachantu candrā upamaṃ no arkamā naḥ kāmaṃ pūpurantustavānāḥ
RV dyāvābhūmī adite trāsīthāṃ no ye vāṃ jajñuḥ sujanimāna ṛṣve
RV mā heḷe bhūma varuṇasya vāyormā mitrasya priyatamasya nṛṇām
RV pra bāhavā sisṛtaṃ jīvase na ā no gavyūtimukṣataṃ ghṛtena
RV ā no jane śravayataṃ yuvānā śrutaṃ me mitrāvaruṇā havemā
RV nū mitro varuṇo aryamā nastmane tokāya varivo dadhantu
RV sugā no viśvā supathāni santu yūyaṃ pāta 
RV ud veti subhago viśvacakṣāḥ sādhāraṇaḥ sūryo mānuṣāṇām
RV cakṣurmitrasya varuṇasya devaścarmeva yaḥ samavivyak tamāṃsi
RV ud veti prasavītā janānāṃ mahān keturarṇavaḥ sūryasya
RV samānaṃ cakraṃ paryāvivṛtsan yadetaśo vahati dhūrṣu yuktaḥ
RV vibhrājamāna uṣasāmupasthād rebhairudetyanumadyamānaḥ
RV eṣa me devaḥ savitā cachanda yaḥ samānaṃ na praminātidhāma
RV divo rukma urucakṣā udeti dūrearthastaraṇirbhrājamānaḥ
RV nūnaṃ janāḥ sūryeṇa prasūtā ayannarthāni kṛṇavannapāṃsi
RV yatrā cakruramṛtā gātumasmai śyeno na dīyannanveti pāthaḥ
RV prati vāṃ sūra udite vidhema namobhirmitrāvaruṇota havyaiḥ
RV nū mitro varuṇo aryamā 
RV divi kṣayantā rajasaḥ pṛthivyāṃ pra vāṃ ghṛtasya nirṇijodadīran
RV havyaṃ no mitro aryamā sujāto rājā sukṣatro varuṇo juṣanta
RV ā rājānā maha ṛtasya gopā sindhupatī kṣatriyā yātamarvāk
RV iḷāṃ no mitrāvaruṇota vṛṣṭimava diva invataṃ jīradānū
RV mitrastan no varuṇo devo aryaḥ pra sādhiṣṭhebhiḥ pathibhirnayantu
RV bravad yathā na ādariḥ sudāsa iṣā madema saha devagopāḥ
RV yo vāṃ gartaṃ manasā takṣadetamūrdhvāṃ dhītiṃ kṛṇavad dhārayacca
RV ukṣethāṃ mitrāvaruṇā ghṛtena tā rājānāsukṣitīstarpayethām
RV eṣa stomo varuṇa mitra tubhyaṃ somaḥ śukro na vāyave 'yāmi
RV aviṣṭaṃ dhiyo jigṛtaṃ puramdhīryūyaṃ pāta
RV prati vāṃ sūra udite sūktairmitraṃ huve varuṇaṃ pūtadakṣam
RV yayorasuryamakṣitaṃ jyeṣṭhaṃ viśvasya yāmannācitā jigatnu
RV tā hi devānāmasurā tāvaryā tā naḥ kṣitīḥ karatamūrjayantīḥ
RV aśyāma mitrāvaruṇā vayaṃ vāṃ dyāvā ca yatra pīpayannahā ca
RV tā bhūripāśāvanṛtasya setū duratyetū ripave martyāya
RV ṛtasya mitrāvaruṇā pathā vāmapo na nāvā duritā tarema
RV ā no mitrāvaruṇā havyajuṣṭiṃ ghṛtairgavyūtimukṣatamiḷābhiḥ
RV prati vāmatra varamā janāya pṛṇītamudno divyasya cāroḥ
RV eṣa stomo varuṇa mitra 
RV pra mitrayorvaruṇayoḥ stomo na etu śūṣyaḥ
RV namasvān tuvijātayoḥ
RV yā dhārayanta devāḥ sudakṣā dakṣapitarā
RV asuryāya pramahasā
RV tā na stipā tanūpā varuṇa jaritṝṇām
RV mitra sādhayataṃ dhiyaḥ
RV yadadya sūra udite 'nāgā mitro aryamā
RV suvāti savitābhagaḥ
RV suprāvīrastu sa kṣayaḥ pra nu yāman sudānavaḥ
RV ye no aṃho 'tipiprati
RV uta svarājo aditiradabdhasya vratasya ye
RV maho rājāna īśate
RV prati vāṃ sūra udite mitraṃ gṛṇīṣe varuṇam
RV aryamaṇaṃriśādasam
RV rāyā hiraṇyayā matiriyamavṛkāya śavase
RV iyaṃ viprāmedhasātaye
RV te syāma deva varuṇa te mitra sūribhiḥ saha
RV iṣaṃ svaśca dhīmahi
RV bahavaḥ sūracakṣaso 'gnijihvā ṛtāvṛdhaḥ
RV trīṇi ye yemurvidathāni dhītibhirviśvāni paribhūtibhiḥ
RV vi ye dadhuḥ śaradaṃ māsamādaharyajñamaktuṃ cād ṛcam
RV anāpyaṃ varuṇo mitro aryamā kṣatraṃ rājāna āśata
RV tad vo adya manāmahe sūktaiḥ sūra udite
RV yadohate varuṇo mitro aryamā yūyam ṛtasya rathyaḥ
RV ṛtāvāna ṛtajātā ṛtāvṛdho ghorāso anṛtadviṣaḥ
RV teṣāṃvaḥ sumne suchardiṣṭame naraḥ syāma ye ca sūrayaḥ
RV udu tyad darśataṃ vapurdiva eti pratihvare
RV yadīmāśurvahati deva etaśo viśvasmai cakṣase aram
RV śīrṣṇaḥśīrṣṇo jagatastasthuṣas patiṃ samayā viśvamā rajaḥ
RV sapta svasāraḥ suvitāya sūryaṃ vahanti harito rathe
RV taccakṣurdevahitaṃ śukramuccarat
RV paśyema śaradaḥ śataṃ jīvema śaradaḥ śatam
RV kāvyebhiradābhyā yātaṃ varuṇa dyumat
RV mitraśca somapītaye
RV divo dhāmabhirvaruṇa mitraścā yātamadruhā
RV pibataṃ somamātujī
RV ā yātaṃ mitrāvaruṇā juṣāṇāvāhutiṃ narā
RV pātaṃ somam ṛtāvṛdhā
RV prati vāṃ rathaṃ nṛpatī jaradhyai haviṣmatā manasā yajñiyena
RV yo vāṃ dūto na dhiṣṇyāvajīgarachā sūnurna pitarā vivakmi
RV aśocyagniḥ samidhāno asme upo adṛśran tamasaścidantāḥ
RV aceti keturuṣasaḥ purastācchriye divo duhiturjāyamānaḥ
RV abhi vāṃ nūnamaśvinā suhotā stomaiḥ siṣakti nāsatyā vivakvān
RV pūrvībhiryātaṃ pathyābhirarvāk svarvidā vasumatā rathena
RV avorvāṃ nūnamaśvinā yuvākurhuve yad vāṃ sute mādhvīvasūyuḥ
RV ā vāṃ vahantu sthavirāso aśvāḥ pibātho asmesuṣutā madhūni
RV prācīmu devāśvinā dhiyaṃ me 'mṛdhrāṃ sātaye kṛtaṃ vasūyum
RV viśvā aviṣṭaṃ vāja ā purandhīstā naḥ śaktaṃ śacīpatī śacībhiḥ
RV aviṣṭaṃ dhīṣvaśvinā na āsu prajāvad reto ahrayaṃ no astu
RV ā vāṃ toke tanaye tūtujānāḥ suratnāso devavītiṃgamema
RV eṣa sya vāṃ pūrvagatveva sakhye nidhirhito mādhvī rāto asme
RV aheḷatā manasā yātamarvāgaśnantā havyaṃ mānuṣīṣu vikṣu
RV ekasmin yoge bhuraṇā samāne pari vāṃ sapta sravato ratho gāt
RV na vāyanti subhvo devayuktā ye vāṃ dhūrṣu taraṇayovahanti
RV asaścatā maghavadbhyo hi bhūtaṃ ye rāyā maghadeyaṃ junanti
RV pra ye bandhuṃ sūnṛtābhistirante gavyā pṛñcanto aśvyā maghāni
RV nū me havamā śṛṇutaṃ yuvānā yāsiṣṭaṃ vartiraśvināvirāvat
RV dhattaṃ ratnāni jarataṃ ca sūrīn yūyaṃ pāta  
RV ā śubhrā yātamaśvinā svaśvā giro dasrā jujuṣāṇā yuvākoḥ
RV havyāni ca pratibhṛtā vītaṃ naḥ
RV pra vāmandhāṃsi madyānyasthuraraṃ gantaṃ haviṣo vītaye me
RV tiro aryo havanāni śrutaṃ naḥ
RV pra vāṃ ratho manojavā iyarti tiro rajāṃsyaśvinā śatotiḥ
RV asmabhyaṃ sūryāvasū iyānaḥ
RV ayaṃ ha yad vāṃ devayā u adrirūrdhvo vivakti somasud yuvabhyām
RV ā valgū vipro vavṛtīta havyaiḥ
RV citraṃ ha yad vāṃ bhojanaṃ nvasti nyatraye mahiṣvantaṃ yuyotam
RV yo vāmomānaṃ dadhate priyaḥ san
RV uta tyad vāṃ jurate aśvinā bhūccyavānāya pratītyaṃ havirde
RV adhi yad varpa itaūti dhatthaḥ
RV uta tyaṃ bhujyumaśvinā sakhāyo madhye jahurdurevāsaḥ samudre
RV nirīṃ parṣadarāvā yo yuvākuḥ
RV vṛkāya cijjasamānāya śaktamuta śrutaṃ śayave hūyamānā
RV yāvaghnyāmapinvatamapo na staryaṃ cicchaktyaśvināśacībhiḥ
RV eṣa sya kārurjarate sūktairagre budhāna uṣasāṃ sumanmā
RV iṣā taṃ vardhadaghnyā payobhiryūyaṃ pāta 
RV ā vāṃ ratho rodasī badbadhāno hiraṇyayo vṛṣabhiryātvaśvaiḥ
RV ghṛtavartaniḥ pavibhī rucāna iṣāṃ voḷhā nṛpatirvājinīvān
RV sa paprathāno abhi pañca bhūmā trivandhuro manasā yātu yuktaḥ
RV viśo yena gachatho devayantīḥ kutrā cid yāmamaśvinā dadhānā
RV svaśvā yaśasā yātamarvāg dasrā nidhiṃ madhumantaṃ pibāthaḥ
RV vi vāṃ ratho vadhvā yādamāno 'ntān divo bādhate vartanibhyām
RV yuvoḥ śriyaṃ pari yoṣāvṛṇīta sūro duhitā paritakmyāyām
RV yad devayantamavathaḥ śacībhiḥ pari ghraṃsamomanā vāṃ vayo gāt
RV yo ha sya vāṃ rathirā vasta usrā ratho yujānaḥ pariyātivartiḥ
RV tena naḥ śaṃ yoruṣaso vyuṣṭau nyaśvinā vahataṃ yajñe asmin
RV narā gaureva vidyutaṃ tṛṣāṇāsmākamadya savanopa yātam
RV purutrā hi vāṃ matibhirhavante mā vāmanye ni yaman devayantaḥ
RV yuvaṃ bhujyumavaviddhaṃ samudra udūhathurarṇaso asridhānaiḥ
RV patatribhiraśramairavyathibhirdaṃsanābhiraśvinā pārayantā
RV nū me havamā śṛṇutaṃ yuvānā 
RV ā viśvavārāśvinā gataṃ naḥ pra tat sthānamavāci vāṃ pṛthivyām
RV aśvo na vājī śunapṛṣṭho asthādā yat sedathurdhruvase na yonim
RV siṣakti sā vāṃ sumatiścaniṣṭhātāpi gharmo manuṣo duroṇe
RV yo vāṃ samudrān saritaḥ pipartyetagvā cin na suyujā yujānaḥ
RV yāni sthānānyaśvinā dadhāthe divo yahvīṣvoṣadhīṣu vikṣu
RV ni parvatasya mūrdhani sadanteṣaṃ janāya dāśuṣevahantā
RV caniṣṭaṃ devā oṣadhīṣvapsu yad yogyā aśnavaithe ṛṣīṇām
RV purūṇi ratnā dadhatau nyasme anu pūrvāṇi cakhyathuryugāni
RV śuśruvāṃsā cidaśvinā purūṇyabhi brahmāṇi cakṣāthe ṛṣīṇām
RV prati pra yātaṃ varamā janāyāsme vāmastu sumatiścaniṣṭhā
RV yo vāṃ yajño nāsatyā haviṣmān kṛtabrahmā samaryo bhavāti
RV upa pra yātaṃ varamā vasiṣṭhamimā brahmāṇy ṛcyante yuvabhyām
RV iyaṃ manīṣā iyamaśvinā gīrimāṃ suvṛktiṃ vṛṣaṇā juṣethām
RV imā brahmāṇi yuvayūnyagman yūyaṃ pāta 
RV apa svasuruṣaso nag jihīte riṇakti kṛṣṇīraruṣāya panthām
RV aśvāmaghā gomaghā vāṃ huvema divā naktaṃ śarumasmad yuyotam
RV upāyātaṃ dāśuṣe martyāya rathena vāmamaśvinā vahantā
RV yuyutamasmadanirāmamīvāṃ divā naktaṃ mādhvī trāsithāṃ naḥ
RV ā vāṃ rathamavamasyāṃ vyuṣṭau sumnāyavo vṛṣaṇo vartayantu
RV syūmagabhastim ṛtayugbhiraśvairāśvinā vasumantaṃ vahethām
RV yo vāṃ ratho nṛpatī asti voḷhā trivandhuro vasumānusrayāmā
RV ā na enā nāsatyopa yātamabhi yad vāṃ viśvapsnyo jigāti
RV yuvaṃ cyavānaṃ jaraso 'mumuktaṃ ni pedava ūhathurāśumaśvam
RV niraṃhasastamasa spartamatriṃ ni jāhuṣaṃ śithire dhātamantaḥ
RV iyaṃ manīṣā iyamaśvinā gīr
RV ā gomatā nāsatyā rathenāśvāvatā puruścandreṇa yātam
RV abhi vāṃ viśvā niyutaḥ sacante spārhayā śriyā tanvā śubhānā
RV ā no devebhirupa yātamarvāk sajoṣasā nāsatyā rathena
RV yuvorhi naḥ sakhyā pitryāṇi samāno bandhuruta tasya vittam
RV udu stomāso aśvinorabudhrañ jāmi brahmāṇyuṣasaśca devīḥ
RV āvivāsan rodasī dhiṣṇyeme achā vipro nāsatyā vivakti
RV vi ceduchantyaśvinā uṣāsaḥ pra vāṃ brahmāṇi kāravo bharante
RV ūrdhvaṃ bhānuṃ savitā devo aśred bṛhadagnayaḥ samidhā jarante
RV ā paścātān nāsatyā purastādāśvinā yātamadharādudaktāt
RV ā viśvataḥ pāñcajanyena rāyā yūyaṃ pāta 
RV atāriṣma tamasas pāramasya prati stomaṃ devayanto dadhānāḥ
RV purudaṃsā purutamā purājāmartyā havate aśvinā gīḥ
RV nyu priyo manuṣaḥ sādi hotā nāsatyā yo yajate vandate ca
RV aśnītaṃ madhvo aśvinā upāka ā vāṃ voce vidatheṣu prayasvān
RV ahema yajñaṃ pathāmurāṇā imāṃ suvṛktiṃ vṛṣaṇā juṣethām
RV śruṣṭīveva preṣito vāmabodhi prati stomairjaramāṇo vasiṣṭhaḥ
RV upa tyā vahnī gamato viśaṃ no rakṣohaṇā sambhṛtā vīḷupāṇī
RV samandhāṃsyagmata matsarāṇi mā no mardhiṣṭamā gataṃ śivena
RV ā paścātān nāsatyā purastād 
RV imā u vāṃ diviṣṭaya usrā havante aśvinā
RV ayaṃ vāmahve 'vase śacīvasū viśaṃviśaṃ hi gachathaḥ
RV yuvaṃ citraṃ dadathurbhojanaṃ narā codethāṃ sūnṛtāvate
RV arvāg rathaṃ samanasā ni yachataṃ pibataṃ somyaṃ madhu
RV ā yātamupa bhūṣataṃ madhvaḥ pibatamaśvinā
RV dugdhaṃ payovṛṣaṇā jenyāvasū mā no mardhiṣṭamā gatam
RV aśvāso ye vāmupa dāśuṣo gṛhaṃ yuvāṃ dīyanti bibhrataḥ
RV makṣūyubhirnarā hayebhiraśvinā devā yātamasmayū
RV adhā ha yanto aśvinā pṛkṣaḥ sacanta sūrayaḥ
RV tā yaṃsato maghavadbhyo dhruvaṃ yaśaśchardirasmabhyaṃ nāsatyā
RV pra ye yayuravṛkāso rathā iva nṛpātāro janānām
RV uta svena śavasā śūśuvurnara uta kṣiyanti sukṣitim
RV vyuṣā āvo divijā ṛtenāviṣkṛṇvānā mahimānamāgāt
RV apa druhastama āvarajuṣṭamaṅgirastamā pathyā ajīgaḥ
RV mahe no adya suvitāya bodhyuṣo mahe saubhagāya pra yandhi
RV citraṃ rayiṃ yaśasaṃ dhehyasme devi marteṣu mānuṣi śravasyum
RV ete tye bhānavo darśatāyāścitrā uṣaso amṛtāsa āguḥ
RV janayanto daivyāni vratānyāpṛṇanto antarikṣā vyasthuḥ
RV eṣā syā yujānā parākāt pañca kṣitīḥ pari sadyo jigāti
RV abhipaśyantī vayunā janānāṃ divo duhitā bhuvanasyapatnī
RV vājinīvatī sūryasya yoṣā citrāmaghā rāya īśe vasūnām
RV ṛṣiṣṭutā jarayantī maghonyuṣā uchati vahnibhirgṛṇānā
RV prati dyutānāmaruṣāso aśvāścitrā adṛśrannuṣasaṃ vahantaḥ
RV yāti śubhrā viśvapiśā rathena dadhāti ratnaṃvidhate janāya
RV satyā satyebhirmahatī mahadbhirdevī devebhiryajatā yajatraiḥ
RV rujad dṛḷhāni dadadusriyāṇāṃ prati gāva uṣasaṃ vāvaśanta
RV nū no gomad vīravad dhehi ratnamuṣo aśvāvad purubhojo asme
RV mā no barhiḥ puruṣatā nide karyūyaṃ pāta 
RV udu jyotiramṛtaṃ viśvajanyaṃ viśvānaraḥ savitā devo aśret
RV kratvā devānāmajaniṣṭa cakṣurāvirakarbhuvanaṃviśvamuṣāḥ
RV pra me panthā devayānā adṛśrannamardhanto vasubhiriṣkṛtāsaḥ
RV abhūdu keturuṣasaḥ purastāt pratīcyāgādadhi harmyebhyaḥ
RV tānīdahāni bahulānyāsan yā prācīnamuditā sūryasya
RV yataḥ pari jāra ivācarantyuṣo dadṛkṣe na punaryatīva
RV ta id devānāṃ sadhamāda āsannṛtāvānaḥ kavayaḥ pūrvyāsaḥ
RV gūḷhaṃ jyotiḥ pitaro anvavindan satyamantrā ajanayannuṣāsam
RV samāna ūrve adhi saṃgatāsaḥ saṃ jānate na yatante mithaste
RV te devānāṃ na minanti vratānyamardhanto vasubhiryādamānāḥ
RV prati tvā stomairīḷate vasiṣṭhā uṣarbudhaḥ subhage tuṣṭuvāṃsaḥ
RV gavāṃ netrī vājapatnī na uchoṣaḥ sujāte prathamā jarasva
RV eṣā netrī rādhasaḥ sūnṛtānāmuṣā uchantī ribhyate vasiṣṭhaiḥ
RV dīrghaśrutaṃ rayimasme dadhānā yūyaṃ pāta  
RV upo ruruce yuvatirna yoṣā viśvaṃ jīvaṃ prasuvantī carāyai
RV abhūdagniḥ samidhe mānuṣāṇāmakarjyotirbādhamānā tamāṃsi
RV viśvaṃ pratīcī saprathā udasthād ruśad vāso bibhratīśukramaśvait
RV hiraṇyavarṇā sudṛśīkasandṛg gavāṃ mātānetryahnāmaroci
RV devānāṃ cakṣuḥ subhagā vahantī śvetaṃ nayantī sudṛśīkamaśvam
RV uṣā adarśi raśmibhirvyaktā citrāmaghā viśvamanu prabhūtā
RV antivāmā dūre amitramuchorvīṃ gavyūtimabhayaṃ kṛdhī naḥ
RV yāvaya dveṣa ā bharā vasūni codaya rādho gṛṇate maghoni
RV asme śreṣṭhebhirbhānubhirvi bhāhyuṣo devi pratirantī na āyuḥ
RV iṣaṃ ca no dadhatī viśvavāre gomadaśvāvad rathavacca rādhaḥ
RV yāṃ tvā divo duhitarvardhayantyuṣaḥ sujāte matibhirvasiṣṭhāḥ
RV sāsmāsu dhā rayim ṛṣvaṃ bṛhantaṃ yūyaṃ pāta  
RV prati ketavaḥ prathamā adṛśrannūrdhvā asyā añjayo vi śrayante
RV uṣo arvācā bṛhatā rathena jyotiṣmatā vāmamasmabhyaṃ vakṣi
RV prati ṣīmagnirjarate samiddhaḥ prati viprāso matibhirgṛṇantaḥ
RV uṣā yāti jyotiṣā bādhamānā viśvā tamāṃsi duritāpa devī
RV etā u tyāḥ pratyadṛśran purastājjyotiryachantīruṣasovibhātīḥ
RV ajījanan sūryaṃ yajñamagnimapācīnaṃ tamo agādajuṣṭam
RV aceti divo duhitā maghonī viśve paśyantyuṣasaṃ vibhātīm
RV āsthād rathaṃ svadhayā yujyamānamā yamaśvāsaḥ suyujo vahanti
RV prati tvādya sumanaso budhantāsmākāso maghavāno vayaṃ ca
RV tilvilāyadhvamuṣaso vibhātīryūyaṃ pāta 
RV vyuṣā āvaḥ pathyā janānāṃ pañca kṣitīrmānuṣīrbodhayantī
RV susandṛgbhirukṣabhirbhānumaśred vi sūryo rodasī cakṣasāvaḥ
RV vyañjate divo anteṣvaktūn viśo na yuktā uṣaso yatante
RV saṃ te gāvastama ā vartayanti jyotiryachanti saviteva bāhū
RV abhūduṣā indratamā maghonyajījanat suvitāya śravāṃsi
RV vi divo devī duhitā dadhātyaṅgirastamā sukṛte vasūni
RV tāvaduṣo rādho asmabhyaṃ rāsva yāvat stotṛbhyo arado gṛṇānā
RV yāṃ tvā jajñurvṛṣabhasyā raveṇa vi dṛḷhasya duro adreraurṇoḥ
RV devaṃdevaṃ rādhase codayantyasmadryak sūnṛtā īrayantī
RV vyuchantī naḥ sanaye dhiyo dhā yūyaṃ pāta 
RV prati stomebhiruṣasaṃ vasiṣṭhā gīrbhirviprāsaḥ prathamā abudhran
RV vivartayantīṃ rajasī samante āviṣkṛṇvatīṃ bhuvanāni viśvā
RV eṣā syā navyamāyurdadhānā gūḍhvī tamo jyotiṣoṣāabodhi
RV agra eti yuvatirahrayāṇā prācikitat sūryaṃ yajñamagnim
RV aśvāvatīrgomatīrna uṣāso 
RV pratyu adarśyāyatyuchantī duhitā divaḥ
RV apo mahi vyayati cakṣase tamo jyotiṣ kṛṇoti sūnarī
RV udusriyāḥ sṛjate sūryaḥ sacānudyan nakṣatramarcivat
RV taveduṣo vyuṣi sūryasya ca saṃ bhaktena gamemahi
RV prati tvā duhitardiva uṣo jīrā abhutsmahi
RV yā vahasi puruspārhaṃ vananvati ratnaṃ na dāśuṣe mayaḥ
RV uchantī yā kṛṇoṣi maṃhanā mahi prakhyai devi svardṛśe
RV tasyāste ratnabhāja īmahe vayaṃ syāma māturna sūnavaḥ
RV taccitraṃ rādha ā bharoṣo yad dīrghaśruttamam
RV yat tedivo duhitarmartabhojanaṃ tad rāsva bhunajāmahai
RV śravaḥ sūribhyo amṛtaṃ vasutvanaṃ vājānasmabhyaṃ gomataḥ
RV codayitrī maghonaḥ sūnṛtāvatyuṣā uchadapa sridhaḥ
RV indrāvaruṇā yuvamadhvarāya no viśe janāya mahi śarma yachatam
RV dīrghaprayajyumati yo vanuṣyati vayaṃ jayema pṛtanāsu dūḍhyaḥ
RV samrāḷ anyaḥ svarāḷ anya ucyate vāṃ mahāntāvindrāvaruṇā mahāvasū
RV viśve devāsaḥ parame vyomani saṃ vāmojovṛṣaṇā saṃ balaṃ dadhuḥ
RV anvapāṃ khānyatṛntamojasā sūryamairayataṃ divi prabhu
RV m
RV indrāvaruṇā made asya māyino 'pinvatamapitaḥ pinvataṃ dhiyaḥ
RV yuvāmid yutsu pṛtanāsu vahnayo yuvāṃ kṣemasya prasave mitajñavaḥ
RV īśānā vasva ubhayasya kārava indrāvaruṇā suhavā havāmahe
RV indrāvaruṇā yadimāni cakrathurviśvā jātāni bhuvanasyamajmanā
RV kṣemeṇa mitro varuṇaṃ duvasyati marudbhirugraḥ śubhamanya īyate
RV mahe śulkāya varuṇasya nu tviṣa ojo mimāte dhruvamasya yat svam
RV ajāmimanyaḥ śnathayantamātirad dabhrebhiranyaḥ pra vṛṇoti bhūyasaḥ
RV na tamaṃho na duritāni martyamindrāvaruṇā na tapaḥ kutaścana
RV yasya devā gachatho vītho adhvaraṃ na taṃ martasya naśate parihvṛtiḥ
RV arvāṃ narā daivyenāvasā gataṃ śṛṇutaṃ havaṃ yadi me jujoṣathaḥ
RV yuvorhi sakhyamuta vā yadāpyaṃ mārḍīkamindrāvaruṇā ni yachatam
RV asmākamindrāvaruṇā bharebhare puroyodhā bhavataṃ kṛṣṭyojasā
RV yad vāṃ havanta ubhaye adha spṛdhi narastokasya tanayasya sātiṣu
RV asme indro varuṇo mitro aryamā dyumnaṃ yachantu mahi śarmasaprathaḥ
RV avadhraṃ jyotiraditerṛtāvṛdho devasya ślokaṃ saviturmanāmahe
RV yuvāṃ narā paśyamānāsa āpyaṃ prācā gavyantaḥ pṛthuparśavo yayuḥ
RV dāsā ca vṛtrā hatamāryāṇi ca sudāsamindrāvaruṇāvasāvatam
RV yatrā naraḥ samayante kṛtadhvajo yasminnājā bhavati kiṃcana priyam
RV yatrā bhayante bhuvanā svardṛśastatrā na indrāvaruṇādhi vocatam
RV saṃ bhūmyā antā dhvasirā adṛkṣatendrāvaruṇā divi ghoṣaāruhat
RV asthurjanānāmupa māmarātayo 'rvāgavasā havanaśrutā gatam
RV indrāvaruṇā vadhanābhiraprati bhedaṃ vanvantā pra sudāsamāvatam
RV brahmāṇyeṣāṃ śṛṇutaṃ havīmani satyā tṛtsūnāmabhavat purohitiḥ
RV indrāvaruṇāvabhyā tapanti māghānyaryo vanuṣāmarātayaḥ
RV yuvaṃ hi vasva ubhayasya rājatho 'dha smā no 'vataṃ pārye divi
RV yuvāṃ havanta ubhayāsa ājiṣvindraṃ ca vasvo varuṇaṃ casātaye
RV yatra rājabhirdaśabhirnibādhitaṃ pra sudāsamāvataṃ tṛtsubhiḥ saha
RV daśa rājānaḥ samitā ayajyavaḥ sudāsamindrāvaruṇā na yuyudhuḥ
RV satyā nṛṇāmadmasadāmupastutirdevā eṣāmabhavan devahūtiṣu
RV dāśarājñe pariyattāya viśvataḥ sudāsa indrāvaruṇāvaśikṣatam
RV śvityañco yatra namasā kapardino dhiyā dhīvanto asapanta tṛtsavaḥ
RV vṛtrāṇyanyaḥ samitheṣu jighnate vratānyanyo abhi rakṣate sadā
RV havāmahe vāṃ vṛṣaṇā suvṛktibhirasme indrāvaruṇaā śarma yachatam
RV asme indro varuṇo mitro 
RV ā vāṃ rājānāvadhvare vavṛtyāṃ havyebhirindrāvaruṇā namobhiḥ
RV pra vāṃ ghṛtācī bāhvordadhānā pari tmanā viṣurūpā jigāti
RV yuvo rāṣṭraṃ bṛhadinvati dyauryau setṛbhirarajjubhiḥ sinīthaḥ
RV pari no heḷo varuṇasya vṛjyā uruṃ na indraḥ kṛṇavadu lokam
RV kṛtaṃ no yajñaṃ vidatheṣu cāruṃ kṛtaṃ brahmāṇi sūriṣupraśastā
RV upo rayirdevajūto na etu pra ṇaḥ spārhābhirūtibhistiretam
RV asme indrāvaruṇā viśvavāraṃ rayiṃ dhattaṃ vasumantaṃ purukṣum
RV pra ya ādityo anṛtā minātyamitā śūro dayate vasūni
RV iyamindraṃ varuṇamaṣṭa me gīḥ prāvat toke tanaye tūtujānā
RV suratnāso devavītiṃ gamema yūyaṃ pāta 
RV punīṣe vāmarakṣasaṃ manīṣāṃ somamindrāya varuṇāya juhvat
RV ghṛtapratīkāmuṣasaṃ na devīṃ tā no yāmannuruṣyatāmabhīke
RV spardhante vā u devahūye atra yeṣu dhvajeṣu didyavaḥ patanti
RV yuvaṃ tānindrāvaruṇāvamitrān hataṃ parācaḥ śarvā viṣūcaḥ
RV āpaścid dhi svayaśasaḥ sadassu devīrindraṃ varuṇaṃ devatā dhuḥ
RV kṛṣṭīranyo dhārayati praviktā vṛtrāṇyanyo apratīni hanti
RV sa sukraturṛtacidastu hotā ya āditya śavasā vāṃ namasvān
RV āvavartadavase vāṃ haviṣmānasadit sa suvitāya prayasvān
RV iyamindraṃ varuṇamaṣṭa me gīḥ 
RV dhīrā tvasya mahinā janūṃṣi vi yastastambha rodasī cidurvī
RV pra nākam ṛṣvaṃ nunude bṛhantaṃ dvitā nakṣatrampaprathacca bhūma
RV uta svayā tanvā saṃ vade tat kadā nvantarvaruṇe bhuvāni
RV kiṃ me havyamahṛṇāno juṣeta kadā mṛḷīkaṃ sumanā abhi khyam
RV pṛche tadeno varuṇa didṛkṣūpo emi cikituṣo vipṛcham
RV samānamin me kavayaścidāhurayaṃ ha tubhyaṃ varuṇo hṛṇīte
RV kimāga āsa varuṇa jyeṣṭhaṃ yat stotāraṃ jighāṃsasi sakhāyam
RV pra tan me voco dūḷabha svadhāvo 'va tvānenā namasā tura iyām
RV ava drugdhāni pitryā sṛjā no 'va yā vayaṃ cakṛmā tanūbhiḥ
RV ava rājan paśutṛpaṃ na tāyuṃ sṛjā vatsaṃ na dāmno vasiṣṭham
RV na sa svo dakṣo varuṇa dhrutiḥ sā surā manyurvibhīdakoacittiḥ
RV asti jyāyān kanīyasa upāre svapnaścanedanṛtasya prayotā
RV araṃ dāso na mīḷhuṣe karāṇyahaṃ devāya bhūrṇaye 'nāgāḥ
RV acetayadacito devo aryo gṛtsaṃ rāye kavitaro junāti
RV ayaṃ su tubhyaṃ varuṇa svadhāvo hṛdi stoma upaśritaścidastu
RV śaṃ naḥ kṣeme śamu yoge no astu yūyaṃ pāta 
RV radat patho varuṇaḥ sūryāya prārṇāṃsi samudriyā nadīnām
RV sargo na sṛṣṭo arvatīrṛtāyañcakāra mahīravanīrahabhyaḥ
RV ātmā te vāto raja ā navīnot paśurna bhūrṇiryavase sasavān
RV antarmahī bṛhatī rodasīme viśvā te dhāma varuṇa priyāṇi
RV pari spaśo varuṇasya smadiṣṭā ubhe paśyanti rodasī sumeke
RV ṛtāvānaḥ kavayo yajñadhīrāḥ pracetaso ya iṣayanta manma
RV uvāca me varuṇo medhirāya triḥ sapta nāmāghnyā bibharti
RV vidvān padasya guhyā na vocad yugāya vipra uparāya śikṣan
RV tisro dyāvo nihitā antarasmin tisro bhūmīruparāḥ ṣaḍvidhānāḥ
RV gṛtso rājā varuṇaścakra etaṃ divi preṅkhaṃhiraṇyayaṃ śubhe kam
RV ava sindhuṃ varuṇo dyauriva sthād drapso na śveto mṛgastuviṣmān
RV gambhīraśaṃso rajaso vimānaḥ supārakṣatraḥ sato asya rājā
RV yo mṛḷayāti cakruṣe cidāgo vayaṃ syāma varuṇe anāgāḥ
RV anu vratānyaditerṛdhanto yūyaṃ pāta 
RV pra śundhyuvaṃ varuṇāya preṣṭhāṃ matiṃ vasiṣṭha mīḷhuṣe bharasva
RV ya īmarvāñcaṃ karate yajatraṃ sahasrāmaghaṃ vṛṣaṇaṃ bṛhantam
RV adhā nvasya sandṛśaṃ jaganvānagneranīkaṃ varuṇasya maṃsi
RV svaryadaśmannadhipā u andho 'bhi mā vapurdṛśaye ninīyāt
RV ā yad ruhāva varuṇaśca nāvaṃ pra yat samudramīrayāvamadhyam
RV adhi yadapāṃ snubhiścarāva pra preṅkha īṅkhayāvahai śubhe kam
RV vasiṣṭhaṃ ha varuṇo nāvyādhād ṛṣiṃ cakāra svapā mahobhiḥ
RV stotāraṃ vipraḥ sudinatve ahnāṃ yān nu dyāvastatanan yāduṣāsaḥ
RV kva tyāni nau sakhyā babhūvuḥ sacāvahe yadavṛkaṃ purā cit
RV bṛhantaṃ mānaṃ varuṇa svadhāvaḥ sahasradvāraṃ jagamā gṛhaṃ te
RV ya āpirnityo varuṇa priyaḥ san tvāmāgāṃsi kṛṇavat sakhā te
RV mā ta enasvanto yakṣin bhujema yandhi ṣmā vipra stuvate varūtham
RV dhruvāsu tvāsu kṣitiṣu kṣiyanto vyasmat pāśaṃ varuṇomumocat
RV avo vanvānā aditerupasthād yūyaṃ pāta
RV mo ṣu varuṇa mṛnmayaṃ gṛhaṃ rājannahaṃ gamam
RV mṛḷā sukṣatra mṛḷaya
RV yademi prasphuranniva dṛtirna dhmāto adrivaḥ
RV mṛḷā s m
RV kratvaḥ samaha dīnatā pratīpaṃ jagamā śuce
RV mṛḷā s m
RV apāṃ madhye tasthivāṃsaṃ tṛṣṇāvidajjaritāram
RV mṛḷā s m
RV yat kiṃ cedaṃ varuṇa daivye jane 'bhidrohaṃ manuṣyāścarāmasi
RV acittī yat tava dharmā yuyopima mā nastasmādenaso deva rīriṣaḥ
RV pra vīrayā śucayo dadrire vāmadhvaryubhirmadhumantaḥ sutāsaḥ
RV vaha vāyo niyuto yāhyachā pibā sutasyāndhaso madāya
RV īśānāya prahutiṃ yasta ānaṭ chuciṃ somaṃ śucipāstubhyaṃ vāyo
RV kṛṇoṣi taṃ martyeṣu praśastaṃ jātojāto jāyate vājyasya
RV rāye nu yaṃ jajñatū rodasīme rāye devī dhiṣaṇā dhāti devam
RV adha vāyuṃ niyutaḥ saścata svā uta śvetaṃ vasudhitiṃ nireke
RV uchannuṣasaḥ sudinā ariprā uru jyotirvividurdīdhyānāḥ
RV gavyaṃ cidūrvamuśijo vi vavrusteṣāmanu pradivaḥ sasrurāpaḥ
RV te satyena manasā dīdhyānāḥ svena yuktāsaḥ kratunā vahanti
RV indravāyū vīravāhaṃ rathaṃ vāmīśānayorabhi pṛkṣaḥ sacante
RV īśānāso ye dadhate svarṇo gobhiraśvebhirvasubhirhiraṇyaiḥ
RV indravāyū sūrayo viśvamāyurarvadbhirvīraiḥ pṛtanāsu sahyuḥ
RV arvanto na śravaso bhikṣamāṇā indravāyū suṣṭutibhirvasiṣṭhāḥ
RV vājayantaḥ svavase huvema yūyaṃ pāta 
RV kuvidaṅga namasā ye vṛdhāsaḥ purā devā anavadyāsa āsan
RV te vāyave manave bādhitāyāvāsayannuṣasaṃ sūryeṇa
RV uśantā dūtā na dabhāya gopā māsaśca pāthaḥ śaradaśca pūrvīḥ
RV indravāyū suṣṭutirvāmiyānā mārḍīkamīṭṭe suvitaṃ ca navyam
RV pīvoannān rayivṛdhaḥ sumedhāḥ śvetaḥ siṣakti niyutāmabhiśrīḥ
RV te vāyave samanaso vi tasthurviśven naraḥ svapatyāni cakruḥ
RV yāvat tarastanvo yāvadojo yāvan naraścakṣasā dīdhyānāḥ
RV śuciṃ somaṃ śucipā pātamasme indravāyū sadatambarhiredam
 RV niyuvānā niyuta spārhavīrā indravOi Pūamarvākāū idaṃ hi vāṃ prabhṛtaṃ madhvo agramadha prīṇānā vimumuktamasme 
RV yā vāṃ śataṃ niyuto yāḥ sahasramindravāyū viśvavārāḥ sacante
RV ābhiryātaṃ suvidatrābhirarvāk pātaṃ narāpratibhṛtasya madhvaḥ
RV arvanto na śravaso 
RV ā vāyo bhūṣa śucipā upa naḥ sahasraṃ te niyuto viśvavāra
RV upo te andho madyamayāmi yasya deva dadhiṣe pūrvapeyam
RV pra sotā jīro adhvareṣvasthāt somamindrāya vāyave pibadhyai
RV pra yad vāṃ madhvo agriyaṃ bharantyadhvaryavo devayantaḥ śacībhiḥ
RV pra yābhiryāsi dāśvāṃsamachā niyudbhirvāyaviṣṭayeduroṇe
RV ni no rayiṃ subhojasaṃ yuvasva ni vīraṃ gavyamaśvyaṃ ca rādhaḥ
RV ye vāyava indramādanāsa ādevāso nitośanāso aryaḥ
RV ghnanto vṛtrāṇi sūribhiḥ ṣyāma sāsahvāṃso yudhā nṛbhiramitrān
RV ā no niyudbhiḥ śatinībhiradhvaraṃ sahasriṇībhirupa yāhi yajñam
RV vāyo asmin savane mādayasva yūyaṃ pāta 
RV śuciṃ nu stomaṃ navajātamadyendrāgnī vṛtrahaṇā juṣethām
RV ubhā hi vāṃ suhavā johavīmi tā vājaṃ sadya uśatedheṣṭhā
RV tā sānasī śavasānā hi bhūtaṃ sākaṃvṛdhā śavasā śūśuvāṃsā
RV kṣayantau rāyo yavasasya bhūreḥ pṛṅktaṃ vājasya sthavirasya ghṛṣveḥ
RV upo ha yad vidathaṃ vājino gurdhībhirviprāḥ pramatimichamānāḥ
RV arvanto na kāṣṭhāṃ nakṣamāṇā indrāgnī johuvato naraste
RV gīrbhirvipraḥ pramatimichamāna īṭṭe rayiṃ yaśasaṃ pūrvabhājam
RV indrāgnī vṛtrahaṇā suvajrā pra no navyebhistirataṃ deṣṇaiḥ
RV saṃ yan mahī mithatī spardhamāne tanūrucā śūrasātā yataite
RV adevayuṃ vidathe devayubhiḥ satrā hataṃ somasutā janena
RV imāmu ṣu somasutimupa na endrāgnī saumanasāya yātam
RV nū cid dhi parimamnāthe asmānā vāṃ śaśvadbhirvavṛtīya vājaiḥ
RV so agna enā namasā samiddho 'chā mitraṃ varuṇamindraṃ voceḥ
RV yat sīmāgaścakṛmā tat su mṛḷa tadaryamāditiḥśiśrathantu
RV etā agna āśuṣāṇāsa iṣṭīryuvoḥ sacābhyaśyāma vājān
RV mendro no viṣṇurmarutaḥ pari khyan yūyaṃ pāta 
RV iyaṃ vāmasya manmana indrāgnī pūrvyastutiḥ
RV abhrād vṛṣṭirivājani
RV śṛṇutaṃ jariturhavamindrāgnī vanataṃ giraḥ
RV īśānāpipyataṃ dhiyaḥ
RV mā pāpatvāya no narendrāgnī mābhiśastaye
RV mā no rīradhataṃ nide
RV indre agnā namo bṛhat suvṛktimerayāmahe
RV dhiyā dhenā avasyavaḥ
RV tā hi śaśvanta īḷata itthā viprāsa ūtaye
RV sabādho vājasātaye
RV tā vāṃ gīrbhirvipanyavaḥ prayasvanto havāmahe
RV medhasātā saniṣyavaḥ
RV indrāgnī avasā gatamasmabhyaṃ carṣaṇīsahā
RV mā no duḥśaṃsa īśata
RV mā kasya no araruṣo dhūrtiḥ praṇaṃ martyasya
RV indrāgnīśarma yachatam
RV gomad dhiraṇyavad vasu yad vāmaśvāvadīmahe
RV indrāgnītad vanemahi
RV yat soma ā sute nara indrāgnī ajohavuḥ
RV saptīvantā saparyavaḥ
RV ukthebhirvṛtrahantamā yā mandānā cidā girā
RV āṅgūṣairāvivāsataḥ
RV tāvid duḥśaṃsaṃ martyaṃ durvidvāṃsaṃ rakṣasvinam
RV ābhogaṃ hanmanā hatamudadhiṃ hanmanā hatam
RV pra kṣodasā dhāyasā sasra eṣā sarasvatī dharuṇamāyasī pūḥ
RV prabābadhānā rathyeva yāti viśvā apo mahinā sindhuranyāḥ
RV ekācetat sarasvatī nadīnāṃ śuciryatī giribhya ā samudrāt
RV rāyaścetantī bhuvanasya bhūrerghṛtaṃ payo duduhe nāhuṣāya
RV sa vāvṛdhe naryo yoṣaṇāsu vṛṣā śiśurvṛṣabho yajñiyāsu
RV sa vājinaṃ maghavadbhyo dadhāti vi sātaye tanvaṃ māmṛjīta
RV uta syā naḥ sarasvatī juṣāṇopa śravat subhagā yajṇe asmin
RV mitajñubhirnamasyairiyānā rāyā yujā ciduttarā sakhibhyaḥ
RV imā juhvānā yuṣmadā namobhiḥ prati stomaṃ sarasvati juṣasva
RV tava śarman priyatame dadhānā upa stheyāma śaraṇaṃ na vṛkṣam
RV ayamu te sarasvati vasiṣṭho dvārāv ṛtasya subhage vyāvaḥ
RV vardha śubhre stuvate rāsi vājān yūyaṃ pāta 
RV bṛhadu gāyiṣe vaco 'suryā nadīnām
RV sarasvatīmin mahayāsuvṛktibhiḥ stomairvasiṣṭha rodasī
RV ubhe yat te mahinā śubhre andhasī adhikṣiyanti pūravaḥ
RV sā no bodhyavitrī marutsakhā coda rādho maghonām
RV bhadramid bhadrā kṛṇavat sarasvatyakavārī cetati vājinīvatī
RV gṛṇānā jamadagnivat stuvānā ca vasiṣṭhavat
RV janīyanto nvagravaḥ putrīyantaḥ sudānavaḥ
RV sarasvantaṃ havāmahe
RV ye te sarasva ūrmayo madhumanto ghṛtaścutaḥ
RV tebhirno 'vitā bhava
RV pīpivāṃsaṃ sarasvata stanaṃ yo viśvadarṣataḥ
RV bhakṣīmahi prajāmiṣam
RV yajñe divo nṛṣadane pṛthivyā naro yatra devayavo madanti
RV indrāya yatra savanāni sunve gaman madāya prathamaṃ vayaś ca
RV ā daivyā vṛṇīmahe 'vāṃsi bṛhaspatir no maha ā sakhāyaḥ
RV yathā bhavema mīḷhuṣe anāgā yo no dātā parāvataḥ piteva
RV tam u jyeṣṭhaṃ namasā havirbhiḥ suśevam brahmaṇas patiṃ gṛṇīṣe
RV indraṃ śloko mahi daivyaḥ siṣaktu yo brahmaṇo devakṛtasya rājā
RV sa ā no yoniṃ sadatu preṣṭho bṛhaspatir viśvavāro yo asti
RV kāmo rāyaḥ suvīryasya taṃ dāt parṣan no ati saścato ariṣṭān
RV tam ā no arkam amṛtāya juṣṭam ime dhāsur amṛtāsaḥ purājāḥ
RV śucikrandaṃ yajatam pastyṛnām bṛhaspatim anarvāṇaṃ huvema
RV taṃ śagmāso aruṣāso aśvā bṛhaspatiṃ sahavāho vahanti
RV sahaś cid yasya nīlavat sadhasthaṃ nabho na rūpam aruṣaṃ vasānāḥ
RV sa hi śuciḥ śatapatraḥ sa śundhyur hiraṇyavāśīr iṣiraḥ svarṣāḥ
RV bṛhaspatiḥ sa svāveśa ṛṣvaḥ purū sakhibhya āsutiṃ kariṣṭhaḥ
RV devī devasya rodasī janitrī bṛhaspatiṃ vāvṛdhatur mahitvā
RV dakṣāyyāya dakṣatā sakhāyaḥ karad brahmaṇe sutarā sugādhā
RV iyaṃ vām brahmaṇas pate suvṛktir brahmendrāya vajriṇe akāri
RV aviṣṭaṃ dhiyo jigṛtam puraṃdhīr jajastam aryo vanuṣām arātīḥ
RV bṛhaspate yuvam indraś ca vasvo divyasyeśāthe uta pārthivasya
RV dhattaṃ rayiṃ stuvate kīraye cid yūyam pāta svastibhiḥ sadā naḥ
RV adhvaryavo 'ruṇaṃ dugdham aṃśuṃ juhotana vṛṣabhāya kṣitīnām
RV gaurād vedīyāṃ avapānam indro viśvāhed yāti sutasomam ichan
RV yad dadhiṣe pradivi cārv annaṃ divedive pītim id asya vakṣi
RV uta hṛdota manasā juṣāṇa uśann indra prasthitān pāhi somān
RV jajñānaḥ somaṃ sahase papātha pra te mātā mahimānam uvāca
RV endra paprāthorv antarikṣaṃ yudhā devebhyo varivaś cakartha
RV yad yodhayā mahato manyamānān sākṣāma tān bāhubhiḥ śāśadānān
RV yad vā nṛbhir vṛta indrābhiyudhyās taṃ tvayājiṃ sauśravasaṃ jayema
RV prendrasya vocam prathamā kṛtāni pra nūtanā maghavā yā cakāra
RV yaded adevīr asahiṣṭa māyā athābhavat kevalaḥ somo asya
RV tavedaṃ viśvam abhitaḥ paśavyaṃ yat paśyasi cakṣasā sūryasya
RV gavām asi gopatir eka indra bhakṣīmahi te prayatasya vasvaḥ
RV bṛhaspate yuvam indraś ca vasvo divyasyeśāthe uta pārthivasya
RV dhattaṃ rayiṃ stuvate kīraye cid yūyam pāta svastibhiḥ sadā naḥ
RV paro mātrayā tanvṛ vṛdhāna na te mahitvam anv aśnuvanti
RV ubhe te vidma rajasī pṛthivyā viṣṇo deva tvam paramasya vitse
RV na te viṣṇo jāyamāno na jāto deva mahimnaḥ param antam āpa
RV ud astabhnā nākam ṛṣvam bṛhantaṃ dādhartha prācīṃ kakubham pṛthivyāḥ
RV irāvatī dhenumatī hi bhūtaṃ sūyavasinī manuṣe daśasyā
RV vy astabhnā rodasī viṣṇav ete dādhartha pṛthivīm abhito mayūkhaiḥ
RV uruṃ yajñāya cakrathur ulokaṃ janayantā sūryam uṣāsam agnim
RV dāsasya cid vṛṣaśiprasya māyā jaghnathur narā pṛtanājyeṣu
RV indrāviṣṇū dṛṃhitāḥ śambarasya nava puro navatiṃ ca śnathiṣṭam
RV śataṃ varcinaḥ sahasraṃ ca sākaṃ hatho apraty asurasya vīrān
RV iyam manīṣā bṛhatī bṛhantorukramā tavasā vardhayantī
RV rare vāṃ stomaṃ vidatheṣu viṣṇo pinvatam iṣo vṛjaneṣv indra
RV vaṣaṭ te viṣṇav āsa ā kṛṇomi tan me juṣasva śipiviṣṭa havyam
RV vardhantu tvā suṣṭutayo giro me yūyam pāta svastibhiḥ sadā naḥ
RV nū marto dayate saniṣyan yo viṣṇava urugāyāya dāśat
RV pra yaḥ satrācā manasā yajāta etāvantaṃ naryam āvivāsāt
RV tvaṃ viṣṇo sumatiṃ viśvajanyām aprayutām evayāvo matiṃ dāḥ
RV parco yathā naḥ suvitasya bhūrer aśvāvataḥ puruścandrasya rāyaḥ
RV trir devaḥ pṛthivīm eṣa etāṃ vi cakrame śatarcasam mahitvā
RV pra viṣṇur astu tavasas tavīyān tveṣaṃ hy asya sthavirasya nāma
RV vi cakrame pṛthivīm eṣa etāṃ kṣetrāya viṣṇur manuṣe daśasyan
RV dhruvāso asya kīrayo janāsa urukṣitiṃ sujanimā cakāra
RV pra tat te adya śipiviṣṭa nāmāryaḥ śaṃsāmi vayunāni vidvān
RV taṃ tvā gṛṇāmi tavasam atavyān kṣayantam asya rajasaḥ parāke
RV kim it te viṣṇo paricakṣyam bhūt pra yad vavakṣe śipiviṣṭo asmi
RV mā varpo asmad apa gūha etad yad anyarūpaḥ samithe babhūtha
RV vaṣaṭ te viṣṇav āsa ā kṛṇomi tan me juṣasva śipiviṣṭa havyam
RV vardhantu tvā suṣṭutayo giro me yūyam pāta svastibhiḥ sadā naḥ
RV tisro vācaḥ pra vada jyotiragrā yā etad duhre madhudogham ūdhaḥ
RV sa vatsaṃ kṛṇvan garbham oṣadhīnāṃ sadyo jāto vṛṣabho roravīti
RV yo vardhana oṣadhīnāṃ yo apāṃ yo viśvasya jagato deva īśe
RV sa tridhātu śaraṇaṃ śarma yaṃsat trivartu jyotiḥ svabhiṣṭy asme
RV starīr u tvad bhavati sūta u tvad yathāvaśaṃ tanvaṃ cakra eṣaḥ
RV pituḥ payaḥ prati gṛbhṇāti mātā tena pitā vardhate tena putraḥ
RV yasmin viśvāni bhuvanāni tasthus tisro dyāvas tredhā sasrur āpaḥ
RV trayaḥ kośāsa upasecanāso madhva ścotanty abhito virapśam
RV idaṃ vacaḥ parjanyāya svarāje hṛdo astv antaraṃ taj jujoṣat
RV mayobhuvo vṛṣṭayaḥ santv asme supippalā oṣadhīr devagopāḥ
RV sa retodhā vṛṣabhaḥ śaśvatīnāṃ tasminn ātmā jagatas tasthuṣaś ca
RV tan ma ṛtam pātu śataśāradāya yūyam pāta svastibhiḥ sadā naḥ
RV parjanyāya pra gāyata divas putrāya mīḷhuṣe
RV sa no yavasamichatu
RV yo garbhamoṣadhīnāṃ gavāṃ kṛṇotyarvatām
RV parjanyaḥpuruṣīṇām
RV tasmā idāsye havirjuhotā madhumattamam
RV iḷāṃ naḥ saṃyataṃ karat
RV saṃvatsaraṃ śaśayānā brāhmaṇā vratacāriṇaḥ
RV vācaṃ parjanyajinvitāṃ pra maṇḍūkā avādiṣuḥ
RV divyā āpo abhi yadenamāyan dṛtiṃ na śuṣkaṃ sarasī śayānam
RV gavāmaha na māyurvatsinīnāṃ maṇdūkānāṃ vagnuratrā sameti
RV yadīmenānuśato abhyavarṣīt tṛṣyāvataḥ prāvṛṣyāgatāyām
RV akhkhalīkṛtyā pitaraṃ na putro anyo anyamupa vadantameti
RV anyo anyamanu gṛbhṇātyenorapāṃ prasarge yadamandiṣātām
RV maṇḍūko yadabhivṛṣṭaḥ kaniṣkan pṛṣniḥ sampṛṅkte haritena vācam
RV yadeṣāmanyo anyasya vācaṃ śāktasyeva vadati śikṣamāṇaḥ
RV sarvaṃ tadeṣāṃ samṛdheva parva yat suvāco vadathanādhyapsu
RV gomāyureko ajamāyurekaḥ pṛśnireko harita eka eṣām
RV samānaṃ nāma bibhrato virūpāḥ purutrā vācaṃ pipiśurvadantaḥ
RV brāhmaṇāso atirātre na some saro na pūrṇamabhito vadantaḥ
RV saṃvatsarasya tadahaḥ pari ṣṭha yan maṇḍūkāḥ prāvṛṣīṇaṃ babhūva
RV brāhmaṇāsaḥ somino vācamakrata brahma kṛṇvantaḥ parivatsarīṇam
RV adhvaryavo gharmiṇaḥ siṣvidānā āvirbhavanti guhyā na ke cit
RV devahitiṃ jugupurdvādaśasya ṛtuṃ naro na pra minantyete
RV saṃvatsare prāvṛṣyāgatāyāṃ taptā gharmā aśnuvate visargam
RV gomāyuradādajamāyuradāt pṛśniradād dharito no vasūni
RV gavāṃ maṇḍūkā dadataḥ śatāni sahasrasāve pra tiranta āyuḥ
RV indrāsomā tapataṃ rakṣa ubjataṃ nyarpayataṃ vṛṣaṇā tamovṛdhaḥ
RV parā sṛṇītamacito nyoṣataṃ hataṃ nudethāṃ ni śiśītamatriṇaḥ
RV indrāsomā samaghaśaṃsamabhyaghaṃ tapuryayastu caruragnivāniva
RV brahmadviṣe kravyāde ghoracakṣase dveṣo dhattamanavāyaṃ kimīdine
RV indrāsomā duṣkṛto vavre antaranārambhaṇe tamasi pra vidhyatam
RV yathā nātaḥ punarekaścanodayat tad vāmastu sahase manyumacchavaḥ
RV indrāsomā vartayataṃ divo vadhaṃ saṃ pṛthivyā aghaśaṃsāya tarhaṇam
RV ut takṣataṃ svaryaṃ parvatebhyo yena rakṣo vāvṛdhānaṃ nijūrvathaḥ
RV indrāsomā vartayataṃ divas paryagnitaptebhiryuvamaśmahanmabhiḥ
RV tapurvadhebhirajarebhiratriṇo ni parśāne vidhyataṃ yantu nisvaram
RV indrāsomā pari vāṃ bhūtu viśvata iyaṃ matiḥ kakṣyāśvevavājinā
RV yāṃ vāṃ hotrāṃ parihinomi medhayemā brahmāṇi nṛpatīva jinvatam
RV prati smarethāṃ tujayadbhirevairhataṃ druho rakṣaso bhaṅgurāvataḥ
RV indrāsomā duṣkṛte mā sugaṃ bhūd yo naḥ kadācidabhidāsati druhā
RV yo mā pākena manasā carantamabhicaṣṭe anṛtebhirvacobhiḥ
RV āpa iva kāśinā saṃgṛbhītā asannastvāsata indra vaktā
RV ye pākaśaṃsaṃ viharanta evairye vā bhadraṃ dūṣayanti svadhābhiḥ
RV ahaye vā tān pradadātu soma ā vā dadhātu nirṛterupasthe
RV yo no rasaṃ dipsati pitvo agne yo aśvānāṃ yo gavāṃ yastanūnām
RV ripu stena steyakṛd dabhrametu ni ṣa hīyatāntanvā tanā ca
RV paraḥ so astu tanvā tanā ca tisraḥ pṛthivīradho astu viśvāḥ
RV prati śuṣyatu yaśo asya devā yo no divā dipsati yaśca naktam
RV suvijñānaṃ cikituṣe janāya saccāsacca vacasī paspṛdhāte
RV tayoryat satyaṃ yatarad ṛjīyastadit somo 'vati hantyāsat
RV nā vā u somo vṛjinaṃ hinoti na kṣatriyaṃ mithuyā dhārayantam
RV hanti rakṣo hantyāsad vadantamubhāvindrasya prasitau śayāte
RV yadi vāhamanṛtadeva āsa moghaṃ vā devānapyūhe agne
RV kimasmabhyaṃ jātavedo hṛṇīṣe droghavācaste nirṛthaṃ sacantām
RV adyā murīya yadi yātudhāno asmi yadi vāyustatapa pūruṣasya
RV adhā sa vīrairdaśabhirvi yūyā yo mā moghaṃ yātudhānetyāha
RV yo māyātuṃ yātudhānetyāha yo vā rakṣāḥ śucirasmītyāha
RV indrastaṃ hantu mahatā vadhena viśvasya jantoradhamas padīṣṭa
RV pra yā jigāti khargaleva naktamapa druhā tanvaṃ gūhamānā
RV vavrānanantānava sā padīṣṭa grāvāṇo ghnantu rakṣasa upabdaiḥ
RV vi tiṣṭhadhvaṃ maruto vikṣvichata gṛbhāyata rakṣasaḥ saṃ pinaṣṭana
RV vayo ye bhūtvī patayanti naktabhirye vā ripo dadhire deve adhvare
RV pra vartaya divo aśmānamindra somaśitaṃ maghavan saṃ śiśādhi
RV prāktādapāktādadharādudaktādabhi jahi rakṣasaḥparvatena
RV eta u tye patayanti śvayātava indraṃ dipsanti dipsavo 'dābhyam
RV śiśīte śakraḥ piśunebhyo vadhaṃ nūnaṃ sṛjadaśaniṃ yātumadbhyaḥ
RV indro yātūnāmabhavat parāśaro havirmathīnāmabhyāvivāsatām
RV abhīdu śakraḥ paraśuryathā vanaṃ pātreva bhindan sata eti rakṣasaḥ
RV ulūkayātuṃ śuśulūkayātuṃ jahi śvayātumuta kokayātum
RV suparṇayātumuta gṛdhrayātuṃ dṛṣadeva pra mṛṇa rakṣa indra
RV mā no rakṣo abhi naḍ yātumāvatāmapochatu mithunā yā kimīdinā
RV pṛthivī naḥ pārthivāt pātvaṃhaso 'ntarikṣaṃ divyāt pātvasmān
RV indra jahi pumāṃsaṃ yātudhānamuta striyaṃ māyayā śāśadānām
RV vigrīvāso mūradevā ṛdantu mā te dṛśaṃ sūryamuccarantam
RV prati cakṣva vi cakṣvendraśca soma jāgṛtam
RV rakṣobhyo vadhamasyatamaśaniṃ yātumadbhyaḥ
