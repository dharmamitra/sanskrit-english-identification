guhyāvalī
om namaḥ vajrayoginyai
tāmraṃ kāñcanatāṃ na gaccati mahākleśairapi prāṇināṃ
prajñāpaṅkajasevayāpi sahajānande ndo
na saṃbhāvyate 
tasmād ye kṛtapuṇyarāśivapuṣaḥ prādeśikāste kvaci
nmudrākundurunistaraṅgamanasaḥ siddhāstu tebhyo namaḥ  
yā saṃvit parivarṇitā bhagavatā vajrāṃbjayogāt kva sā
sattvānāmatha sampradāyagamane rāgād virāgaḥ param 
ānandadvayamadhyavartini parijñānopadeśātpuna
steṣāṃ suratasukhena vihitā mudrādimuktisthitiḥ  
tatrādau viramasya śeṣapadavīrāgasya madhyakṣaṇe
tyaktvā strīsukhamanyadakṣarasukhaṃ gṛhṇāti yastanmayaḥ 
sa śrimān ghanasāramudraṇavidhau vijño gurorājñayā
svānandāsavapānaghūrṇitamanā nābhyeti mohaṃ sudhīḥ  
gavāṃ yūthanyāyakramagamanasaṃbhāvitadhiyāṃ
kathā keyaṃ teṣāmaśanipadamerau vidadhati 
adhiṣṭhānādasmād gurucaraṇasaṃjātarabhasā
svayaṃ prajñāsaṅgo bhavati kṛtino'nuttarapadam  
guruḥ svādhiṣṭhānādapaharati cittaṃ matimatāṃ
svasaṃvedyaṃ jñānaṃ jhaṭiti kurute durlabhamapi 
milattūlopadhirjvalati sahasā bhāskaramaṇiḥ
svabhāvo vastūnāṃ kathamapi na yoge vyatikramet  
yadasmābhiḥ kiñcidbhiduradharamārgeṣvadhigataṃ
taduktaṃ svajñānānna kimapi budhā dūṣaṇamiha 
ataḥ prajñāyogād yadi bhavati samādhānamadhikaṃ
guroḥ svādhiṣṭhānādapi ca na tṛtīyo'sti viṣayaḥ  
rāgānte viramapraveśasamaye candre svabhāvasthite
yo vittiṃ manasaḥ pravṛttiraparo vāyorniruddhā sṛtiḥ 
tatkāle yadananyasaṃbhavasukhaṃ sākṣātparaṃ tatpadaṃ
tatra svānubhavo hi yasya sa punaḥ siddho mahāmudrayā  
vinā prajñāyogaṃ jhaṭiti kurute vajrapadavīṃ
satāṃ tadyogādvā śiśirakarasaṃbodhakaraṇāt 
adhiṣṭhānajño yaḥ sa gururiha naivāpara iti
prabhāvo yasya drāk prabhavati mano durjana iti  
ānandadvayamadhyajaṃ kṣaṇamatikṣudraṃ na saṃlakṣyate
tatkāle kathamākaroti manasā vajrābjayogātparam 
tasmādakṣarasaukhyameva sujanairāśrīyate yatnataḥ
sthitvā tatra ciraṃ samāhitajanā gṛhṇanti tattvaṃ punaḥ  
mṛgāmbhaḥ kiṃ grāhyaṃ kamaṭhanayanaspandana iva
kṣaṇe sākṣātkartuṃ pavijalajayogaśrutavatām 
ciraṃ cāvasthānādanubhavadaśā saṃbhavati sā
gate candre vajrātpunariha hi saukhyaṃ na kimapi  
priyāsaṅgātpūrvaṃ yadadhigatamātyantikasukhaṃ
tadevedānīṃ cet kimadhivaramudrādhigamanam 
ihāste saṃvidbāhyasukhaviṣayādanyadaparaṃ
tataḥ ko'pyeko'nyaḥ sahajasukhaśambhuḥ prabhavati  
guroḥ svādhiṣṭhānād bhavati viduṣāmindriyalayo
layāt saṃvinmātraṃ sphurati nirapekṣaṃ trijagati 
asāmānyātkiṃ bhūyādaciramadhikaṃ tattvamaparaṃ
pratijñātaṃ yaiste bhiduradharasaṃvādivapuṣaḥ  
adhiṣṭhāne dhanye janitavarakarmaṇyapi sure
prabhāvaḥ ko'pyeṣa dhvanayati tadantarvinihitam 
prabhāvasyābhāvāt paśusadṛśayogeśvaranaraḥ
suro'pyantaḥśūnyo mṛduguruśilākalpitavapuḥ  
anabhyāsādasmādanadhigatamārgādavacanā
dakasmādakleśāt satatamaparokṣāt sapadi ca 
gurorājñānandāduparatapade yastu kriyate
nasaṃvinmātraṃ yadbhavati tadadhiṣṭhānamiti ca  
iha svādhiṣṭhānakramajanitayogaiśca yadayaṃ
yadakṣāṇāṃ bhoyaṃ natyajati svanirmokasadṛśam 
gṛhīto rāgādyairaviratamanovṛttirasikaḥ
svasaṃviddevīṃ na praviśati jale'ntastalamiva  
etatpañcavyasanarasikā yānti pāpāndhakūpaṃ
no cenmokṣaṃ parikṛtapadāḥ svaccabhūmervibhedat 
tatsandehaṃ praviśati kathaṃ nirvikalpāvalepāt
saṃsārābdherviharati paraḥ kaḥ punastasya pāram  
ete pañca nayanti mohataṭinīpāraṃ parā nauriva
vyāghātaḥ paramasti ko'pi vipadāṃ harturya eko mahān 
akṣāṇāmanurāgasundarasurāpānapramattaṃ manaḥ
sphūrjadgandhakarīndra eṣa bhuvane dhāvannimāṃ gāṃ prati  
surā nārīsaṅge'pyupanayati puṃsaḥ pavipadaṃ
gṛhītaṃ na tyaktaṃ tadiha bhavadhīmattvavihitaḥ 
yadekaṃ pañcānāmanubhavadṛśā varṇasukhadaṃ
dvitīyaṃ tadvayāpi sthiracalamaśeṣaṃ jagaditi  
guroḥ pāramparyakramajanitasaṃbhāvitadhiyā
tadevādhiṣṭhānaṃ svaparavacanaṃ kṣīyata iti 
yato dīpāddīpaḥ prabhavati tato'pyevamapare
pradīpā jāyante kramaśa iha ko vismaya iva  
jvalajjvālo nīlajvalanamaniśaṃ śūnyabhavane
jaḍo yastaṃ yadvad bhajati sa sukhī tatra bhavati 
guroḥ pādāmbhojapraṇatiśatasaṃbhūṣitaśiro
rajorekhāṃ labdhvā sapadi kurute vajrapadavīm  
adūre dūre vā gururiha kathā keyamasatī
śiśoḥ saṃvitsiddhirbhavati sahasā yojanaśataiḥ 
nabhobhāge bhānurvi nau vi
kasati sarojaṃ vikasati
prabhāvaḥ śaktānāṃ bhavati kimayaṃ vismayakaraḥ  
dvidhā tattvajñānaṃ savacanamavācyaṃ kimapi ca
kramatyaṅgādekaṃ yadaparamanaṅgāt kramati ca 
dvayorekatve yaḥ satatamavabodhāt prabhavati
svataḥ siddhaḥ so'yaṃ bhiduradharamārgottarapadam  
prāṇī vajradharaḥ kapālivanitātulyo jagatstrījanaḥ
so'haṃ herukamūrtireṣa bhagavān yānaprabhinno mayi 
śrīpadmaṃ madanaṃ ca gokudahanaṃ kurvan yathā gauravā
detatsarvamatīndriyaikamanasā yogīśvaraḥ siddhayati  
kvacitprajñāyogāt kvacidapi ca pañcendriyabalāt
kvacitsvādhiṣṭhānād guruvacanamārgāt kvacidapi 
rucerbhedāt puṃsi prakaṭayati vajrāṅkitakaro
na siddhaṃ svāsādhyaṃ kimapi yadavāggocarapadam  
 saccāstrasevanamihātra na me'stu tāva
jjñānaṃ na me padapadārthakathāsu dhīrāḥ 
cakrāṅghripaṅkajarajaḥpraṇayādiyaṃ ced
guhyāvalī sphurati tatkimahaṃ karomi  
iti dauḍīpādīyā guhyāvalī samāptā 
