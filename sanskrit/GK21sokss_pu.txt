// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
kathāpīṭhaṃ nāma prathamo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudherudgatam /
prasahya sarayanti ye vigatavighnalabdhardvayo dhuraṃ dadhati vaivudhīṃ bhuvi bhavaprasādena te // SoKss_1,0.1 //
prathamas taraṅgaḥ /
śriyaṃ diśatu vaḥ śaṃbhoḥ śyāmaḥ kaṇṭho manobhuvā /
aṅkasthapārvatīdṛṣṭipāśairiva viveṣṭitaḥ // SoKss_1,1.1 //
saṃdhyānuttotsave tārāḥ kareṇoddhūya vighnajit /
sītkārasīkarairanyāḥ kalpayanniva pātu vaḥ // SoKss_1,1.2 //
praṇamya vācaṃ niḥśeṣapadārthodyotadīpikām /
bṛhatkathāyāḥ sārasya saṃgrahaṃ racayāmyaham // SoKss_1,1.3 //
ādyamatra kathāpīṭhaṃ kathāmukhamataḥ param /
tato lāvānako nāma tṛtīyo lambako bhavet // SoKss_1,1.4 //
naravāhanadattasya jananaṃ ca tataḥ param /
syāccaturdārikākhyaśca tato madanamañcukā // SoKss_1,1.5 //
tato ratnaprabhā nāma lambakaḥ saptamo bhavet /
sūryaprabhābhidhānaśca lambakaḥ syādathāṣṭamaḥ // SoKss_1,1.6 //
alaṃkaravatī cātha tataḥ śaktiyaśā bhavet /
velālambakasaṃjñaśca bhavedekādaśastataḥ // SoKss_1,1.7 //
śaśāṅkavatyapi tathā tataḥ syānmadirāvatī /
mahābhiṣekānugatastataḥ syātpañcalambakaḥ // SoKss_1,1.8 //
tataḥ suratamañjaryapyatha padmavatī bhavet /
tato viṣamaśīlākhyo lambako 'ṣṭādaśo bhavet // SoKss_1,1.9 //
yathā mūlaṃ tathaivaitanna manāgapyatikramaḥ /
granthavistarasaṃkṣepamātraṃ bhāṣā ca bhidyate // SoKss_1,1.10 //
aucityānvayarakṣā ca yathāśakti vidhīyate /
kathārasāvighātena kāvyāṃśasya ca yojanā // SoKss_1,1.11 //
vaidagdhyakhyātilobhāya mama naivāyamudyamaḥ /
kiṃ tu nānākathājālasmṛtisaukaryasiddhaye // SoKss_1,1.12 //
asti kiṃnaragandharvavidyādharaniṣevitaḥ /
cakravartī girīndrāṇāṃ himavāniti viśrutaḥ // SoKss_1,1.13 //
māhātmyam iyatīṃ bhūmim ārūḍhaṃ yasya bhūbhṛtām /
yadbhavānīṃ sutābhāvaṃ trijagajjananī gatā // SoKss_1,1.14 //
uttaraṃ tasya śikharaṃ kailāsākhyo mahāgiriḥ /
yojanānāṃ sahasrāṇi bahūnyākramya tiṣṭhati // SoKss_1,1.15 //
mandaro mathite 'pyabdhau na sudhāsitatāṃ gataḥ /
ahaṃ tvayatnāditi yo hasatīva svakāntibhiḥ // SoKss_1,1.16 //
carācaragurus tatra nivasatyambikāsakhaḥ /
gaṇair vidyādharaiḥ siddhaiḥ sevyamāno maheśvaraḥ // SoKss_1,1.17 //
piṅgottuṅgajaṭājūṭagato yasyāśnute navaḥ /
saṃdhyāpiśaṅgapūrvādriśṛṅgasaṅgasukhaṃ śaśī // SoKss_1,1.18 //
yenāndhakāsurapaterekasyārpayatā hṛdi /
śūlaṃ trijagato 'pyasya hṛdayāccitramuddhṛtam // SoKss_1,1.19 //
cūḍāmaṇiṣu yatpādanakhāgrapratimāṅkitāḥ /
prasadaprāptacandrārdhā iva bhānti surāsurāḥ // SoKss_1,1.20 //
taṃ kadācitsamutpannavisrambhā rahasi priyā /
stutibhistoṣayāmāsa bhavānīpatimīśvaram // SoKss_1,1.21 //
tasyāḥ stutivacohṛṣṭas tām aṅkam adhiropya saḥ /
kiṃ te priyaṃ karomīti babhāṣe śaśiśekharaḥ // SoKss_1,1.22 //
tataḥ provāca girijā prasanno 'si yadi prabho /
ramyāṃ kāṃcitkathāṃ brūhi devādya mama nūtanām // SoKss_1,1.23 //
bhūtaṃ bhavad bhaviṣyad vā kiṃ tat syāj jagati priye /
bhavatī yan na jānīyād iti śarvo 'py uvāca tām // SoKss_1,1.24 //
tataḥ sa vallabhā tasya nirbandhamakarotprabhoḥ /
priyapraṇayahevāki yato mānavatīmanaḥ // SoKss_1,1.25 //
tatastaccāṭubuddhyaiva tatprabhāvanibandhanām /
tasyāḥ svalpāṃ kathāmevaṃ śivaḥ saṃpratyavarṇayat // SoKss_1,1.26 //
asti māmīkṣituṃ pūrvaṃ brahmā nārāyaṇastathā /
mahīṃ bhramantau himavatpādamūlamavāpatuḥ // SoKss_1,1.27 //
tato dadṛśatustatra jvālāliṅgaṃ mahatpuraḥ /
tasyāntamīkṣituṃ prāyādeka ūrdhvamadho 'paraḥ // SoKss_1,1.28 //
alabdhāntau tapobhirmāṃ toṣayāmāsatuśca tau /
āvirbhūya mayā coktau varaḥ ko 'pyarthyatāmiti // SoKss_1,1.29 //
tacchrutvaivābravīdbrahmā putro me 'stu bhavāniti /
apūjyastena jāto 'sāvalyāroheṇa ninditaḥ // SoKss_1,1.30 //
tato nārāyaṇo devaḥ sa varaṃ mām ayācata /
bhūyāsaṃ tava śuśrūṣāparo 'haṃ bhagavanniti // SoKss_1,1.31 //
ataḥ śarīrabhūto 'sau mama jātastvadātmanā /
yo hi nārāyaṇaḥ sā tvaṃ śaktiḥ śaktimato mama // SoKss_1,1.32 //
kiṃ ca me pūrvajāyā tvamityuktavati śaṃkare /
kathaṃ te purvajāyāhamiti vakti sma pārvatī // SoKss_1,1.33 //
pratyuvāca tato bhargaḥ purā dakṣaprajāpateḥ /
devi tvaṃ ca tathānyāśca bahvyo 'jāyanta kanyakāḥ // SoKss_1,1.34 //
sa mahyaṃ bhavatīṃ prādāddharmādibhyo 'parāśca tāḥ /
yajñe kadācidāhūtāstena jāmātaro 'khilāḥ // SoKss_1,1.35 //
varjitas tv aham evaikas tato 'pṛcchyata sa tvayā /
kiṃ na bhartā mamāhūtastvayā tātocyatāmiti // SoKss_1,1.36 //
kapālamālī bhartā te kathamāhūyatāṃ makhe /
ityuvāca giraṃ so 'tha tvatkarṇaviṣasūcikām // SoKss_1,1.37 //
pāpo 'yam asmāj jātena kiṃ dehena mamāmunā /
iti kopātparityaktaṃ śarīraṃ tatpriye tvayā // SoKss_1,1.38 //
sa ca dakṣamakhastena manyunā nāśito mayā /
tato jātā himādrestvamabdheścandrakalā yathā // SoKss_1,1.39 //
atha smara tuṣārādriṃ tapo 'rthamahamāgataḥ /
pitā tvaṃ ca niyuṅkte sma śuśrūṣāyai mamātitheḥ // SoKss_1,1.40 //
tārakāntakamatputraprāptaye prahitaḥ suraiḥ /
labdhāvakāśo 'vidhyanmāṃ tatra dagdho manobhavaḥ // SoKss_1,1.41 //
tatastīvreṇa tapasā krīto 'haṃ dhīrayā tvayā /
tacca tatsaṃcayāyaiva mayā soḍhaṃ tava priye // SoKss_1,1.42 //
itthaṃ me pūvajāyā tvaṃ kimanyatkathyate tava /
ityuktvā virate śaṃbhau devī kopākulābravīt // SoKss_1,1.43 //
dhūrtastvaṃ na kathāṃ hṛdyāṃ kathayasyarthito 'pi san /
gaṅgāṃ vahannamansaṃdhyāṃ vijito 'si na kiṃ mama // SoKss_1,1.44 //
tac chrutvā pratipede 'sya vihitānunayo haraḥ /
kathāṃ kathayituṃ divyāṃ tataḥ kopaṃ mumoca sā // SoKss_1,1.45 //
neha kaiścit praveṣṭavyam ity uktena tayā svayam /
niruddhe nandinā dvāre haro vaktuṃ pracakrame // SoKss_1,1.46 //
ekāntasukhino devā manuṣyā nityaduḥkhitāḥ /
divyamānuṣaceṣṭā tu parabhāge na hāriṇī // SoKss_1,1.47 //
vidyādharāṇāṃ caritam atas te varṇayāmy aham /
iti devyā haro yāvad vakti tāvad upāgamat // SoKss_1,1.48 //
prasādavittakaḥ śaṃbhoḥ puṣpadanto gaṇottamaḥ /
nyaṣedhi ca praveśo 'sya nandinā dvāri tiṣṭhatā // SoKss_1,1.49 //
niṣkāraṇaṃ niṣedho 'dya mamāpīti kutūhalāt /
alakṣito yogavaśātpraviveśa sa tatkṣaṇāt // SoKss_1,1.50 //
praviṣṭaḥ śrūtavānsarvaṃ varṇyamānaṃ pinākinā /
vidyādharāṇāṃ saptānāmapūrvaṃ caritādbhutam // SoKss_1,1.51 //
śrutvātha gatvā bhāryāyai jayāyai so 'pyavarṇayat /
ko hi vittaṃ rahasyaṃ vā strīṣu śaknoti gūhitum // SoKss_1,1.52 //
sāpi tadvismayāviṣṭā gatvā girisutāgrataḥ /
jagau jayā pratīhārī strīṣu vāksaṃyamaḥ kutaḥ // SoKss_1,1.53 //
tataścukopa girijā nāpūrvaṃ varṇitaṃ tvayā /
jānāti hi jayāpyetaditi ceśvaramabhyadhāt // SoKss_1,1.54 //
praṇidhānādatha jñātvā jagādaivamumāpatiḥ /
yogī bhūtvā praviśyedaṃ puṣpadantastadāśṛṇot // SoKss_1,1.55 //
jayāyai varṇitaṃ tena ko 'nyo jānāti hi priye /
śrutvetyānāyayaddevī puṣpadantamatikrudhā // SoKss_1,1.56 //
martyo bhavāvinīteti vihvalaṃ taṃ śaśāpa sā /
mālyavantaṃ ca vijñaptiṃ kurvāṇaṃ tatkṛte gaṇam // SoKss_1,1.57 //
nipatya pādayostābhyāṃ jayayā saha bodhitā /
śāpāntaṃ prati śarvāṇī śanairvacanamabravīt // SoKss_1,1.58 //
vindhyāṭavyāṃ kuberasya śāpātprāptaḥ piśācatām /
supratīkābhidho yakṣaḥ kāṇabhūtyākhyayā sthitaḥ // SoKss_1,1.59 //
taṃ dṛṣṭvā saṃsmarañjātiṃ yadā tasmai kathāmimām /
puṣpadanta pravaktāsi tadā śāpādvimokṣyase // SoKss_1,1.60 //
kāṇabhūteḥ kathāṃ tāṃ tu yadā śroṣyati mālyavān /
kāṇabhūtau tadā bhukte kathāṃ prakhyāpya mokṣyate // SoKss_1,1.61 //
ityuktvā śailatanayā vyaramattau ca tatkṣaṇāt /
vidyutpuñjāviva gaṇau dṛṣṭanaṣṭau babhūvatuḥ // SoKss_1,1.62 //
atha jātu yāti kāle gaurī papraccha śaṃkaraṃ sadayā /
deva mayā tau śaptau pramathavarau kutra bhuvi jātau // SoKss_1,1.63 //
avadacca candramauliḥ kauśāmbītyasti yā mahānagarī /
tasyāṃ sa puṣpadanto vararucināmā priye jātaḥ // SoKss_1,1.64 //
anyac ca mālyavān api nagaravare supratiṣṭhitākhye saḥ /
jāto guṇāḍhyanāmā devi tayor eṣa vṛttāntaḥ // SoKss_1,1.65 //
evaṃ nivedya sa vibhuḥ satatānuvṛttabhṛtyāvamānanavibhāvanasānutāpām /
kailāsaśailataṭakalpitakalpavallilīlāgṛheṣu dayitāṃ ramayann uvāsa // SoKss_1,1.66 //
iti mahākaviśrīsomadevabhaṭṭaviracite kathāsaritsāgare kathāpīṭhalambake prathamas taraṅgaḥ /
dvitīyas taraṅgaḥ /
tataḥ sa martyavapuṣā puṣpadantaḥ paribhraman /
nāmnā vararuciḥ kiṃ ca kātyāyana iti śrutaḥ // SoKss_1,2.1 //
pāraṃ saṃprāpya vidyānāṃ kṛtvā nandaya mantritām /
khinnaḥ samāyayau draṣṭuṃ kadācidvindhyavāsinīm // SoKss_1,2.2 //
tapasārādhitā devī svapnādeśena sā ca tam /
prāhiṇodvindhyakāntāraṃ kāṇabhūtimavekṣitum // SoKss_1,2.3 //
vyāghravānarasaṃkīrṇe nistoyaparuṣadrume /
bhramaṃstatra ca sa prāṃśu nyagrodhatarumaikṣata // SoKss_1,2.4 //
dadarśa ca samīpe 'sya piśācānāṃ śatairvṛtam /
kāṇabhūtiṃ piśācaṃ taṃ varṣmaṇā sālasaṃnibham // SoKss_1,2.5 //
sa kāṇabhūtinā dṛṣṭvā kṛtapādopasaṃgrahaḥ /
kātyāyano jagādainamupaviṣṭaḥ kṣaṇāntare // SoKss_1,2.6 //
sadācāro bhavānevaṃ kathametāṃ gatiṃ gataḥ /
tacchrutvā kṛtasauhārdaṃ kāṇabhūtistamabravīt // SoKss_1,2.7 //
svato me nāsti vijñānaṃ kiṃ tu śarvānmayā śrutam /
ujjayinyāṃ śmaśāne yacchṛṇu tatkathayāmi te // SoKss_1,2.8 //
kapāleṣu śmaśāneṣu kasmāddeva ratistava /
iti pṛṣṭastato devyā bhagavānidamabravīt // SoKss_1,2.9 //
purā kalpakṣaye vṛtte jātaṃ jalamayaṃ jagat /
mayā tato vibhidyoruṃ raktabindurnipātitaḥ // SoKss_1,2.10 //
jalāntastadabhūdaṇḍaṃ tasmāddvedhākṛtātpumān /
niragacchattataḥ sṛṣṭā sargāya prakṛtirmayā // SoKss_1,2.11 //
tau ca prajāpatīnanyānsṛṣṭavantau prajāśca te /
ataḥ pitāmahaḥ proktaḥ sa pumāñjagati priye // SoKss_1,2.12 //
evaṃ carācaraṃ sṛṣṭvā viśvaṃ darpamagādasau /
puruṣas tena mūrdhānam athaitasyāhamacchidam // SoKss_1,2.13 //
tato 'nutāpena mayā mahāvratamagṛhyata /
ataḥ kapālapāṇitvaṃ śmaśānapriyatā ca me // SoKss_1,2.14 //
kiṃ caitanme kapālātma jagaddevi kare sthitam /
pūrvoktāṇḍakapāle dve rodasī kīrtite yataḥ // SoKss_1,2.15 //
ityukte śaṃbhunā tatra śroṣyāmīti sakautuke /
sthite mayi tato bhūyaḥ pārvatī patimabhyadhāt // SoKss_1,2.16 //
sa puṣpadantaḥ kiyatā kālenāsmānupaiṣyati /
tadākarṇyābravīddevīṃ māmuddiśya maheśvaraḥ // SoKss_1,2.17 //
piśāco dṛśyate yo 'yameṣa vaiśravaṇānugaḥ /
yakṣo mitramabhūccāsya rakṣaḥ sthūlaśirā iti // SoKss_1,2.18 //
saṃgataṃ tena pāpena nirīkṣyainaṃ dhanādhipaḥ /
vindhyāṭavyāṃ piśācatvamādiśaddhanadeśvaraḥ // SoKss_1,2.19 //
bhrātrāsya dīrghajaṅghena patitvāf pādayostataḥ /
śāpāntaṃ prati vijñapto vadati sma dhanādhipaḥ // SoKss_1,2.20 //
śāpāvatīrṇād ākarṇya puṣpadantānmahākathām /
uktvā mālyavate tāṃ ca śāpātprāptāya martyatām // SoKss_1,2.21 //
tābhyāṃ gaṇābhyāṃ sahitaḥ śāpamenaṃ tariṣyati /
itīha dhanadenāsya śāpānto vihitastadā // SoKss_1,2.22 //
tvayā ca puṣpadantasya sa eveti smara priye /
etacchrutvā vacaḥ śambhoḥ saharṣo 'ham ihāgataḥ // SoKss_1,2.23 //
itthaṃ me śāpadoṣo 'yaṃ puṣpadantāgamāvadhiḥ /
ity uktvā virate tasmin kāṇabhūtau ca tatkṣaṇam // SoKss_1,2.24 //
smṛtvā vararucirjātiṃ suptotthita ivāvadat /
sa eva puṣpadanto 'haṃ mattastāṃ ca kathāṃ śṛṇu // SoKss_1,2.25 //
ityuktvā granthalakṣāṇi sapta sapta mahākathāḥ /
kātyāyanena kathitāḥ kāṇabhūtistato 'bravīt // SoKss_1,2.26 //
deva rudrāvatārastvaṃ ko 'nyo vetti kathāmimām /
tvatprasādādgataprāyaḥ sa śāpo me śarīrataḥ // SoKss_1,2.27 //
tadbrūhi nijavṛttantaṃ janmanaḥ prabhṛti prabho /
māṃ pavitraya bhūyo 'pi na gopyaṃ yadi mādṛśe // SoKss_1,2.28 //
tato vararucistasya praṇatasyānurodhataḥ /
sarvamājanmavṛttāntaṃ vistarādidamabravīt // SoKss_1,2.29 //
kauśāmbyāṃ somadattākhyo nāmnāgniśikha ityapi /
dvijo 'bhūttasya bhāryā ca vasudattābhidhābhavat // SoKss_1,2.30 //
munikanyā ca sā śāpāttasyāṃ jātāvavātarat /
tasyāṃ tasmāddvijavarādeṣa jāto 'smi śāpataḥ // SoKss_1,2.31 //
tato mamātibālasya pitā pañcatvamāgataḥ /
atiṣṭhadvardhayantī tu mātā māṃ kṛcchrakarmabhiḥ // SoKss_1,2.32 //
athābhyagacchatāṃ viprau dvāvasmadgṛhamekadā /
ekarātrinivāsārthaṃ dūrādhvaparidhūsarau // SoKss_1,2.33 //
tiṣṭhatos tatra ca tayor udabhūn murajadhvaniḥ /
tena māmabravīnmātā bhartuḥ smṛtvā sagadgadam // SoKss_1,2.34 //
nṛtyatyeṣa piturmittraṃ tava nando naṭaḥ suta /
ahamapyavadaṃ mātardraṣṭumetadvrajāmyaham // SoKss_1,2.35 //
tavāpi darśayiṣyāmi sapāṭhaṃ sarvameva tat /
etanmadvacanaṃ śrutvā viprau tau vismayaṃ gatau // SoKss_1,2.36 //
avocattau ca manmātā he putrau nātra saṃśayaḥ /
sakṛcchrutamayaṃ bālaḥ sarvaṃ vai dhārayeddhṛdi // SoKss_1,2.37 //
jijñāsārthamathābhyāṃ me prātiśākhyamapaṭhyata /
tathaiva tanmayā sarvaṃ paṭhitaṃ paśyatostayoḥ // SoKss_1,2.38 //
tatastābhyāṃ samaṃ gatvā dṛṣṭvā nāṭyaṃ tathaiva tat /
gṛhametyāgrato mātuḥ samagraṃ darśitaṃ mayā // SoKss_1,2.39 //
ekaśrutadharatvena māṃ niścitya kathāmimām /
vyāḍināmā tayoreko manmātuḥ praṇato 'bravīt // SoKss_1,2.40 //
vetasākhye pure mātardevasvāmikarambhakau /
abhūtāṃ bhrātarau viprāvatiprītau parasparam // SoKss_1,2.41 //
tayorekasya putro 'yamindradatto 'parasya ca /
ahaṃ vyāḍiḥ samutpanno matpitāstaṃ gatastataḥ // SoKss_1,2.42 //
tacchokādindradattasya pitā yāto mahāpatham /
asmajjananyośca tataḥ sphuṭitaṃ hṛdayaṃ śucā // SoKss_1,2.43 //
tenānāthau sati dhane 'py āvāṃ vidyābhikāṅkṣiṇau /
gatau prārthayituṃ svāmikumāraṃ tapasā tataḥ // SoKss_1,2.44 //
tapaḥsthitau ca tatrāvāṃ sa svapne prabhurādiśat /
asti pāṭalikaṃ nāma puraṃ nandasya bhūpateḥ // SoKss_1,2.45 //
tatrāsti caiko varṣākhyo viprastasmādavāpsyathaḥ /
kṛtsnāṃ vidyāmatastatra yuvābhyāṃ gamyatāmiti // SoKss_1,2.46 //
athāvāṃ tatpuraṃ yātau pṛcchatostatra cāvayoḥ /
astīha mūrkho varṣākhyo vipra ityavadajjanaḥ // SoKss_1,2.47 //
tato dolādhirūḍhena gatvā cittena tatkṣaṇam /
gṛhamāvāmapaśyāva varṣasya vidhurasthiti // SoKss_1,2.48 //
mūṣakaiḥ kṛtavalmīkaṃ bhittiviśleṣajarjaram /
vicchāyaṃ chadiṣā hīnaṃ janmakṣetramivāpadām // SoKss_1,2.49 //
tatra dhyānasthitaṃ varṣamālokyābhyantare tadā /
upāgatau svas tatpatnīṃ vihitātithyasatkriyām // SoKss_1,2.50 //
dhūsarakṣāmavapuṣaṃ viśīrṇamalināmbarām /
guṇarāgāgatāṃ tasya rūpiṇīmiva durgatim // SoKss_1,2.51 //
praṇāmapūrvamāvābhyāṃ tasyai so 'tha niveditaḥ /
svavṛttāntaśca tadbhartṛmaurkhyavārtā ca yā śrutā // SoKss_1,2.52 //
putrau yuvāṃ me kā lajjā śrūyatāṃ kathayāmi vām /
ityuktvā sāvayoḥ sādhvī kathāmetāmavarṇayat // SoKss_1,2.53 //
śaṃkarasvāmināmātra nagare 'bhūddvijottamaḥ /
madbhartā copavarṣaśca tasya putrāvimāvubhau // SoKss_1,2.54 //
ayaṃ mūrkho daridraśca viparīto 'sya cānujaḥ /
tena cāsya niyuktābhūtsvabhāryā gṛhapoṣaṇe // SoKss_1,2.55 //
kadācidatha saṃprāptā prāvṛṭ tasyāṃ ca yoṣitaḥ /
saguḍaṃ piṣṭaracitaṃ guhyarūpaṃ jugupsitam // SoKss_1,2.56 //
kṛtvā mūrkhāya viprāya dadatyeva kṛte hi tāḥ /
śītakāle nidāghe ca snānakleśaklamāpaham // SoKss_1,2.57 //
dattaṃ na pratipadyanta ityācāro hi kutsitaḥ /
taddevaragṛhiṇyā me dattamasmai sadakṣiṇam // SoKss_1,2.58 //
tadgṛhītvāyamāyāto mayā nirbhartsito bhṛśam /
mūrkhabhāvakṛtenāntarmanyunā paryatapyata // SoKss_1,2.59 //
tataḥ svāmikumārasya pādamūlaṃ gato 'bhavat /
tapastuṣṭena tenāsya sarvā vidyāḥ prakāśitāḥ // SoKss_1,2.60 //
sakṛcchrutadharaṃ vipraṃ prāpyaitāstvaṃ prakāśayeḥ /
ityādiṣṭaḥ sa tenaiva saharṣo 'yamihāgataḥ // SoKss_1,2.61 //
āgatyaiva ca vṛttāntaṃ sarvaṃ mahyaṃ nyavedayat /
tadā prabhṛtyavirataṃ japandhyāyaṃśca tiṣṭhati // SoKss_1,2.62 //
ataḥ śrutadharaṃ kaṃcidanviṣyānayataṃ yuvām /
tena sarvārthasiddhirvā bhaviṣyati na saṃśayaḥ // SoKss_1,2.63 //
śrutvaitad dharṣapatnītas tūrṇaṃ daurgatyahānaye /
dattvā hemaśataṃ cāsyai nirgatau svastataḥ purāt // SoKss_1,2.64 //
athāvāṃ pṛthivīṃ bhrāntau na ca śrutadharaṃ kvacit /
labdhavantau tataḥ śrāntau prāptāvadya gṛhaṃ tava // SoKss_1,2.65 //
ekaśrutadharaḥ prāpto bālo 'thaṃ tanayastava /
tadenaṃ dehi gacchāvo vidyādraviṇasiddhaye // SoKss_1,2.66 //
iti vyāḍivacaḥ śrutvā manmātā sādarāvadat /
sarvaṃ sagmatamevaitadastyatra pratyayo mama // SoKss_1,2.67 //
tathāhi pūrvaṃ jāte 'sminn ekaputre mama sphuṭā /
gaganādevam udabhūd aśarīrā sarasvatī // SoKss_1,2.68 //
eṣa śrutadharo jāto vidyāṃ varṣādavāpsyati /
kiṃ ca vyakaraṇaṃ loke pratiṣṭhāṃ prāpayiṣyati // SoKss_1,2.69 //
nāmnā vararuciś cāyaṃ tat tad asmai hi rocate /
yad yad varaṃ bhavet kiṃcid ity uktvā vāg upāramat // SoKss_1,2.70 //
ata eva vivṛddhe 'smin bālake cintayāmy aham /
kva sa varṣa upādhyāyo bhaved iti divāniśam // SoKss_1,2.71 //
adya yuṣmanmukhājjñātvā paritoṣaśca me paraḥ /
tadenaṃ nayataṃ bhrātā yuvayoreṣa kā kṣatiḥ // SoKss_1,2.72 //
iti manmātṛvacanaṃ śrutvā tau harṣanirbharau /
vyāḍīndradattau tāṃ rātrimabudhyetāṃ kṣaṇopamām // SoKss_1,2.73 //
athotsavārthamambāyāstūrṇaṃ dattva nijaṃ dhanam /
vyāḍinaivopanīto 'haṃ vedārhatvaṃ mamecchatā // SoKss_1,2.74 //
tato mātrābhyanujñātaṃ kathaṃcidruddhabāṣpayā /
māmādāya nijotsāhaśamitāśeṣatadvyatham // SoKss_1,2.75 //
manyamānau ca kaumāraṃ puṣpitaṃ tadanugraham /
vyāḍīndradattau tarasā nagaryāḥ prasthitau tataḥ // SoKss_1,2.76 //
atha krameṇa varṣasya vayaṃ prāptā gṛhaṃ guroḥ /
skandaprasādamāyāntaṃ mūrtaṃ māṃ so 'yamanyata // SoKss_1,2.77 //
kṛtvāsmānagrato 'nyedyurupaviṣṭaḥ śucau bhuvi /
varṣopādhyāya oṃkāramakaroddivyayā girā // SoKss_1,2.78 //
tadanantaramevāsya vedāḥ sāṅgā upasthitāḥ /
adhyāpayitumasmāṃśca pravṛtto 'bhūdasau tataḥ // SoKss_1,2.79 //
sakṛcchrutaṃ mayā tatra dviḥśrutaṃ vyāḍinā tathā /
triśrutaṃ cendradattena guruṇoktamagṛhyata // SoKss_1,2.80 //
dhvanim atha tamapūrvaṃ divyam ākarṇya sadyaḥ sapadi vilasadantarvismayo vipravargaḥ /
kim idam iti samantād draṣṭum abhyetya varṣaṃ stutimukharamukhaśrīr arcati sma praṇāmaiḥ // SoKss_1,2.81 //
kimapi tadavalokya tatra citraṃ pramadavaśānna paraṃ tadopavarṣaḥ /
api vitatamahotsavaḥ samagraḥ samajani pāṭaliputrapauralokaḥ // SoKss_1,2.82 //
rājāpi taṃ giriśasūnuvaraprabhāvam ālokya tasya paritoṣamupetya nandaḥ /
varṣasya veśma vasubhiḥ sa kilādareṇa tatkālameva samapūrayadunnataśrīḥ // SoKss_1,2.83 //
iti mahākaviśrīsomadevabhaṭṭaviracite kathāsaritsāgare kathāpīṭhalambake dvitīyas taraṅgaḥ /
tṛtīyas taraṅgaḥ /
evamuktvā vararuciḥ śṛṇvatyekāgramānase /
kāṇabhūtau vane tatra punarevedamabravīt // SoKss_1,3.1 //
kadācid yāti kāle 'tha kṛte svādhyāyakarmaṇi /
iti varṣa upādyāyaḥ pṛṣṭo 'smābhiḥ kṛtāhnikaḥ // SoKss_1,3.2 //
idam evaṃvidhaṃ kasmān nagaraṃ kṣetratāṃ gatam /
sarasvatyāś ca lakṣmyāś ca tadupādhyāya kathyatām // SoKss_1,3.3 //
tacchrutvā so 'bravīdasmāñchṛṇutaitatkathāmimām /
tīrthaṃ kanakhalaṃ nāma gaṅgādvāre 'sti pāvanam // SoKss_1,3.4 //
yatra kāñcanapātena jāhnavī devadantinā /
uśīnaragiriprasthādbhittvā samavatāritā // SoKss_1,3.5 //
dākṣiṇātyo dvijaḥ kaścit tapasyan bhāryayā saha /
tatrāsīt tasya cātraiva jāyante sma trayaḥ sutāḥ // SoKss_1,3.6 //
kālena svargate tasminsabhārye te ca tatsutāḥ /
sthānaṃ rājagṛhaṃ nāma jagmurvidyārjanecchayā // SoKss_1,3.7 //
tatra cādhītavidyāste trayo 'pyānāthyaduḥkhitāḥ /
yayuḥ svāmikumārasya darśane dakṣiṇāpatham // SoKss_1,3.8 //
tatra te ciñcinīṃ nāma nagarīm ambudhes taṭe /
gatvā bhojikasaṃjñasya viprasya nyavasan gṛhe // SoKss_1,3.9 //
sa ca kanyā nijāstisrastebhyo dattvā dhanāni ca /
tapase 'nanyasaṃtāno gaṅgāṃ yāti sma bhojikaḥ // SoKss_1,3.10 //
atha teṣāṃ nivasatāṃ tatra śvaśuraveśmani /
avagrahakṛtastīvro durbhikṣaḥ samajāyata // SoKss_1,3.11 //
tena bhāryāḥ parityajya sādhvīstāste trayo yayuḥ /
spṛśanti na nṛśaṃsānāṃ hṛdayaṃ bandhubuddhayaḥ // SoKss_1,3.12 //
tatastu madhyamā tāsāṃ sagarbhābhūttataśca tāḥ /
bhavanaṃ yajñadattasya pitṛmitrasya śiśriyuḥ // SoKss_1,3.13 //
tatra tasthur nijān bhartṝn dhyāyantyaḥ kliṣṭavṛttayaḥ /
āpadyapi satīvṛttaṃ kiṃ muñcanti kulastriyaḥ // SoKss_1,3.14 //
kālena madhyamā cātra tāsāṃ putramasūta sā /
anyonyātiśayāttasminsnehaścāsāmavardhata // SoKss_1,3.15 //
kadācidvyomamārgeṇa viharantaṃ maheśvaram /
aṅkasthā skandajananī taṃ dṛṣṭvā sadayāvadat // SoKss_1,3.16 //
deva paśya śiśāv asminn etās tisro 'pi yoṣitaḥ /
baddhasnehā dadhatyāśāmeṣo 'smāñjīvayediti // SoKss_1,3.17 //
tattathā kuru yenāyametā bālo 'pi jīvayet /
ityuktaḥ priyayā devo varadaḥ sa jagāda tām // SoKss_1,3.18 //
anugṛhṇāmyamuṃ pūrvaṃ sabhāryeṇāmunā yataḥ /
arādhito 'smi tenāyaṃ bhogārthaṃ nirmito bhuvi // SoKss_1,3.19 //
etajjāyā ca sā jātā pāṭalī nāma bhūpateḥ /
mahendravarmaṇaḥ putrī bhāryāsyaiva bhaviṣyati // SoKss_1,3.20 //
ityuktvā sa vibhuḥ svapne sādhvīstisro jagāda tāḥ /
nāmnā putraka evāyaṃ yuṣmākaṃ bālaputrakaḥ // SoKss_1,3.21 //
asya suptaprabuddhasya śīrṣānte ca dine dine /
suvarṇalakṣaṃ bhavitā rājā cāyaṃ bhaviṣyati // SoKss_1,3.22 //
tataḥ suptotthite tasmin bāle tāḥ prāpya kāñcanam /
yajñadattasutāḥ sādhvyo nananduḥ phalitavratāḥ // SoKss_1,3.23 //
atha tena suvarṇena vṛddhakoṣo 'cireṇa saḥ /
babhūva putrako rājā tapodhīnā hi saṃpadaḥ // SoKss_1,3.24 //
kadācidyajñadatto 'tha rahaḥ putrakamabravīt /
rājandurbhikṣadoṣeṇa kvāpi tepitaro gatāḥ // SoKss_1,3.25 //
tatsadā dehi viprebhyo yenāyānti viśamya te /
brahmadattakathāṃ caitāṃ kathayāmyatra te śṛṇu // SoKss_1,3.26 //
vārāṇasyāmabhūtpūrvaṃ brahmadattābhidho nṛpaḥ /
so 'paśyaddhaṃsayugalaṃ prayāntaṃ gagane niśi // SoKss_1,3.27 //
visphuratkanakacchāyaṃ rājahaṃsaśatairvṛtam /
vidyutpuñjamivākāṇḍasitābhrapariveṣṭitam // SoKss_1,3.28 //
punastaddarśanotkaṇṭhā tathāsya vavṛdhe tataḥ /
yathā nṛpatisaukhyeṣu na babandha ratiṃ kvacit // SoKss_1,3.29 //
mantribhiḥ saha saṃmantrya tataścākārayatsaraḥ /
sa rājā svamate kāntaṃ prāṇināṃ cābhayaṃ dadau // SoKss_1,3.30 //
tataḥ kālena tau prāptau haṃsau rājā dadarśa saḥ /
viśvastau cāpi papraccha haime vapuṣi kāraṇam // SoKss_1,3.31 //
vyaktavācau tatastau ca haṃsau rājānamūcatuḥ /
purā janmāntare kākāvāvāṃ jātau mahīpate // SoKss_1,3.32 //
balyarthaṃ yudhyamānau ca puṇye śūnye śivālaye /
vinipatya vipannau svastatsthānadroṇikāntare // SoKss_1,3.33 //
jātau jātismarāvāvāṃ haṃsau hemamayau tataḥ /
tacchrutvā tau yathākāmaṃ paśyanrājā tutoṣa saḥ // SoKss_1,3.34 //
ato 'nanyādṛśādeva pitṛndānādavāpsyasi /
ityukto yajñadattena putrakastattathākarot // SoKss_1,3.35 //
śrutvā pradānavārtāṃ tāmāyayuste dvijātayaḥ /
parijñātāḥ parāṃ lakṣmīṃ patnīśca saha lebhire // SoKss_1,3.36 //
āścaryamaparityājyo dṛṣṭanaṣṭāpadāmapi /
avivekāndhabuddhīnāṃ svānubhāvo durātmanām // SoKss_1,3.37 //
kālena rājyakāmāste putrakaṃ taṃ jighāṃsavaḥ /
ninyustaddarśanavyājāddvijā vindhyanivāsinīm // SoKss_1,3.38 //
vadhakān sthāpayitvā ca devīgarbhagṛhāntare /
tam ūcuḥ pūrvam ekas tvaṃ paśya devīṃ vrajāntaram // SoKss_1,3.39 //
tataḥ praviṣṭo viśvāsāt sa dṛṣṭvā hantum udyatān /
puruṣān putrako 'pṛcchat kasmān nihatha mām iti // SoKss_1,3.40 //
pitṛbhiste prayuktāḥ smaḥ svarṇaṃ dattveti cābruvan /
tatas tān mohitān devyā buddhimān putrako 'vadat // SoKss_1,3.41 //
dadāmyetadanarghaṃ vo ratnālaṃkaraṇaṃ nijam /
māṃ muñcata karomyatra nodbhedaṃ yāmi dūrataḥ // SoKss_1,3.42 //
evamastviti tattasmādgṛhītvā vadhakā gatāḥ /
hataḥ putraka ityūcus tatpitṝṇāṃ puro mṛsā // SoKss_1,3.43 //
tataḥ pratinivṛttāste hatā rājyārthino dvijāḥ /
mantribhirdrohiṇo buddhvā kṛtaghnānāṃ śivaṃ kutaḥ // SoKss_1,3.44 //
atrāntare sa rājāpi putrakaḥ satyasaṃgaraḥ /
viveśa vindhyakāntāraṃ viraktaḥ sveṣu bandhuṣu // SoKss_1,3.45 //
bhraman dadarśa tatrāsau bāhuyuddhaikatatparau /
puruṣau dvau tatastau sa pṛṣṭavān kau yuvām iti // SoKss_1,3.46 //
mayāsurasutāvāvāṃ tadīyaṃ cāsti nau dhanam /
idaṃ bhājanameṣā ca yaṣṭirete ca pāduke // SoKss_1,3.47 //
etan nimittaṃ yuddhaṃ nau yo balī sa hared iti /
etat tadvacanaṃ śrutvā hasan provāca putrakaḥ // SoKss_1,3.48 //
kiyadetaddhanaṃ puṃsastatastau samavocatām /
pāduke paridhāyaite khecaratvamavāpyate // SoKss_1,3.49 //
yaṣṭyā yallikhyate kiṃcitsatyaṃ saṃpadyate hi tat /
bhājane yo ya āhāraścintyate sa sa tiṣṭhati // SoKss_1,3.50 //
tac chrutvā putrako 'vādīt kiṃ yuddhenāstv ayaṃ paṇaḥ /
dhāvan balādhiko yaḥ syāt sa evaitad dhared iti // SoKss_1,3.51 //
evamastviti tau mūḍhau dhāvitau so 'pi pāduke /
adhyāsyodapatadvyoma gṛhītvā yaṣṭibhājane // SoKss_1,3.52 //
atha dūraṃ kṣaṇādgatva dadarśa nagarīṃ śubhām /
ākarṣikākhyāṃ tasyāṃ ca nabhaso 'vatatāra saḥ // SoKss_1,3.53 //
vañcanapravaṇā veśyā dvijā matpitaro yathā /
vaṇijo dhanalubdhāśca kasya gehe vasāmyaham // SoKss_1,3.54 //
iti saṃcintayan prāpa sa rājā vijanaṃ gṛham /
jīrṇaṃ tadantare caikāṃ vṛddhāṃ yoṣitam aikṣata // SoKss_1,3.55 //
pradānapūrvaṃ saṃtoṣya tāṃ vṛddhāmādṛtastayā /
uvāsālakṣitastatra putrakaḥ śīrṇasadmani // SoKss_1,3.56 //
kadācitsātha saṃprītā vṛddhā putrakamabravīt /
cintā me putra yadbhāryā nānurūpā tava kvacit // SoKss_1,3.57 //
iha rājñastu tanayā pāṭalītyasti kanyakā /
uparyantaḥpure sā ca ratnamityabhirakṣyate // SoKss_1,3.58 //
etadvṛddhāvacastasya dattakarṇasya śṛṇvataḥ /
viveśa tenaiva pathā labdharandhro hṛdi smaraḥ // SoKss_1,3.59 //
draṣṭavyā sā mayādyaiva kānteti kṛtaniścayaḥ /
niśāyāṃ nabhasā tatra pādukābhyāṃ jagāma saḥ // SoKss_1,3.60 //
praviśya so 'driśṛṅgāgratuṅgavātāyanena tām /
antaḥpure dadarśārtha suptāṃ rahasi pāṭalīm // SoKss_1,3.61 //
sevyamānāmavirataṃ candrakāntyāṅgalagnayā /
jitvā jagadidaṃ śrāntāṃ mūrtāṃ śaktiṃ manobhuvaḥ // SoKss_1,3.62 //
kathaṃ prabodhayāmyetāmiti yābadacintayat /
ityakasmādvahistāvadyāmikaḥ puruṣo jagau // SoKss_1,3.63 //
āliṅgya madhurahuṃkṛtimalasonmiṣadīkṣaṇāṃ rahaḥ kāntām /
yadbodhayanti suptāṃ janmani yūnāṃ tadeva phalam // SoKss_1,3.64 //
śrutvaivaitadupoddhātamaṅgairutkampaviklavaiḥ /
āliliṅga sa tāṃ kāntāṃ prābudhyata tataśca sā // SoKss_1,3.65 //
paśyantyāstaṃ nṛpaṃ tasyā lajjākautukayordṛśi /
abhūdanyonyasaṃmardo racayantyāṃ gatāgatam // SoKss_1,3.66 //
athālāpe kṛte vṛtte gāndharmodvāhakarmaṇi /
avardhata tayoḥ prītirdaṃpatyorna tu yāminī // SoKss_1,3.67 //
āmantryātha vadhūmutkāṃ tadgatenaiva cetasā /
āyayau paścime bhāge tadvṛddhāveśma putrakaḥ // SoKss_1,3.68 //
itthaṃ pratiniśaṃ tatra kurvāṇe 'smin gatāgatam /
saṃbhogacihnaṃ pāṭalyā rakṣibhirdṛṣṭam ekadā // SoKss_1,3.69 //
taistadāveditaṃ tasyāḥ pituḥ so 'pi niyuktavān /
gūḍhamantaḥpure tatra niśi nārimavekṣitum // SoKss_1,3.70 //
tayā ca tasya prāptasya tatrābhijñānasiddhaye /
putrakasya prasuptasya nyastaṃ vāsasyalaktakam // SoKss_1,3.71 //
prātastayā ca vijñapto rājā cārānvyasarjayat /
so 'bhijñānācca taiḥ prāptaḥ putrako jīrṇaveśmani // SoKss_1,3.72 //
ānīto rājanikaṭaṃ kupitaṃ vīkṣya taṃ nṛpam /
pādukābhyāṃ khamutpatya pāṭalīmandire 'viśat // SoKss_1,3.73 //
viditau svastaduttiṣṭha gacchāvaḥ pādukāvaśāt /
ityaṅke pāṭalīṃ kṛtvā jagāma nabhasā tataḥ // SoKss_1,3.74 //
atha gaṅgātaṭanikaṭe gaganādavatīrya sa priyāṃ śrāntām /
pātraprabhāvajātairāhārairnandayāmāsa // SoKss_1,3.75 //
ālokitaprabhāvaḥ pāṭalyā putrako 'rthitaśca tataḥ /
yaṣṭyā lilekha tatra sa nagaraṃ caturaṅgabalayuktam // SoKss_1,3.76 //
tatra sa rājā bhūtvā mahāprabhāve ca satyatāṃ prāpte /
namayitvā taṃ śvaśuraṃ śaśākha pṛthvīṃ samudrāntām // SoKss_1,3.77 //
tadidaṃ divyaṃ nagaraṃ māyāracitaṃ sapauramata eva /
nāmnā pāṭaliputraṃ kṣetraṃ lakṣmīsarasvatyoḥ // SoKss_1,3.78 //
iti varṣamukhādimāmapūrvāṃ vayamākarṇya kathāmatīva citrām /
cirakālamabhūma kāṇabhūte vilasadvismayamodamānacittāḥ // SoKss_1,3.79 //
iti mahākaviśrīsomadevabhaṭṭaviracite kathāsaritsāgare kathāpīṭhalambake tṛtīyas taraṅgaḥ /
caturthas taraṅgaḥ /
ityākhyāya kathāṃ madhye vindhyāntaḥ kāṇabhūtaye /
punarvararucistasmai prakṛtārthamavarṇayat // SoKss_1,4.1 //
evaṃ vyāḍīndradattābhyāṃ saha tatra vasan kramāt /
prāpto 'haṃ sarvavidyānāṃ pāramutkrāntaśaiśavaḥ // SoKss_1,4.2 //
indrotsavaṃ kadācicca prekṣituṃ nirgatā vayam /
kanyāmekāmapaśyāma kāmasyāstramasāyakam // SoKss_1,4.3 //
indradatto mayā pṛṣṭastataḥ keyaṃ bhavediti /
upavarṣasutā seyamupakośeti so 'bravīt // SoKss_1,4.4 //
sā sakhībhiśca māṃ jñātvā prītipeśalayā dṛśā /
karṣantī manmanaḥ kṛcchrādagacchadbhavanaṃ nijam // SoKss_1,4.5 //
pūrṇacandramukhī nīlanīrajottamalocanā /
mṛṇālanālalalitabhujā pīnastanojjvalā // SoKss_1,4.6 //
kambukaṇṭhī pravālābharadanacchadaśobhinī /
smarabhūpatisaundaryamandirevendirāparā // SoKss_1,4.7 //
tataḥ kāmaśarāpātanirbhinne hṛdaye na me /
niśi tasyāmabhūnnidrā tadvimboṣṭhapipāsayā // SoKss_1,4.8 //
kathaṃcillabdhanidro 'hamapaśyaṃ rajanīkṣaye /
śuklāmbaradharāṃ divyāṃ striyaṃ sā māmabhāṣata // SoKss_1,4.9 //
pūrvabhāryopakośā te guṇajñā nāparaṃ patim /
kaṃcidicchatyataścintā putra kāryatra na tvayā // SoKss_1,4.10 //
ahaṃ sadā śarīrāntarvāsinī te sarasvatī /
tvadduḥkhaṃ notsahe draṣṭum ity uktvāntarhitābhavat // SoKss_1,4.11 //
tataḥ prabuddho jātāstho gatvātiṣṭhamahaṃ śanaiḥ /
dayitāmandirāsannabālacūtataroradhaḥ // SoKss_1,4.12 //
athāgatya samākhyātaṃ tatsakhyā mannibandhanam /
udgāḍhamupakośāyā navānaṅgavijṛmbhitam // SoKss_1,4.13 //
tato 'haṃ dviguṇībhūtatāpastāmevamabravam /
adattāṃ gurubiḥ svecchamupakośāṃ kathaṃ bhaje // SoKss_1,4.14 //
varaṃ hi mṛtyur nākīrtis tatsakhīhṛdayaṃ tava /
gurubhiryadi budhyeta tatkadācicchivaṃ bhavet // SoKss_1,4.15 //
tadetatkuru bhadre tvaṃ tāṃ sakhīṃ māṃ ca jīvaya /
tacchrutvā sā gatā sakhyā mātuḥ sarvaṃ nyavedayat // SoKss_1,4.16 //
tayā tatkathitaṃ bhartur upavarṣasya tatkṣaṇam /
tena bhrātuśca varṣasya tena taccābhinanditam // SoKss_1,4.17 //
vivāhe niścite gatvā vyāḍirānayati sma tām /
varṣācāryanideśena kauśāmbyā jananīṃ mama // SoKss_1,4.18 //
athopakośā vidhivatpitrā me pratipāditā /
tato mātrā gṛhiṇyā ca samaṃ tatrāvasaṃ sukham // SoKss_1,4.19 //
atha kālena varṣasya śiṣyavargo mahānabhūt /
tatraikaḥ pāṇinirnāma jaḍabuddhitaro 'bhavat // SoKss_1,4.20 //
sa śuśrūṣāparikliṣṭaḥ preṣito varṣabhāryayā /
agacchattapase khinno vidyākāmo himālayam // SoKss_1,4.21 //
tatra tīvreṇa tapasā toṣitādinduśekharāt /
sarvavidyāmukhaṃ tena prāptaṃ vyākaraṇaṃ navam // SoKss_1,4.22 //
tataścāgatya māmeva vādāyāhvayate sma saḥ /
pravṛtte cāvayorvāde prayātāḥ sapta vāsarāḥ // SoKss_1,4.23 //
aṣṭame 'hni mayā tasmiñjite tatsamanantaram /
nabhaḥ sthena mahāghoro huṃkāraḥ śaṃbhunā kṛtaḥ // SoKss_1,4.24 //
tena praṇaṣṭam aindraṃ tad asmadvyākaraṇaṃ bhuvi /
jitāḥ pāṇininā sarve mūrkhībhūtā vayaṃ punaḥ // SoKss_1,4.25 //
atha saṃjātanirvedaḥ svagṛhasthitaye dhanam /
haste hiraṇyaguptasya vidhāya vaṇijo nijam // SoKss_1,4.26 //
uktvā taccopakośāyai gatavānasmi śaṃkaram /
tapobhirārādhayituṃ nirāhāro himālayam // SoKss_1,4.27 //
upakośā hi me śreyaḥ kāṅkṣantī nijamandire /
atiṣṭhatpratyahaṃ snāntī gaṅgāyāṃ niyatavratā // SoKss_1,4.28 //
ekadā sā madhau prāpte kṣāmā pāṇḍurmanoramā /
pratipaccandralekheva janalocanahāriṇī // SoKss_1,4.29 //
snātuṃ tripathagāṃ yāntī dṛṣṭā rājapurodhasā /
daṇḍādhipatinā caiva kumārasacivena ca // SoKss_1,4.30 //
tatkṣaṇātte gatāḥ sarve smarasāyakalakṣyatām /
sāpi tasmindine snāntī kathamapyakarocciram // SoKss_1,4.31 //
āgacchantīṃ ca sāyaṃ tāṃ kumārasacivo haṭhāt /
agrahīdatha sāpyenamavocatpratibhāvatī // SoKss_1,4.32 //
abhipretamidaṃ bhadra yathā tava yathā mama /
kiṃ tvahaṃ satkulotpannā pravāsasthitabhartṛkā // SoKss_1,4.33 //
kathamevaṃ pravarteya paśyet ko'pi kadācana /
tataśca dhruvamaśreyastvayā saha bhavenmama // SoKss_1,4.34 //
tasmānmadhūtsavākṣiptapauraloke gṛhaṃ mama /
āgantavaṃ dhruvaṃ rātreḥ prathame prahare tvayā // SoKss_1,4.35 //
ityuktvā kṛtasaṃdhā sā tena kṣipta vidhervaśāt /
yāvatkiṃcidgatā tāvanniruddhā sā purodhasā // SoKss_1,4.36 //
tasyāpi tatraiva dine tadvadeva tayā niśi /
saṃketakaṃ dvitīyasmin prahare paryakalpyata // SoKss_1,4.37 //
muktāṃ kathaṃcit tenāpi prayātāṃ kiṃcid antaram /
daṇḍādhipo ruṇaddhi sma tṛtīyas tāṃ suvihvalām // SoKss_1,4.38 //
atha tasyāpi divase tasminneva tathaiva sā /
saṃketakaṃ triyāmāyāṃ tṛtīye prahare vyadhāt // SoKss_1,4.39 //
daivāttenāpi nirmuktā sakampā gṛhamāgatā /
kartavyāṃ sā svaceṭīnāṃ saṃvidaṃ svairamabravīt // SoKss_1,4.40 //
varaṃ patyau pravāsasthe maraṇaṃ kulayoṣitaḥ /
na tu rūpāramallokalocanāpātapātratā // SoKss_1,4.41 //
iti saṃcintayantī ca smarantī māṃ nināya sā /
śocantī svaṃ vapuḥ sādhvī nirāhāraiva tāṃ niśām // SoKss_1,4.42 //
prātarbrāhmaṇapūjārthaṃ vyasarji vaṇijastayā /
ceṭī hiraṇyaguptasya kiṃcinmārgayituṃ dhanam // SoKss_1,4.43 //
āgatyā so 'pi tāmevamekānte vaṇirābravīt /
bhajasva māṃ tato bhartṛsthāpitaṃ te dadāmi tat // SoKss_1,4.44 //
tacchrutvā sākṣirahitāṃ matvā bhartṛdhanasthitim /
vaṇijaṃ pāpamālokya khedāmarṣakadarthitā // SoKss_1,4.45 //
tasyāmevātra saṃketaṃ rātrau tasyāpi paścime /
śeṣe pativratā yāme sākarodatha so 'gamat // SoKss_1,4.46 //
tataḥ sākārayadbhūri ceṭībhiḥ kuṇḍakasthitam /
kastūrikādisaṃyuktaṃ kajjalaṃ tailamiśritam // SoKss_1,4.47 //
talliptāścelakhaṇḍāśca catvāro vihitāstayā /
mañjūṣā kāritā cābhutsthūlā sabahirargalā // SoKss_1,4.48 //
atha tasminmahāveṣo vasantotsavavāsare /
āyayau prathame yāme kumārasacivo niśi // SoKss_1,4.49 //
alakṣitaṃ praviṣṭaṃ tamupakośedamabravīt /
asnātaṃ na spṛśāmi tvāṃ tatsnāhi praviśāntaram // SoKss_1,4.50 //
aṅgīkurvansa tanmūḍhaśceṭikābhiḥ praveśitaḥ /
abhyantaragṛhaṃ guptamandhakāramayaṃ tataḥ // SoKss_1,4.51 //
gṛhītvā tatra tasyāntarvastrāṇyābharaṇāni ca /
celakhaṇḍaṃ tamekaṃ ca dattvāntarvāsasaḥ kṛte // SoKss_1,4.52 //
ā śiraḥ pādamaṅgeṣu tābhistattailakajjalam /
abhyaṅgabhaṅgyā pāpasya nyastaṃ ghanamapaśyataḥ // SoKss_1,4.53 //
atiṣṭhanmardayantyastatpratyaṅgaṃ yāvadasya tāḥ /
tāvaddvitīye prahare sa purodhā upāgamat // SoKss_1,4.54 //
mittraṃ vararuceḥ prāptaḥ kimapyeṣa purohitaḥ /
tadiha praviśetyuktvā ceṭyastāstaṃ tathāvidham // SoKss_1,4.55 //
kumārasacivaṃ nagnaṃ mañjūṣāyāṃ sasaṃbhramam /
nicikṣipurathābadhnannargalena bahiśca tām // SoKss_1,4.56 //
so 'pi snānamiṣānnītastamasyantaḥ purohitaḥ /
tathaiva hṛtavastrādistailakajjalamardanaiḥ // SoKss_1,4.57 //
celakhaṇḍadharastāvacceṭikābhirvimohitaḥ /
yāvattṛtīye prahare daṇḍādhipatirāgamat // SoKss_1,4.58 //
tadāgamanajāccaiva ceṭībhiḥ sahasā bhayāt /
ādyavatso 'pi nikṣipto mañjūṣāyāṃ purohitaḥ // SoKss_1,4.59 //
tasya dattvārgalaṃ tābhiḥ snānavyājāt praveśya saḥ /
daṇḍādhipo 'pi tatraiva tāvatkajjalamardanaiḥ // SoKss_1,4.60 //
anyavadvipralabdho 'bhūccelakhaṇḍaikakarpaṭaḥ /
yāvatsa paścime yāme vaṇiktatrāgato 'bhavat // SoKss_1,4.61 //
taddarśanabhayaṃ dattvā kṣipto daṇḍādhipo 'pyatha /
mañjūṣāyāṃ sa ceṭībhirdattaṃ ca bahirargalam // SoKss_1,4.62 //
te ca trayo 'ndhatāmisravasabhyāsodyatā iva /
mañjūṣāyāṃ bhiyānyonyaṃ sparśaṃ labdhvāpi nālapan // SoKss_1,4.63 //
dattvātha dīpaṃ gehe 'tra vaṇijaṃ taṃ praveśya sā /
upakośāvadaddehi tanme bhartrārpitaṃ dhanam // SoKss_1,4.64 //
tacchrutvā śūnyamālokya gṛhaṃ so 'pyavadacchaṭhaḥ /
uktaṃ mayā dadāmyeva yadbhartrā sthāpitaṃ dhanam // SoKss_1,4.65 //
upakośāpi mañjūṣāṃ śrāvayantī tato 'bravīt /
etaddhiraṇyaguptasya vacaḥ śṛṇuta devatāḥ // SoKss_1,4.66 //
ity uktvā caiva nirvāpya dīpaṃ so 'py anyavadvaṇik /
liptaḥ snānāpadeśena ceṭībhiḥ kajjalaiś ciram // SoKss_1,4.67 //
atha gaccha gatā rātrir ity uktaḥ sa niśākṣaye /
anicchan galahastena tābhir nirvāsitas tataḥ // SoKss_1,4.68 //
atha cīraikavasano maṣīliptaḥ pade pade /
bhakṣyamāṇaḥ śvabhiḥ prāpa lajjamāno nijaṃ gṛham // SoKss_1,4.69 //
tatra dāsajanasyāpi tāṃ prakṣālayato maṣīm /
nāśakatsaṃmukhe sthātuṃ kaṣṭo hyavinayakramaḥ // SoKss_1,4.70 //
upakośāpy atha prātaś ceṭikānugatā gatā /
gurūṇām anivedyaiva rājño nandasya mandiram // SoKss_1,4.71 //
vaṇigghiraṇyagupto me bhartrā nyāsīkṛtaṃ dhanam /
jihīrṣatīti vijñaptas tatra rājā tayā svayam // SoKss_1,4.72 //
tena tac ca parijñātuṃ tatraivānāyito vaṇik /
maddhaste kiṃcid apy asyā deva nāstīty abhāṣata // SoKss_1,4.73 //
upakośā tato 'vādītsanti me deva sākṣiṇaḥ /
mañjūṣāyāṃ gataḥ kṣiptvā bhartā me gṛhadevatāḥ // SoKss_1,4.74 //
svavācā puratastāsāmanenāṅgīkṛtaṃ dhanam /
tāmānāyyeha mañjūṣāṃ pṛcchyantāṃ devatāstvayā // SoKss_1,4.75 //
tacchrutvā vismayādrājā tadānayanamādiśat /
tataḥ kṣaṇāt sā mañjūṣā prāpitā bahubhirjanaiḥ // SoKss_1,4.76 //
athopakośā vakti sma satyaṃ vadata devatāḥ /
yaduktaṃ vaṇijānena tato yāta nijaṃ gṛham // SoKss_1,4.77 //
no ceddadāmyahaṃ yuṣmānsadasyudghāṭayāmi vā /
tacchrutvā bhītabhītāste mañjūṣāsthā babhāṣire // SoKss_1,4.78 //
satyaṃ samakṣam asmākam anenāṅgīkṛtaṃ dhanam /
tato niruttaraḥ sarvaṃ sa vaṇik tat prapadyata // SoKss_1,4.79 //
upakośāmathābhyarthya rājñā tvatikutūhalāt /
sadasyudghāṭitā tatra mañjūṣā sphoṭitārgalā // SoKss_1,4.80 //
niṣkṛṣṭāste 'pi puruṣāstamaḥ piṇḍā iva trayaḥ /
kṛcchrācca pratyabhijñātā mantribhirbhūbhṛtā tathā // SoKss_1,4.81 //
prahasatsvatha sarveṣu kimetaditi kautukāt /
rājñā pṛṣṭā satī sarvamupakośā śaśaṃsa tat // SoKss_1,4.82 //
acintyaṃ śīlaguptānāṃ caritaṃ kulayoṣitām /
iti cābhinanandustāmupakośāṃ sabhāsadaḥ // SoKss_1,4.83 //
tatas te hṛtasarvasvāḥ paradāriṣiṇo 'khilāḥ /
rājñā nirvāsitā deśādaśīlaṃ kasya bhūtaye // SoKss_1,4.84 //
bhaginī me tvamityuktvā dattvā prītyā dhanaṃ bahu /
upakośāpi bhūpena preṣitā gṛhamāgamat // SoKss_1,4.85 //
varṣopavarṣau tadbuddhvā sādhvīṃ tāmabhyanandatām /
sarvaśca vismayasmeraḥ pure tatrābhavajjanaḥ // SoKss_1,4.86 //
atrāntare tuṣārādrau kṛtvā tīvrataraṃ tapaḥ /
ārādhito mayā devo varadaḥ pārvatīpatiḥ // SoKss_1,4.87 //
tadeva tena śāstraṃ me pāṇinīyaṃ prakāśitam /
tadicchānugrahādeva mayā pūrṇīkṛtaṃ ca tat // SoKss_1,4.88 //
tato 'haṃ gṛham āgaccham ajñātādhvapariśramaḥ /
niśākarakalāmauliprasādāmṛtanirbharaḥ // SoKss_1,4.89 //
atha mātur gurūṇāṃ ca kṛtapādābhivandanaḥ /
tatropakośāvṛttāntaṃ tam aśrauṣaṃ mahādbhutam // SoKss_1,4.90 //
tena me paramāṃ bhūmimātmanyānandavismayau /
tasyāṃ ca sahajasnehabahumānāvagacchatām // SoKss_1,4.91 //
varṣo 'tha manmukhādaicchacchrotuṃ vyākaraṇaṃ navam /
tataḥ prakāśitaṃ svāmikumāreṇaiva tasya tat // SoKss_1,4.92 //
tato vyāḍīndradattābhyāṃ vijñapto dakṣiṇāṃ prati /
gururvarṣo 'bravīt svarṇakoṭir me dīyatām iti // SoKss_1,4.93 //
aṅgīkṛtya gurorvākyaṃ tau ca māmityavocatām /
ehi rājñaḥ sakhe nandādyācituṃ gurudakṣiṇām // SoKss_1,4.94 //
gacchāmo nānyato 'smābhiriyatkāñcanamāpyate /
navādhikāyā navateḥ koṭīnāmadhipo hi saḥ // SoKss_1,4.95 //
vācā tenopakośā ca prāgdharmabhaginī kṛtā /
ataḥ śyālaḥ sa te kiṃcittvadguṇaiḥ samavāpyate // SoKss_1,4.96 //
iti niścitya nandasya bhūpateḥ kaṭakaṃ vayam /
ayodhyāsthamagacchāma trayaḥ sabrahmacāriṇaḥ // SoKss_1,4.97 //
prāptamātreṣu cāsmāsu sa rājā pañcatāṃ gataḥ /
rāṣṭre kolāhalaṃ jātaṃ viṣādena sahaiva naḥ // SoKss_1,4.98 //
avocadindradatto 'tha tatkṣaṇaṃ yogasiddhimān /
gatāsorasya bhūpasya śarīraṃ praviśāmyaham // SoKss_1,4.99 //
arthī vararucirme 'stu dāsyāmyasmai ca kāñcanam /
vyāḍī rakṣatu me dehaṃ tataḥ pratyāgamāvadhi // SoKss_1,4.100 //
ityuktvā nandadehāntarindradattaḥ samāviśat /
pratyujjīvati bhūpe ca rāṣṭre tatrotsavo 'bhavat // SoKss_1,4.101 //
śūnye devagṛhe dehamindradattasya rakṣitum /
vyāḍau sthite gato 'bhūvamahaṃ rājakulaṃ tadā // SoKss_1,4.102 //
praviśya svastikāraṃ ca vidhāya gurudakṣiṇām /
yoganando mayā tatra hemakoṭiṃ sa yācitaḥ // SoKss_1,4.103 //
tataḥ sa śakaṭālākhyaṃ satyanandasya mantriṇam /
suvarṇakoṭimetasmai dāpayeti samādiśat // SoKss_1,4.104 //
mṛtasya jīvitaṃ dṛṣṭvā sadyaśca prāptimarthinaḥ /
sa tattvaṃ jñātavānmantrī kimajñeyaṃ hi dhīmatām // SoKss_1,4.105 //
deva dīyata ityuktvā sa ca mantrītyacintayat /
nandasya tanayo bālo rājyaṃ ca bahuśatrumat // SoKss_1,4.106 //
tatsaṃpratyatra rakṣāmi tasya dehamapīdṛśam /
niścityaitatsa tatkālaṃ śavānsarvānadāhayat // SoKss_1,4.107 //
cārairanviṣya tanmadhye labdhvā devagṛhāttataḥ /
vyāḍiṃ vidhūya taddagdhamindradattakalevaram // SoKss_1,4.108 //
atrāntare ca rājānaṃ hemakoṭisamarpaṇe /
tvaramāṇamathāha sma śakaṭālo vicārayan // SoKss_1,4.109 //
utsavākṣiptacitto 'yaṃ sarvaḥ parijanaḥ sthitaḥ /
kṣaṇaṃ pratīkṣatāmeṣa vipro yāvaddadāmyaham // SoKss_1,4.110 //
athaitya yoganandasya vyāḍinā kranditaṃ puraḥ /
abrahmaṇyamanutkrāntajīvo yogasthito dvijaḥ // SoKss_1,4.111 //
anāthaśava ityadya balāddagdhastavodaye /
tacchrutvā yoganandasya kāpyavasthābhavacchucā // SoKss_1,4.112 //
dehadāhātsthire tasmiñjāte nirgatya me dadau /
suvarṇakoṭiṃ sa tataḥ śakaṭālo mahāmatiḥ // SoKss_1,4.113 //
yoganando 'tha vijane saśoko vyāḍimabravīt /
śūdrībhūto 'smi vipro 'pi kiṃ śriyā sthirayāpi me // SoKss_1,4.114 //
tacchrutvāśvāsya taṃ vyāḍiḥ kālocitamabhāṣata /
jñāto 'si śakaṭālena tadenaṃ cintayādhunā // SoKss_1,4.115 //
mahāmantrī hyayaṃ svecchamacirāttvāṃ vināśayet /
pūrvanandasutaṃ kuryāc candraguptaṃ hi bhūmipam // SoKss_1,4.116 //
tasmādvararuciṃ mantrimukhyatve kuru yena te /
etadbuddhyā bhavedrājyaṃ sthiraṃ divyānubhāvayā // SoKss_1,4.117 //
ityuktaiva gate vyāḍau dātuṃ tāṃ gurudakṣiṇām /
tadaivānīya dattā me yoganandena mantritā // SoKss_1,4.118 //
athoktaḥ sa mayā rājā brāhmaṇye hārite 'pi te /
rājyaṃ naiva sthiraṃ manye śakaṭāle padasthite // SoKss_1,4.119 //
tasmānnāśaya yuktyainamiti mantre mayodite /
yoganando 'ndhakūpāntaḥ śakaṭālaṃ tamakṣipat // SoKss_1,4.120 //
kiṃ ca putraśataṃ tasya tatraiva kṣiptavānasau /
jīvandvijo 'munā dagdha iti doṣānukīrtanāt // SoKss_1,4.121 //
ekaḥ śarāvaḥ saktūnāmekaḥ pratyahamambhasaḥ /
śakaṭālasya tatrāntaḥ saputrasya nyadhīyata // SoKss_1,4.122 //
sa covāca tataḥ putrānamībhiḥ saktubhiḥ sutāḥ /
eko 'pi kṛcchrād varteta bahūnāṃ tu kathaiva kā // SoKss_1,4.123 //
tasmātsaṃbhakṣayatvekaḥ pratyahaṃ sajalānamūn /
yaḥ śakto yoganandasya kartuṃ vairapratikriyām // SoKss_1,4.124 //
tvameva śakto bhuṅkṣvaitaditi putrāstamabruvan /
prāṇebhyo 'pi hi dhīrāṇāṃ priyā śatrupratikriyā // SoKss_1,4.125 //
tataḥ sa śakaṭālastaiḥ pratyahaṃ saktuvāribhiḥ /
eka evākarod vṛttiṃ kaṣṭaṃ krūrā jigīṣavaḥ // SoKss_1,4.126 //
abuddhvā cittam aprāpya visrambhaṃ prabhaviṣṇuṣu /
na svecchaṃ vyavahartavyam ātmano bhūtim icchatā // SoKss_1,4.127 //
iti cācintayat tatra śakaṭālo 'ndhakūpagaḥ /
tanayānāṃ kṣudhārtānāṃ paśyan prāṇodgamavyathām // SoKss_1,4.128 //
tataḥ sutaśataṃ tasya paśyatastadvyapadyata /
tatkaraṅkairvṛto jīvannatiṣṭhatsa ca kevalaḥ // SoKss_1,4.129 //
yoganandaśca sāmrājye baddhamūlo 'bhavattataḥ /
vyāḍirabhyāyayau taṃ ca gurave dattadakṣiṇaḥ // SoKss_1,4.130 //
abhyetyaiva ca so 'vādīcciraṃ rājyaṃ sakhe 'stu te /
āmantrito si gacchāmi tapastaptumahaṃ kvacit // SoKss_1,4.131 //
tacchrutvā yoganandastaṃ bāṣpakaṇṭho 'pyabhāṣata /
rājye me bhuṅkṣva bhogāṃstvaṃ bhuktvā māṃ mā sma gā iti // SoKss_1,4.132 //
vyāḍis tato 'vadad rājañ śarīre kṣaṇanaśvare /
evaṃprāyeṣv asāreṣu dhīmān ko nāma majjati // SoKss_1,4.133 //
nahi mohayati prājñaṃ lakṣmīrmarumarīcikā /
ityuktvaiva sa tatkālaṃ tapase niścito yayau // SoKss_1,4.134 //
agamad atha yoganandaḥ pāṭaliputraṃ svarājanagaraṃ saḥ /
bhogāya kāṇabhūte matsahitaḥ sakalasainyayutaḥ // SoKss_1,4.135 //
tatropakośāparicaryamāṇaḥ samudvahanmantridhurāṃ ca tasya /
ahaṃ jananyā gurubhiś ca sākam āsādya lakṣmīmavasaṃ cirāya // SoKss_1,4.136 //
bahu tatra dine dine dyusindhuḥ kanakaṃ mahyamadāttapaḥ prasannā /
vadati sma śarīriṇī ca sākṣān mama kāryāṇi sarasvatī sadaiva // SoKss_1,4.137 //
iti mahākaviśrīsomadevabhaṭṭaviracite kathāsaritsāgare kathāpīṭhalambake caturthas taraṅgaḥ /
pañcamas taraṅgaḥ /
evamuktvā vararuciḥ punaretadavarṇayat /
kālena yoganando 'tha kāmādivaśamāyayau // SoKss_1,5.1 //
gajendra iva mattaśca nāpaikṣata sa kiṃcana /
akāṇḍapātopanatā kaṃ na lakṣmīr vimohayet // SoKss_1,5.2 //
acintayaṃ tataścāhaṃ rājā tāvadviśṛṅkhalaḥ /
tatkāryacintayākrāntaḥ svadharmo me 'vasīdati // SoKss_1,5.3 //
tasmādvaraṃ sahāyaṃ taṃ śakaṭālaṃ samuddhare /
kriyetā cedviruddhaṃ ca kiṃ da kuryānmayi sthite // SoKss_1,5.4 //
niścityaitanmayābhyarthya rājānaṃ so 'ndhakūpataḥ /
uddhṛtaḥ śakaṭālo 'tha mṛdavo hi dvijātayaḥ // SoKss_1,5.5 //
durjayo yoganando 'yaṃ sthite vararucāvataḥ /
āśraye vaitasīṃ vṛttiṃ kālaṃ tāvatpratīkṣitum // SoKss_1,5.6 //
iti saṃcintya sa prājñaḥ śakaṭālo madicchayā /
akarodrājakāryāṇi punaḥ saṃprāpya mantritām // SoKss_1,5.7 //
kadācidyoganando 'tha nirgato nagarādvahiḥ /
śliṣyatpañcāṅguliṃ hastaṃ gaṅgāmadhye vyalokayat // SoKss_1,5.8 //
kimetaditi papraccha māmāhūya sa tatkṣaṇam /
ahaṃ ca dve nijāṅgulyau diśi tasyāmadarśayam // SoKss_1,5.9 //
tena tasmiṃstirobhūte haste rājātivismayāt /
bhūyo 'pi tadapṛcchanmāṃ tataścāhaṃ tamabravam // SoKss_1,5.10 //
pañcabhirmilitaiḥ kiṃ yajjagatīha na sādhyate /
ityuktavānasau hastaḥ śvāṅgulīḥ pañca darśayan // SoKss_1,5.11 //
tato 'sya rājan naṅgulyāv ete dve darśite mayā /
aikacitye dvayoreva kimasādhyaṃ bhavediti // SoKss_1,5.12 //
ityukte gūḍhavijñāne samatuṣyattato nṛpaḥ /
śakaṭālo vyaṣīdacca madbuddhiṃ vīkṣya durjayām // SoKss_1,5.13 //
ekadā yoganandaśca dṛṣṭavānmahiṣīṃ nijām /
vātāyanāgrāt paśyantīṃ brāhmaṇātithimunmukham // SoKss_1,5.14 //
tanmātrādeva kupito rājā viprasa tasya saḥ /
ādiśadbadhamīrṣyā hi vivekaparipanthinī // SoKss_1,5.15 //
hantuṃ vadhyabhuvaṃ tasmin nīyamāne dvije tadā /
ahasadgatajīvo 'pi matsyo vipaṇimadhyagaḥ // SoKss_1,5.16 //
tadaiva rājā tadbuddhvā vadhaṃ tasya nyavārayat /
viprasya māmapṛcchacca matsyahāsasya kāraṇam // SoKss_1,5.17 //
nirūpya kathayāmyetadityuktvā nirgataṃ ca mām /
cintitopasthitaikānte sarasvatyevamabravīt // SoKss_1,5.18 //
asya tālataroḥ pṛṣṭhe tiṣṭha rātrābalakṣitaḥ /
atra śroṣyasi matsyasya hāsahetum asaṃśayam // SoKss_1,5.19 //
tacchrutvā niśi tatrāhaṃ gatvā tālopari sthitaḥ /
apaśyaṃ rākṣasīṃ ghorāṃ bālaiḥ putraiḥ sahāgatam // SoKss_1,5.20 //
sā bhakṣyaṃ yācamānāṃstānavādītpratipālyatām /
prātarvo vipramāṃsāni dāsyāmyadya hato na saḥ // SoKss_1,5.21 //
kasmātsa na hato 'dyeti pṛṣṭā tairabravītpunaḥ /
taṃ hi dṛṣṭva mṛto 'pīha matsyo hasitavāniti // SoKss_1,5.22 //
hasitaṃ kimu teneti pṛṣṭā bhūyaḥ sutaiśca sā /
avocadrākṣasī rājñaḥ sarvā rājño 'pi viplutāḥ // SoKss_1,5.23 //
sarvatrāntaḥpure hyatra strīrūpāḥ puruṣāḥ sthitāḥ /
hanyate 'naparādhas tu vipra ity ahasat timiḥ // SoKss_1,5.24 //
bhūtānāṃ pārthivātyarthanirvivekatvahāsinām /
sarvāntaścāriṇāṃ hyetā bhavantyeva ca vikriyāḥ // SoKss_1,5.25 //
etattasyā vacaḥ śrutvā tato 'pakrāntavāhanam /
prāptaśca matsyahāsasya hetuṃ rājñe nyavedayam // SoKss_1,5.26 //
prāpya cāntaḥpurebhyas tān strīrūpān puruṣāṃs tataḥ /
bahv amanyata māṃ rājā vadhādvipraṃ ca muktavān // SoKss_1,5.27 //
ityādi ceṣṭitaṃ dṛṣṭvā tasya rājño viśṛṅkhalam /
khinne mayi kadācicca tatrāgāccitrakṛnnavaḥ // SoKss_1,5.28 //
alikhat sa mahādevīṃ yoganandaṃ ca taṃ paṭe /
sajīvam iva taccitraṃ vākceṣṭārahitaṃ tv abhūt // SoKss_1,5.29 //
taṃ ca citrakaraṃ rājā tuṣṭo vittairapūrayat /
taṃ ca vāsagṛhe citrapaṭaṃ bhittāvakārayat // SoKss_1,5.30 //
ekadā ca praviṣṭasya vāsake tatra sā mama /
saṃpūrṇalakṣaṇā devī pratibhāti sma citragā // SoKss_1,5.31 //
lakṣaṇāntarasaṃbandhādabhyūhya pratibhāvaśāt /
athākārṣamahaṃ tasyāstilakaṃ mekhalāpade // SoKss_1,5.32 //
saṃpūrṇalakṣaṇāṃ tena kṛtvaināṃ gatavānaham /
praviṣṭo yoganando 'tha tilakaṃ taṃ vyalokayat // SoKss_1,5.33 //
kenāyaṃ racito 'treti so 'pṛcchacca mahattarān /
te ca nyavedayaṃstasmai kartāraṃ tilakasya mām // SoKss_1,5.34 //
devyā guptapradeśasthamimaṃ nānyo mayā vinā /
vetti tajjñātavānevamasau vararuciḥ katham // SoKss_1,5.35 //
channaḥ kṛto 'munā nūnaṃ mamāntaḥpuraviplavaḥ /
dṛṣṭavānata evāyaṃ strīrūpāṃstatra tānnarān // SoKss_1,5.36 //
iti saṃcintayāmāsa yoganandaḥ krudhā jvalan /
jāyante bata mūḍhānāṃ saṃvāda api tādṛśāḥ // SoKss_1,5.37 //
tataḥ svairaṃ samāhūya śakaṭālaṃ samādiśat /
tvayā vararucirvadhyo devīvidhvaṃsanāditi // SoKss_1,5.38 //
yathā jñāpayasītyuktvā śakaṭālo 'gamadbahiḥ /
acintayacca śaktiḥ syāddhantuṃ vararuciṃ na me // SoKss_1,5.39 //
divyabuddhiprabhāvo 'sābuddhartā ca mamāpadaḥ /
viprasya tadvaraṃ guptaṃ saṃprati svīkaromi tam // SoKss_1,5.40 //
iti niścitya so 'bhyetya rājñaḥ kopamakāraṇam /
vadhāntaṃ kathayitvā me śakaṭālo 'bravīttataḥ // SoKss_1,5.41 //
anyaṃ kaṃcitpravādāya hanmyahaṃ tvaṃ ca madgṛhe /
pracchannas tiṣṭha mām asmād rakṣituṃ kopanān nṛpāt // SoKss_1,5.42 //
iti tadvacanāc channas tadgṛhe 'vasthito 'bhavam /
sa cānyaṃ hatavān kaṃcin madvadhākhyātaye niśi // SoKss_1,5.43 //
evaṃ prayuktanītiṃ taṃ prītyāvocamahaṃ tadā /
eko mantrī bhavānyena hantuṃ māṃ na kṛtā matiḥ // SoKss_1,5.44 //
nahi hantumahaṃ śakyo rākṣaso mittramasti me /
dhyātamātrāgato viśvaṃ grasate sa madicchayā // SoKss_1,5.45 //
rājā tvihendradattākhyaḥ sakhā vadhyo na me dvijaḥ /
tacchrutvā so 'bravīnmantrī rakṣo me darśyatāmiti // SoKss_1,5.46 //
tato dhyātāgataṃ tasmi tadrakṣo 'hamadarśayam /
taddarśanācca vitrasto vismitaśca vabhūva saḥ // SoKss_1,5.47 //
rakṣasyantarhite tasmiñ śakaṭālaḥ sa māṃ punaḥ /
kathaṃ te rākṣaso mittraṃ saṃjāta iti pṛṣṭavān // SoKss_1,5.48 //
tato 'hamavadaṃ pūrvaṃ rakṣārthaṃ nagare bhraman /
rātrau rātrau kṣayaṃ prāpadekaiko nagarādhipaḥ // SoKss_1,5.49 //
tacchrutvā yoganando māmakaronnagarādhipam /
bhramaṃścāpaśyamatrāhaṃ bhramantaṃ rākṣasaṃ niśi // SoKss_1,5.50 //
sa ca māmavadadbrūhi vidyate nagare 'tra kā /
surūpā strīti tacchrutvā vihasyāhaṃ tamabravam // SoKss_1,5.51 //
yā yasyābhimatā mūrkha surūpā tasya sā bhavet /
tacchrutvaiva tvayaikena jito 'smītyavadatsa mām // SoKss_1,5.52 //
praśnamokṣādvadhottirṇaṃ māṃ punaścābravīdasau /
tuṣṭo 'smīti suhṛnme tvaṃ saṃnidhāsye ca te smṛtaḥ // SoKss_1,5.53 //
ityuktvāntarhite tasminyathāgatamagāmaham /
evam āpatsahāyo me rākṣaso mittratāṃ gataḥ // SoKss_1,5.54 //
ityuktavānahaṃ bhūyaḥ śakaṭālena cārthitaḥ /
gaṅgāmadarśayaṃ tasmai mūrtāṃ dhyānādupasthitām // SoKss_1,5.55 //
stutibhistoṣitā sā ca mayā devī tirodadhe /
babhūva śakaṭālaśca sahāyaḥ praṇato mayi // SoKss_1,5.56 //
ekadā ca sa mantrī māṃ guptasthaṃ khinnamabravīt /
sarvajñenāpi khedāya kimātmā dīyate tvayā // SoKss_1,5.57 //
kiṃ na jānāsi yadrājñāmavicāraratā dhiyaḥ /
acirācca bhavecchuddhistathā cātra kathaṃ śṛṇu // SoKss_1,5.58 //
ādityavarmanāmātra babhūva nṛpatiḥ purā /
śivavarmābhidhāno 'sya mantrī cābhūnmahāmatiḥ // SoKss_1,5.59 //
rājñastasyaikadā caikā rājñī garbhamadhārayat /
tadbuddhvā sa nṛpo 'pṛcchadityantaḥ purarakṣiṇaḥ // SoKss_1,5.60 //
varṣadvayaṃ praviṣṭasya vartate 'ntaḥpure 'tra me /
tadeṣā garbhasaṃbhūtiḥ kutaḥ saṃprati kathyatām // SoKss_1,5.61 //
athocuste praveśo 'tra puṃso 'nyasyāsti na prabho /
śivavarmā tu te mantrī praviśatyanivāritaḥ // SoKss_1,5.62 //
tacchrutvācintayadrājā nūnaṃ drohī sa eva me /
prakāśaṃ ca hate tasminnapavādo bhavenmama // SoKss_1,5.63 //
ityālocya sa taṃ yuktyā śivavarmāṇamīśvaraḥ /
sāmantasyāntikaṃ sakhyuḥ prāhiṇodbhogavarmaṇaḥ // SoKss_1,5.64 //
tadvadhaṃ tasya lekhena saṃdiśya tadanantaram /
nigūḍhaṃ sa nṛpastatra lekhahāraṃ vyasarjayat // SoKss_1,5.65 //
yāte mantriṇi saptāhe gate bhītyā palāyitā /
sā rājñī rakṣibhirlabdhā puṃsā strīrupiṇā saha // SoKss_1,5.66 //
ādityavarmā tadbuddhvā sānutāpo 'bhavattadā /
kiṃ mayā tādṛśo mantrī ghātito 'kāraṇāditi // SoKss_1,5.67 //
atrāntare sa ca prāpa nikaṭaṃ bhogavarmaṇaḥ /
śivavarmā sa copāgāllekhamādāya pūruṣaḥ // SoKss_1,5.68 //
vācayitvā ca taṃ lekhamekānte śivavarmaṇe /
śaśaṃsa vadhanirdeśaṃ bhogavarmā vidhervaśāt // SoKss_1,5.69 //
śivavarmāpy avocat taṃ sāmantaṃ mantrisattamaḥ /
tvaṃ vyāpādaya māṃ no cen nihanmyātmānam ātmanā // SoKss_1,5.70 //
tacchrutvā vismayāviṣṭo bhogavarmā jagāda tam /
kimetadbrūhi me vipra śāpito 'si na vakṣi cet // SoKss_1,5.71 //
atha vakti sma taṃ mantrī hanyeyaṃ yatra bhūpate /
tatra dvādaśa varṣāṇi deśe devo na varṣati // SoKss_1,5.72 //
tacchrutvā mantribhiḥ sārdhaṃ bhogavarmā vyacintayat /
duṣṭaḥ sa rājā deśasya nāśamasmākamicchati // SoKss_1,5.73 //
kiṃ hi tatra na santyeva vadhakā guptagāminaḥ /
tasmānmantrī na vadhyo 'sau rakṣyaḥ svātmavadhādapi // SoKss_1,5.74 //
iti saṃmantrya dattvā ca rakṣakān bhogavarmaṇā /
śivavarmā tato deśāt preṣito 'bhūt tataḥ kṣaṇāt // SoKss_1,5.75 //
evaṃ pratyāyayau jīvansa mantrī prajñayā svayā /
śuddhiścāsyānyato jātā nahi dharmo 'nyathā bhavet // SoKss_1,5.76 //
itthaṃ tavāpi śuddhiḥ syāttiṣṭha tāvadgṛhe mama /
kātyāyana nṛpo 'pyeṣa sānutāpo bhaviṣyati // SoKss_1,5.77 //
ityuktaḥ śakaṭālena cchanno 'haṃ tasya veśmani /
pratīkṣamāṇo 'vasaraṃ tānyahānyatyavāhayam // SoKss_1,5.78 //
tasyātha yoganandasya kāṇabhūteḥ kadācana /
putro hiraṇyaguptākhyo mṛgayāyai gato 'bhavat // SoKss_1,5.79 //
aśvavegātprayātasya kathaṃciddūramantaram /
ekākino vane tasya vāsaraḥ paryahīyata // SoKss_1,5.80 //
tataśca tāṃ niśāṃ netuṃ vṛkṣamārohati sma saḥ /
kṣaṇāttatraiva cārohadṛkṣaḥ siṃhena bhīṣitaḥ // SoKss_1,5.81 //
sa dṛṣṭvā rājaputraṃ taṃ bhītaṃ mānuṣabhāṣayā /
mā bhaiṣīrmama mittraṃ tvamityuktvā nirbhayaṃ vyadhāt // SoKss_1,5.82 //
visrambhādṛkṣavākyena rājaputro 'tha suptavān /
ṛkṣastu jāgradevāsīdadhaḥ siṃho 'tha so 'bravīt // SoKss_1,5.83 //
ṛkṣaṃ mānuṣametaṃ me kṣipa yāvadvrajāmyaham /
ṛkṣastato 'bravītpāpa na mitraṃ ghātayāmyaham // SoKss_1,5.84 //
kramādṛkṣe prasupte ca rājaputre ca jāgrati /
punaḥ siṃho 'bravīdetamṛkṣaṃ me kṣipa mānuṣa // SoKss_1,5.85 //
tacchrutvātmabhayāttena siṃhasyārādhanāya saḥ /
kṣipto 'pi nāpataccitramṛkṣo daivaprabodhitaḥ // SoKss_1,5.86 //
mittradrohin bhavonmatta iti śāpam adāc ca saḥ /
tasya rājasutasyaitadvṛttāntāvagamāvadhim // SoKss_1,5.87 //
prāpyaiva svagṛhaṃ prātarunmatto 'bhūnnṛpātmajaḥ /
yoganandaśca taddṛṣṭvā viṣādaṃ sahasāgamat // SoKss_1,5.88 //
abravīcca sa kāle 'smiñ jīved vararucir yadi /
idaṃ jñāyeta tatsarvaṃ dhiṅ me tadvadhapāṭavam // SoKss_1,5.89 //
tacchrutvā vacanaṃ rājñaḥ śakaṭālo vyacintayat /
hanta kātyāyanasyāyaṃ labdhaḥ kālaḥ prakāśane // SoKss_1,5.90 //
na so 'tra mānī tiṣṭheca rājā mayi ca viśvaset /
ityālocya sa rājānamabravīdyācitābhayaḥ // SoKss_1,5.91 //
rājannalaṃ viṣādena jīvanvararuciḥ sthitaḥ /
yoganandastato 'vādīddrutamānīyatāmiti // SoKss_1,5.92 //
athāhaṃ śakaṭālena yoganandāntikaṃ haṭhāt /
ānītas taṃ tathābhūtaṃ rājaputraṃ vyalokayam // SoKss_1,5.93 //
mittradrohaḥ kṛto 'nena devetyuktvā tathaiva saḥ /
sarasvatīprasādena vṛttāntaḥ kathito mayā // SoKss_1,5.94 //
tatastacchāpamuktena stuto 'haṃ rājasūnunā /
tvayā kathamidaṃ jñātamityapṛcchatsa bhūpatiḥ // SoKss_1,5.95 //
athāham avadaṃ rājaṃl lakṣaṇair anumānataḥ /
pratibhātaśca paśyanti sarvaṃ prajñāvatāṃ dhiyaḥ // SoKss_1,5.96 //
tadyathā tilako jñātastathā sarvamidaṃ mayā /
iti madvacanātso 'bhūdrājā lajjānutāpavān // SoKss_1,5.97 //
athānādṛtasatkāraḥ pariśuddhyaiva lābhavān /
svagṛhaṃ gatavānasmi śīlaṃ hi viduṣāṃ dhanam // SoKss_1,5.98 //
prāptasyaiva ca tatratyo jano 'rodītpuro mama /
abhyetya māṃ samudbhrāntamupavarṣo 'bravīttataḥ // SoKss_1,5.99 //
rājā hataṃ niśamya tvāmupakośāgnisādvapuḥ /
akarodatha mātuste śucā hṛdayamasphuṭat // SoKss_1,5.100 //
tac chrutvābhinavodbhūtaśokāvegavicetanaḥ /
sadyo 'ham apataṃ bhūmau vātarugṇa iva drumaḥ // SoKss_1,5.101 //
kṣaṇācca gatavānasmi pralāpānāṃ rasajñatām /
priyabandhuvināśotthaḥ śokāgniḥ kaṃ na tāpayet // SoKss_1,5.102 //
ā saṃsāraṃ jagatyasminnekā nityā hyanityatā /
tadetāmaiśvarīṃ māyāṃ kiṃ jānannapi muhyasi // SoKss_1,5.103 //
ityādibhir upāgatya varṣeṇa vacanair aham /
bodhito 'tha yathātattvaṃ kathaṃciddhṛtimāptavān // SoKss_1,5.104 //
tato viraktahṛdayastyaktvā sarvaṃ nibandhanam /
praśamaikasahāyo 'haṃ tapovanamaśiśriyam // SoKss_1,5.105 //
divaseṣvatha gacchatsu tattapovanamekadā /
ayodhyāta upāgacchadvipra eko mayi sthite // SoKss_1,5.106 //
sa mayā yoganandasya rājyavārtām apṛcchyata /
pratyabhijñāya māṃ so 'tha saśokamidamabravīt // SoKss_1,5.107 //
śṛṇu nandasya yadvṛttaṃ tatsakāśādgate tvayi /
labdhvāvakāśas tatrābhūc chakaṭālaś cireṇa saḥ // SoKss_1,5.108 //
sa cintayanvadhopāyaṃ yoganandasya yuktitaḥ /
kṣitiṃ khanantamadrākṣīccāṇakyākhyaṃ dvijaṃ pathi // SoKss_1,5.109 //
kiṃ bhuvaṃ khanasītyukte tena vipro 'tha so 'bravīt /
darbhamunmūlayāmyatra pādo hyetena me kṣataḥ // SoKss_1,5.110 //
tacchrutvā sahasā mantrī kopanaṃ krūraniścayam /
taṃ vipraṃ yoganandasya vadhopāyamamanyata // SoKss_1,5.111 //
nāma pṛṣṭvābravīttaṃ ca he brahmandāpayāmi te /
ahaṃ trayodaśīśrāddhaṃ gṛhe nandasya bhūpateḥ // SoKss_1,5.112 //
dakṣiṇātaḥ suvarṇasya lakṣaṃ tava bhaviṣyati /
bhokṣyase dhuri cānyeṣāmehi tāvadgṛhaṃ mama // SoKss_1,5.113 //
ityuktvā śakaṭālastaṃ cāṇakyamanayadgṛham /
śrāddhāhe 'darśayattaṃ ca rājñe sa śraddadhe ca tam // SoKss_1,5.114 //
tataḥ sa gatvā cāṇakyo dhuri śrāddha upāviśat /
subandhunāmā vipraśca tāmaicchaddhuramātmanaḥ // SoKss_1,5.115 //
tadgatvā śakaṭālena vijñapto nandabhūpatiḥ /
avādīnnāparo yogyaḥ subandhurdhuri tiṣṭhatu // SoKss_1,5.116 //
āgatyaitāṃ ca rājājñāṃ śakaṭālo bhayānataḥ /
na me 'parādha ityuktvā cāṇakyāya nyavedayat // SoKss_1,5.117 //
so 'tha kopena cāṇakyo jvalanniva samantataḥ /
nijāṃ muktvā śikhāṃ tatra pratijñāmakarodimām // SoKss_1,5.118 //
avaśyaṃ hanta nando 'yaṃ saptabhirdivasairmayā /
vināśyo bandhanīyā ca tato nirbhanyunā śikhā // SoKss_1,5.119 //
ityuktavantaṃ kupite yoganande palāyitam /
alakṣitaṃ svagehe taṃ śakaṭālo nyaveśayat // SoKss_1,5.120 //
tatropakaraṇe datte guptaṃ tenaiva mantriṇā /
sa cāṇakyo dvijaḥ kvāpi gatvā kṛtyāmasādhayat // SoKss_1,5.121 //
tadvaśādyoganando 'tha dāhajvaramavāpya saḥ /
saptame divase prāpte pañcatvaṃ samupāgamat // SoKss_1,5.122 //
hatvā hiraṇyaguptaṃ ca śakaṭālena tatsutam /
pūrvanandasute lakṣmīścandragupte niveśitā // SoKss_1,5.123 //
mantritve tasya cābhyarthya bṛhaspatisamaṃ dhiyā /
cāṇakyaṃ sthāpayitvā taṃ sa mantrī kṛtakṛtyatām // SoKss_1,5.124 //
manvāno yoganandasya kṛtavairapratikriyaḥ /
putraśokena nirviṇṇaḥ praviveśa mahadvanam // SoKss_1,5.125 //
iti tasya mukhācchrutvā viprasya sutarāmaham /
kāṇabhūte gataḥ khedaṃ sarvamālokya cañcalam // SoKss_1,5.126 //
khedāc cāham imāṃ draṣṭum āgato vindhyavāsinīm /
tatprasādena dṛṣṭvā tvāṃ smṛtā jātirmayā sakhe // SoKss_1,5.127 //
prāptaṃ divyaṃ ca vijñānaṃ mayoktā te mahākathā /
idānīṃ kṣīṇaśāpo 'haṃ yatiṣye dehamujjhitum // SoKss_1,5.128 //
tvaṃ ca saṃprati tiṣṭheha yāvadāyāti te 'ntikam /
śiṣyayukto guṇāḍhyākhyastyaktabhāṣātrayo dvijaḥ // SoKss_1,5.129 //
so 'pi hyahamiva krodhāddevyā śapto gaṇottamaḥ /
mālyavānnāma matpakṣapātī martyatvamāgataḥ // SoKss_1,5.130 //
tasmai maheśvaroktaiṣā kathanīyā mahākathā /
tataste śāpanirmuktistasya cāpi bhaviṣyati // SoKss_1,5.131 //
evaṃ vararucistatra kāṇabhūternivedya saḥ /
pratasthe dehamokṣāya puṇyaṃ badarikāśramam // SoKss_1,5.132 //
gacchandadarśa gaṅgāyāṃ so 'tha śākāśinaṃ munim /
tatsamakṣaṃ ca tasyarṣeḥ kuśenābhūtkarakṣatiḥ // SoKss_1,5.133 //
tato 'sya rudhiraṃ niryattena śākarasīkṛtam /
ahaṃkāraparīkṣārthaṃ kautukātsvaprabhāvataḥ // SoKss_1,5.134 //
taddṛṣṭvā hanta siddho 'smītyagāddarpamasau muniḥ /
tato vararuciḥ kiṃcidvihasyeva jagāda tam // SoKss_1,5.135 //
jijñāsanāya raktaṃ te mayā śākarasīkṛtam /
yāvannādyāpyahaṃkāraḥ parityaktastvayā mune // SoKss_1,5.136 //
jñānamārge hyahaṃkāraḥ parigho duratikramaḥ /
jñānaṃ vinā ca nāstyeva mokṣo vrataśatairapi // SoKss_1,5.137 //
svargastu na mumukṣūṇāṃ kṣayī cittaṃ vilobhayet /
tasmādahaṃkṛtityāgājjñāne yatnaṃ mune kuru // SoKss_1,5.138 //
vinīyaivaṃ muniṃ tena praṇatena kṛtastutiḥ /
taṃ badaryāśramoddeśaṃ śāntaṃ vararuciryayau // SoKss_1,5.139 //
atha sa nibiḍabhaktyā tatra devīṃ śaraṇyāṃ śaraṇamupagato 'sau martyabhāvaṃ mumukṣuḥ /
prakaṭitanijamūrtiḥ sāpi tasmai śaśaṃsa svayamanalasamutthāṃ dhāraṇāṃ dehamuktyai // SoKss_1,5.140 //
dagdhvā śarīramatha dhāraṇayā tayā taddivyāṃ gatiṃ vararuciḥ sa nijāṃ prapede /
vindhyāṭavībhuvi tataḥ sa ca kāṇabhūtir āsīdabhīpsitaguṇāḍhyasamāgamotkaḥ // SoKss_1,5.141 //
iti mahākaviśrīsomadevabhaṭṭaviracite kathāsaritsāgare kathāpīṭhalambake pañcamas taraṅgaḥ /
ṣaṣṭhas taraṅgaḥ /
tataḥ sa martyavapuṣā mālyavānvicaranvane /
nāmnā guṇāḍhaḥ sevitvā sātavāhanabhūpatim // SoKss_1,6.1 //
saṃskṛtādyāstadagre ca bhāṣāstisraḥ pratijñayā /
tyaktvā khinnamanā draṣṭumāyayau vindhyavāsinīm // SoKss_1,6.2 //
tadādeśena gatvā ca kāṇabhūtiṃ dadarśa saḥ /
tato jātiṃ nijāṃ smṛtvā prabuddhaḥ sahasābhavat // SoKss_1,6.3 //
āśritya bhāṣāṃ paiśācīṃ bhāṣātrayavilakṣaṇām /
śrāvayitvā nijaṃ nāma kāṇabhūtiṃ ca so 'bravīt // SoKss_1,6.4 //
puṣpadantācchrutāṃ divyāṃ śīghraṃ kathaya me kathām /
yena śāpaṃ tariṣyāvas tvaṃ cāhaṃ ca samaṃ sakhe // SoKss_1,6.5 //
tacchrutvā praṇato hṛṣṭaḥ kāṇabhūtiruvāca tam /
kathayāmi kathāṃ kiṃ tu kautukaṃ me mahatprabho // SoKss_1,6.6 //
ājanmacaritaṃ tāvacchaṃsa me kurvanugraham /
iti tenārthito vaktuṃ guṇāḍhyo 'tha pracakrame // SoKss_1,6.7 //
pratiṣṭhāne 'sti nagaraṃ supratiṣṭhitasaṃjñakam /
tatrābhūtsomaśarmākhyaḥ ko'pi brāhmaṇasattamaḥ // SoKss_1,6.8 //
vatsaś ca gulmakaś caiva tasya dvau tanayau sakhe /
jāyete sma tṛtīyā ca śrutārthā nāma kanyakā // SoKss_1,6.9 //
kālena brāhmaṇaḥ so 'tha sabhāryaḥ pañcatāṃ gataḥ /
tatputrau tau svasāraṃ tāṃ pālayantāvatiṣṭhatām // SoKss_1,6.10 //
sā cākasmātsagarbhābhūttadṛṣṭvā vatsagulmayoḥ /
tatrānyapuruṣābhāvācchaṅkānyonyamajāyata // SoKss_1,6.11 //
tataḥ śrutārthā cittajñā bhrātarau tāvabhāṣata /
pāpaśaṅkā na kartavyā śṛṇutaṃ kathayāmi vām // SoKss_1,6.12 //
kumāraḥ kīrtisenākhyo nāgarājasya vāsukeḥ /
bhrātuḥ putro 'sti tenāhaṃ dṛṣṭā snātuṃ gatā satī // SoKss_1,6.13 //
tataḥ sa madanākrānto nivedyānvayanāmanī /
gāndharveṇa vivāhena māṃ bhāryāmakarottadā // SoKss_1,6.14 //
viprajāterayaṃ tasmānmama garbha iti svasuḥ /
śrutvā kaḥ pratyayo 'treti vatsagulmāvavocatām // SoKss_1,6.15 //
tato rahasi sasmāra sā taṃ nāgakumārakam /
smṛtamātrāgataḥ so 'tha vatsagulmāvabhāṣata // SoKss_1,6.16 //
bhāryā kṛtā mayaiveyaṃ śāpabhraṣṭā varāpsarāḥ /
yuṣmatsvasā yuvāṃ caiva śāpenaiva cyutau bhuvi // SoKss_1,6.17 //
putro janiṣyate cātra yuṣmatsvasurasaṃśayam /
tato 'syāḥ śāpanirmuktiryuvayośca bhaviṣyati // SoKss_1,6.18 //
ityuktvāntarhitaḥ so 'bhūttataḥ stokaiśca vāsaraiḥ /
śrutārthāyāḥ suto jātastaṃ hi jānīhi māṃ sakhe // SoKss_1,6.19 //
gaṇāvatāro jāto 'yaṃ guṇāḍhyo nāma brāhmaṇaḥ /
iti tatkālam udabhūd antarikṣāt sarasvatī // SoKss_1,6.20 //
kṣīṇaśāpāstataste ca jananīmātulā mama /
kālena pañcatāṃ prāptā gataścāhamadhīratām // SoKss_1,6.21 //
atha śokaṃ samutsṛjya bālo 'pi gatavānaham /
svāvaṣṭambhena vidyānāṃ prāptaye dakṣiṇāpatham // SoKss_1,6.22 //
kālena tatra saṃprāpya sarvā vidyāḥ prasiddhimān /
svadeśam āgato 'bhūvaṃ darśayiṣyan nijān guṇān // SoKss_1,6.23 //
praviśaṃśca cirāttatra nagare supratiṣṭhite /
apaśyaṃ śiṣyasahitaḥ śobhāṃ kāmapyahaṃ tadā // SoKss_1,6.24 //
kvacitsāmāni chandogā gāyanti ca yathāvidhi /
kvacidvivādo viprāṇāmabhūdvedavinirṇaye // SoKss_1,6.25 //
yo 'tra dyūtakalāṃ vetti tasya hastagato nidhiḥ /
ityādikaitavair dyūtam astuvan kitavāḥ kvacit // SoKss_1,6.26 //
anyonyaṃ nijavāṇijyakalākauśalavādinām /
kvacicca vaṇijāṃ madhye vaṇigeko 'bravīdidam // SoKss_1,6.27 //
arthaiḥ saṃyamavān arthān prāpnoti kiyad adbhutam /
mayā punar vinaivārthaṃ lakṣmīr āsāditā purā // SoKss_1,6.28 //
garbhasthasya ca me pūrvaṃ pitā pañcatvamāgataḥ /
manmātuśca tadā pāpairgotrajaiḥ sakalaṃ hṛtam // SoKss_1,6.29 //
tataḥ sā tadbhayād gatva rakṣaṇtī garbham ātmanaḥ /
tasthau kumāradattasya pitṛmitrasya veśmani // SoKss_1,6.30 //
tatra tasyāśca jāto 'haṃ sādhvyā vṛttinibandhanam /
tataścāvardhayatsā māṃ kṛcchakarmāṇi kurvatī // SoKss_1,6.31 //
upādhyāyamathābhyarcya tayākiṃcanyadīnayā /
krameṇa śikṣitaścāhaṃ lipiṃ gaṇitameva ca // SoKss_1,6.32 //
vaṇikputro 'si tatputra vāṇijyaṃ kuru sāṃpratam /
viśākhilākhyo deśe 'smin vaṇik cāsti mahādhanaḥ // SoKss_1,6.33 //
daridrāṇāṃ kulīnānāṃ bhāṇḍamūlyaṃ dadāti saḥ /
gaccha yācasva taṃ mūlyamiti mātābravīcca mām // SoKss_1,6.34 //
tato 'hamagamaṃ tasya sakāśaṃ so 'pi tatkṣaṇam /
ity avocat krudhā kaṃcid vaṇikputraṃ viśākhilaḥ // SoKss_1,6.35 //
mūṣako dṛśyate yo 'yaṃ gataprāṇo 'tra bhūtale /
etenāpi hi paṇyena kuśalo dhanamarjayet // SoKss_1,6.36 //
dattāstava punaḥ pāpa dīnārā bahavo mayā /
dūre tiṣṭhatu tadvṛddhistvayā te 'pi na rakṣitāḥ // SoKss_1,6.37 //
tacchrutvā sahasaivāhaṃ tamavocaṃ viśākhilam /
gṛhīto 'yaṃ mayā tvatto bhāṇḍamulyāya mūṣakaḥ // SoKss_1,6.38 //
ityuktvā mūṣakaṃ haste gṛhītvā saṃpuṭe ca tam /
likhitvāsya gato 'bhūvam ahaṃ so 'py ahasad vaṇik // SoKss_1,6.39 //
caṇakāñjaliyugmena mūlyenā sa ca mūṣakaḥ /
mārjārasya kṛte dattaḥ kasyacidvaṇijo mayā // SoKss_1,6.40 //
kṛtvā tāṃś caṇakān bhṛṣṭān gṛhītvā jalakumbhikām /
atiṣṭhaṃ catvare gatvā chāyāyā nagarādvahiḥ // SoKss_1,6.41 //
tatra śrāntāgatāyāmbhaḥ śītalaṃ caṇakāṃśca tān /
kāṣṭhabhārikasaṃghāya sapraśrayamadāmaham // SoKss_1,6.42 //
ekaikaḥ kāṣṭhikaḥ prītyā kāṣṭhe dve dve dadau mama /
cikrītavānahaṃ tāni nītvā kāṣṭhāni cāpaṇe // SoKss_1,6.43 //
tataḥ stokena mūlyena krītvā tāṃścaṇakāṃstataḥ /
tathaiva kāṣṭhikebhyo 'hamanyedyuḥ kāṣṭhamāharam // SoKss_1,6.44 //
evaṃ pratidinaṃ kṛtvā prāpya mūlyaṃ kramānyayā /
kāṣṭhikebhyo 'khilaṃ dāru krītaṃ tebhyo dinatrayam // SoKss_1,6.45 //
akasmādatha saṃjāte kāṣṭhacchede 'tivṛṣṭibhiḥ /
mayā taddāru vikrītaṃ paṇānāṃ bahubhiḥ śataiḥ // SoKss_1,6.46 //
tenaiva vipaṇiṃ kṛtvā dhanena nijakauśalāt /
kurvanvaṇijyāṃ kramaśaḥ saṃpanno 'smi mahādhanaḥ // SoKss_1,6.47 //
sauvarṇo mūṣakaḥ kṛtvā mayā tasmai samarpitaḥ /
viśākhilāya so 'pi svāṃ kanyāṃ mahyamadāttataḥ // SoKss_1,6.48 //
ata eva ca loke 'smin prasiddho mūṣakākhyayā /
evaṃ lakṣmīr iyaṃ prāptā nirdhanena satā mayā // SoKss_1,6.49 //
tacchrutvā tatra te 'bhūvanvaṇijo 'nye savismayāḥ /
dhīrna citrīyate kasmādabhittau citrakarmaṇā // SoKss_1,6.50 //
kvacitpratigrahaprāptahemamāṣāṣṭako dvijaḥ /
chandogaḥ kaścidityukto viṭaprāyeṇa kenacit // SoKss_1,6.51 //
brāhmaṇyādbhojanaṃ tāvadasti te tattvayāmunā /
lokayātrā suvarṇena vaidagdhyāyeha śikṣyatām // SoKss_1,6.52 //
ko māṃ śiṣayatītyukte tena mugdhena so 'bravīt /
yaiṣā caturikā nāma veśyā tasyā gṛhaṃ vraja // SoKss_1,6.53 //
tatra kiṃ karavāṇīti dvijenokto viṭo 'bravīt /
svarṇaṃ dattvā prayuñjīthā rañjayansāma kiṃcana // SoKss_1,6.54 //
śrutvety agacchac chandogo drutaṃ caturikāgṛham /
upāviśat praviśyātra kṛtapratyudgatistayā // SoKss_1,6.55 //
māmadya lokayātrāṃ tvaṃ śikṣayaitena sāṃpratam /
iti jalpansa tattasyai svarṇamarpitavāndvijaḥ // SoKss_1,6.56 //
prahasatyatha tatrasthe jane kiṃcidvicintya saḥ /
gokarṇasadṛśau kṛtvā karāvābaddhasāraṇau // SoKss_1,6.57 //
tārasvaraṃ tathā sāma gāyati sma jaḍāśayaḥ /
yathā tatra milanti sma viṭā hāsyadidṛkṣavaḥ // SoKss_1,6.58 //
te cāvocañ śṛgālo 'yaṃ praviṣṭo 'tra kuto 'nyathā /
tac chīghram ardhacandro 'sya gale 'smin dīyatām iti // SoKss_1,6.59 //
ardhacandraṃ śaraṃ matvā śiraśchedabhayāddrutam /
śikṣitā lokayātreti garjansa niragāttataḥ // SoKss_1,6.60 //
tatsakāśaṃ tato 'gacchadyenāsu preṣito 'bhavat /
vṛttāntaṃ cāvadattasmai so 'pi cainamabhāṣata // SoKss_1,6.61 //
sāma sāntvaṃ mayoktaṃ te vedasyāvasaro 'tra kaḥ /
kiṃ vā dhārādhirūḍhaṃ hi jāḍyaṃ vedajaḍe jane // SoKss_1,6.62 //
evaṃ vihasya gatvā ca tenoktā sā vilāsinī /
dvipadasya paśorasya tatsuvarṇatṛṇaṃ tyaja // SoKss_1,6.63 //
hasantyā ca tayā tyaktaṃ suvarṇaṃ prāpya sa dvijaḥ /
punarjātamivātmānaṃ manvāno gṛhamāgataḥ // SoKss_1,6.64 //
evaṃprāyāṇy ahaṃ paśyan kautukāni pade pade /
prāptavān rājabhavanaṃ mahendrasadanopamam // SoKss_1,6.65 //
tataś cāntaḥ praviṣṭo 'haṃ śiṣyair agre niveditaḥ /
āsthānasthitamadrākṣaṃ rājānaṃ sātavāhanam // SoKss_1,6.66 //
śarvavarmaprabhṛtibhirmantribhiḥ parivāritam /
ratnasiṃhāsanāsīnamamarairiva vāsavam // SoKss_1,6.67 //
vihitasvastikāraṃ māmupaviṣṭamathāsane /
rājñā kṛtādaraṃ caiva śarvavarmādayo 'stuvan // SoKss_1,6.68 //
ayaṃ deva bhuvi khyātaḥ sarvavidyāviśāradaḥ /
guṇāḍhya iti nāmāsya yathārthamata eva hi // SoKss_1,6.69 //
ityādi tatstutiṃ dṛṣṭvā mantribhiḥ sātavāhanaḥ /
prītaḥ sapadi satkṛtya mantritve māṃ nyayojayat // SoKss_1,6.70 //
athāhaṃ rājakāryāṇi cintayannavasaṃ sukham /
śiṣyānadhyāpayaṃstatra kṛtadāraparigrahaḥ // SoKss_1,6.71 //
kadācitkautukādbhrāmyansvairaṃ godāvarītaṭe /
devīkṛtiriti khyātamudyānaṃ dṛṣṭavānaham // SoKss_1,6.72 //
taccātiramyamālokya kṣitisthamiva nandanam /
udyānapālaḥ pṛṣṭo 'bhūnmayā tatra tadāgamam // SoKss_1,6.73 //
sa ca māmabravītsvāminvṛddhebhyaḥ śrūyate yathā /
pūrvaṃ maunī nirāhāro dvijaḥ kaścitamāyayau // SoKss_1,6.74 //
sa divyamidamudyānaṃ sadevabhavanaṃ vyadhāt /
tato 'tra brāhmaṇāḥ sarve milanti sma sakautukāḥ // SoKss_1,6.75 //
nirbandhāttaiḥ sa pṛṣṭaḥ svaṃ vṛttāntam avadad dvijaḥ /
astīha bharukacchākhyo viṣayo narmadātaṭe // SoKss_1,6.76 //
tasminn ahaṃ samutpanno viprastasya ca me purā /
na bhikṣāmapyadātkaściddaridrasyālasasya ca // SoKss_1,6.77 //
atha khedādgṛhaṃ tyaktvā virakto jīvitaṃ prati /
bhrāntvā tīrthānyahaṃ draṣṭumagacchaṃ vindhyavāsinīm // SoKss_1,6.78 //
dṛṣṭvā tataśca tāṃ devīmiti saṃcintitaṃ mayā /
lokaḥ paśūpahāreṇa prīṇāti varadāmimām // SoKss_1,6.79 //
ahaṃ tvātmānameveha hanmi mūrkhamimaṃ paśum /
niścityeti śiraśchettuṃ mayā śastramagṛhyata // SoKss_1,6.80 //
tatkṣaṇaṃ sā prasannā māṃ devī svayamabhāṣata /
putra siddho 'si mātmānaṃ vadhīstiṣṭha mamāntike // SoKss_1,6.81 //
iti devīvaraṃ labdhvā saṃprāptā divyatā mayā /
tataḥ prabhṛti naṣṭā me bubhukṣā ca tṛṣā saha // SoKss_1,6.82 //
kadācidatha devī māṃ tatrasthaṃ svayamādiśat /
gatvā putra pratiṣṭhāne racayodyānamuttamam // SoKss_1,6.83 //
ityuktvā saiva me bījaṃ divyaṃ prādāttato mayā /
ihāgatya kṛtaṃ kāntamudyānaṃ tatprabhāvataḥ // SoKss_1,6.84 //
pālyametacca yuṣmākamityuktvā sa tirodadhe /
iti nirmitam udyānam idaṃ devyā purā prabho // SoKss_1,6.85 //
udānapālād ityevaṃ taddeśe devyanugraham /
ākarṇya vismayāviṣṭo gṛhāya gatavānaham // SoKss_1,6.86 //
evamukte guṇāḍhena kāṇabhūtirabhāṣata /
sātavāhana ityasya kasmannāmābhavatprabho // SoKss_1,6.87 //
tato 'bravīdguṇāḍhyo 'pi śṛṇvetatkathayāmi te /
dīpakarṇiriti khyāto rājābhūtprājyavikramaḥ // SoKss_1,6.88 //
tasya śaktimatī nāma bhāryā prāṇādhikābhavat /
ratāntasuptām udyāne sarpastāṃ jātu daṣṭavān // SoKss_1,6.89 //
gatāyāmatha pañcatvaṃ tasyāṃ tadgatamānasaḥ /
aputro 'pi sa jagrāha brahmacaryavrataṃ nṛpaḥ // SoKss_1,6.90 //
tataḥ kadācid rājyārhaputrāsadbhāvaduḥkhitam /
ityādideśa taṃ svapne bhagavāninduśekharaḥ // SoKss_1,6.91 //
aṭavyāṃ drakṣasi bhrāmyansiṃhārūḍhaṃ kumārakam /
taṃ gṛhītvā gṛhaṃ gaccheḥ sa te putro bhaviṣyati // SoKss_1,6.92 //
atha prabuddhas taṃ svapnaṃ svaranrājā jaharṣa saḥ /
kadācicca yayau dūrāmaṭavīṃ mṛgayārasāt // SoKss_1,6.93 //
dadarśa tatra madhyāhne siṃhārūḍhaṃ sa bhūpatiḥ /
bālakaṃ padmasarasastīre tapanatejasam // SoKss_1,6.94 //
atha rājā smaransvapnamavatāritabālakam /
jalābhilāṣiṇaṃ siṃhaṃ jaghānaikaśareṇa tam // SoKss_1,6.95 //
sa siṃhas tadvapus tyaktvā sadyo 'bhūtpuruṣākṛtiḥ /
kaṣṭaṃ kim etad brūhīti rājñā pṛṣṭo jagāda ca // SoKss_1,6.96 //
dhanadasya sakhā yakṣaḥ sāto nāmāsmi bhūpate /
so 'haṃ snāntīmapaśyaṃ prāggaṅgāyāmṛṣikanyakām // SoKss_1,6.97 //
sāpi māṃ vīkṣya saṃjātamanmathābhūdahaṃ tathā /
gāndharveṇa vivāhena tato bhāryā kṛtā mayā // SoKss_1,6.98 //
tacca tadbāndhavā buddhvā tāṃ ca māṃ cāśapan krudhā /
siṃhau bhaviṣyataḥ pāpau svecchācārau yuvām iti // SoKss_1,6.99 //
putrajanmāvadhiṃ tasyāḥ śāpāntaṃ munayo vyadhuḥ /
mama tu tvaccharāghātaparyantaṃ tadanantaram // SoKss_1,6.100 //
athāvāṃ siṃhamithunaṃ saṃjātau sāpi kālataḥ /
garbhiṇyabhūttato jāte dārake 'sminvyapadyata // SoKss_1,6.101 //
ayaṃ ca vardhito 'nyāsāṃ siṃhīnāṃ payasā mayā /
adya cāhaṃ vimukto 'smi śāpādbāṇāhatastvayā // SoKss_1,6.102 //
tadgṛhāṇa mahāsattvaṃ mayā dattamamuṃ sutam /
ayaṃ hyarthaḥ samādiṣṭastaireva munibhiḥ purā // SoKss_1,6.103 //
ityuktvāntarhite tasminsātanāmani guhyake /
sa rājā taṃ samādāya bālaṃ pratyāyayau gṛham // SoKss_1,6.104 //
sātena yasmād ūḍho 'bhūt tasmāt taṃ sātavāhanam /
nāmnā cakāra kālena rājye cainaṃ nyaveśayet // SoKss_1,6.105 //
tatas tasmin gate 'raṇyaṃ dīpakarṇau kṣitīśvare /
saṃvṛttaḥ sārvabhaumo 'sau bhūpatiḥ sātavāhanaḥ // SoKss_1,6.106 //
evamuktvā kathāṃ madhye kāṇabhūtyanuyogataḥ /
guṇāḍhyaḥ prakṛtaṃ dhīmānanusmṛtyābravītpunaḥ // SoKss_1,6.107 //
tataḥ kadācidadhyāsta vasantasamayotsave /
devīkṛtaṃ tadudyānaṃ sa rājā sātavāhanaḥ // SoKss_1,6.108 //
viharansuciraṃ tatra mahendra iva nandane /
vāpījale 'vatīrṇo 'bhūtkrīḍituṃ kāminīsakhaḥ // SoKss_1,6.109 //
asiñcattatra dayitāḥ sahelaṃ karavāribhiḥ /
asicyata sa tābhiśca vaśābhiriva vāraṇaḥ // SoKss_1,6.110 //
mukhairdhautāñjanātāmranetrairjahnujalāplutaiḥ /
aṅgaiḥ saktāmbaravyaktavibhāgaiśca tamaṅganāḥ // SoKss_1,6.111 //
vidalatpatratilakāḥ sa cakre vanamadhyagāḥ /
cyutābharaṇapuṣpāstā latā vāyuriva priyāḥ // SoKss_1,6.112 //
athaikā tasya mahiṣī rājñaḥ stanabharālasā /
śirīṣasukumārāṅgī krīḍantī klamamabhyagāt // SoKss_1,6.113 //
sā jalairabhiṣiñcantaṃ rājānamasahā satī /
abravīnmodakairdeva paritāḍaya māmiti // SoKss_1,6.114 //
tac chrutvā modakān rājā drutam ānāyayad bahūn /
tato vihasya sā rājñī punar evam abhāṣata // SoKss_1,6.115 //
rājannavasaraḥ ko 'tra modakānāṃ jalāntare /
udakaiḥ siñca mā tvaṃ māmityuktaṃ hi mayā tava // SoKss_1,6.116 //
saṃdhimātraṃ na jānāsi māśabdodakaśabdayoḥ /
na ca prakaraṇaṃ vetsi mūrkhastvaṃ kathamīdṛśaḥ // SoKss_1,6.117 //
ityuktaḥ sa tayā rājā śabdaśāstravidā nṛpaḥ /
parivāre hasatyantarlajjākrānto jhagityabhūt // SoKss_1,6.118 //
parityaktajalakrīḍo vītadarpaśca tatkṣaṇam /
jātāvamāno nirlakṣaḥ prāviśannijamandiram // SoKss_1,6.119 //
tataścintāparo muhyannāharādiparāṅmukhaḥ /
citrastha iva pṛṣṭo 'pi naiva kiṃcidabhāṣata // SoKss_1,6.120 //
pāṇḍityaṃ śaraṇaṃ vā me mṛtyurveti vicintayan /
śayanīyaparityaktagāraḥ saṃtāpavānabhūt // SoKss_1,6.121 //
akasmādatha rājñastāṃ dṛṣṭvāvasthāṃ tathāvidhām /
kimetaditi saṃbhrāntaḥ sarvaḥ parijano 'bhavat // SoKss_1,6.122 //
tato 'haṃ śarvavarmā ca jñātavantau krameṇa tām /
atrāntare sa ca prāyaḥ paryahīyata vāsaraḥ // SoKss_1,6.123 //
asmin kāle na ca svastho rājety ālocya tatkṣaṇam /
āvābhyāṃ rājahaṃsākhya āhūto rājaceṭakaḥ // SoKss_1,6.124 //
śarīravārtāṃ bhūpasya sa ca pṛṣṭo 'bravīd idam /
nedṛśo durmanāḥ pūrvaṃ dṛṣṭo devaḥ kadācana // SoKss_1,6.125 //
viṣṇuśaktiduhitrā ca mithyāpaṇḍitayā tayā /
vilakṣīkṛta ityāhurdevyo 'nyāḥ kopanirbharam // SoKss_1,6.126 //
etattasya mukhācchrutvā rājaceṭasya durmanāḥ /
śarvavarmadvitīyo 'haṃ saṃśayādityacintayam // SoKss_1,6.127 //
vyādhiryadi bhavedrājñaḥ praviśeyuścikitsakāḥ /
ādhirvā yadi tatrāsya kāraṇaṃ nopalabhyate // SoKss_1,6.128 //
nāstyeva hi vipakṣo 'sya rājye nihatakaṇṭake /
anuraktāḥ prajāścaitā na hāniḥ paridṛśyate // SoKss_1,6.129 //
tatkasmād eṣa khedaḥ syād īdṛśaḥ sahasa prabhoḥ /
evaṃ vicintite dhīmāñ śarvavarmedam abravīt // SoKss_1,6.130 //
ahaṃ jānāmi rājño 'sya manyurmaurkhyānutāpataḥ /
mūrkho 'ham iti pāṇḍityaṃ sadaivāyaṃ hi vāñchati // SoKss_1,6.131 //
upalabdho mayā caiṣa pūrvam eva tadāśayaḥ /
rājñyāvamānitaś cādya tannimittam iti śrutam // SoKss_1,6.132 //
evamanyonyamālocya tāṃ rātrimativāhya ca /
prātar āvāma gacchāva vāsaveśma mahīpateḥ // SoKss_1,6.133 //
tatra sarvasya ruddhe 'pi praveśe kathamapyaham /
prāviśaṃ mama paścācca śarvavarmā laghukramam // SoKss_1,6.134 //
upaviśyātha nikaṭe vijñaptaḥ sa mayā nṛpaḥ /
akāraṇaṃ kathaṃ deva vartase vimanā iti // SoKss_1,6.135 //
tacchrutvāpi tathaivāsītsa tūṣṇīṃ sātavāhanaḥ /
śarvavarmā tataścedamadbhutaṃ vākyamabravīt // SoKss_1,6.136 //
śrutaṃ mama syāt kāpīti prāguktaṃ deva me tvayā /
tenāhaṃ kṛtavānadyā svapnamāṇavakaṃ niśi // SoKss_1,6.137 //
svapne tato mayā dṛṣṭaṃ nabhasaścyutamambujam /
tacca divyena kenāpi kumāreṇa vikāsitam // SoKss_1,6.138 //
tataśca nirgatā tasmāddivyā strī dhavalāmbarā /
tava deva mukhaṃ sā ca praviṣṭā samanantaram // SoKss_1,6.139 //
iyaddṛṣṭvā prabuddho 'smi manye sā ca sarasvatī /
devasya vadane sākṣāt saṃpraviṣṭā na saṃśayaḥ // SoKss_1,6.140 //
evaṃ niveditasvapne śarvavarmaṇi tatkṣaṇam /
māmastamaunaḥ sākūtamavadatsātavāhanaḥ // SoKss_1,6.141 //
śikṣamāṇaḥ prayatnenā kālena kiyatā pumān /
adhigacchati pāṇḍityametanme kathyatāṃ tvayā // SoKss_1,6.142 //
mama tena vinā hyeṣā lakṣmīrna pratibhāsate /
vibhavaiḥ kiṃ nu mūrkhasya kāṣṭhasyābharaṇairiva // SoKss_1,6.143 //
tato 'hamavadaṃ rājanvarṣairdvādaśabhiḥ sadā /
jñāyate sarvavidyānāṃ mukhaṃ vyākaraṇaṃ naraiḥ // SoKss_1,6.144 //
ahaṃ tu śikṣayāmi tvāṃ varṣaṣaṭkena tadvibho /
śrutvaitatsahasā serṣyaṃ śarvavarmā kilāvadat // SoKss_1,6.145 //
sukhocito janaḥ kleśaṃ kathaṃ kuryadiyacciram /
tadahaṃ māsaṣaṭkena deva tvāṃ śikṣayāmi tat // SoKss_1,6.146 //
śrutvaivaitad asaṃbhāvyaṃ tam avocam ahaṃ ruṣā /
ṣaḍbhir māsais tvayā devaḥ śikṣitaś cet tato mayā // SoKss_1,6.147 //
saṃskṛtaṃ prākṛtaṃ tadvaddeśabhāṣā ca sarvadā /
bhāṣātrayamidaṃ tyaktaṃ yanmanuṣyeṣu saṃbhavet // SoKss_1,6.148 //
śarvavarmā tato 'vādīnna cedevaṃ karomyaham /
dvādaśābdānvahāmyeṣa śirasā tava pāduke // SoKss_1,6.149 //
ityuktvā nirgate tasminnahamapyagamaṃ gṛham /
rājāpyubhayataḥ siddhiṃ matvāśvasto babhūva saḥ // SoKss_1,6.150 //
vihastaḥ śarvavarmā ca pratijñāṃ tāṃ sadustarām /
paśyansānuśayaḥ sarvaṃ svabhāryāyai śaśaṃsa tat // SoKss_1,6.151 //
sāpi taṃ duḥkhitāvocatsaṃkaṭe 'smiṃstava prabho /
vinā svāmikumāreṇa gatiranyā na dṛśyate // SoKss_1,6.152 //
tatheti niścayaṃ kṛtvā paścime prahare niśi /
śarvavarmā nirāhārastatraiva prasthito 'bhavat // SoKss_1,6.153 //
tacca cāramukhādbuddhvā mayā prātarniveditam /
rājñe so 'pi tadākarṇya kiṃ bhavedityacintayat // SoKss_1,6.154 //
tatastaṃ siṃhaguptākhyo rājaputro hito 'bravīt /
tvayi khinne tadā deva nirvedo me mahānabhūt // SoKss_1,6.155 //
tataḥ śreyonimittaṃ te caṇḍikāgre nijaṃ śiraḥ /
chettuṃ prārabdhavānasmi gatvāsmānnagarādvahiḥ // SoKss_1,6.156 //
maivaṃ kṛthā nṛpasyecchā setsyatyevetyavārayat /
vāgantarikṣādatha māṃ tanmanye siddhirasti te // SoKss_1,6.157 //
ityuktvā nṛpamāmantrya satvaraṃ śarvavarmaṇaḥ /
paścāccāradvayaṃ so 'tha siṃhagupto vyasarjayat // SoKss_1,6.158 //
so 'pi vātaikabhakṣaḥ san kṛtamaunaḥ suniścayaḥ /
prāpa svāmikumārasya śarvavarmāntikaṃ kramāt // SoKss_1,6.159 //
śarīranirapekṣeṇa tapasā tatra toṣitaḥ /
prasādamakarottasya kārtikeyo yathepsitam // SoKss_1,6.160 //
āgatyāgre tato rājñe cārābhyāṃ sa niveditaḥ /
siṃhaguptavisṛṣṭābhyāmudayaḥ śarvavarmaṇaḥ // SoKss_1,6.161 //
tacchrutvā mama rājñaśca viṣādapramadau dvayoḥ /
abhūtāṃ mekhamālokya haṃsacātakayoriva // SoKss_1,6.162 //
āgatya śarvavarmātha kumāravarasiddhimān /
cintitopasthitā rājñe sarvā vidyāḥ pradattavān // SoKss_1,6.163 //
prādurāsaṃśca tāstasya sātavāhanabhūpateḥ /
tatkṣaṇaṃ kiṃ na kuryāddhi prasādaḥ pārameśvaraḥ // SoKss_1,6.164 //
atha tam akhilavidyālābham ākarṇya rājñaḥ pramuditavati rāṣṭre tatra ko 'pyutsavo 'bhūt /
api pavanavidhūtāstatkṣaṇollāsyamānāḥ prativasati patākā baddhanṛttā ivāsan // SoKss_1,6.165 //
rājārharatnanicayairatha śarvavarmā tenārcito gururiti praṇatena rājñā /
svāmīkṛtaśca viṣaye marukacchanāmni kūlopakaṇṭhaviniveśini narmadāyāḥ // SoKss_1,6.166 //
yo 'gre cāramukhena ṣaṇmukhavaraprāptiṃ samākarṇayat saṃtuṣyātmasamaṃ śriyā narapatistaṃ siṃhaguptaṃ vyadhāt /
rājñīṃ tām api viṣṇuśaktitanayāṃ vidyāgame kāraṇaṃ devīnāmupari prasahya kṛtavān prītyābhiṣicya svayam // SoKss_1,6.167 //
iti mahākaviśrīsomadevabhaṭṭaviracite kathāsaritsāgare kathāpīṭhalambake ṣaṣṭhas taraṅgaḥ /
saptamas taraṅgaḥ /
tato gṛhītamauno 'haṃ rājāntikamupāgamam /
tara ca ślokamapaṭhaddvijaḥ kaścitsvayaṃ kṛtam // SoKss_1,7.1 //
taṃ cācaṣṭa svayaṃ rājā samyaksaṃskṛtayā girā /
tatrālokya ca tatrastho janaḥ pramudito 'bhavat // SoKss_1,7.2 //
tataḥ sa śarvavarmāṇaṃ rājā savinayo 'bravīt /
svayaṃ kathaya devena kahaṃ te 'nugrahaḥ kṛtaḥ // SoKss_1,7.3 //
tacchrutvānugrahaṃ rājñaḥ śarvavarmābhyabhāṣata /
ito rājannirāhāro maunastho 'haṃ tadā gataḥ // SoKss_1,7.4 //
tato 'dhvani manāk cheṣe jāte tīvratapaḥkṛśaḥ /
klāntaḥ patitavān asmi niḥsaṃjño dharaṇītale // SoKss_1,7.5 //
uttiṣṭha putra sarvaṃ te saṃpatsyata iti sphuṭam /
śaktihastaḥ pumānetya jāne māmabravīttadā // SoKss_1,7.6 //
tenāhamamṛtāsārasaṃsikta iva tatkṣaṇam /
prabuddhaḥ kṣutpipāsādihīnaḥ svastha ivābhavam // SoKss_1,7.7 //
atha devasya nikaṭaṃ prāpya bhaktibharākulaḥ /
snātvā garbhagṛhaṃ tasya praviṣṭo 'bhūvamunmanāḥ // SoKss_1,7.8 //
tato 'ntaḥ prabhuṇā tena skandena mama darśanam /
dattaṃ tataḥ praviṣṭā me mukhe mūrtā sarasvatī // SoKss_1,7.9 //
athāsu bhagavān sākṣāt ṣaḍbhir ānanapaṅkajaiḥ /
siddho varṇasamāmnāya iti sūtramudairayat // SoKss_1,7.10 //
tacchrutvaiva manuṣyatvasulabhācāpalādbata /
uttaraṃ sūtramabhyūhya svayameva mayoditam // SoKss_1,7.11 //
athābravītsa devo māṃ nāvadiṣyaḥ svayaṃ yadi /
abhaviṣyadidaṃ śāstraṃ pāṇinīyopamardakam // SoKss_1,7.12 //
adhunā svalpatantratvātkātantrākhyaṃ bhaviṣyati /
madvāhanakalāpasya nāmnā kālāpakaṃ tathā // SoKss_1,7.13 //
ityuktvā śabdaśāstraṃ tatprakāśyābhinavaṃ laghu /
sākṣādeva sa māṃ devaḥ punarevamabhāṣata // SoKss_1,7.14 //
yuṣmadīyaḥ sa rājāpi pūrvajanmanyabhūdṛṣiḥ /
bharadvājamuneḥ śiṣyaḥ kṛṣṇasaṃjño mahātapāḥ // SoKss_1,7.15 //
tulyābhilāṣām ālokya sa caikāṃ munikanyakām /
yayāv akasmāt puṣpeṣuśaraghātarasajñatām // SoKss_1,7.16 //
ataḥ sa śapto munibhiravatīrṇa ihādhunā /
sā cāvatīrṇā devītve tasyaiva munikanyakā // SoKss_1,7.17 //
itthamṛṣyavatāro 'yaṃ nṛpatiḥ sātavāhanaḥ /
dṛṣṭe tvayyakhilā vidyā prāpsyatyeva tvadicchayā // SoKss_1,7.18 //
akleśalabhyā hi bhavantyuttamārthā mahātmanām /
janmāntarārjitāḥ sphārasaṃskārākṣiptasiddhayaḥ // SoKss_1,7.19 //
ityuktvāntarhite deve niragacchamahaṃ bahiḥ /
taṇḍulā me pradattāśca tatra devopajīvibhiḥ // SoKss_1,7.20 //
tato 'ham āgato rājaṃs taṇḍulās te ca me pathi /
citraṃ tāvanta evāsan bhujyamānā dine dine // SoKss_1,7.21 //
evamuktvā svavṛttāntaṃ virate śarvavarmaṇi /
udatiṣṭhannṛpaḥ snātuṃ prahṛṣṭaḥ sātavāhanaḥ // SoKss_1,7.22 //
tato 'haṃ kṛtamaunatvādvyavahārabahiṣkṛtaḥ /
anicchantaṃ tamāmantrya praṇāmenaiva bhūpatim // SoKss_1,7.23 //
nirgatya nagarāttasmācchiṣyadvayasamanvitaḥ /
tapase niścito draṣṭumāgato vindhyavāsinīm // SoKss_1,7.24 //
svapnādeśena devyā ca tayaiva preṣitastataḥ /
vindhyāṭavīṃ praviṣṭo 'haṃ tvāṃ draṣṭuṃ bhīṣaṇāmimām // SoKss_1,7.25 //
pulindavākyād āsādya sārthaṃ daivātkathaṃcana /
iha prāpto 'hamadrākṣaṃ piśācānsubahūnamūn // SoKss_1,7.26 //
anyonyālāpameteṣāṃ dūrādākarṇya śikṣitā /
mayā piśācabhāṣeyaṃ maunamokṣasya kāraṇam // SoKss_1,7.27 //
upagamya tataścaitāṃ tvāṃ śrutvojjayinīgatam /
pratipālitavānasmi yāvadabhyāgato bhavān // SoKss_1,7.28 //
dṛṣṭvā tvāṃ svāgataṃ kṛtvā caturthyā bhūtabhāṣayā /
mayā jātiḥ smṛtetyeṣa vṛttānto me 'tra janmani // SoKss_1,7.29 //
evamukte guṇāḍhyena kāṇabhūtiruvāca tam /
tvadāgamo mayā jñāto yathādya niśi tacchṛṇu // SoKss_1,7.30 //
rākṣaso bhūtivarmākhyo divyadṛṣṭiḥ sakhāsti me /
gatavānasmi codyānamujjayinyāṃ tadāspadam // SoKss_1,7.31 //
tatrāsau nijaśāpāntaṃ prati pṛṣṭo mayābravīt /
divā nāsti prabhāvo nāstiṣṭha rātrau vadāmyataḥ // SoKss_1,7.32 //
tatheti cāhaṃ tatrasthaḥ prāptāyāṃ niśi valgatām /
tamapṛcchaṃ prasaṅgena bhūtānāṃ harṣakāraṇam // SoKss_1,7.33 //
purā viriñcasaṃvāde yaduktaṃ śaṃkareṇa tat /
śṛṇu vacmīti māmuktvā bhūtivarmātha so 'bravīt // SoKss_1,7.34 //
divā naiṣāṃ prabhāvo 'sti dhvastānāmarkatejasā /
yakṣarakṣaḥpiśācānāṃ tena hṛṣyantyamī niśī // SoKss_1,7.35 //
na pūjyante surā yatra na ca viprā yathocitam /
bhujyate 'vidhinā vāpi tatraite prabhavanti ca // SoKss_1,7.36 //
amāṃsabhakṣaḥ sādhvī vā yatra tatra na yāntyamī /
śucīñ śūrān prabuddhāṃś ca nākrāmanti kadācana // SoKss_1,7.37 //
ityuktvā me sa tatkālaṃ bhūtivarmābravītpunaḥ /
gacchāgato guṇāḍhyaste śāpamokṣasya kāraṇam // SoKss_1,7.38 //
śrutvaitadāgataścāsmi tvaṃ ca dṛṣṭo mayā prabho /
kathayāmyadhunā tāṃ te puṣpadantoditāṃ kathām // SoKss_1,7.39 //
kiṃ tvekaṃ kautukaṃ me 'sti kathyatāṃ kena hetunā /
sa puṣpadantas tvaṃ cāpi mālyavān iti viśrutaḥ // SoKss_1,7.40 //
kāṇabhūteriti śrutvā guṇāḍhyastamabhāṣata /
gaṅgātīre 'grahāro 'sti nāmnā bahusuvarṇakaḥ // SoKss_1,7.41 //
tatra govindadattākhyo brāhmaṇo 'bhūdbahuśrutaḥ /
tasya bhāryāgnidattā ca babhūva patidevatā // SoKss_1,7.42 //
sa kālena dvijastasyāṃ pañca putrānajījanat /
te ca mūrkhāḥ surūpāśca babhūvurabhimāninaḥ // SoKss_1,7.43 //
atha govindadattasya gṛhānatithirāyayau /
vipro vaiśvānaro nāma vaiśvānara ivāparaḥ // SoKss_1,7.44 //
govindadatte tatkālaṃ gṛhādapi bahiḥ sthite /
tatputrāṇāmupāgatya kṛtaṃ tenābhivādanam // SoKss_1,7.45 //
hāsamātraṃ ca taistasya kṛtaṃ pratyabhivādanam /
tataḥ sa kopān nirgantuṃ prārebhe tadgṛhād dvijaḥ // SoKss_1,7.46 //
āgatenātha govindadattena sa tathāvidhaḥ /
kruddhaḥ pṛṣṭo 'nunīto 'pi jagādaivaṃ dvijottamaḥ // SoKss_1,7.47 //
putrāste patitā mūrkhāstatsaṃparkādbhavānapi /
tasmānna bhokṣye tvadgehe prāyaścittaṃ nu me bhavet // SoKss_1,7.48 //
atha govindadattastamuvāca śapathottaram /
na spṛśāmyapi jātvetānahaṃ kutanayāniti // SoKss_1,7.49 //
tadbhāryāpi tathaivaitya tamuvācātithipriyā /
tataḥ kathaṃcid ātithyaṃ tatra vaiśvānaro 'grahīt // SoKss_1,7.50 //
taddṛṣṭvā devadattākhyastasyaikastanayastadā /
abhūdrovindadattasya nairghṛṇyenānutāpavān // SoKss_1,7.51 //
vyarthaṃ jīvitamālokya pitṛbhyāmatha dūṣitam /
sanirvedaḥ sa tapase toṣayiṣyannumāpatim // SoKss_1,7.52 //
tataḥ parṇāśanaḥ pūrvaṃ dhūmapaś cāpy anantaram /
tasthau cirāya tapase toṣayiṣyann umāpatim // SoKss_1,7.53 //
dadau ca darśanaṃ tasya śaṃbhustīvrataporjitaḥ /
tasyaivānucaratvaṃ ca sa vavre varamīśvarāt // SoKss_1,7.54 //
vidyāḥ prāpnuhi bhogāṃśca bhuvi bhuṅkṣva tatastava /
bhavitābhimataṃ sarvamiti śaṃbhustamādiśat // SoKss_1,7.55 //
tataḥ sa gatvā vidyārthī puraṃ pāṭaliputrakam /
siṣeve vedakumbhākhyamupādhyāyaṃ yathāvidhi // SoKss_1,7.56 //
tatrasthaṃ tamupādhyāyapatnī jātu smarāturā /
haṭhādvrave bata strīṇāṃ cañcalāścittavṛttayaḥ // SoKss_1,7.57 //
tena saṃtyajya taṃ deśamanaṅgakṛtaviplavaḥ /
sa devadattaḥ prayayau pratiṣṭhānamatadritaḥ // SoKss_1,7.58 //
tatra vṛddhamupādhyāyaṃ vṛddhayā bhāryayānvitam /
mantrasvāmyākhyamabhyarthya vidyāḥ samyagadhītavān // SoKss_1,7.59 //
kṛtavidyaṃ ca taṃ tatra dadarśa nṛpateḥ sutā /
suśarmākhyasya subhagaṃ śrīrnāma śrīr ivācyutam // SoKss_1,7.60 //
so 'pi tāṃ dṛṣṭavān kanyāṃ sthitāṃ vātayanopari /
viharantīṃ vimānena candrasyevādhidevatām // SoKss_1,7.61 //
baddhāviva tayānyonyaṃ māraśṛṅkhalayā dṛśā /
nāpasartuṃ samarthau tau babhūvaturubhāvapi // SoKss_1,7.62 //
sātha tasyaikayāṅgulyā mūrtayeva smarājñayā /
ito nikaṭamehīti saṃjñāṃ cakre nṛpātmajā // SoKss_1,7.63 //
tataḥ samīpaṃ tasyāśca yayāvantaḥpurācca saḥ /
sā ca cikṣepa dantena puṣpamādāya taṃ prati // SoKss_1,7.64 //
saṃjñāmetāmajānāno gūḍhāṃ rājasutākṛtām /
sa kartavyavimūḍhaḥ sann upādhyāyagṛhaṃ yayau // SoKss_1,7.65 //
luloṭha tatra dharaṇau na kiṃcidvaktumīśvaraḥ /
tāpena dahyamāno 'ntarmūkaḥ prabhuṣito yathā // SoKss_1,7.66 //
vitarkya kāmajaiścihnairupādhyāyena dhīmatā /
yuktyā pṛṣṭaḥ kathaṃcicca yathāvṛttaṃ śaśaṃsa saḥ // SoKss_1,7.67 //
tadbuddhvā tamupādhyāyo vidagdho vākyamabravīt /
dantena puṣpaṃ muñcantyā tayā saṃjñā kṛtā tava // SoKss_1,7.68 //
yadetatpuṣpadantākhyaṃ puṣpāḍhyaṃ suramandiram /
tatrāgatya pratīkṣethāḥ sāṃprataṃ gamyatāmiti // SoKss_1,7.69 //
śrutveti jñānasaṃjñārthaḥ sa tatyāja śucaṃ yuvā /
tato devagṛhasyāntastasya gatvā sthito 'bhavat // SoKss_1,7.70 //
sāpyaṣṭamīṃ samuddiśya tatra rājasutā yayau /
ekaiva devaṃ draṣṭuṃ ca garbhāgāramathāviśat // SoKss_1,7.71 //
dṛṣṭo 'tra dvārapaṭṭasya paścātso 'tha priyastayā /
gṛhītānena cotthāya sā kaṇṭhe sahasā tataḥ // SoKss_1,7.72 //
citraṃ tvayā kathaṃ jñātā sā saṃjñetyudite tayā /
upādhyāyena sā jñātā na mayeti jagāda saḥ // SoKss_1,7.73 //
muñca māmavidagdhastvamityuktvā tatkṣaṇātkrudhā /
mantrabhedabhayātsātha rājakanyā tato yayau // SoKss_1,7.74 //
so 'pi gatvā vivikte tāṃ dṛṣṭanaṣṭāṃ smaran priyām /
devadatto viyogāgnivigalajjīvito 'bhavat // SoKss_1,7.75 //
dṛṣṭvā taṃ tādṛśaṃ śaṃbhuḥ prākprasannaḥ kilādiśat /
gaṇaṃ pañcaśikhaṃ nāma tasyābhīpsitasiddhaye // SoKss_1,7.76 //
sa cagatya samāśvāsya strīveṣaṃ taṃ gaṇottamaḥ /
akārayatsvayaṃ cābhūdvṛddhabrāhmaṇarūpadhṛt // SoKss_1,7.77 //
tatastena samaṃ gatvā taṃ suśarmamahīpatim /
janakaṃ sudṛśastasyāḥ sa jagāda gaṇāgraṇīḥ // SoKss_1,7.78 //
putro me proṣitaḥ kvāpi tamanveṣṭuṃ vrajāmyaham /
tanme snuṣeyaṃ niḥkṣepo rājansaṃprati rakṣyatām // SoKss_1,7.79 //
tacchrutvā śāpabhītena tenādāya suśarmaṇā /
svakanyāntaḥpure gupte strīti saṃsthāpite yuvā // SoKss_1,7.80 //
tataḥ pañcaśikhe yāte svapriyāntaḥpure vasan /
strīveṣaḥ sa dvijastasyāvisrambhāspadatāṃ yayau // SoKss_1,7.81 //
ekadā cotsukā rātrau tenātmānaṃ prakāśya sā /
guptaṃ gāndharvavidhinā pariṇītā nṛpāmajā // SoKss_1,7.82 //
tasyāṃ ca dhṛtagarbhāyāṃ taṃ dvijaṃ sa gaṇottamaḥ /
smṛtamātrāgato rātrau tato 'naiṣīdalakṣitam // SoKss_1,7.83 //
tatastasya samutsārya yūnaḥ strīveṣamāśu tam /
prātaḥ pañcaśikhaḥ so 'bhūtpūrvavadbrāhmaṇākṛtiḥ // SoKss_1,7.84 //
tenaiva saha gatvā ca suśarmanṛpam abhyadhāt /
adya prāpto mayā rājan putras tad dehi me snuṣām // SoKss_1,7.85 //
tataḥ sa rājā tāṃ buddhvā rātrau kvāpi palāyitām /
tacchāpabhayasaṃbhrānto mantribhya idamabravīt // SoKss_1,7.86 //
na vipro 'yamayaṃ ko'pi devo madvañcanāgataḥ /
evaṃprāyā bhavantīha vṛttāntāḥ satataṃ yataḥ // SoKss_1,7.87 //
tathā ca pūrvaṃ rājābhūttapasvī karuṇāparaḥ /
dātā dhīraḥ śibirnāma sarvasattvābhayapradaḥ // SoKss_1,7.88 //
taṃ vañcayitumindro 'tha kṛtvā śyenavapuḥ svayam /
māyākapotavapuṣaṃ dharmam anvapatad drutam // SoKss_1,7.89 //
kapotaśca bhayādgatvā śiberaṅkamaśiśriyat /
manuṣyavācā śyeno 'tha sa taṃ rājānamabravīt // SoKss_1,7.90 //
rājan bhakṣyam idaṃ muñca kapotaṃ kṣudhitasya me /
anyathā māṃ mṛtaṃ viddhi kas te dharmas tato bhavet // SoKss_1,7.91 //
tataḥ śibiruvācainameṣa me śaraṇāgataḥ /
atyājyastaddadāmyanyanmāṃsametatsamaṃ tava // SoKss_1,7.92 //
śyeno jagāda yadyevamātmamāṃsaṃ prayaccha me /
tateti tatprahṛṣṭaḥ sansa rājā pratyapadyata // SoKss_1,7.93 //
yathā yathā ca māṃsaṃ svamutkṛtyāropayannṛpaḥ /
tathā tathā tulāyāṃ sa kapoto 'bhyadhiko 'bhavat // SoKss_1,7.94 //
tataḥ śarīraṃ sakalaṃ tulāṃ rājādhyaropayat /
sādhu sādhu śamaṃ tvetaddivyā vāgudabhūttataḥ // SoKss_1,7.95 //
indradharmau tatastyaktvā rūpaṃ śyenakapotayoḥ /
tuṣṭāvakṣatadehaṃ taṃ rājānaṃ cakratuḥ śibim // SoKss_1,7.96 //
dattvā cāsmai varānanyāṃstāvantardhānamīyatuḥ /
evaṃ māmapi ko 'pyeṣa devo jijñāsurāgataḥ // SoKss_1,7.97 //
ityuktvā sacivānsvairaṃ sa suśarmā mahīpatiḥ /
tamuvāca bhayaprahvo viprarūpaṃ gaṇottamam // SoKss_1,7.98 //
abhayaṃ dehi sādyaiva snuṣā te hāritā niśi /
māyayaiva gatā kvāpi rakṣyamāṇāpyaharniśam // SoKss_1,7.99 //
kṛcchrātsa dayayevātha viprarūpo gaṇo 'bravīt /
tarhi putrāya rājanme dehi svāṃ tanayāmiti // SoKss_1,7.100 //
tacchrutvā śāpabhītena rājñā tasmai nijā sutā /
sā dattā devadattāya tataḥ pañcaśikho yayau // SoKss_1,7.101 //
devadatto 'pi tāṃ bhūyaḥ prakāśaṃ prāpya vallabhām /
jajṛmbhe 'nanyaputrasya śvaśurasya vibhūtiṣu // SoKss_1,7.102 //
kālena tasya putraṃ ca dauhitramabiṣicya saḥ /
rājye mahīdharaṃ nāma suśarmā śiśriye vanam // SoKss_1,7.103 //
tato dṛṣṭvā sutaiśvaryaṃ kṛtārthaḥ sa tapovanam /
rājaputryā tayā sākaṃ devadatto 'pyaśiśriyat // SoKss_1,7.104 //
tatrārādhyaḥ punaḥ śaṃbhuṃ tyaktvā martyakalevaram /
tatprasādena tasyaiva gaṇabhāvamupāgataḥ // SoKss_1,7.105 //
priyādantojjhitātpuṣpātsaṃjñāṃ na jñātavānyataḥ /
ataḥ sa puṣpadantākhyaḥ saṃpanno gaṇasaṃsadi // SoKss_1,7.106 //
tadbhāryā ca pratīhārī devyā jātā jayābhidhā /
itthaṃ sa puṣpadantākhyo madākhyāmadhunā śṛṇu // SoKss_1,7.107 //
yaḥ sa govindadattākhyo devadattapitā dvijaḥ /
tasyaiva somadattākhyaḥ putro 'hamabhavaṃ purā // SoKss_1,7.108 //
tenaiva manyunā gatvā tapaścāhaṃ himācale /
akārṣaṃ bahubhirmālyaiḥ śaṃkaraṃ nandayansadā // SoKss_1,7.109 //
tathaiva prakaṭībhūtātprasannādinduśekharāt /
yaktānyabhogalipsena tadgaṇatvaṃ mayā vṛtam // SoKss_1,7.110 //
yaḥ pūjito 'smi bhavatā svayamāhṛtena mālyena durgavanabhūmisamudbhavena /
tanmālyavāniti bhaviṣyasi me gaṇas tvam ityādiśac ca sa vibhurgirijāpatirmām // SoKss_1,7.111 //
atha martyavapurvimucya puṇyāṃ sahasā tadgaṇatāmahaṃ prapannaḥ /
iti dhūrjaṭinā kṛtaṃ prasādād abhidhānaṃ mama mālyavānitīdam // SoKss_1,7.112 //
so 'haṃ gataḥ punarihādya manuṣyabhāvaṃ śāpena śailaduhiturbata kāṇabhūte /
tanme kathāṃ harakṛtāṃ kathayādhunā tvaṃ yenāvayorbhavati śāpadaśopaśāntiḥ // SoKss_1,7.113 //
iti mahākaviśrīsomadevabhaṭṭaviracite kathāsaritsāgare kathāpīṭhalambake saptamas taraṅgaḥ /
aṣṭamas taraṅgaḥ /
evaṃ guṇāḍhyavacasā sātha saptakathāmayi /
svabhāṣayā kathā divyā kathitā kāṇabhūtinā // SoKss_1,8.1 //
tathaiva ca guṇāḍhyena paiśācyā bhāṣayā tayā /
nibaddhā saptabhir varṣair granthalakṣāṇi sapta sā // SoKss_1,8.2 //
maitāṃ vidyādharā hārṣuriti tāmātmaśoṇitaiḥ /
aṭavyāṃ maṣyabhāvācca lilekha sa mahākaviḥ // SoKss_1,8.3 //
tathā ca śrotumāyātaiḥ siddhavidyādharādibhiḥ /
nirantaramabhūttatra savitānamivāmbaram // SoKss_1,8.4 //
guṇāḍhyena nibaddhāṃ ca tāṃ dṛṣṭvaiva mahākathām /
jagāma muktaśāpaḥ san kāṇabhūtir nijāṃ gatim // SoKss_1,8.5 //
piśācā ye 'pi tatrāsannanye tatsahacāriṇaḥ /
te 'pi prāpurdivaṃ sarve divyamākarṇya tāṃ kathām // SoKss_1,8.6 //
pratiṣṭhāṃ prāpaṇīyaiṣā pṛthivyāṃ me bṛhatkathā /
ayamartho 'pi me devyā śāpāntoktāvudīritaḥ // SoKss_1,8.7 //
tatkathaṃ prāpayāmyenāṃ kasmai tāvatsamarpaye /
iti cācintayattatra sa guṇāḍhyo mahākaviḥ // SoKss_1,8.8 //
athaiko guṇadevākhyo nandidevābhidhaḥ paraḥ /
tamūcaturupādhyāyaṃ śiṣyāvanugatāvubhau // SoKss_1,8.9 //
tatkāvyasyārpaṇasthānamekaḥ śrīsātavāhanaḥ /
rasiko hi vahetkāvyaṃ puṣpāmodamivānilaḥ // SoKss_1,8.10 //
evamastviti tau śiṣyāvantikaṃ tasya bhūpateḥ /
prāhiṇotpustakaṃ dattvā guṇāḍhyo guṇaśālinau // SoKss_1,8.11 //
svayaṃ ca gatvā tatraiva pratiṣṭhānapurādbahiḥ /
kṛtasaṃketa udyāne tasthau devīvinirmite // SoKss_1,8.12 //
gacchiṣyābhyāṃ ca gatvā tatsātavāhanabhūpateḥ /
guṇāḍhyakṛtireṣeti darśitaṃ kāvyapustakam // SoKss_1,8.13 //
piśācabhāṣāṃ tāṃ śrutvā tau ca dṛṣṭvā tadākṛtī /
vidyāmadena sāsūyaṃ sa rājaivam abhāṣata // SoKss_1,8.14 //
pramāṇaṃ saptalakṣāṇi paiśācaṃ nīrasaṃ vacaḥ /
śoṇitenākṣaranyāso dhikpiśācakathāmimām // SoKss_1,8.15 //
tataḥ pustakamādāya gatvā tābhyāṃ yathāgatam /
śiṣyābhyāṃ tadguṇāḍhyāya yathāvṛttamakathyata // SoKss_1,8.16 //
guṇāḍhyo 'pi tadākaṇya sadyaḥ khedavaśo 'bhavat /
tattvajñena kṛtāvajñaḥ ko nāmāntarna tapyate // SoKss_1,8.17 //
saśiṣyaśca tato gatvā nātidūraṃ śiloccayam /
viviktaramyabhūbhāgamagnikuṇḍaṃ vyadhātpuraḥ // SoKss_1,8.18 //
tatrāgnau pattramekaikaṃ śiṣyābhyāṃ sāśru vīkṣitaḥ /
vācayitvā sa cikṣepa śrāvayanmṛgapakṣiṇaḥ // SoKss_1,8.19 //
naravāhanadattasya caritaṃ śiṣyayoḥ kṛte /
granthalakṣaṃ kathāmekāṃ varjayitvā tadīpsitām // SoKss_1,8.20 //
tasmiṃśca tāṃ kathāṃ divyāṃ paṭhatyapi dahatyapi /
parityaktatṛṇāhārāḥ śṛṇvantaḥ sāśrulocanāḥ // SoKss_1,8.21 //
āsannabhyetya tatraiva niścalā baddhamaṇḍalāḥ /
nikhilāḥ khalu sāraṅgavarāhamahiṣādayaḥ // SoKss_1,8.22 //
atrāntare ca rājābhūdasvasthaḥ sātavāhanaḥ /
doṣaṃ cāsyāvadanvaidyāḥ śuṣkamāṃsopabhogajam // SoKss_1,8.23 //
ākṣiptāstannimittaṃ ca sūpakārā babhāṣire /
asmākamīdṛśaṃ māṃsaṃ dadate lubdhakā iti // SoKss_1,8.24 //
pṛṣṭāśca lubdhakā ūcurnātidūre girāvitaḥ /
paṭhitvā patramekaikaṃ ko 'pyagnau kṣipati dvijaḥ // SoKss_1,8.25 //
tatsametya nirāhārāḥ śṛṇvanti prāṇino 'khilāḥ /
nānyato yānti tenaiṣāṃ śuṣkaṃ māṃsamidaṃ kṣudhā // SoKss_1,8.26 //
iti vyādhavacaḥ śrutvā kṛtvā tāneva cāgrataḥ /
svayaṃ sa kautukādrājā guṇāḍhyasyāntikaṃ yayau // SoKss_1,8.27 //
dadarśa taṃ samākīrṇaṃ jaṭābhirvanavāsataḥ /
praśāntaśeṣaśāpāgnidhūmikābirivābhitaḥ // SoKss_1,8.28 //
athainaṃ pratyabhijñāya sabāṣpamṛgamadhyagam /
namaskṛtya ca papraccha taṃ vṛttāntaṃ mahīpatiḥ // SoKss_1,8.29 //
so 'pi svaṃ puṣpadantasya rājñe śāpādiceṣṭitam /
jñānī kathāvatāraṃ tamācakhyau bhūtabhāṣayā // SoKss_1,8.30 //
tato gaṇāvatāraṃ taṃ matvā pādānato nṛpaḥ /
yayāce tāṃ kathāṃ tasmāddivyāṃ haramukhodgatām // SoKss_1,8.31 //
athovāca sa taṃ bhūpaṃ guṇāḍhyaḥ sātavāhanam /
rājan ṣaḍgranthalakṣāṇi mayā dagdhāni ṣaṭkathāḥ // SoKss_1,8.32 //
lakṣamekamidaṃ tvasti kathaikā saiva gṛhyatām /
macchiṣyau tava cātraitau vyākhyātārau bhaviṣyataḥ // SoKss_1,8.33 //
ityuktvā nṛpamāmantrya tyaktvā yogena tāṃ tanum /
guṇāḍhyaḥ śāpanirmuktaḥ prāpa divyaṃ nijaṃ padam // SoKss_1,8.34 //
atha tāṃ guṇāḍhyadattāmādāya kathāṃ bṛhatkathāṃ nāmnā /
nṛpatiragānnijanagaraṃ naravāhanadattacaritamayīm // SoKss_1,8.35 //
guṇadevanandidevau tatra ca tau tatkathākaveḥ śiṣyau /
kṣitikanakavastravāhanabhavanadhanaiḥ saṃvibheje saḥ // SoKss_1,8.36 //
tābhyāṃ saha ca kathāṃ tāmāśvāsya sa sātavāhanastasyāḥ /
tadbhāṣayāvatāraṃ vaktuṃ cakre kathāpīṭham // SoKss_1,8.37 //
sā ca citrarasanirbharā kathā vismṛtāmarakathā kutūhalāt /
tadvidhāya nagare nirantarāṃ khyātimatra bhuvanatraye gatā // SoKss_1,8.38 //
iti mahākaviśrīsomadevabhaṭṭaviracite kathāsaritsāgare kathāpīṭhalambake 'ṣṭamas taraṅgaḥ /
samāptaś cāyaṃ kathāpīṭhalambakaḥ prathamaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
kathāmukhaṃ nāma dvitīyo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudherudgatam /
prasahya rasayanti ye vigatavighnalabdhardhayaḥ puraṃ dadhati vaibudhīṃ bhuvi bhavaprasādena te // SoKss_2,0.1 //
prathamas taraṅgaḥ /
gaurīnavapariṣvaṅge vibhoḥ svedāmbu pātu vaḥ /
netrāgnibhītyā kāmena vāruṇastramivāhitam // SoKss_2,1.1 //
kailāse dhūrjaṭervaktrātpuṣpadantaṃ gaṇottamam /
tasmādvararucībhūtātkāṇabhūtiṃ ca bhūtale // SoKss_2,1.2 //
kāṇabhūterguṇāḍhyaṃ ca guṇāḍhyātsātavāhanam /
yatprāptaṃ śṛṇutedaṃ tadvidyādharakathādbhutam // SoKss_2,1.3 //
asti vatsa iti khyāto deśo darpopaśāntaye /
svargasya nirmito dhātrā pratimalla iva kṣitau // SoKss_2,1.4 //
kauśāmbī nāma tatrāsti madhyabhāge mahāpurī /
lakṣmīvilāsavasatirbhūtalasyeva karṇikā // SoKss_2,1.5 //
tasyāṃ rājā śatānīkaḥ pāṇḍavānvayasaṃbhavaḥ /
janamejayaputro 'bhūtpautro rājñaḥ parīkṣitaḥ // SoKss_2,1.6 //
abhimanyuprapautraśca yasyādipuruṣo 'rjunaḥ /
tripurāribhujastambhadṛṣṭadordaṇḍavikramaḥ // SoKss_2,1.7 //
kalatraṃ bhūrabhūttasya rājñī viṣṇumatī tathā /
ekā ratnāni suṣuve na tāvadaparā sutam // SoKss_2,1.8 //
ekadā mṛgayāsaṅgādbhrāmyataścāsya bhūpateḥ /
abhūcchāṇḍilyamuninā samaṃ paricayo vane // SoKss_2,1.9 //
so 'sya putrārthino rājñaḥ kauśāmbīmetya sādhitam /
mantrapūtaṃ caruṃ rājñīṃ prāśayanmunisattamaḥ // SoKss_2,1.10 //
tatastasya suto jajñe sahasrānīkasaṃjñakaḥ /
śuśubhe sa pitā tena vinayena guṇo yathā // SoKss_2,1.11 //
yuvarājaṃ kramātkṛtvā śatānīko 'tha taṃ sutam /
saṃbhogaireva rājābhūnna tu bhūbhāracintanaiḥ // SoKss_2,1.12 //
athāsuraiḥ samaṃ yuddhe prāpte sāhāyakecchayā /
dūtastasmai visṛṣṭo 'bhūdrājñe śakreṇa mātaliḥ // SoKss_2,1.13 //
tato yugaṃdharākhyasya haste dhūryasya mantriṇaḥ /
supratīkābhidhānasya mukhyasenāpateśca saḥ // SoKss_2,1.14 //
samarpya putraṃ rājyaṃ ca nihantumasurānraṇe /
śakrāntikaṃ śatānīkaḥ saha mātalinā yayau // SoKss_2,1.15 //
asurān yamadaṃṣṭrādīn bahūn paśyati vāsave /
hatvā tatraiva saṅgrāme prāpa mṛtyuṃ sa bhūpatiḥ // SoKss_2,1.16 //
mātalyānītadehaṃ ca devī taṃ nṛpamanvagāt /
rājalakṣmīśca tatputraṃ sahasrānīkamāśrayat // SoKss_2,1.17 //
citraṃ tasminsamārūḍhe pitryaṃ siṃhāsanaṃ nṛpe /
bhareṇa sarvato rājñāṃ śirāṃsi natimāyayuḥ // SoKss_2,1.18 //
tataḥ śakraḥ suhṛtputraṃ vipakṣavijayotsave /
svargaṃ sahasrānīkaṃ taṃ nināya preṣya mātalim // SoKss_2,1.19 //
sa tatra nandane devān krīḍataḥ kāminīsakhān /
dṛṣṭvā svocitabhāryārthī rājā śokam ivāviśat // SoKss_2,1.20 //
vijñāyaitamabhiprāyaṃ tamuvācātha vāsavaḥ /
rājannalaṃ viṣādena vāñcheyaṃ tava setsyati // SoKss_2,1.21 //
utpannā hi kṣitau bhāryā tulyā te pūrvanirmitā /
imaṃ ca śṛṇu vṛttāntamatra te varṇayāmyaham // SoKss_2,1.22 //
purā pitāmahaṃ draṣṭumagacchaṃ tatsabhāmaham /
vidhūmo nāma paścācca mamaiko vasurāgamat // SoKss_2,1.23 //
sthiteṣvasmāsu tatraiva viriñcaṃ draṣṭumapsarāḥ /
āgādalambuṣā nāma vātavisraṃsitāṃśukā // SoKss_2,1.24 //
tāṃ dṛṣṭvaiva sa kāmasya vaśaṃ vasurupāgamat /
sāpyapsarā jhagityāsīttadrūpākṛṣṭalocanā // SoKss_2,1.25 //
tad ālokya mamāpaśya nmukhaṃ kamalasaṃbhavaḥ /
abhiprāyaṃ viditvāsya tāvahaṃ śaptavān krudhā // SoKss_2,1.26 //
martyaloke 'vatāro 'stu yuvayoravinītayoḥ /
bhaviṣyathaśca tatraiva yuvāṃ bhāryāpatī iti // SoKss_2,1.27 //
sa vasustvaṃ samutpannaḥ sahasrānīkabhūpate /
śatānīkasya tanayo bhūṣaṇaṃ śaśinaḥ kule // SoKss_2,1.28 //
sāpyapsarā ayodhyāyāṃ kṛtavarmanṛpātmajā /
jātā mṛgāvatī nāma sā te bhāryā bhaviṣyati // SoKss_2,1.29 //
itīndravākyapavanairudbhūto hṛdi bhūpateḥ /
sasnehe tasya jhagiti prājvalanmadanānalaḥ // SoKss_2,1.30 //
tataḥ saṃmānya śakreṇa preṣitastadrathena saḥ /
saha mātalinā rājā pratasthe svāṃ purīṃ prati // SoKss_2,1.31 //
gacchantaṃ cāpsarāḥ prītyā tamuvāca tilottamā /
rājanvakṣyāmi te kiṃcitpratīkṣasva manāgiti // SoKss_2,1.32 //
tadaśrutvaiva hi yayau sa tāṃ dhyāyanmṛgāvatīm /
tataḥ sā lajjitā kopāttaṃ śaśāpa tilottamā // SoKss_2,1.33 //
yayā hṛtamanā rājan na śṛṇoṣi vaco mama /
tasyāścaturdaśasamā viyogaste bhaviṣyati // SoKss_2,1.34 //
mātalistacca śuśrāva sa ca rājā priyotsukaḥ /
yayau rathena kauśāmbīmayodhyāṃ manasā punaḥ // SoKss_2,1.35 //
tato yugaṃdharādibhyo mantribhyo vāsavācchrutam /
mṛgāvatīgataṃ sarvaṃ śaśaṃsotsukayā dhiyā // SoKss_2,1.36 //
yācituṃ tāṃ sa kanyāṃ ca tatpituḥ kṛtavarmaṇaḥ /
ayodhyāṃ prāhiṇoddūtaṃ kālakṣepāsaho nṛpaḥ // SoKss_2,1.37 //
kṛtavarmā ca taddūtācchrutvā saṃdeśamabhyadhāt /
harṣāddevyai kalāvatyai tataḥ sāpyenamabravīt // SoKss_2,1.38 //
rājan sahasrānīkāya deyāvaśyaṃ mṛgāvatī /
imam arthaṃ ca me svapne jāne ko 'py avadad dvijaḥ // SoKss_2,1.39 //
atha hṛṣṭo mṛgāvatyā nṛttagītādikauśalam /
rūpaṃ cāpratimaṃ tasmai dūtāyādarśayan nṛpaḥ // SoKss_2,1.40 //
dadau tāṃ ca sa kāntānāṃ kalānām ekam āspadam /
kṛtavarmā sutāṃ tasmai rājñe mūrtim ivaindavīm // SoKss_2,1.41 //
parasparaguṇāvāptyai sa śrutaprajñayoriva /
abhūt sahasrānīkasya mṛgāvatyāś ca saṃgamaḥ // SoKss_2,1.42 //
atha tasyācirādrājño mantriṇāṃ jajñire sutāḥ /
jajñe yugaṃdharasyāpi putro yaugandharāyaṇaḥ // SoKss_2,1.43 //
supratīkasya putraśca rumaṇvānityajāyata /
yo 'sya narmasuhṛttasya putro 'jani vasantakaḥ // SoKss_2,1.44 //
tatastasyāpi divasaiḥ sahasrānīkabhūpateḥ /
babhāra garbhamāpāṇḍumukhī rājñī mṛgāvatī // SoKss_2,1.45 //
yayāce sātha bhartāraṃ darśanātṛptalocanam /
dohadaṃ rudhirāpūrṇalīlāvāpīnimajjanam // SoKss_2,1.46 //
sa cecchāṃ pūrayan rājñyā lākṣādirasanirbharām /
cakāra dhārmiko rājā vāpīṃ raktāvṛtām iva // SoKss_2,1.47 //
tasyāṃ snāntīmakasmācca lākṣāliptāṃ nipatya tām /
garuḍānvayajaḥ pakṣī jahārāmiṣaśaṅkayā // SoKss_2,1.48 //
pakṣiṇā kvāpi nītāṃ tāmanveṣṭumiva tatkṣaṇam /
yayau sahasrānīkasya dhairyaṃ vihvalacetasā // SoKss_2,1.49 //
priyānuraktaṃ ceto 'pi nūnaṃ tasya patattriṇā /
jahre yena sa niḥsaṃjñaḥ papāta bhuvi bhūpatiḥ // SoKss_2,1.50 //
kṣaṇācca labdhasaṃjñe 'sminrājñi buddhvā prabhāvataḥ /
avatīrya dyumārgeṇa tatra mātalirāyayau // SoKss_2,1.51 //
sa rājānaṃ samāśvāsya sāvadhiṃ prāgyathā śrutam /
tasmai tilottamāśāpaṃ kathayitvā tato 'gamat // SoKss_2,1.52 //
hā priye pūrṇakāmā sā jātā pāpā tilottamā /
ityādi ca sa śokārto vilalāpa mahīpatiḥ // SoKss_2,1.53 //
vijñātaśāpavṛttānto bodhitaśca sa mantribhiḥ /
kathaṃcijjīvitaṃ dadhne punaḥ saṃgamavāñchayā // SoKss_2,1.54 //
tāṃ ca rājñīṃ sa pakṣīndraḥ kṣaṇānnītvā mṛgāvatīm /
jīvantīṃ vīkṣya tatyāja daivādudayaparvate // SoKss_2,1.55 //
tyaktvā tasmin gate cātha rājñī śokabhayākulā /
dadarśānātham ātmānaṃ durgamādritaṭasthitam // SoKss_2,1.56 //
ekākinīm ekavastrāṃ krandantīm atha tāṃ vane /
grāsīkartuṃ pravṛtto 'bhūdutthāyājagaro mahān // SoKss_2,1.57 //
nihatyājagaraṃ taṃ ca śubodarkā tathaiva sā /
divyena mocitā puṃsāṃ dṛṣṭanaṣṭena kenacit // SoKss_2,1.58 //
tato vanagajasyāgre sā svayaṃ maraṇārthinī /
ātmānamakṣipatso 'pi rarakṣa dayayeva tām // SoKss_2,1.59 //
citraṃ yacchvāpado 'pyenāṃ patitāmapi gocare /
nāvadhīdathavā kiṃ hi na bhavedīśvarecchayā // SoKss_2,1.60 //
atha prapātābhimukhī bālā garbhabharālasā /
smarantī taṃ ca bhartāraṃ muktakaṇṭhaṃ ruroda sā // SoKss_2,1.61 //
tacchrutvā muniputro 'tha tatraikastāṃ samāyayau /
āgataḥ phalamūlārthaṃ śucaṃ mūrtimatīmiva // SoKss_2,1.62 //
sa ca pṛṣṭvā yathāvṛttamāśvāsya ca kathaṃcana /
jamadagnyāśramaṃ rājñīṃ nināyaināṃ dayārdradhīḥ // SoKss_2,1.63 //
tatra mūrtamivāśvāsaṃ jamadagniṃ dadarśa sā /
tejasā sthirabālārkaṃ kurvāṇamudayācalam // SoKss_2,1.64 //
so 'pi tāṃ pādapatitāṃ munirāśritavatsalaḥ /
rājñīṃ viyogaduḥkhārtāṃ divyadṛṣṭirabhāṣata // SoKss_2,1.65 //
iha te janitā putri putro vaṃśadharaḥ pituḥ /
bhaviṣyati ca bhartā te saṃgamo mā śucaṃ kṛthāḥ // SoKss_2,1.66 //
ityuktā muninā sādhvī sā jagrāha mṛgāvatī /
āśrame 'vasthitiṃ tasminnāśāṃ ca priyasaṃgame // SoKss_2,1.67 //
tataśca divasaistatra ślāghanīyamaninditā /
satsaṃgatirivācāraṃ putraratnamasūta sā // SoKss_2,1.68 //
śrīmānudayano nāmnā rājā jāto mahāyaśāḥ /
bhaviṣyati ca putro 'sya sarvavidyādharādhipaḥ // SoKss_2,1.69 //
ity antarikṣād udabhūt tasmin kāle sarasvatī /
ādadhānā mṛgāvatyāś cittavismṛtam utsavam // SoKss_2,1.70 //
kramādudayanaḥ so 'tha bālastasmiṃstapovane /
avardhata nijaiḥ sārdhaṃ vayasyair iva sadguṇaiḥ // SoKss_2,1.71 //
kṛvā kṣatrocitānsarvānsaṃskārāñjamadagninā /
vyanīyata sa vidyāsu dhanurvede ca vīryavān // SoKss_2,1.72 //
kṛṣṭvā ca svakarānmātā tasya snehānmṛgāvatī /
sahasrānīkanāmāṅkaṃ cakāra kaṭakaṃ kare // SoKss_2,1.73 //
hariṇākheṭake jātu bhrāmyannudayano 'tha saḥ /
śabareṇa haṭhākrāntamaṭavyāṃ sarpamaikṣata // SoKss_2,1.74 //
sadayaḥ sundare tasminsarpe taṃ śabaraṃ ca saḥ /
uvāca mucyatāmeṣa sarpo madvacanāditi // SoKss_2,1.75 //
tataḥ sa śabaro 'vādījjīvikeyaṃ mama prabho /
kṛpaṇo 'haṃ hi jīvāmi bhujagaṃ khelayansadā // SoKss_2,1.76 //
vipanne pannage pūrvaṃ mantrauṣadhibalādayam /
vaṣṭabdhaśca mayā labdhaś cinvataitāṃ mahāṭavīm // SoKss_2,1.77 //
śrutvetyudayanasyāgī dattvāsmai śabarāya tam /
kaṭakaṃ jananīdattaṃ sa taṃ sarpamamocayat // SoKss_2,1.78 //
gṛhītakaṭake yāte śabare purato gatim /
kṛtvā sa bhujagaḥ prīto jagādodayanaṃ tadā // SoKss_2,1.79 //
vasunemiriti khyāto jyeṣṭho bhrātāsmi vāsukeḥ /
imāṃ vīṇāṃ gṛhāṇa tvaṃ mattaḥ saṃrakṣitāttvayā // SoKss_2,1.80 //
tantrīnirghoṣaramyāṃ ca śrutibhāgavibhājitām /
tāmbūlīśca sahāmlānamālātilakayuktibhiḥ // SoKss_2,1.81 //
tadyukto jamadagnestaṃ nāgotkṣiptaḥ sa cāśramam /
āgādudayano māturdṛśi varṣannivāmṛtam // SoKss_2,1.82 //
atrāntare sa śabaro 'pyaṭavīṃ prāpya paryaṭan /
ādāyodayanātprāptaṃ kaṭakaṃ tadvidhervaśāt // SoKss_2,1.83 //
vikrīṇānaśca tattatra rājanāmāṅkamāpaṇe /
vaṣṭabhya rājapuruṣairninye rājakulaṃ ca saḥ // SoKss_2,1.84 //
kutastvayedaṃ kaṭakaṃ saṃprāptamiti tatra saḥ /
rājñā sahasrānīkena svayaṃ śokād apṛcchata // SoKss_2,1.85 //
athodayādrau sarpasya grahaṇātprabhṛti svakam /
kaṭakaprāptivṛttāntaṃ śabaraḥ sa jagāda tam // SoKss_2,1.86 //
tadbuddhvā śabarāddṛṣṭvā dayitāvalayaṃ ca tam /
vicāra dolām ārohat sahasrānīkabhūpatiḥ // SoKss_2,1.87 //
kṣīṇaḥ śāpaḥ sa te rājannudayādrau ca sā sthitā /
jamadagnyāśrame jāyā saputrā te mṛgāvatī // SoKss_2,1.88 //
iti divyā tadā vāṇī nandayāmāsa taṃ nṛpam /
viprayoganidāghārtaṃ vāridhāreva barhiṇam // SoKss_2,1.89 //
athotkaṇṭhādīrghe kathamapi dine 'sminnavasite tamevāgre kṛtvā śabaramaparedyuḥ sa nṛpatiḥ /
sahasrānīkastāṃ sarabhasamavāptuṃ priyatamāṃ pratasthe tatsainyaiḥ samamudayaśailāśramapadam // SoKss_2,1.90 //
iti mahākaviśrīsomadevabhaṭṭaviracite kathāsaritsāgare kathāmukhalambake prathamas taraṅgaḥ /
dvitīyas taraṅgaḥ /
gatvātha dūramadhvānaṃ rājā vasatimagrahīt /
dine tasmin sa kasmiṃścid araṇyasarasastaṭe // SoKss_2,2.1 //
śayanīyagataḥ śrāntastatra sevārasāgatam /
sāyaṃ saṃgatakaṃ nāma jagāda kathakaṃ nṛpaḥ // SoKss_2,2.2 //
kathāmākhyāhi me kāṃciddhṛdayasya vinodinīm /
mṛgāvatīmukhāmbhojadarśanotsavakāṅkṣiṇaḥ // SoKss_2,2.3 //
atha saṃgatako 'vādīddeva kiṃ tapyase vṛthā /
āsanna eva devyāste kṣīṇaśāpaḥ samāgamaḥ // SoKss_2,2.4 //
saṃyogā viprayogāśca bhavanti bahavo nṛṇām /
tatha cātra kathāmekāṃ kathayāmi śṛṇu prabho // SoKss_2,2.5 //
mālave yajñasomākhyo dvijaḥ kaścidabhūtpurā /
tasya ca dvau sutau sādhorjāyete sma janapriyau // SoKss_2,2.6 //
ekastayorabhūnnāmnā kālanemiriti śrutaḥ /
dvitīyaścāpi vigatabhaya ityākhyayābhavat // SoKss_2,2.7 //
pitari svargate tau ca bhrātarau tīrṇaśaiśavau /
vidyāprāptyai prayayatuḥ puraṃ pāṭaliputrakam // SoKss_2,2.8 //
tatraivopāttavidyābhyāmupādhyāyo nije sute /
devaśarmā dadau tābhyāṃ mūrte vidye ivāpare // SoKss_2,2.9 //
athānyān vīkṣya tānāḍhyān gṛhasthān īrṣyayā śriyam /
homaiḥ sa sādhayām āsa kālanemiḥ kṛtavrataḥ // SoKss_2,2.10 //
sā ca tuṣṭā satī sākṣādevaṃ śrīstamabhāṣata /
bhūri prāpsyasi vittaṃ ca putraṃ ca pṛthivīpatim // SoKss_2,2.11 //
kiṃ tvante caurasadṛśo vadhastava bhaviṣyati /
hutamagnau tvayā yasmadamarṣakaluṣātmanā // SoKss_2,2.12 //
ityuktvāntardadhe lakṣmīḥ kālanemirapi kramāt /
mahādhano 'bhūt kiṃ cāsya dinaiḥ putro 'pyajāyata // SoKss_2,2.13 //
śrīvarādeṣa saṃprāpta iti nāmnā tamātmajam /
śrīdattamakarotso 'pi pitā pūrṇamanorathaḥ // SoKss_2,2.14 //
kramātsa vṛddhiṃ saṃprāptaḥ śrīdatto brāhmaṇo 'pi san /
astreṃṣu bāhuyuddheṣu babhūvāpratimo bhuvi // SoKss_2,2.15 //
kālanemeratha bhrātā tīrthārthī sarpabhakṣitām /
bhāryāmuddiśya vigatabhayo deśāntaraṃ yayau // SoKss_2,2.16 //
śrīdatto 'pi guṇajñena rājñā vallabhaśaktinā /
tatra vikramaśakteḥ sa svaputrasya kṛtaḥ sakhā // SoKss_2,2.17 //
rājaputreṇa tenāsya sahavāso 'bhimāninā /
bālye duryodhaneneva bhīmasyāsīttarasvinā // SoKss_2,2.18 //
dvāvetasyātha mittratvaṃ viprasyāvantideśajau /
kṣatriyau bāhuśālī ca vajramuṣṭiśca jagmatuḥ // SoKss_2,2.19 //
bāhuyuddhajitāścānye dākṣiṇātyā guṇapriyāḥ /
svayaṃvarasuhṛttvena mantriputrāstamāśrayan // SoKss_2,2.20 //
mahābalavyāghrabhaṭāvupendrabala ityapi /
tathā niṣṭhurako nāma sauhārdaṃ tasya cakrire // SoKss_2,2.21 //
kadācidatha varṣāsu vihartuṃ jāhnavītaṭe /
śrīdattaḥ saha tairmitrai rājaputrasakho yayau // SoKss_2,2.22 //
svabhṛtyāstatra taṃ cakrurnijaṃ rājasutaṃ nṛpam /
śrīdatto 'pi sa tatkālaṃ rājā mittrairakalpyata // SoKss_2,2.23 //
tāvatā jātaroṣeṇa rājaputreṇa tena saḥ /
vipravīro raṇāyāśu samāhūto madaspṛśā // SoKss_2,2.24 //
sa tena bāhuyuddhena śrīdattenātha nirjitaḥ /
cakāra hṛdi vadhyaṃ tu varddhamānaṃ kalaṅkitam // SoKss_2,2.25 //
jñātvā ca tamabhiprāyaṃ rājaputrasya śaṅkitaḥ /
śrīdattaḥ saha tairmittraistatsamīpādapāsarat // SoKss_2,2.26 //
upasarpansa cāpaśyadgaṅgāmadhyagatāṃ striyam /
hriyamāṇāṃ jalaughena sāgarasthāmiva śriyam // SoKss_2,2.27 //
tataś cāvatatāraitām uddhartuṃ jalamadhyataḥ /
ṣaḍbāhuśālipramukhān sthāpayitvā taṭe sakhīn // SoKss_2,2.28 //
tāṃ ca keśeṣvapi prāptāṃ nimagnāṃ dūramambhasi /
anusartuṃ striyaṃ so 'pi vīrastatraiva magnavān // SoKss_2,2.29 //
nimajjya ca dadarśātra sa śrīdattaḥ kṣaḍāditi /
śaivaṃ devakulaṃ divyaṃ na punarvāri na striyam // SoKss_2,2.30 //
taddṛṣṭvā mahadāścaryaṃ śrānto natvā vṛṣadhvajam /
udyāne sundare tatra tāṃ nināya vibhāvarīm // SoKss_2,2.31 //
prāptaśca devamīśānaṃ sā pūjayitumāgatā /
dadṛśe tena mūrteva rūpaśrīḥ strīguṇānvitā // SoKss_2,2.32 //
īśvaraṃ pūjayitvā ca sā tato nijamandiram /
yayāvindumukhī so 'pi śrīdatto 'nujagāma tām // SoKss_2,2.33 //
dadarśa mandiraṃ tacca tasyāḥ surapuropamam /
praviveśa ca saṃbhrāntā sāvamāneva māninī // SoKss_2,2.34 //
sāpyasaṃbhāṣamāṇaiva tamantarvāsaveśmani /
tanvī nyapīdat paryaṅke strīsahasropasevitā // SoKss_2,2.35 //
śrīdatto 'pi sa tatraiva niṣasāda tadantike /
athākasmāt pravavṛtte tayā sādhvyā praroditum // SoKss_2,2.36 //
nipetuḥ stanayos tasyāḥ saṃtaptā bāṣpabindavaḥ /
śrīdattasya ca tatkālaṃ kāruṇyaṃ hṛdaye gatam // SoKss_2,2.37 //
tataḥ sa caināṃ papraccha kā tvaṃ duḥkhaṃ ca kiṃ tava /
vada sundari śakto 'haṃ tannivārayituṃ yataḥ // SoKss_2,2.38 //
tataḥ kathaṃcit sāvādīd vayaṃ daityapater bale /
pautryo daśaśataṃ tāsāṃ jyeṣṭhā vidyutprabhetyaham // SoKss_2,2.39 //
sa naḥ pitāmaho nīto viṣṇunā dīrghabandhanam /
pitā ca bāhuyuddhena hatastenaiva śauriṇā // SoKss_2,2.40 //
taṃ hatvā tena ca nijātpurānnirvāsitā vayam /
praveśarodhakṛttatra siṃhaśca sthāpito 'ntare // SoKss_2,2.41 //
āvṛtaṃ tatpadaṃ tena duḥkhena hṛdayaṃ ca naḥ /
sa ca yakṣaḥ kuberasya śāpāsiṃhatvamāgataḥ // SoKss_2,2.42 //
martyaiścābhibhavastasya śāpāntaḥ kathitaḥ purā /
purapraveśopāyārthe vijñapto viṣṇur ādiśat // SoKss_2,2.43 //
ataḥ sa śatrurasmākaṃ kesarī jīyatāṃ tvayā /
tadarthameva cānīto mayā vīra bhavāniha // SoKss_2,2.44 //
mṛgāṅkakākhyaṃ khaḍgaṃ ca jitāttasmādavāpsyasi /
pṛthivīṃ yatprabhāveṇa jitvā rājā bhaviṣyasi // SoKss_2,2.45 //
tacchrutvā sa tathetyatra śrīdatto 'tītataddinaḥ /
anyedyurdaityakanyāstāḥ kṛtvāgre tatpuraṃ yayau // SoKss_2,2.46 //
jigāya bāhuyuddhena tatra taṃ siṃham uddhatam /
so 'pi śāpavimuktaḥ san babhūva puruṣākṛtiḥ // SoKss_2,2.47 //
dattvā cāsmai sa khaḍgaṃ svaṃ tuṣṭaḥ śāpāntakāriṇe /
sahāsurāṅganāduḥkhabhāreṇādarśanaṃ yayau // SoKss_2,2.48 //
so 'tha sānujayā sākaṃ śrīdatto daityakanyayā /
bahirgatamivānantaṃ tadviveśa purottamam // SoKss_2,2.49 //
aṅgulīyaṃ viṣaghnaṃ ca sāsmai daityasutā dadau /
tataḥ so 'tra sthitastasyāṃ sābhilāṣo 'bhavadyuvā // SoKss_2,2.50 //
sātha yuktyā jagādainaṃ vāpyāṃ snānamitaḥ kuru /
adāyainaṃ ca majjestvaṃ khaḍgaṃ grāhabhayāpaham // SoKss_2,2.51 //
tatheti vāpyāṃ magnaḥ sañ śrīdatto jāhnavītaṭāt /
tasmād eva samuttasthau yasmāt pūrvam avātarat // SoKss_2,2.52 //
khaḍgāṅgulīyake paśyan pātālād utthito 'tha saḥ /
viṣaṇṇo vismitaś cāsīd vañcito 'surakanyayā // SoKss_2,2.53 //
tatastānsuhṛdo 'nveṣṭuṃ svagṛhābhimukhaṃ yayau /
gacchanniṣṭhurakākhyaṃ ca mittraṃ mārge dadarśa saḥ // SoKss_2,2.54 //
sa copetya praṇamyātha nītvaikānte ca satvaram /
taṃ pṛṣṭasvajanodantamevaṃ niṣṭhurako 'bravīt // SoKss_2,2.55 //
gaṅgāntas tvāṃ tadā magnam anviṣya divasān bahūn /
svaśirāṃsi śucā chettum abhūma vayam udyatāḥ // SoKss_2,2.56 //
na putrāḥ sāhasaṃ kāryaṃ jīvanneṣyati vaḥ sakhā /
ity antarikṣā dvāṇī nas tam udyogaṃ nyavārayat // SoKss_2,2.57 //
tataśca tvatpituḥ pārśvamasmākaṃ pratigacchatām /
mārge satvaramabhyetya pumāneko 'bravīdidam // SoKss_2,2.58 //
nagaraṃ na praveṣṭavyaṃ yuṣmābhiriha sāṃpratam /
yato vallabhaśaktiḥ sa vipanno 'tra mahīpatiḥ // SoKss_2,2.59 //
datto vikramaśaktiśca rājye saṃbhūya mantribhiḥ /
prāptarājyaḥ sa cānyedyuḥ kālanemeragādgṛham // SoKss_2,2.60 //
śrīdattaḥ kva sa te putra iti cāmarṣanirbharaḥ /
tamapṛcchatsa cāpyenaṃ nāhaṃ vedmītyabhāṣata // SoKss_2,2.61 //
pracchādito 'munā putra iti tena niṣūditaḥ /
kālanemiḥ sa śūlāyāṃ rājñā caura iti krudhā // SoKss_2,2.62 //
taddṛṣṭvā tasya bhāryāyāḥ svayaṃ hṛdayamasphuṭat /
pāpaṃ pāpāntarākṣepakrūraṃ hi krūrakarmaṇām // SoKss_2,2.63 //
tena cānviṣyate hantuṃ so 'pi vikramaśaktinā /
śrīdattastadvayasyāśca yūyaṃ tadgamyatāmitaḥ // SoKss_2,2.64 //
iti tenoditāḥ puṃsā śokārtāste nijāṃ bhuvam /
bāhuśālyādayaḥ pañca saṃmantryojjayinīṃ gatāḥ // SoKss_2,2.65 //
pracchannaḥ sthāpitaścāhaṃ tvadarthamiha taiḥ sakhe /
tadehi tāvad gacchāvas tatraiva suhṛdantikam // SoKss_2,2.66 //
evaṃ niṣṭhurakāc chrutvā pitarāv anuśocya saḥ /
nidadhe pratikārāsthām iva khaḍge dṛśaṃ muhuḥ // SoKss_2,2.67 //
kālaṃ pratīkṣamāṇo 'tha vīro niṣṭhurakānvitaḥ /
pratasthe tān sakhīn prāptuṃ sa tām ujjayinīṃ purīm // SoKss_2,2.68 //
āmajjanāntaṃ vṛttāntaṃ sakhyus tasya ca varṇayan /
śrīdattaḥ sa dadarśaikāṃ krośantīmabalāṃ pathi // SoKss_2,2.69 //
abalā bhraṣṭamārgāhaṃ mālavaṃ prasthiteti tām /
bruvantīṃ dayayā so 'tha sahapasthāyinīṃ vyadhāt // SoKss_2,2.70 //
tayā dayānurodhācca striyā niṣṭhurakānvitaḥ /
kasmiṃścicchūnyanagare dine tasminnuvāsa saḥ // SoKss_2,2.71 //
tatra rātrāvakasmācca muktanidro dadarśa tām /
striyaṃ niṣṭhurakaṃ hatvā harṣāttanmāṃsamaśnatīm // SoKss_2,2.72 //
udatiṣṭhat samākṛṣya so 'tha khaḍgaṃ mṛgāṅkakam /
sāpi strī rākṣasīrūpaṃ ghoraṃ svaṃ pratyapadyata // SoKss_2,2.73 //
sa ca keśeṣu jagrāha nihantuṃ tāṃ niśācarīm /
tatkṣaṇaṃ divyarūpatvaṃ saṃprāptā tamuvāca sā // SoKss_2,2.74 //
mā māṃ vadhīrmahābhāga muñca naivāsmi rākṣasī /
ayamevaṃvidhaḥ śāpo mamābhūtkauśikānmuneḥ // SoKss_2,2.75 //
tapasyato hi tasyāhaṃ dhanādhipatināmunā /
vighnāya preṣitā pūrvaṃ tatpadaprāptikāṅkṣiṇaḥ // SoKss_2,2.76 //
tataḥ kāntena rūpeṇa taṃ kṣobhayitumakṣamā /
lajjitā trāsayantyenamakārṣaṃ bhairavaṃ vapuḥ // SoKss_2,2.77 //
taddṛṣṭvā sa muniḥ śāpaṃ sadṛśaṃ mayyatho dadhe /
rākṣasī bhava pāpe tvaṃ nighnantī mānuṣāniti // SoKss_2,2.78 //
tvattaḥ keśagrahe prāpte śāpāntaṃ me sa cākarot /
ityahaṃ rākṣasībhāvamimaṃ kaṣṭamupāgamam // SoKss_2,2.79 //
mayaiva nagaraṃ caitadgrastamadya ca me cirāt /
tvayā kṛtaḥ sa śāpāntastadgṛhāṇādhunā varam // SoKss_2,2.80 //
iti tasyā vacaḥ śrutvā śrīdattaḥ sādaro 'bhyadhāt /
kimanyena vareṇādhya jīvatveṣa sakhā mama // SoKss_2,2.81 //
evamastviti sā cāsmai varaṃ dattvā tirodhadhe /
akṣatāṅgaḥ sa cottasthau jīvanniṣṭhurakaḥ punaḥ // SoKss_2,2.82 //
tenaiva saha ca prātaḥ prahṛṣṭo vismitaśca saḥ /
tataḥ pratasthe śrīdattaḥ prāpa cojjayinīṃ kramāt // SoKss_2,2.83 //
tatra saṃbhāvayāmāsa sakhīnmārgonmukhānsa tān /
darśanena yathāyāto nīlakaṇṭhānivāmbudaḥ // SoKss_2,2.84 //
kṛtātithyavidhiścāsau svagṛhaṃ bāhuśālinā /
nīto 'bhūtkathitāśeṣanijavṛttāntakautukaḥ // SoKss_2,2.85 //
tatropacaryamāṇaḥ san pitṛbhyāṃ bāhuśālinaḥ /
sa uvāsa samaṃ mittraiḥ śrīdattaḥ svagṛhe yathā // SoKss_2,2.86 //
kadācitso 'tha saṃprāpte madhumāsamahotsave /
yātrāmupavane draṣṭuṃ jagāma sakhibhiḥ saha // SoKss_2,2.87 //
tatra kanyāṃ dadarśaikāṃ rājñaḥ śrībimbakeḥ sutām /
āgatāmākṛtimatīṃ sākṣādiva madhuśriyam // SoKss_2,2.88 //
sā mṛgāṅkavatī nāma hṛdayaṃ tasya tatkṣaṇam /
viveśa dattamārgeva dṛṣṭyāsya savikāsayā // SoKss_2,2.89 //
tasyā api muhuḥ snigdhā prathamapremaśaṃsinī /
nyastā taṃ prati dūtīva dṛṣṭiścakre gatāgatam // SoKss_2,2.90 //
praviṣṭāṃ vṛkṣagahanaṃ tāmapaśyannatha kṣaṇāt /
śrīdattaḥ śūnyahṛdayo diśo 'pi na dadarśa saḥ // SoKss_2,2.91 //
jñātaṃ mayā te hṛdayaṃ sakhe māpahnavaṃ kṛthāḥ /
tadehi tatra gacchāvo yatra rājasutā gatā // SoKss_2,2.92 //
ityuktaśceṅgitajñena suhṛdā bāhuśālinā /
tatheti sa yayau tasyāḥ saṃnikarṣaṃ suhṛtsakhaḥ // SoKss_2,2.93 //
hā kaṣṭamahinā daṣṭā rājaputrīti tatkṣaṇam /
ākranda udabhūttatra śrīdattahṛdayajvaraḥ // SoKss_2,2.94 //
viṣaghnamaṅgulīyaṃ ca vidyā ca suhṛdo 'sya me /
astīti gatvā jagade kañcukī bāhuśālinā // SoKss_2,2.95 //
sa ca tatkṣaṇamabhyetya kañcukī caraṇānataḥ /
nikaṭaṃ rājaduhituḥ śrīdattamanayaddrutam // SoKss_2,2.96 //
so 'pi tasyāstadaṅgulyāṃ nicikṣepāṅgulīyakam /
tato jajāpa vidyāṃ ca tena pratyujjijīva sā // SoKss_2,2.97 //
atha sarvajane hṛṣṭe śrīdattastutitatpare /
tatraiva jñātavṛttānto rājā bimbakirāyayau // SoKss_2,2.98 //
tenāsau sakhibhiḥ sārdhamagṛhītāṅgulīyakaḥ /
pratyājagāma śrīdatto bhavanaṃ bāhuśālinaḥ // SoKss_2,2.99 //
tatra tasmai suvarṇādi yatprītaḥ prāhiṇonnṛpaḥ /
tadbāhuśālinaḥ pitre samagraṃ sa samarpayat // SoKss_2,2.100 //
atha tāṃ cintayan kāntāṃ sa tathā paryatapyata /
yathā kiṃkāryatāmūḍhā vayasyas tasya jajñire // SoKss_2,2.101 //
tato bhāvanikā nāma rājaputryāḥ priyā sakhī /
aṅgulīyārpaṇavyājāttasyāntikamupāyayau // SoKss_2,2.102 //
uvāca cainaṃ matsakhyās tasyāḥ subhaga sāṃpratam /
tvaṃ vā prāṇaprado bhartā mṛtyurvāpyeṣa niścayaḥ // SoKss_2,2.103 //
ityukte bhāvanikayā śrīdattaḥ sa ca sāpi ca /
bāhuśālī ca te 'nye ca mantraṃ saṃbhūya cakrire // SoKss_2,2.104 //
harāmo nibhṛtaṃ yuktyā rājaputrīmimāṃ vayam /
nivāsahetor guptaṃ ca gacchāmo mathurāmitaḥ // SoKss_2,2.105 //
iti saṃmantrite samyakkāyasiddhyai ca saṃvidi /
anyonyaṃ sthāpitāyāṃ sā yayau bhāvanikā tataḥ // SoKss_2,2.106 //
anyedyurbāhuśālī ca vayasyatritayānvitaḥ /
vaṇijyāvyapadeśena jagāma mathurāṃ prati // SoKss_2,2.107 //
sa gacchansthāpayāmāsa vāhanāni pade pade /
rājaputryabhisārāya gūḍhāni caturāṇi ca // SoKss_2,2.108 //
śrīdatto 'pi tataḥ kācmidduhitrā sahitāṃ striyam /
sāyaṃ rājasutāvāse pāyayitvā madhu nyadhāt // SoKss_2,2.109 //
tato 'tra dīpoddeśena dattvāgniṃ vāsaveśmani /
pracchannaṃ bhāvanikayā ninye rājasutā bahiḥ // SoKss_2,2.110 //
tatkṣaṇaṃ tāṃ ca saṃprāpya śrīdattaḥ sa bahiḥ sthitaḥ /
prākprasthitasya nikaṭaṃ prāhiṇodbāhuśālinaḥ // SoKss_2,2.111 //
dadau mitradvayaṃ cāsyāḥ paścādbhāvanikāṃ tathā /
tanmandire ca dagdhā sā kṣībā strī sutayā saha // SoKss_2,2.112 //
lokastu tāṃ sakhīyuktāṃ mene dagdhāṃ nṛpātmajām /
prātaśca pūrvavattatra śrīdatto dadṛśe janaiḥ // SoKss_2,2.113 //
tato rātrau dvitīyasyāṃ sa gṛhītamṛgāṅkakaḥ /
śrīdattaḥ prayayau pūrvaprasthitāṃ tāṃ priyāṃ prati // SoKss_2,2.114 //
tayā ca rātryātikramya dūramadhvānam utsukaḥ /
vindhyāṭavīmatha prāpa sa prātaḥ prahare gate // SoKss_2,2.115 //
tatrādāvanimittāni paścāt pathi dadarśa tān /
sarvān prahārābhihatān sahabhāvanikān sakhīn // SoKss_2,2.116 //
te ca dṛṣṭvā nijagadustaṃ saṃbhrāntamupāgatam /
muṣitāḥ smo nipatyādya bahvaśvārohasenayā // SoKss_2,2.117 //
ekena cāśvāroheṇa rājaputrī bhayākulā /
asmāsvetadavastheṣu nītāśvamadhiropya sā // SoKss_2,2.118 //
dūraṃ na yāvan nītā ca tāvadgacchānayā diśā /
asmākamantike mā sthāḥ sarvathābhyadhikā ca sā // SoKss_2,2.119 //
iti taiḥ preṣito mittrairmuhuḥ paśyanvivṛtya saḥ /
javena rājatanayāṃ śrīdatto 'nusasāra tām // SoKss_2,2.120 //
gatvā sudūraṃ lebhe ca tāmaśvārohavāhinīm /
yuvānamekaṃ tanmadhye kṣatriyaṃ sa dadarśa ca // SoKss_2,2.121 //
tenopari ruraṃgasya gṛhītāṃ taṃ nṛpātmajām /
apaśyacca yayau cāsya kṣatrayūno 'ntikaṃ kramāt // SoKss_2,2.122 //
sāntvena rājaputrīṃ tāmamuñcantaṃ ca pādataḥ /
aśvādākṣipya dṛṣadi śrīdattastamacūrṇayat // SoKss_2,2.123 //
taṃ hatvā ca tam evāśvam āruhya nijaghāna tān /
anyān api bahūn kruddhān aśvārohān pradhāvitān // SoKss_2,2.124 //
hataśeṣāstataste ca taddṛṣṭvā tasya tādṛśam /
vīrasyāmānuṣaṃ vīryaṃ palāyya sabhayaṃ yayuḥ // SoKss_2,2.125 //
sa cāpi turagārūḍho rājaputryā tayā saha /
mṛgāṅkavatyā śrīdattaḥ prayayau tān sakhīn prati // SoKss_2,2.126 //
stokaṃ gatvā ca tasyāśvaḥ saṃgrāme vraṇito bhṛśam /
sabhāryasyāvatīrṇasya papāta prāpa pañcatām // SoKss_2,2.127 //
tatkālaṃ cāsya tatraiva sā mṛgāṅkavatī priyā /
trāsāyāsapariśrāntā tṛṣārtā samapadyata // SoKss_2,2.128 //
sthāpayitvā ca tāṃ tatra gatvā dūramitastataḥ /
jalamanviṣyataścāsya savitāstamupāyayau // SoKss_2,2.129 //
tataḥ sa labdhe 'pi jale mārganāśavaśādbhraman /
cakravākavadutkūjaṃstāṃ nināya niśāṃ vane // SoKss_2,2.130 //
prātaḥ prāpa ca tatsthānaṃ patitāśvopalakṣitam /
na ca tatra kacitkāntāṃ rājaputrīṃ dadarśa tām // SoKss_2,2.131 //
tataḥ sa mohād vinyasya bhuvi khaḍgaṃ mṛgāṅkakam /
vṛkṣāgramārurohaināmavekṣitumitastataḥ // SoKss_2,2.132 //
tatkṣaṇaṃ tena mārgeṇa ko 'pyagācchavarādhipaḥ /
sa cāgatyaiva jagrāha vṛkṣamūlānmṛgāṅkakam // SoKss_2,2.133 //
taṃ dṛṣṭvāpi sa vṛkṣāgrādavatīryaiva pṛṣṭavān /
priyāpravṛttimatyārtaḥ śrīdattaḥ śavarādhipam // SoKss_2,2.134 //
itastvaṃ gaccha matpallīṃ jāne sā tatra te gatā /
ahaṃ tatraiva caiṣyāmi dāsyāsyasimimaṃ ca te // SoKss_2,2.135 //
ityuktvā preṣitastena śabareṇa sa cotsukaḥ /
śrīdattastāṃ yayau pallīṃ tadīyaiḥ puruṣaiḥ saha // SoKss_2,2.136 //
śramaṃ tāvadvimuñceti tatroktaḥ puruṣaiśca taiḥ /
prāpya pallīpatergehaṃ śrānto nidrāṃ kṣaṇādyayau // SoKss_2,2.137 //
prabuddhaśca dadarśa svau pādau nigaḍasaṃyutau /
alabdhatadgatī kāntāprāptyupāyodyamāviva // SoKss_2,2.138 //
atha kṣaṇaṃ dattasukhāṃ kṣaṇāntaravimāthinīm /
daivasyeva gatiṃ tatra tasthau śocansa tāṃ priyām // SoKss_2,2.139 //
ekadā tamuvācaitya ceṭī mocanikābhidhā /
āgato 'si mahābhāga kutreha bata mṛtyave // SoKss_2,2.140 //
kāryasiddhyai sa hi kāpi prayātaḥ śabarādhipaḥ /
āgatya caṇḍikāyāstvāmupahārīkariṣyati // SoKss_2,2.141 //
etadarthaṃ hi tena tvamito vindhyāṭavītaṭāt /
prāpya yuktyā visṛjyeha nītaḥ saṃprati bandhanam // SoKss_2,2.142 //
bhagavatyupahāratve yata evāsi kalpitaḥ /
ata eva sadā vastrairbhojanaiścopacaryase // SoKss_2,2.143 //
ekastu muktyupāyaste vidyate yadi manyase /
astyasya sundarī nāma śabarādhipateḥ sutā // SoKss_2,2.144 //
atyarthaṃ sā ca dṛṣṭvā tvāṃ jāyate madanāturā /
tāṃ bhajasva vayasyāṃ me tataḥ kṣemamavāpsyasi // SoKss_2,2.145 //
tayetyukto vimuktyarthī sa śrīdattastatheti tām /
gāndharvavidhinā guptaṃ bhāryāṃ vyadhita sundarīm // SoKss_2,2.146 //
rātrau rātrau ca sā tasya bandhanāni nyavārayat /
acirācca sagarbhā sā sundarī samapadyata // SoKss_2,2.147 //
tatsarvamatha tanmātā buddhvā mocanikāmukhāt /
jāmātṛsnehato gatvā svairaṃ śrīdattamabravīt // SoKss_2,2.148 //
putra śrīcaṇḍanāmāsau kopanaḥ sundarīpitā /
na tvāṃ kṣameta tadgaccha vismartavyā na sundarī // SoKss_2,2.149 //
ityuktvā mocitaḥ śvaśrvā khaḍgaṃ śrīcaṇḍahastagam /
sundaryai nijamāvedya śrīdattaḥ prayayau tataḥ // SoKss_2,2.150 //
viveśa cādyāṃ tāmeva cintākrānto nijāṭavīm /
mṛgāṅkavatyāḥ padavīṃ tasya jijñāsituṃ punaḥ // SoKss_2,2.151 //
nimittaṃ ca śubhaṃ dṛṣṭvā tamevoddeśamāyayau /
yatrāsyāśvo mṛtaḥ so 'tha yatra sā hāritā vadhūḥ // SoKss_2,2.152 //
tatra caikaṃ dadarśārāllubdhakaṃ saṃmukhāgatam /
dṛṣṭvā ca pṛṣṭavāṃstasyāḥ pravṛttiṃ hariṇīdṛśaḥ // SoKss_2,2.153 //
kiṃ śrīdattastvamityukto lubdhakena ca tatra saḥ /
sa eva mandabhāgyo 'hamityuvāca viniḥśvasan // SoKss_2,2.154 //
tataḥ sa lubdhako 'vādīttarhi vacmi sakhe śṛṇu /
dṛṣṭā sā te mayā bhāryā krandantī tvāmitastataḥ // SoKss_2,2.155 //
pṛṣṭvā tataśca vṛttāntamāśvāsya ca kṛpākulaḥ /
nijāṃ pallīmito 'raṇyāddīnāṃ tāṃ nītavānaham // SoKss_2,2.156 //
tatra cālokya taruṇān pulindān sabhayena sā /
mathurānikaṭaṃ grāmaṃ nītā nāgasthalaṃ mayā // SoKss_2,2.157 //
tatra ca sthāpitā gehe sthavirasya dvijanmanaḥ /
viśvadattābhidhānasya nyāsīkṛtya sagauravam // SoKss_2,2.158 //
tataś cāham ihāyāto buddhvā tvannāma tanmukhāt /
tām anveṣṭuṃ tato gaccha śīghraṃ nāgasthalaṃ prati // SoKss_2,2.159 //
ityukto lubdhakenāśu sa śrīdattastato yayau /
taṃ ca nāgasthalaṃ prāpadaparedyurdinātyaye // SoKss_2,2.160 //
bhavanaṃ viśvadattasya praviśyātha vilokya tam /
yayāce dehi me bhāryāṃ lubdhakasthāpitāmiti // SoKss_2,2.161 //
tacchrutvā viśvadattastaṃ śrīdattaṃ nijagāda saḥ /
mathurāyāṃ suhṛnme 'sti brāhmaṇo guṇināṃ priyaḥ // SoKss_2,2.162 //
upādhyāyaśca mantrī ca śūrasenasya bhūpateḥ /
tasya haste tvadīyā sā gṛhiṇī sthāpitā mayā // SoKss_2,2.163 //
bhayaṃ hi vijano grāmo na tadrakṣākṣamo bhavet /
tatprātastatra gaccha tvamadya viśramyatāmiha // SoKss_2,2.164 //
ityukto viśvadattena sa nītvātraiva tāṃ niśām /
prātaḥ pratasthe prāpacca mathurāmapare dine // SoKss_2,2.165 //
dīrghādhvamalinastasminnagare bahireva saḥ /
snānaṃ cakre pariśrānto nirmale dīrghikājale // SoKss_2,2.166 //
tata evāmbumadhyācca vastraṃ cauraniveśitam /
prāptavānañcalagranthibaddhahāramaśaṅkitam // SoKss_2,2.167 //
atha tadvastramādāya sa taṃ hāramalakṣayan /
priyāṃ didṛkṣuḥ śrīdatto viveśa mathurāṃ purīm // SoKss_2,2.168 //
tatra tatpratyabhijñāya vastraṃ hāramavāpya ca /
sa caura ityavaṣṭabhya ninye nagararakṣibhiḥ // SoKss_2,2.169 //
darśitaśca tathābhūto nagarādhipateśca taiḥ /
tenāpyāvedito rājñe rājāpyasyādiśadvadham // SoKss_2,2.170 //
tato vadhyabhuvaṃ hantuṃ nīyamānaṃ dadarśa tam /
sā mṛgāṅkavatī dūrātpaścātprahataḍiṇḍimam // SoKss_2,2.171 //
so 'yaṃ me nīyate bhartā vadhāyeti sasaṃbhramam /
sā gatvā mantrimukhyaṃ tamabravīdyadgṛhe sthitā // SoKss_2,2.172 //
nivārya vadhakānso 'tha mantrī vijñapya bhūpatim /
śrīdattaṃ mocayitvā taṃ vadhādānāyayadgṛham // SoKss_2,2.173 //
kathaṃ so 'yaṃ pitṛvyo me gatvā deśāntaraṃ purā /
ihaiva daivādvigatabhayaḥ prāpto 'dya mantritām // SoKss_2,2.174 //
iti taṃ mantriṇaṃ so 'tha śrīdattas tadgṛhāgataḥ /
pratyabhijñātavān pṛṣṭvā papātāsya ca pādayoḥ // SoKss_2,2.175 //
so 'pi taṃ pratyabhijñāya bhrātuḥ putraṃ savismayaḥ /
kaṇṭhe jagrāha sarvaṃ ca vṛttāntaṃ paripṛṣṭavān // SoKss_2,2.176 //
tatastasmai sa nikhilaṃ śrīdattaḥ svapiturvadhāt /
ārabhya nijavṛttāntaṃ pitṛvyāya nyavedayat // SoKss_2,2.177 //
so 'pi muktvāśru vijane bhrātuḥ putraṃ tamabhyadhāt /
adhṛtiṃ mā kṛthāḥ putra mama siddhā hi yakṣiṇī // SoKss_2,2.178 //
pañca vājisahasrāṇi hemakoṭīśca sapta sā /
prādānmahyamaputrāya tattavaivākhilaṃ dhanam // SoKss_2,2.179 //
ityuktvā sa pitṛvyastāṃ śrīdattāyārpayatpriyām /
śrīdatto 'pyāttavibhavastatra tāṃ pariṇītavān // SoKss_2,2.180 //
tataśca tasthau tatraiva saṃgataḥ kāntayā tayā /
mṛgāṅgavatyā sānando rātryeva kumudākaraḥ // SoKss_2,2.181 //
bāhuśālyādicintā tu tasyābhūtpūrṇasaṃpadaḥ /
indoḥ kalaṅkalekheva hṛdi mālinyadāyinī // SoKss_2,2.182 //
ekadā sa pitṛvyastaṃ rahaḥ śrīdattamabhyadhāt /
putra rājñaḥ sutāstyasya śūrasenasya kanyakā // SoKss_2,2.183 //
mayā cāvantideśe sā neyā dātuṃ tadājñayā /
tattenaivāpadeśena hṛtvā tubhyaṃ dadāmi tām // SoKss_2,2.184 //
tatastadanuge prāpte bale sati ca māmake /
yadrājyaṃ te śriyādiṣṭaṃ tatprāpsyasyacirāditi // SoKss_2,2.185 //
niścityaitacca tāṃ kanyāṃ gṛhītvā yayatustataḥ /
śrīdattastatpitṛvyaśca sasainyau saparigrahau // SoKss_2,2.186 //
tato vindhyāṭavīm etau prāptamātrāvatarkitau /
caurasenātimahatī rurodha śaravarṣiṇī // SoKss_2,2.187 //
prahāramūrcchitaṃ baddhvā śrīdattaṃ bhagnasainikam /
ninyuścaurāḥ svapallīṃ te svīkṛtya sakalaṃ dhanam // SoKss_2,2.188 //
te ca taṃ prāpayāmāsuścaṇḍikāsadma bhīṣaṇam /
upahārāya ghaṇṭānāṃ nādairmṛtyurivāhvayat // SoKss_2,2.189 //
tatrāpaśyacca taṃ patnī sā pallīpatiputrikā /
sundarī draṣṭumāyātā devīṃ bālasutānvitā // SoKss_2,2.190 //
niṣiddhavatyā madhyasthāndasyūnānandapūrṇayā /
sa śrīdattastayā sākaṃ tanmandiramathāviśat // SoKss_2,2.191 //
tadaiva pallīrājyaṃ tat prāpa pitrā yad arpitam /
prāg evānanyaputreṇa sundaryai gacchatā divam // SoKss_2,2.192 //
taṃ ca caurasamākrāntaṃ sapitṛvyaparicchadam /
sakalatraṃ ca lebhe 'sau taṃ khaḍgaṃ ca mṛgāṅkakam // SoKss_2,2.193 //
taraiva śūrasenasya sutāṃ tāṃ pariṇīya ca /
śrīdatto 'pi mahānrājā nagare samapadyata // SoKss_2,2.194 //
prajighāya sa dūtāṃśca tataḥ śvaśurayostayoḥ /
bimbakestasya tasyāpi śūrasenasya bhūpateḥ // SoKss_2,2.195 //
tamupājagmatustau ca senāsamudayānvitau /
taṃ vijñāyaiva saṃbandhaṃ mudā duhitṛvatsalau // SoKss_2,2.196 //
te 'pi rūḍhavraṇāḥ svasthāstadviyuktā vayasyakāḥ /
bāhuśāliprabhṛtayastadbuddhvā tamupāyayuḥ // SoKss_2,2.197 //
atha śvaśurasaṃyukto gatvā taṃ pitṛghātinam /
cakre vikramaśaktiṃ sa vīraḥ krodhānalāhutim // SoKss_2,2.198 //
tataśca sābdhivalayāṃ śrīdattaḥ prāpya medinīm /
nananda virahottīrṇaḥ sa mṛgāṅkavatīsakhaḥ // SoKss_2,2.199 //
itthaṃ narapate dīrghaviyogavyasanārṇavam /
taranti ca labhante ca kalyāṇaṃ dhīracetasaḥ // SoKss_2,2.200 //
iti saṃgatakācchrutvā kathāṃ sa dayitotsukaḥ /
tāṃ nināya niśāṃ mārge sahasrānīkabhūpatiḥ // SoKss_2,2.201 //
tato manorathārūḍhaḥ puraḥ prahitamānasaḥ /
prātaḥ sahasrānīko 'sau pratasthe svāṃ priyāṃ prati // SoKss_2,2.202 //
dinaiḥ katipayaistaṃ ca jamadagneravāpa saḥ /
mṛgairapi parityaktacāpalaṃ śānamāśramam // SoKss_2,2.203 //
dadarśa kalpitātithyaṃ jamadagniṃ ca tatra tam /
praṇataḥ pāvanālokamākāraṃ tapasāmiva // SoKss_2,2.204 //
sa ca tasmai munī rājñe saputrāṃ tāṃ samarpayat /
cirānmṛgāvatīṃ rājñīṃ sānandāmiva nirvṛtim // SoKss_2,2.205 //
śāpānte tac ca daṃpatyostayor anyonyadarśanam /
ānandabāṣpapūrṇāyāṃ vavarṣevāmṛtaṃ dṛśi // SoKss_2,2.206 //
tatpūrvadarśanaṃ putramāliṅgyodayanaṃ sa tam /
mumoca nṛpatiḥ kṛcchrādromāñceneva kīlitam // SoKss_2,2.207 //
tataḥ sodayanāṃ rājñīṃ tāmādāya mṛgāvatīm /
ā tapovanamudvāṣpairanuyāto mṛgairapi // SoKss_2,2.208 //
āmantrya jamadagniṃ ca pratasthe svāṃ purīṃ prati /
praśāntādāśramāttasmātsahasrānīkabhūpatiḥ // SoKss_2,2.209 //
śṛṇvan virahavṛttāni priyāyā varṇayaṃś ca saḥ /
uttoraṇapatākāṃ tāṃ kauśāmbīṃ prāptavān kramāt // SoKss_2,2.210 //
samaṃ ca patnīputrābhyāṃ praviveśa sa tāṃ purīm /
pīyamāna ivotpakṣmarājibhiḥ pauralocanaiḥ // SoKss_2,2.211 //
abhyaṣiñcacca taṃ tatra jhagityudayanaṃ sutam /
yauvarājye mahārājaḥ preryamāṇaḥ sa tadguṇaiḥ // SoKss_2,2.212 //
svamantriputrāṃs tasmai sa mantrahetoḥ samarpayat /
vasantakarumaṇvantau tathā yaugandharāyaṇam // SoKss_2,2.213 //
ebhirmantrivaraireṣa kṛtsnāṃ prāpsyati medinīm /
iti vāgudabhūddivyā puṣpavṛṣṭyā samaṃ tadā // SoKss_2,2.214 //
tataḥ sute nyastabharaḥ sa rājā cirakāṅkṣitam /
jīvalokasukhaṃ bheje mṛgāvatyā tayā saha // SoKss_2,2.215 //
atha tasya jarāṃ praśāntidūtīm upayātāṃ kṣitipasya karṇamūlam /
sahasaiva vilokya jātakopā bata dūre viṣayaspṛhā babhūva // SoKss_2,2.216 //
tatas taṃ kalyāṇaṃ tanayam anuraktaprakṛtikaṃ niveśya sve rājye jagadudayahetor udayanam /
sahasrānīko 'sau sacivasahitaḥ sapriyatamo mahāprasthānāya kṣitipatir agacchad dhimagirim // SoKss_2,2.217 //
iti mahākaviśrīsomadevabhaṭṭaviracite kathāsaritsāgare kathāmukhalambake dvitīyas taraṅgaḥ /
tṛtīyas taraṅgaḥ /
tataḥ sa vatsarājyaṃ ca prāpya pitrā samarpitam /
kauśāmbyavasthitaḥ samyakchaśāsodayanaḥ prajāḥ // SoKss_2,3.1 //
yaugandharāyaṇādyeṣu bharaṃ vinyasya mantriṣu /
babhūva sa śanai rājā sukheṣvekāntatatparaḥ // SoKss_2,3.2 //
sadā siṣeve mṛgayāṃ vīṇāṃ ghoṣavatīṃ ca tām /
dattāṃ vāsukinā pūrvaṃ naktaṃdinamavādayat // SoKss_2,3.3 //
tattantrīkalanirhrādamohamantravaśīkṛtān /
anināya ca saṃyamya sadā mattān vanadvipān // SoKss_2,3.4 //
sa vāranārīvaktrendupratimālamkṛtāṃ surām /
mantriṇāṃ ca mukhacchāyāṃ vatsarājaḥ samaṃ papau // SoKss_2,3.5 //
kularūpānurūpā me bhāryā kvāpi na vidyate /
ekā vāsavadattākhyā kanyakā śrūyate param // SoKss_2,3.6 //
kathaṃ prāpyeta sā ceti cintāmekāmuvāha saḥ /
so 'pi caṇḍamahāsena ujjayinyām acintayat // SoKss_2,3.7 //
tulyo madduhiturbhartā jagatyasminna vidyate /
asti codayano nāma vipakṣaḥ sa ca me sadā // SoKss_2,3.8 //
tatkathaṃ nāma jāmātā vaśyaśca niyataṃ bhavet /
upāyas tv eka evāsti yad aṭavyāṃ bhramaty asau // SoKss_2,3.9 //
ekākī dviradān badhnan mṛgayāvyasanī nṛpaḥ /
tena cchidreṇa taṃ yuktyāvaṣṭabhyānāyayāmy aham // SoKss_2,3.10 //
gāndharvajñasya tasyaitāṃ sutāṃ śiṣyīkaromi ca /
tataś cāsyāṃ svayaṃ tasya cakṣuḥ snihyed asaṃśayam // SoKss_2,3.11 //
evaṃ sa mama jāmātā vaśyaś ca niyataṃ bhavet /
nānyo 'styupāyaḥ ko 'pyatra yena vaśyo bhavecca saḥ // SoKss_2,3.12 //
iti saṃcintya tatsiddhyai sa gatvā caṇḍikāgṛham /
caṇḍīmabhyarcya tuṣṭāva cakre 'syā upayācitam // SoKss_2,3.13 //
etatsaṃpatsyate rājannacirādvāñchitaṃ tava /
iti śuśrāva tatrāsāvaśarīrāṃ sarasvatīm // SoKss_2,3.14 //
tatastuṣṭaḥ samāgatya buddhadattena mantriṇā /
saha caṇḍamahāsenastamevārthamacintayat // SoKss_2,3.15 //
mānoddhato vītalobho raktabhṛtyo mahābalaḥ /
asādhyo 'pi sa sāmādeḥ sāmnā tāvannirūpyatām // SoKss_2,3.16 //
iti saṃmantrya sa nṛpo dūtamekaṃ samādiśat /
gaccha madvacanādbrūhi vatsarājamidaṃ vacaḥ // SoKss_2,3.17 //
matputrī tava gāndharve śiṣyā bhavitumicchati /
snehas te 'smāsu cettatvaṃ tām ihaivaitya śikṣaya // SoKss_2,3.18 //
ityuktvā preṣitastena dūto gatvā nyavedayat /
kauśāmbyāṃ vatsarājāya saṃdeśaṃ taṃ tathaiva saḥ // SoKss_2,3.19 //
vatsarājo 'pi tacchrutvā dūtādanucitaṃ vacaḥ /
yaugandharāyaṇasyedamekānte mantriṇo 'bravīt // SoKss_2,3.20 //
kimetattena saṃdiṣṭaṃ sadarpaṃ mama bhūbhujā /
evaṃ saṃdiśatastasya ko 'bhiprāyo durātmanaḥ // SoKss_2,3.21 //
ityukto vatsarājena tadā yaugandharāyaṇaḥ /
uvācainaṃ mahāmantrīṃ sa svāmihitaniṣṭhuraḥ // SoKss_2,3.22 //
bhuvi vyasanitākhyātiḥ prarūḍhā te lateva yā /
idaṃ tasyā mahārāja kaṣāyakaṭukaṃ phalam // SoKss_2,3.23 //
sa hi tvāṃ rāgiṇaṃ matvā kanyāratnena lobhayan /
nītvā caṇḍamahāseno baddhvā svīkartumicchati // SoKss_2,3.24 //
tanmuñca vyasanāni tvaṃ sukhena hi parairnṛpāḥ /
sīdantasteṣu gṛhyante khāteṣviva vanadvipāḥ // SoKss_2,3.25 //
ity ukto mantriṇā dhīraḥ pratidūtaṃ vyasarjayat /
sa vatsarājas taṃ caṇḍamahāsenanṛpaṃ prati // SoKss_2,3.26 //
saṃdideśa ca yadyasti vāñchā macchiṣyatāṃ prati /
tvatputryāstadihaivaiṣā bhavatā preṣyatāmiti // SoKss_2,3.27 //
evaṃ kṛtvā ca sacivānvatsarājo jagāda saḥ /
yāmi caṇḍamahāsenamiha baddhvānayāmi tam // SoKss_2,3.28 //
tac chrutvā tam uvācāgryo mantrī yaugandharāyaṇaḥ /
na caitac chakyate rājan kartuṃ naiva ca yujyate // SoKss_2,3.29 //
sa hi prabhāvavānrājā svīkāryaśca tava prabho /
tathā ca tadgataṃ sarvaṃ śṛṇvidaṃ kathayāmi te // SoKss_2,3.30 //
astīhojjayinī nāma nagarī bhūṣaṇaṃ bhuvaḥ /
hasantīva sudhādhautaiḥ pāsādairamarāvatīm // SoKss_2,3.31 //
yasyāṃ vasati viśveśo mahākālavapuḥ svayam /
śithilīkṛtakailāsanivāsavyasano haraḥ // SoKss_2,3.32 //
tasyāṃ mahendravarmākhyo rājābhūdbhūbhṛtāṃ varaḥ /
jayasenābhidhāno 'sya babhūva sadṛśaḥ sutaḥ // SoKss_2,3.33 //
jayasenasya tasyātha putro 'pratimadorbalaḥ /
samutpanno mahāsenanāmā nṛpatikuñjaraḥ // SoKss_2,3.34 //
so 'tha rājā svarājyaṃ tat pālayan samacintayat /
na me khaḍgo 'nurūpo 'sti na ca bhāryā kulodgatā // SoKss_2,3.35 //
iti saṃcintya sa nṛpaścaṇḍikāgṛhamāgamat /
tatrautiṣṭhannirāhāro devīmārādhayaṃściram // SoKss_2,3.36 //
utkṛtyātha svamāṃsāni homakarma sa cākarot /
tataḥ prasannā sākṣātsa devī caṇḍī tamabhyadhāt // SoKss_2,3.37 //
prītāsmi te gṛhāṇemaṃ putra khaḍgottamaṃ mama /
etatprabhāvāc chatrūṇām ajeyas tvaṃ bhaviṣyasi // SoKss_2,3.38 //
kiṃ cāṅgāravatīṃ nāma kanyāṃ trailokyasundarīm /
aṅgārakāsurasutāṃ śīghraṃ bhāryāmavāpsyasi // SoKss_2,3.39 //
atīva caṇḍaṃ karmeha kṛtaṃ caitadyatastvayā /
ataścaṇḍamahāsena ityākhyā te bhaviṣyati // SoKss_2,3.40 //
ityuktvā dattakhaḍgā sā devī tasya tiro 'bhavat /
rājñaḥ saṃkalpasaṃpattihṛṣṭirāvirabhūtpunaḥ // SoKss_2,3.41 //
sa khaḍgo mattahastīndro naḍāgiririti prabho /
dve tasya ratne śakrasya kuliśairāvaṇāviva // SoKss_2,3.42 //
tayoḥ prabhāvātsukhitaḥ kadācitso 'tha bhūpatiḥ /
agāccaṇḍamahāseno mṛgayāyai mahāṭavīm // SoKss_2,3.43 //
atipramāṇaṃ tatraikaṃ varāhaṃ ghoramaikṣata /
naiśaṃ tama ivākāṇḍe divā piṇḍatvamāgatam // SoKss_2,3.44 //
sa varāhaḥ śarairasya tīkṣṇairapyakṛtavraṇaḥ /
āhatya syandanaṃ rājñaḥ palāyya bilamāviśat // SoKss_2,3.45 //
rājāpi ratham utsṛjya tam evānusaran krudhā /
dhanur dvitīyas tatraiva prāviśat sa bilāntaram // SoKss_2,3.46 //
dūraṃ praviśya cāpaśyatkāntaṃ puravaraṃ mahat /
savismayo nyaṣīdacca tadantardīrghikātaṭe // SoKss_2,3.47 //
tatrasthaḥ kanyakāmekāmapaśyatstrīśatānvitām /
saṃcarantīṃ smarasyeva dhairyanirbhedinīmiṣum // SoKss_2,3.48 //
sāpi premarasāsāravarṣiṇā cakṣuṣā muhuḥ /
snapayantīva rājānaṃ śanakaistamupāgamat // SoKss_2,3.49 //
kastvaṃ subhaga kasmācca praviṣṭo 'sīha sāṃpratam /
ityuktaḥ sa tayā rājā yathātattvamavarṇayat // SoKss_2,3.50 //
tacchrutvā netrayugalātsarāgādaśrusaṃtatim /
hṛdayāddhīratāṃ cāpi samaṃ kanyā mumoca sā // SoKss_2,3.51 //
kā tvaṃ rodiṣi kasmācca pṛṣṭā teneti bhūbhṛtā /
sā taṃ pratyabravīdevaṃ manmahājñānuvartinī // SoKss_2,3.52 //
yo varāhaḥ praviṣṭo 'tra sa daityo 'ṅgārakābhidhaḥ /
ahaṃ caitasya tanayā nāmnāṅgāravatī nṛpa // SoKss_2,3.53 //
vajrasāramayaś cāsau rājaputrīr imāḥ śatam /
ācchidya rājñāṃ gehebhyaḥ parivāraṃ vyadhān mama // SoKss_2,3.54 //
kiṃ caiṣa rākṣasībhūtaḥ śāpadoṣānmahāsuraḥ /
tṛṣṇāśramārtaś cādya tvāṃ prāpyāpi tyaktavānayam // SoKss_2,3.55 //
idānīṃ cāstavārāharūpo viśrāmyati svayam /
suptotthitaśca niyataṃ tvayi pāpaṃ samācaret // SoKss_2,3.56 //
iti me tava kalyāṇamapaśyantyā galantyamī /
saṃtāpakvathitāḥ prāṇā iva bāṣpāmbubindavaḥ // SoKss_2,3.57 //
ityaṅgāravatīvākyaṃ śrutvā rājā jagāda tām /
yadi mayyasti te snehastadidaṃ madvacaḥ kuru // SoKss_2,3.58 //
prabuddhasyāsya gatvā tvaṃ rudihi svapituḥ puraḥ /
tataśca niyataṃ sa tvāṃ pṛcchedudvegakāraṇam // SoKss_2,3.59 //
tvāṃ cennipātayetkaścittato me kā gatirbhavet /
etadduḥkhaṃ mametyevaṃ sa ca vācyastvayā tataḥ // SoKss_2,3.60 //
evaṃ kṛte 'sti kalyāṇaṃ tavāpi ca mamāpi ca /
ityuktā tena sā rājñā tathetyaṅgīcakāra tam // SoKss_2,3.61 //
taṃ ca cchannamavasthāpya rājānaṃ pāpaśaṅkinī /
agādasurakanyā sa prasuptasyāntikaṃ pituḥ // SoKss_2,3.62 //
so 'pi daiyaḥ prabubudhe prārebhe sā ca roditum /
kiṃ putri rodiṣītyevaṃ sa ca tāmabravīttataḥ // SoKss_2,3.63 //
hanyāttvāṃ ko'pi cettāta tadā me kā gatirbhavet /
ityārtyā tamavāditsā sa vihasya tato 'bravīt // SoKss_2,3.64 //
ko māṃ vyāpādayetputri sarvo vajramayo hyaham /
vāmahaste 'sti me chidraṃ tacca cāpena rakṣyate // SoKss_2,3.65 //
itthamāśvāsayāmāsa sa daityastāṃ nijāṃ sutām /
etacca nikhilaṃ tena rājñā channena śuśruve // SoKss_2,3.66 //
tataḥ kṣaṇādivotthāya kṛtvā snānaṃ sa dānavaḥ /
kṛtamaunaḥ pravavṛtte devaṃ pūjayituṃ haram // SoKss_2,3.67 //
tatkālaṃ prakaṭībhūya sa rājākṛṣṭakārmukaḥ /
upetya prasabhaṃ daityaṃ raṇāyāhvayate sma tam // SoKss_2,3.68 //
so 'pyutkṣipya karaṃ vāmaṃ maunasthastasya bhūpateḥ /
pratīkṣasva kṣaṇaṃ tāvaditi saṃjñāṃ tadākarot // SoKss_2,3.69 //
rājāpi laghuhastatvātkare tatraiva tatkṣaṇam /
tasminmarmaṇi taṃ daityaṃ pṛṣatkena jaghāna saḥ // SoKss_2,3.70 //
sa ca marmāhato ghoraṃ rāvaṃ kṛtvā mahāsuraḥ /
aṅgārako 'patadbhūmau niryajjīvo jagāda ca // SoKss_2,3.71 //
tṛṣito 'haṃ hato yena sa māmadbhirna tarpayet /
pratyabdaṃ yadi tattasya naśyeyuḥ pañca mantriṇaḥ // SoKss_2,3.72 //
ityuktvā pañcatāṃ prāpa sa daityaḥ so 'pi tatsutām /
tāmaṅgāravatīṃ rājā gṛhītvojjayinīṃ yayau // SoKss_2,3.73 //
pariṇītavatastasya tatra tāṃ daityakanyakām /
jātau dvau tanayau caṇḍamahāsenasya bhūpateḥ // SoKss_2,3.74 //
eko gopālako nāma dvitīyaḥ pālakastathā /
tayorindrotsavaṃ cāsau jātayorakaronnṛpaḥ // SoKss_2,3.75 //
tatastaṃ nṛpatiṃ svapne tuṣṭo vakti sma vāsavaḥ /
prāpsyasyananyasadṛśīṃ matprasādātsutāmiti // SoKss_2,3.76 //
tataḥ kālena jātāsya rājñaḥ kanyā tu tanvyatha /
apūrvā nirmitā dhātrā candrasyevāparā tanuḥ // SoKss_2,3.77 //
kāmadevāvatāro 'syāḥ putro vidyādharādhipaḥ /
bhaviṣyatīti tatkālamudabhūdbhāratī divaḥ // SoKss_2,3.78 //
dattā me vāsavenaiṣā tuṣṭeneti sa bhūpatiḥ /
nāmnā vāsavadattāṃ tāṃ tanayāmakarottadā // SoKss_2,3.79 //
sā ca tasya pitur gehe pradeyā saṃprati sthitā /
prāṅmanthād arṇavasyeva kamalā kukṣikoṭare // SoKss_2,3.80 //
evaṃvidhaprabhāvaścaṇḍamahāsenabhūpatiḥ sa kila /
deva na śakyo jetuṃ yathā tathā durgadeśasthaḥ // SoKss_2,3.81 //
kiṃ ca sa rājanvāñchati dātuṃ tubhyaṃ sadaiva tanayāṃ tām /
prārthayate tu sa rājā nijapakṣamahodayaṃ mānī // SoKss_2,3.82 //
sā cāvaśyaṃ manye vāsavadattā tvayaiva pariṇeyā /
sa sapadi vāsavadattāhṛtahṛdayo vatsarājo 'bhūt // SoKss_2,3.83 //
iti mahākaviśrīsomadevabhaṭṭaviracite kathāsaritsāgare kathāmukhalambake tṛtīyas taraṅgaḥ /
caturthas taraṅgaḥ /
atrāntare sa vatseśapratidūtastadabravīt /
gatvā prativacaścaṇḍamahāsenāya bhūbhṛte // SoKss_2,4.1 //
so 'pi caṇḍamahāsenastacchrutvaiva vyacintayat /
sa tāvadiha nāyāti mānī vatseśvaro bhṛśam // SoKss_2,4.2 //
kanyā hi tatra na preṣyā bhavedevaṃ hi lāghavam /
tasmādbaddhvaiva taṃ yuktyā nṛpamānāyayāmyaham // SoKss_2,4.3 //
iti saṃcintya saṃmantrya sa rājā mantribhiḥ saha /
akārayatsvasadṛśaṃ mahāntaṃ yantrahastinam // SoKss_2,4.4 //
taṃ cāntarvīrapuruṣaiḥ kṛtvā channairadhiṣṭhitam /
vindhyāṭavyāṃ sa nidadhe rājā yantramayaṃ gajam // SoKss_2,4.5 //
tatra taṃ cārapuruṣāḥ paśyanti sma vidūrataḥ /
gajabandharasāsaktavatsarājopajīvinaḥ // SoKss_2,4.6 //
te ca tvaritamāgatya vatsarājaṃ vyajijñapan /
deva dṛṣṭo gajo 'smābhireko vindhyavane bhraman // SoKss_2,4.7 //
asminniyati bhūloke naiva yo 'nyatra dṛśyate /
varṣmaṇā vyāptagagano vindhyādririva jaṅgamaḥ // SoKss_2,4.8 //
tataścāravacaḥ śrutvā vatsarājo jaharṣa saḥ /
tebhyaḥ suvarṇalakṣaṃ ca pradadau pāritoṣikam // SoKss_2,4.9 //
taṃ cedgajendraṃ prāpsyāmi pratimallaṃ naḍāgireḥ /
tataścaṇḍamahāseno vaśyo bhavati me dhruvam // SoKss_2,4.10 //
tato vāsavadattāṃ tāṃ sa svayaṃ me prayacchati /
iti saṃcintayanso 'tha rājā tāmanayanniśām // SoKss_2,4.11 //
prātaśca mantrivacanaṃ nyakṛtvā gajatṛṣṇayā /
puraskṛtyaiva tāṃścārānyayau vindhyāṭavīṃ prati // SoKss_2,4.12 //
prasthānalagnasya phalaṃ kanyālābhaṃ sabandhanam /
yadūcurgaṇakāstasya tatsa naiva vyacārayat // SoKss_2,4.13 //
prāpya vindhyāṭavīṃ tasya gajasya kṣobhaśaṅkayā /
vatsarājaḥ sa sainyāni dūrādeva nyavārayat // SoKss_2,4.14 //
cāramātrasahāyastu vīṇāṃ ghoṣavatīṃ dadhat /
nijavyasanavistīrṇāṃ tāṃ viveśa mahāṭavīm // SoKss_2,4.15 //
vindhyasya dakṣiṇe pārśve dūrācāraiḥ pradarśitam /
gajaṃ satyagajābhāsaṃ taṃ dadarśa sa bhūpatiḥ // SoKss_2,4.16 //
ekākī vādayanvīṇāṃ cintayan bandhanāni saḥ /
madhuradhvani gāyaṃś ca śanair upajagāma tam // SoKss_2,4.17 //
gāndharvadattacittatvātsaṃdhyādhvāntavaśācca saḥ /
na taṃ vanagajaṃ rājā māyāgajamalakṣayat // SoKss_2,4.18 //
so 'pi hastī tamutkarṇatālo gītarasādiva /
upetyopetya vicalandūramākṛṣṭavānnṛpam // SoKss_2,4.19 //
tato 'kasmācca nirgatya tasmādyantramayādgajāt /
vatseśvaraṃ taṃ saṃnaddhāḥ puruṣāḥ paryavārayan // SoKss_2,4.20 //
tāndṛṣṭvā nṛpatiḥ kopādākṛṣṭacchuriko 'tha saḥ /
agrasthānyodhayannanyairetya paścādagṛhyata // SoKss_2,4.21 //
saṃketamilitaiścānyairyodhāstaiḥ sainikaiḥ saha /
ninyurvatseśvaraṃ caṇḍamahāsenāntikaṃ ca tam // SoKss_2,4.22 //
so 'pi caṇḍamahāseno nirgayāgre kṛtādaraḥ /
vatseśena samaṃ tena viveśojjayinīṃ purīm // SoKss_2,4.23 //
sa tatra tadṛśe paurairavamānakalaṅkitaḥ /
śaśīva locanānando vatsarājo navāgataḥ // SoKss_2,4.24 //
tato 'sya guṇarāgeṇa vadhamāśaṅkya tatra te /
paurāḥ saṃbhūya sakalāścakrurmaraṇaniścayam // SoKss_2,4.25 //
na me vatseśvaro vadhyaḥ saṃdheya iti tān bruvan /
so 'tha caṇḍamahāsenaḥ paurān kṣobhād avārayat // SoKss_2,4.26 //
tato vāsavadattāṃ tāṃ sutāṃ tatraiva bhūpatiḥ /
vatsarājāya gāndharvaśikṣāhetoḥ samarpayat // SoKss_2,4.27 //
uvāca cainaṃ gāndharvaṃ tvametāṃ śikṣaya prabho /
tataḥ prāpsyasi kalyāṇaṃ mā viṣādaṃ kṛthā iti // SoKss_2,4.28 //
tasya dṛṣṭvā tu tāṃ kanyāṃ vatsarājasya mānasam /
tathā snehāktamabhavanna yahā manyumaikṣata // SoKss_2,4.29 //
tasyāś ca cakṣurmanasī saha taṃ prati jagmatuḥ /
hriyā cakṣur nivavṛtte manas tu na kathaṃcana // SoKss_2,4.30 //
atha vāsavadattāṃ tāṃ gāpayaṃstadgatekṣaṇaḥ /
tatra gāndharvaśālāyāṃ vatsarāja uvāsa saḥ // SoKss_2,4.31 //
aṅke ghoṣavatī tasya kaṇṭhe gītaśrutistathā /
puro vāsavadattā ca tasthau cetovinodinī // SoKss_2,4.32 //
sā ca vāsavadattāsya paricaryāparābhavat /
takṣmīriva tadekāgrā baddhasyāpyanapāyinī // SoKss_2,4.33 //
atrāntare ca kauśāmbyāṃ vatsarājānuge jane /
āvṛtte taṃ prabhuṃ buddhvā baddhaṃ rāṣṭraṃ pracukṣubhe // SoKss_2,4.34 //
ujjayinyāmavaskandaṃ dātumaicchansamantataḥ /
vatseśvarānurāgeṇa kruddhāḥ prakṛtayastadā // SoKss_2,4.35 //
naiva caṇḍamahāseno balasādhyo mahān hi saḥ /
na caivaṃ vatsarājasya śarīre kuśalaṃ bhavet // SoKss_2,4.36 //
tasmānna yukto 'vaskando buddhisādhyamidaṃ punaḥ /
iti prakṛtayaḥ kṣobhānnavāryanta rumaṇvatā // SoKss_2,4.37 //
tato 'nuraktamālokya rāṣṭramavyabhicāri tat /
rumaṇvadādīn āha sma dhīro yaugandharāyaṇaḥ // SoKss_2,4.38 //
ihaiva sarvair yuṣmābhiḥ sthātavyaṃ satatodyataiḥ /
rakṣaṇīyamidaṃ rāṣṭraṃ kāle kāryaśca vikramaḥ // SoKss_2,4.39 //
vasantakadvitīyaśca gatvāhaṃ prajñayā svayā /
vatseśaṃ mocayitvā tamānayāmi na saṃśayaḥ // SoKss_2,4.40 //
jalāhatau viśeṣeṇa vaidyutāgneriva dyutiḥ /
āpadi sphurati prajñā yasya dhīraḥ sa eva hi // SoKss_2,4.41 //
prākārabhañjanānyogāṃstathā nigaḍabhañjanān /
adarśanaprayogāṃśca jāne 'hamupayoginaḥ // SoKss_2,4.42 //
ityuktvā prakṛtīḥ kṛtvā hastanyastā rumaṇvataḥ /
yaugandharāyaṇaḥ prāyāt kauśāmbyāḥ savasantakaḥ // SoKss_2,4.43 //
praviveśa ca tenaiva saha vindhyamahāṭavīm /
svaprajñāmiva sattāḍhyāṃ svanītimiva durgamām // SoKss_2,4.44 //
tatra vatseśamittrasya vindhyaprāgbhāravāsinaḥ /
gṛhaṃ pulindakākhyasya pulindādhipateragāt // SoKss_2,4.45 //
taṃ sajjaṃ sthāpayitvā ca pahā tenāgamiṣyataḥ /
vatsarājasya rakṣārthaṃ bhūrisainyasamanvitam // SoKss_2,4.46 //
gatvā vasantakasakhastato yaugandharāyaṇaḥ /
ujjayinyāṃ mahākālaśmaśānaṃ prāpa sa kramāt // SoKss_2,4.47 //
viveśa tacca vetālaiḥ kravyagandhibhirāvṛtam /
itastatastamaḥ śyāmaiścitādhūmairivāparaiḥ // SoKss_2,4.48 //
tatrainaṃ darśanaprīto mittrabhāvāya tatkṣaṇam /
yogeśvarākhyo vṛtavānabhyetya brahmarākṣasaḥ // SoKss_2,4.49 //
tenopadiṣṭayā yuktyā tato yaugandharāyaṇaḥ /
na cakārātmanaḥ sadyo rūpasya parivartanam // SoKss_2,4.50 //
babhūva tena vikṛtaḥ kubjo vṛddhaśca tatkṣaṇāt /
unmattaveṣaḥ khalvāṭo hāsyasaṃjananaḥ param // SoKss_2,4.51 //
tayaiva yuktyā sa tadā sirānaddhapṛthūdaram /
cakre vasantakasyāpi rūpaṃ danturadurmukham // SoKss_2,4.52 //
tato rājakuladvāramādau preṣya vasantakam /
viveśojjayinīṃ tāṃ sa tādṛgyaugandharāyaṇaḥ // SoKss_2,4.53 //
nṛtyan gāyaṃś ca tatrāsau baṭubhiḥ parivāritaḥ /
dṛṣṭaḥ sakautukaṃ sarvairyayau rājagṛhaṃ prati // SoKss_2,4.54 //
tatra rājāvarodhānāṃ tenāsau kṛtakautukaḥ /
agādvāsavadattāyāḥ śanaiḥ śravaṇagocaram // SoKss_2,4.55 //
sā tamānāyayāmāsa ceṭikāṃ preṣya satvaram /
gāndharvaśālāṃ narmaikasādaraṃ hi navaṃ vayaḥ // SoKss_2,4.56 //
sa ca tatra gato vṛddhaṃ vatsarājaṃ dadarśa tam /
unmattaveṣo vigaladvāṣpo yaugandharāyaṇaḥ // SoKss_2,4.57 //
cakāra tasmai saṃjñāṃ ca vatsarājāya so 'pi tam /
pratyabhijñātavānrājā veṣapracchannamāgatam // SoKss_2,4.58 //
tato vāsavadattāṃ ca tacceṭīḥ prati cātmanaḥ /
adarśanaṃ yuktibalād vyadhād yaugandharāyaṇaḥ // SoKss_2,4.59 //
rājā tveko dadarśainaṃ tāśca sarvāḥ savismayam /
vadanti sma gato 'kasmādunmattaḥ kvāpyasāviti // SoKss_2,4.60 //
tacchrutvā taṃ ca dṛṣṭāgre matvā yogabalena tat /
yuktyā vāsavadattāṃ tāṃ vatsarājo 'bravīdidam // SoKss_2,4.61 //
gatvā sarasvatīpūjāmādāyāgaccha dārike /
tacchrutvā sā tathetyuktvā savayasyā viniryayau // SoKss_2,4.62 //
yathocitamupetyātha dadau vatseśvarāya saḥ /
yaugandharāyaṇas tasmai yogān nigaḍabhañjanān // SoKss_2,4.63 //
anyānvāsavadattāyā vīṇātantrīniyojitān /
vaśīkaraṇayogāṃśca rājñe 'smai sa samārpayat // SoKss_2,4.64 //
vyajijñapacca taṃ rājannihāyāto vasantakaḥ /
dvāri sthito 'nyarūpeṇa taṃ kuruṣvāntike dvijam // SoKss_2,4.65 //
yadā vāsavadatteyaṃ tvayi visrambhameṣyati /
tadā vakṣyāmi yadahaṃ tatkuryāstiṣṭha sāṃpratam // SoKss_2,4.66 //
ityuktvā niryayau śīghraṃ tato yaugandharāyaṇaḥ /
agādvāsavadattā ca pūjāmādāya tatkṣaṇāt // SoKss_2,4.67 //
so 'tha tāmavadadrājā bahirdvāri dvijaḥ sthitaḥ /
sarasvatyarcane so 'smindakṣiṇārthe praveśyatām // SoKss_2,4.68 //
tatheti dvāradeśātsa tatra vāsavadattayā /
virūpāmākṛtiṃ bibhradānāyyata vasantakaḥ // SoKss_2,4.69 //
sa cānītastamālokya vatseśamarudacchucā /
tataścāpratibhedāya sa rājā nijagāda tam // SoKss_2,4.70 //
he brahmanrogavairūpyaṃ sarvametadahaṃ tava /
nivārayāmi mā rodīstiṣṭhehaiva mamāntike // SoKss_2,4.71 //
mahān prasādo deveti sa covāca vasantakaḥ /
so 'tha taṃ vikṛtaṃ dṛṣṭvā rājā smitamukho 'bhavat // SoKss_2,4.72 //
taccālokyāśayaṃ buddhvā tasya so 'pi vasantakaḥ /
hasati smādhikodbhūtavirūpānanavaikṛtaḥ // SoKss_2,4.73 //
taṃ hasantaṃ tathā dṛṣṭvā krīḍanīyakasaṃnibham /
tatra vāsavadattāpi jahāsa ca tutoṣa ca // SoKss_2,4.74 //
tataḥ sā narmaṇā bālā taṃ papraccha vasantakam /
kiṃ vijñānaṃ vijānāsi bho brahman kathyatām iti // SoKss_2,4.75 //
kathāḥ kathayituṃ devi jānāmīti sa cāvadat /
kathāṃ kathaya tarhokāmiti sāpi tato 'bravīt // SoKss_2,4.76 //
tatastāṃ rājatanayāṃ rañjayansa vasantakaḥ /
hāsyavaicitrasarasām imām akathayat kathām // SoKss_2,4.77 //
astīha mathurā nāma purī kaṃsārijanmabhūḥ /
tasyāṃ rūpaṇiketyāsītkhyātā vāravilāsinī // SoKss_2,4.78 //
tasyā makaradaṃṣṭrākhyā mātābhūdvṛddhakuṭṭanī /
tadguṇākṛṣyamāṇānāṃ yūnāṃ dṛśi viṣacchaṭā // SoKss_2,4.79 //
pūjākāle surakulaṃ svaniyogāya jātu sā /
gatā rūpaṇikā dūrādekaṃ puruṣamaikṣata // SoKss_2,4.80 //
sa dṛṣṭaḥ subhagastasyā viveśa hṛdayaṃ tathā /
yathā mātrā kṛtāste 'smādupadeśā viniryayuḥ // SoKss_2,4.81 //
ceṭikāmatha sāvādīdgaccha madvacanādamum /
puruṣaṃ brūhi madgehe tvayādyāgamyatāmiti // SoKss_2,4.82 //
tatheti ceṭikā sā ca gatvā tasmai tad abravīt /
tataḥ sa kiṃcid vimṛśan puruṣas tām abhāṣata // SoKss_2,4.83 //
lohajaṅghābhidhāno 'smi brāhmaṇo nāsti me dhanam /
tadāḍhyajanalabhye hi ko 'haṃ rūpaṇikāgṛhe // SoKss_2,4.84 //
na dhanaṃ vāñchyate tvattaḥ svāminyetyudite tayā /
sa lohajaṅghas tadvākyaṃ tatheti pratyapadyata // SoKss_2,4.85 //
tataśceṭīmukhādbuddhvā tacca sā gṛhamutsukā /
gatvā rūpaṇikā tatsthau tanmārganyastalocanā // SoKss_2,4.86 //
kṣaṇācca lohajaṅgho 'tha tasyāmandiramāyayau /
kuto 'yamiti kuṭṭanyā dṛṣṭo makaradaṃṣṭrayā // SoKss_2,4.87 //
sāpi rūpaṇikā dṛṣṭvā svayamutthāya sādarā /
vāsaveśmāntaraṃ hṛṣṭā kaṇṭhe lagnā nināya tam // SoKss_2,4.88 //
tatra sā lohajaṅghasya tasya saubhāgyasaṃpadā /
vaśīkṛtā satī nānyatphalaṃ janmanyamanyata // SoKss_2,4.89 //
tatastayā nivṛttānyapuruṣāsaṅgayā saha /
yathāsukhaṃ sa tatraiva tasthau tanmandire yuvā // SoKss_2,4.90 //
taddṛṣṭvā śikṣitāśeṣaveṣayoṣijjagāda tām /
mātā makaradaṃṣṭrā sā khinnā rūpaṇikāṃ rahaḥ // SoKss_2,4.91 //
kimayaṃ nirdhanaḥ putri sevyate puruṣastvayā /
śavaṃ spṛśanti sujanā gaṇikā na tu nirdhanam // SoKss_2,4.92 //
kānurāgaḥ kva veśyātvamiti te vismṛtaṃ katham /
saṃdhyeva rāgiṇī veśyā na ciraṃ putri dīpyate // SoKss_2,4.93 //
naṭīva kṛtrimaṃ prema gaṇikārthāya darśayet /
tadenaṃ nirdhanaṃ muñca mā kṛthā nāśamātmanaḥ // SoKss_2,4.94 //
iti mātṛvacaḥ śrutvā ruṣā rūpaṇikābravīt /
maivaṃ vādīrmama hyeṣa prāṇebhyo 'pyadhikaḥ priyaḥ // SoKss_2,4.95 //
dhanamasti ca me bhūri kimanyena karomyaham /
tadamba naiva vaktavyā bhūyo 'pyevamahaṃ tvayā // SoKss_2,4.96 //
tacchrutvā lohajaṅghasya nirvāsanavidhau krudhā /
tasthau makaradaṃṣṭrā sā tasyopāyaṃ vicinvatī // SoKss_2,4.97 //
atha mārgāgataṃ kaṃcitkṣīṇakoṣaṃ dadarśa sā /
rājaputraṃ parivṛtaṃ puruṣaiḥ śastrapāṇibhiḥ // SoKss_2,4.98 //
upagamya drutaṃ taṃ ca nītvaikānte jagāda sā /
nirdhanena mamaikena kāmukenāvṛtaṃ gṛham // SoKss_2,4.99 //
tattvamāgaccha tatrādya tathā ca kuru yena saḥ /
gṛhānmama nivarteta madīyāṃ ca sutāṃ bhaja // SoKss_2,4.100 //
tatheti rājaputro 'tha praviveśa sa tadgṛham /
tasmin kṣaṇe rūpaṇikā tasthau devakule ca sā // SoKss_2,4.101 //
lohajaṅghaśca tatkālaṃ bahiḥ kvāpi sthito 'bhavat /
kṣaṇāntare ca niḥśaṅkastatraiva samupāyayau // SoKss_2,4.102 //
tatkṣaṇaṃ rājaputrasya tasya bhṛtyaiḥ pradhāvya saḥ /
dṛḍhaṃ pādaprahārādyaiḥ sarveṣvaṅgeṣv atāḍyata // SoKss_2,4.103 //
tatas tair eva cāmedhyapūrṇe kṣiptaḥ sa khātake /
lohajaṅghaḥ kathamapi prapalāyitavāṃstataḥ // SoKss_2,4.104 //
athāgatā rūpaṇikā tadbuddhvā śokavihvalā /
sābhūdvīkṣyātha sa yayau rājaputro yathāgatam // SoKss_2,4.105 //
lohajaṅgho 'pi kuṭṭanyā prasahya sa khalīkṛtaḥ /
gantuṃ pravavṛte tīrthaṃ prāṇāṃstyaktuṃ viyogavān // SoKss_2,4.106 //
gacchannaṭavyāṃ saṃtaptaḥ kuṭṭanīmanyunā hṛdi /
tvaci ca grīṣmatāpena cchāyāmabhilalāṣa saḥ // SoKss_2,4.107 //
tarumaprāpnuvanso 'tha lebhe hastikalevaram /
jaghanena praviśyāntarnirmāṃsaṃ jambukaiḥ kṛtam // SoKss_2,4.108 //
carmāvaśeṣe tatrāntaḥ pariśrānaḥ praviśya saḥ /
lohajaṅgho yayau nidrāṃ praviśadvātaśītale // SoKss_2,4.109 //
athākasmātsamutthāya kṣaṇenaiva samantataḥ /
meghaḥ pravavṛte tatra dhārāsāreṇa varṣitum // SoKss_2,4.110 //
tena nirvivaraṃ prāpa saṃkocaṃ hasticarma tat /
kṣaṇācca tena mārgeṇa jalaugho bhṛśamāyayau // SoKss_2,4.111 //
tenāpahṛtya gaṅgāyāmakṣepi gajacarma tat /
tajjalaughena nītvā ca samudrāntarnyadhīyata // SoKss_2,4.112 //
tatra dṛṣṭvā ca taccarma nipatyāmiṣaśaṅkayā /
hṛtvābdheḥ pāramanayatpakṣī garuḍavaṃśajaḥ // SoKss_2,4.113 //
tatra cañcvā vidāryaitad gajacarma vilokya ca /
antaḥsthaṃ mānuṣaṃ pakṣī palāyya sa tato yayau // SoKss_2,4.114 //
tataśca carmaṇastasmātpakṣisaṃrambhabodhitaḥ /
taccañcuracitadvārāllohajaṅgho viniryayau // SoKss_2,4.115 //
dṛṣṭvā samudrapārasthamātmānaṃ ca savismayaḥ /
anidrasvapnamiva tat sa samagram amanyata // SoKss_2,4.116 //
atha dvau rākṣasau tatra ghorau bhīto dadarśa saḥ /
tau cāpi rākṣasau dūrāccakitau tamapaśyatām // SoKss_2,4.117 //
rāmātparābhavaṃ smṛtvā taṃ tathaiva ca mānuṣam /
dṛṣṭvā tīrṇāmbudhiṃ bhūyastau bhayaṃ hṛdi cakratuḥ // SoKss_2,4.118 //
saṃmantrya ca tayormadhyādeko gatvā tadaiva tam /
vibhīṣaṇāya prabhave yathādṛṣṭaṃ nyavedayat // SoKss_2,4.119 //
dṛṣṭarāmaprabhāvaḥ sanso 'pi rājā vibhīṣaṇaḥ /
mānuṣāgamanādbhīto rākṣasaṃ tamabhāṣata // SoKss_2,4.120 //
gaccha madvacanādbhadra prītyā taṃ brūhi mānuṣam /
āgamyatāṃ gṛhe 'smākaṃ prasādaḥ kriyatāmiti // SoKss_2,4.121 //
tathetyāgatya tattasmai svaprabhuprārthanāvacaḥ /
cakito lohajaṅghāya śaśaṃsa sa ca rākṣasaḥ // SoKss_2,4.122 //
so 'pyaṅgīkṛtya tadvipro lohajaṅghaḥ praśāntadhīḥ /
tenaiva sadvitīyena saha laṅkāṃ tato 'gamat // SoKss_2,4.123 //
tasyāṃ ca dṛṣṭasauvarṇatattatprāsādavismitaḥ /
praviśya rājabhavanaṃ sa dadarśa vibhīṣaṇam // SoKss_2,4.124 //
so 'pi papraccha rājā taṃ kṛtātithyaḥ kṛtāśiṣam /
brahman katham imāṃ bhūmim anuprāpto bhavān iti // SoKss_2,4.125 //
tataḥ sa dhūrto 'vādīttaṃ lohajaṅgho vibhīṣaṇam /
vipro 'haṃ lohajaṅghākhyo mathurāyāṃ kṛtasthitiḥ // SoKss_2,4.126 //
so 'haṃ dāridryasaṃtaptastatra nārāyaṇāmataḥ /
nirāhāraḥ sthito 'kārṣaṃ gatvā devakulaṃ tapaḥ // SoKss_2,4.127 //
vibhīṣaṇāntikaṃ gaccha madbhakaḥ sa hi te dhanam /
dāsyatīty ādiśat svapne tato māṃ bhagavān hariḥ // SoKss_2,4.128 //
kvāhaṃ vibhīṣaṇaḥ keti mayokte sa punaḥ prabhuḥ /
samādiśadvrajādyaiva taṃ drakṣyasi vibhīṣaṇam // SoKss_2,4.129 //
ityuktaḥ prabhuṇā sadyaḥ prabuddho 'hamihāmbudheḥ /
pāre 'vasthitamātmānamapaśyaṃ vedmi nāparam // SoKss_2,4.130 //
ityukto lohajaṅghena laṅkāmālokya durgamām /
satyaṃ divyaprabhāvo 'yamiti mene vibhīṣaṇaḥ // SoKss_2,4.131 //
tiṣṭha dāsyāmi te vittam ity uktvā brāhmaṇaṃ ca tam /
matvā ca rakṣasāṃ haste tamapreṣyaṃ nṛghātinām // SoKss_2,4.132 //
tatrasthātsvarṇamūlākhyādgireḥ saṃprekṣya rākṣasān /
ānāyayat pakṣipotaṃ garuḍānvayasaṃbhavam // SoKss_2,4.133 //
taṃ cāsmai lohajaṅghāyā mathurāyāṃ gamiṣyate /
tatkālameva pradadau vaśīkārāya vāhanam // SoKss_2,4.134 //
lohajaṅgho 'pi laṅkāyāṃ vāhayannadhiruhya tam /
kaṃcitkālaṃ viśaśrāma sa vibhīṣaṇasatkṛtaḥ // SoKss_2,4.135 //
ekadā taṃ ca papraccha rākṣasendraṃ sakautukaḥ /
laṅkāyāṃ kāṣṭhamayyeṣā kathaṃ sarvaiva bhūriti // SoKss_2,4.136 //
tacchrutvā sa ca tadvṛttaṃ tamuvāca vibhīṣaṇaḥ /
yadi te kautukaṃ brahmaṃstadidaṃ śṛṇu vacmi te // SoKss_2,4.137 //
purā pratijñopanatāṃ nāgānāṃ dāsabhāvataḥ /
niṣkraṣṭukāmo jananīṃ garuḍaḥ kaśyapātmajaḥ // SoKss_2,4.138 //
tanmūlyabhūtāṃ devebhyaḥ sudhāmāhartumudyataḥ /
balasya hetor bhakṣyārthī svapitur nikaṭaṃ yayau // SoKss_2,4.139 //
sa cainaṃ yācito 'vādīnmahāntau gajakacchapau /
abdhau staḥ putra tau bhuṅkṣva gaccha śāpacutāviti // SoKss_2,4.140 //
tataḥ sa garuḍo gatvā bhakṣyāvādāya tāvubhau /
mahataḥ kalpavṛkṣasya śākhāyāṃ samupāviśat // SoKss_2,4.141 //
tāṃ ca śākhāṃ bharāt sadyo bhagnāṃ cañcvā babhāra saḥ /
adhaḥ sthitataponiṣṭhavālakhilyānurodhataḥ // SoKss_2,4.142 //
lokopamardabhītena tenātha piturājñayā /
ānīya vijane tyaktā sā śākheha garutmatā // SoKss_2,4.143 //
tasyāḥ pṛṣṭhe kṛtā laṅkā tena kāṭhamayīha bhūḥ /
etadvibhiṣaṇācchrutvā lohajaṅghastutoṣa saḥ // SoKss_2,4.144 //
tatas tasmai mahārghāṇi ratnāni subahūni ca /
vibhīṣaṇo dadāti sma mathurāṃ gantumicchate // SoKss_2,4.145 //
bhaktyā ca devasya harer mathurāvartinaḥ kṛte /
haste 'syābjagadāśaṅkhacakrān hemamayān dadau // SoKss_2,4.146 //
tadgṛhītvākhilaṃ tasmin vibhīṣaṇasamarpite /
āruhya vihage lakṣaṃ yojanānāṃ prayātari // SoKss_2,4.147 //
utpatya vyomamārgeṇa laṅkāyāstīrṇavāridhiḥ /
sa lohajaṅgho mathurāmakleśenājagāma tām // SoKss_2,4.148 //
tasyāṃ śūnye vihāre ca bāhye vyomno 'vatīrya saḥ /
sthāpayāmāsa ratnaughaṃ taṃ babandha ca pakṣiṇam // SoKss_2,4.149 //
āpaṇe ratnam ekaṃ ca gatvā vikrītavāṃs tataḥ /
atha vastrāṅgarāgādi krītavān bhojanaṃ tathā // SoKss_2,4.150 //
tadvihāre ca tatraiva bhuktvā dattvā ca pakṣiṇe /
vastrāṅgarāgapuṣpādyairātmānaṃ tairabhūṣayat // SoKss_2,4.151 //
pradoṣe cāyayau tasyāstatraivāruhya pakṣiṇi /
gṛhaṃ rūpaṇikāyāstāḥ śaṅkhacakragadā vahan // SoKss_2,4.152 //
tatropari tataḥ sthitvā sthānavitkhe caraṃś ca saḥ /
śabdaṃ cakāra gambhīraṃ rahaḥsthāṃ śrāvayan priyām // SoKss_2,4.153 //
taṃ ca śrutvaiva niryātā sāpaśyadratnarājitam /
enaṃ nārāyaṇākalpaṃ vyomni rūpaṇikā niśi // SoKss_2,4.154 //
ahaṃ haririhāyātastvadarthamiti tena sā /
uktā praṇamya vakti sma dayāṃ devaḥ karotviti // SoKss_2,4.155 //
athāvatīryā saṃyamya lohajaṅgho vihaṃgamam /
viveśa vāsabhavanaṃ sa tayā kānayā saha // SoKss_2,4.156 //
tatra saṃprāptasaṃbhogaḥ sa niṣkramya kṣaṇāntare /
tathaiva vihagārūḍho jagāma nabhasā tataḥ // SoKss_2,4.157 //
devatā viṣubhāryāhaṃ martyaiḥ saha na mantraye /
iti rūpaṇikā prātas tasthau maunaṃ vidhāya sā // SoKss_2,4.158 //
kasmādevaṃvidhaṃ putri vartase kathyatāṃ tvayā /
ityapṛcchata sā mātrā tato makaradaṃṣṭrayā // SoKss_2,4.159 //
nirbandhapṛṣṭā tasyai ca sā mātre maunakāraṇam /
śaśaṃsa rātrivṛttāntaṃ dāpayitvāntare paṭam // SoKss_2,4.160 //
sā tacchrutvā sasaṃdehā svayaṃ taṃ kuṭṭanī niśi /
dadarśa vihagārūḍhaṃ lohajaṅghaṃ tataḥ kṣaṇam // SoKss_2,4.161 //
prabhāte ca paṭāntaḥsthāmetya rūpaṇikāṃ rahaḥ /
prahvā makaradaṃṣṭrā sā kuṭṭanīti vyajijñapat // SoKss_2,4.162 //
devasyānugrahātputri tvaṃ devītvamihāgatā /
ahaṃ ca te 'tra jananī tanme dehi sutāphalam // SoKss_2,4.163 //
vṛddhānenaiva dehena yathā svargaṃ vrajāmyaham /
tathā devasya vijñaptiṃ kuruṣvānugṛhāṇa mām // SoKss_2,4.164 //
tatheti sā rūpaṇikā tamevārthaṃ vyajijñapat /
vyājaviṣṇuṃ punarnaktaṃ lohajaṅgahmupāgatam // SoKss_2,4.165 //
tataḥ sa devaveṣas tāṃ lohajaṅgho 'bravītpriyām /
pāpā te jananī svargaṃ vyaktaṃ netuṃ na yujyate // SoKss_2,4.166 //
ekādaśyāṃ punaḥ prātardvāramudghaṭyate divi /
tatra ca praviśantyagre bahavaḥ śāṃbhavā gaṇāḥ // SoKss_2,4.167 //
tanmadhye kṛtatadveṣā tvanmātāsau praveśyate /
tadasyāḥ pañcacūḍaṃ tvaṃ kṣurakḷptaṃ śiraḥ kuru // SoKss_2,4.168 //
kaṇṭhaṃ karaṅkamālāḍhyaṃ pārśvaṃ caikaṃ sakajjalam /
anyatsindūraliptaṃ ca kurvasyā vītavāsasaḥ // SoKss_2,4.169 //
evaṃ hyenāṃ gaṇākārāṃ sukhaṃ svargaṃ nayāmyaham /
ityuktvā sa kṣaṇaṃ sthitvā lohajaṅghastato 'gamat // SoKss_2,4.170 //
prātaśca sā rūpaṇikā yathoktaṃ tamakārayat /
veṣaṃ māturathaipāpi tasthau svargaikasaṃmukhī // SoKss_2,4.171 //
āyayau ca punastatra lohajaṅgho niśāmukhe /
sā ca rūpaṇikā tasmai mātaraṃ tāṃ samarpayat // SoKss_2,4.172 //
tataḥ sa vihagārūḍhastāmādāyaiva kuṭṭanīm /
agnāṃ vikṛtaveṣāṃ ca javādudapatannabhaḥ // SoKss_2,4.173 //
gaganasthaśca tatraiva prāṃśuṃ devakulāgrataḥ /
sa dadarśa śilāstambhaṃ cakreṇopari lāñchitam // SoKss_2,4.174 //
tasya pṛṣṭhe sa cakraikasālambe tāṃ nyaveśayat /
khalikārapratīkārapatākāmiva kuṭṭanīm // SoKss_2,4.175 //
iha tiṣṭha kṣaṇaṃ yāvatsāṃnidhyānugrahaṃ bhuvi /
gatvā karomīty uktvā ca tasyā dṛṣṭipathād yayau // SoKss_2,4.176 //
tatas tatraiva devāgre dṛṣṭvā jāgaraṇāgatān /
rātrau yātrotsave lokān gaganād evam abravīt // SoKss_2,4.177 //
he lokā iha yuṣmākamuparyadya patiṣyati /
sarvasaṃhāriṇī māri tadeta śaraṇaṃ harim // SoKss_2,4.178 //
śrutvaitāṃ gaganādvāṇīṃ bhītāḥ sarve 'pi tatra te /
māthurā devamāśritya tasthuḥ svastyayanādṛtāḥ // SoKss_2,4.179 //
so 'pi vyomno 'vatīryaiva lohajaṅgho 'valokayan /
tasthāv adṛṣṭas tanmadhye devaveṣaṃ nivārya tam // SoKss_2,4.180 //
adyāpi nāgato devo na ca svargamahaṃ gatā /
iti ca stambhapṛṣṭhasthā kuṭṭanyevamacintayat // SoKss_2,4.181 //
akṣamaivopari sthātuṃ śrāvayantī janānadhaḥ /
hā hāhaṃ patitāsmīti sā cakranda ca vibhyatī // SoKss_2,4.182 //
tacchrutvā patitā seyaṃ mārītyāśaṅkya cākulāḥ /
devi mā mā patetyūcaste devāgragatā janāḥ // SoKss_2,4.183 //
tataḥ sabālavṛddhāste māthurāstāṃ vibhāvarīm /
mārīpātabhayodbhrāntā kathamapyatyavāhayan // SoKss_2,4.184 //
prātaśca dṛṣṭvā stambhasthāṃ kuṭṭanīṃ tāṃ tathāvidhām /
pratyabhijñātavānsarvaḥ pauralokaḥ sarājakaḥ // SoKss_2,4.185 //
atikrāntabhaye tatra jātahāse 'khile jane /
āyayau śutavṛttāntā tatra rūpaṇikātha sā // SoKss_2,4.186 //
sā ca dṛṣṭvā savailaṣyā stambhāgrājjananīṃ nijām /
tāmavātārayatsadyastatrasthaiśca janaiḥ saha // SoKss_2,4.187 //
tataḥ sā kuṭṭanī tatra sarvaistaiḥ sakutūhalaiḥ /
apṛcchyata yathāvṛttaṃ sāpi tebhyaḥ śaśaṃsa tat // SoKss_2,4.188 //
tataḥ siddhādicaritaṃ tanmatvādbhutakārakam /
sarājavipravaṇijo janās te vākyam abruvan // SoKss_2,4.189 //
yeneyaṃ vipralabdhā hi vañcitānekakāmukā /
prakaṭaḥ so 'stu tasyeha paṭṭabandho vidhīyate // SoKss_2,4.190 //
tacchrutvā lohajaṅghaḥ sa tatrātmānamadarśayat /
pṛṣṭaścāmūlataḥ sarvaṃ vṛttāntaṃ tamavarṇayat // SoKss_2,4.191 //
dadau ca tatra devāya śaṅkhacakrādyupāyanam /
vibhīṣaṇena prahitaṃ janavismayakārakam // SoKss_2,4.192 //
atha tasya sapadi paṭṭaṃ baddhvā saṃtuṣya māthurāḥ sarve /
svādhīnāṃ rūpaṇikāṃ rājādeśena tāṃ cakruḥ // SoKss_2,4.193 //
tataś ca tatra priyayā samaṃ tadā samṛddhakoṣo bahuratnasaṃcayaiḥ /
sa lohajaṅghaḥ pratikṛtya kuṭṭanī nikāramanyuṃ nyavasadyathāsukham // SoKss_2,4.194 //
ity anyarūpasya vasantakasya mukhāt samākarṇya kathām avāpi /
baddhasya vatsādhipateḥ samīpe toṣaḥ paro vāsavadattayāntaḥ // SoKss_2,4.195 //
iti mahākaviśrīsomadevabhaṭṭaviracite kathāsaritsāgare kathāpīṭhalambake caturthas taraṅgaḥ /
pañcamas taraṅgaḥ /
atha vāsavadattā sā śanairvatseśvaraṃ prati /
gāḍhaṃ babandha sadbhāvaṃ pitṛpakṣaparāṅmukhī // SoKss_2,5.1 //
tato vatseśanikaṭaṃ punar yaugandharāyaṇaḥ /
viveśādarśanaṃ kṛtvā sarvān anyāñ janān prati // SoKss_2,5.2 //
vasantakasamakṣaṃ ca vijane taṃ vyajijñapat /
rājan baddho bhavāṃś caṇḍamahāsenena māyayā // SoKss_2,5.3 //
sutāṃ ca dattvā saṃmānya tvāmayaṃ moktumicchati /
tadasyaināṃ svayaṃ hṛtvā gacchāmastanayāṃ vayam // SoKss_2,5.4 //
evaṃ hyasya pratīkāro dṛptasya vihito bhavet /
apauruṣakṛtaṃ loke naiva syāllāghavaṃ ca vaḥ // SoKss_2,5.5 //
asti caitena dattāsyās tanayāyāḥ kareṇukā /
rājñā vāsavadattāyā nāmnā bhadravatī nṛpa // SoKss_2,5.6 //
sā cānugantuṃ vegena śaktyā nānyena dantinā /
muktvā naḍāgiriṃ so 'pi tāṃ dṛṣṭaiva na yudhyate // SoKss_2,5.7 //
tasyaścāṣāḍhako nāma hastyāroho 'tra vidyate /
sa ca dattvā dhanaṃ bhūri svīkṛtya sthāpito mayā // SoKss_2,5.8 //
tadāruhya kareṇuṃ tāṃ saha vāsavadattayā /
sāyudhenāpayātavyaṃ naktaṃ guptamitastvayā // SoKss_2,5.9 //
ihatyaśca mahāmātro dviradeṅgitavittadā /
madyena kṣībatāṃ neyo naitaccetayate yathā // SoKss_2,5.10 //
pulindakasya sakhyuste pārśvamagre ca yāmyaham /
mārgarakṣārthamityuktvā yayau yaugandharāyaṇaḥ // SoKss_2,5.11 //
vatsarājo 'pi tatsarvaṃ kartavyaṃ hṛdaye vyadhāt /
atha vāsavadattā sā tasyāntikamupāyayau // SoKss_2,5.12 //
tatastāstāḥ savisrambhāḥ kathāḥ kurvaṃstayā saha /
yaugandharāyaṇoktaṃ ca tasyai rājā śaśaṃsa saḥ // SoKss_2,5.13 //
sā ca tatpratipadyaiva niścitya gamanaṃ prati /
ānāyyāṣāḍhakaṃ sajjaṃ hastyārohaṃ cakāra tam // SoKss_2,5.14 //
devapūjāpadeśena dattvā madyaṃ madānvitam /
sarvadhoraṇasaṃyuktaṃ mahāmāraṃ ca sākarot // SoKss_2,5.15 //
tataḥ pradoṣe vilasanmeghaśabdasamākule /
āṣāḍhakaḥ kareṇuṃ tāṃ sajjīkṛtyānināya saḥ // SoKss_2,5.16 //
sajjyamānā ca sā śabdaṃ cakāra kariṇī kila /
taṃ ca hastirutābhijño mahāmātro 'tha so 'śṛṇot // SoKss_2,5.17 //
triṣaṣṭiyojanānyadya yāsyāmītyāha hastinī /
ityuvāca sa coddāmamadaviskhalitākṣaram // SoKss_2,5.18 //
vicārārhaṃ punastasya mattasyābhūnna mānasam /
tacca hastipakāḥ kṣībāstadvākyaṃ naiva śuśruvuḥ // SoKss_2,5.19 //
tataśca vatsarājo 'tra vīṇāmādāya tāṃ nijām /
yaugandharāyaṇātprāptairyogaiḥ sraṃsitabandhanaḥ // SoKss_2,5.20 //
upanītapraharaṇaḥ svairaṃ vāsavadattayā /
kareṇukāyām ārohat sa tasyāṃ savasantakaḥ // SoKss_2,5.21 //
tato vāsavadattāpi saha kāñcanamālayā /
sakhyā rahasyadhāriṇyā tasyāmevāruroha sā // SoKss_2,5.22 //
athojjayinyā niragātsa hastipakapañcamaḥ /
vatseśo niśi mattebhabhinnaprākāravartmanā // SoKss_2,5.23 //
tatsthānarakṣiṇau vīrau svairaṃ sa hatavānnṛpaḥ /
vīrabāhuṃ tathā tālabhaṭaṃ rājasutāvubhau // SoKss_2,5.24 //
tataḥ pratasthe vegena sa rājā dayitāsakhaḥ /
hṛṣṭaḥ kareṇukārūḍho dadhatyāṣāḍhake 'ṅkuśam // SoKss_2,5.25 //
ujjayinyāṃ ca tau dṛṣṭvā hatau prākārarakṣiṇau /
rājñe nyavedayanrātrau kṣubhitāḥ purarakṣiṇaḥ // SoKss_2,5.26 //
so 'pyanviṣya kramāccaṇḍamahāsenaḥ palāyitam /
hṛtavāsavadattaṃ taṃ vatsarājamabudhyata // SoKss_2,5.27 //
tatputraḥ pālakākhyo 'tha jātakolāhale pure /
anvadhāvatsa vatseśamadhiruhya naḍāgirim // SoKss_2,5.28 //
vatseśo 'pi tamāyāntaṃ pahi bāṇairayodhayat /
naḍāgiriḥ kareṇuṃ tāṃ dṛṣṭvā na prajahāra ca // SoKss_2,5.29 //
tataḥ sa pālako bhrātrā paścādetya nyavartyata /
gopālakena vākyajñaḥ pitṛkāryānurodhinā // SoKss_2,5.30 //
vatsarājo 'pi visrabdhaṃ gantuṃ pravavṛte tataḥ /
gacchataścātra śanakaiḥ śarvarī paryahīyata // SoKss_2,5.31 //
tato vindhyāṭavīṃ prāpya madhyāhne tasya bhūpateḥ /
triṣaṣṭiyojanāyātā tṛṣitābhūtkareṇukā // SoKss_2,5.32 //
avatīrṇe sabhārye ca rājñi tasmiñjalāni sā /
pītvā taddoṣataḥ prāpa pañcatāṃ hastinī kṣaṇāt // SoKss_2,5.33 //
viṣaṇṇo 'tha sa vatseśaḥ saha vāsavadattayā /
gaganādudgatāmetāṃ śṛṇoti sma sarasvatīm // SoKss_2,5.34 //
ahaṃ māyāvatī nāma rājanvidyādharāṅganā /
iyantaṃ kālamabhavaṃ śāpadoṣeṇa hastinī // SoKss_2,5.35 //
upakāraṃ ca vatseśa tavādya ṛtavatyaham /
kariṣyāmi ca bhūyo 'pi tvatputrasya bhaviṣyataḥ // SoKss_2,5.36 //
eṣā vāsavadattā ca patnī te naiva mānuṣī /
devīyaṃ kāraṇavaśādavatīrṇā kṣitāviti // SoKss_2,5.37 //
tataḥ sa hṛṣṭo vyasṛjadvindhyasānuṃ vasantakam /
pulindakāya suhṛde vaktuṃ svāgamanaṃ nṛpaḥ // SoKss_2,5.38 //
svayaṃ ca pādacārī sansa śanairdayitānvitaḥ /
tatraiva gacchann utthāya dasyubhiḥ paryavāryata // SoKss_2,5.39 //
dhanurdvitīyo dasyūnāṃ teṣāṃ pañcottaraṃ śatam /
puro vāsavadattāyā vatsarājaḥ sa cāvadhīt // SoKss_2,5.40 //
tatkṣaṇaṃ so 'sya rājño 'tra mittraṃ cāgātpulindakaḥ /
yaugandharāyaṇasakho vasantakapuraḥsaraḥ // SoKss_2,5.41 //
sa tāndasyūnnivāryānyānvatseśaṃ praṇipatya tam /
nayati sma nijāṃ pallīṃ bhillarājaḥ savallabham // SoKss_2,5.42 //
tatra tāṃ rātrimāraṇyadarbhapāṭitapādayā /
sa vatseśo viśaśrāsa saha vāsavadattayā // SoKss_2,5.43 //
prātaḥ senāpatiś cāsya rumaṇvān prāpadantikam /
yaugandharāyaṇena prāgdūtaṃ saṃpreṣya bodhitaḥ // SoKss_2,5.44 //
agācca kaṭakaṃ sarvaṃ tathā vyāptadigantaram /
yathā vindhyāṭavī prāpa sā saṃbādharasajñatām // SoKss_2,5.45 //
praviśya kaṭake tasmiṃstasyāmevāṭavībhuvi /
tasthāvujjayinīvārtāṃ jñātuṃ vatseśvaro 'tha saḥ // SoKss_2,5.46 //
tatrasthaṃ ca tamabhyāgādujjayinyā vaṇiktadā /
yaugandharāyaṇasuhṛtsa cāgatyābravīdidam // SoKss_2,5.47 //
deva caṇḍamahāsenaḥ prīto jāmātari tvayi /
preṣitaśca pratīhārasteneha bhavadantikam // SoKss_2,5.48 //
sa cāgacchansthitaḥ paścādahamagrata eva tu /
pracchannaḥ satvaraṃ devaṃ vijñāpayitumāgataḥ // SoKss_2,5.49 //
etacchrutvā sa vatseśo jaharṣa ca śaśaṃsa ca /
sarvaṃ vāsavadattāyāḥ sāpi harṣamagātparam // SoKss_2,5.50 //
kṛtabandhuparityāgā vivāhavidhisatvarā /
atha vāsavadattā sā salajjā cotsukā tathā // SoKss_2,5.51 //
tataḥ svātmavinodāya nikaṭasthaṃ vasantakam /
sā jagāda kathā kācittvayā me varṇyatāmiti // SoKss_2,5.52 //
sa ca mugdhadṛśastasyā bhartṛbhaktivivardhinīm /
vasantakastadā dhīmānimāmakathayatkathām // SoKss_2,5.53 //
astīha nagarī loke tāmraliptīti viśrutā /
tasyāṃ ca dhanadattākhyo vaṇigāsīnmadhādhanaḥ // SoKss_2,5.54 //
sa cāputro bahūnviprānsaṃghaṭya praṇato 'bravīt /
tathā kuruta putro me yathā syādacirāditi // SoKss_2,5.55 //
tatas tam ūcur viprāste naitat kiṃcana duṣkaram /
sarvaṃ hi sādhayantīha dvijāḥ śrautena karmaṇā // SoKss_2,5.56 //
tathā ca pūrvamabhavadrāja kaścidaputrakaḥ /
pañcottaraṃ śataṃ cābhūttasyāntaḥpurayoṣitām // SoKss_2,5.57 //
putrīyeṣṭyā ca tasyaiko janturnāma suto 'jani /
tatpatnīnāmaśeṣāṇāṃ nūtanendūdayo dṛśi // SoKss_2,5.58 //
jānubhyāṃ paryaṭantaṃ ca bālaṃ jātu pipīlikā /
urūdeśe dadaṃśainaṃ muktacūtkārakātaram // SoKss_2,5.59 //
tāvatā tumulākrandamantaḥ puramajāyata /
rājāpi putra putreti cikranda prākṛto yathā // SoKss_2,5.60 //
kṣaṇāttasminsamāśvaste bāle 'pāstapipīlike /
duḥkhaikakāraṇaṃ rājā sa ninindaikaputratām // SoKss_2,5.61 //
asti kaścidupāyo me yena syurbahavaḥ sutāḥ /
iti tatparitāpena papraccha brāhmaṇāṃśca saḥ // SoKss_2,5.62 //
te taṃ pratyabruvanrājannupāyo 'tra tavāstyayam /
havaitaṃ tvatsutaṃ vahnau tanmāsaṃ hūyate 'khilam // SoKss_2,5.63 //
tadgandhāghrāṇato rājñyaḥ sarvāḥ prāpsyanti te sutān /
etac chrutvā sa rājā tat tathā sarvam akārayat // SoKss_2,5.64 //
svapatnīsamasaṃkhyāṃś ca sa putrān prāptavān nṛpaḥ /
atas tavāpi homena sādhayāmo vayaṃ sutam // SoKss_2,5.65 //
ityuktvā dhanadattaṃ te brāhmaṇāḥ kḷptadakṣiṇam /
homaṃ cakrustatastasya vaṇijo jātavānsutaḥ // SoKss_2,5.66 //
guhasenābhidhānaśca sa balo vavṛdhe kramāt /
pitātha dhanadatto 'sya bhāryāmanviṣyati sma saḥ // SoKss_2,5.67 //
tataḥ sa tatpitā tena tanayena samaṃ yayau /
dvīpāntaraṃ snuṣāhetorvaṇijyāvyapadeśataḥ // SoKss_2,5.68 //
tatra devasmitāṃ nāma dharmaguptādvaṇigvarāt /
svaputraguhasenasya kṛte kanyāmayācata // SoKss_2,5.69 //
dharmaguptastu saṃbandhaṃ na tamaṅgīcakāra saḥ /
ālocya tāmraliptīṃ tāṃ durāṃ duhitṛvatsalaḥ // SoKss_2,5.70 //
sā tu devasmitā dṛṣṭvā guhasenaṃ tadaiva tam /
tadguṇākṛṣṭacittatvādbandhutyāgaikaniścayā // SoKss_2,5.71 //
sakhīmukhena kṛtvā ca saṃketaṃ saha tena sā /
priyeṇa pitṛyuktena rātrau dvīpāttato yayau // SoKss_2,5.72 //
tāmraliptīmatha prāpya tayoḥ kṛtavivāhayoḥ /
jāyāpatyormithaḥ premapāśabaddhamabhūnmanaḥ // SoKss_2,5.73 //
athāstaṃ pitari prāpte prerito 'bhūtsa bandhubhiḥ /
kaṭāhadvīpagamane guhaseno yadṛcchayā // SoKss_2,5.74 //
taccāsya gamanaṃ bhāryā tadā nāṅgīcakāra sā /
serṣyā devasmitā kāmamanyastrīsaṅgaśaṅkinī // SoKss_2,5.75 //
tataḥ patnyāmanicchantyāṃ prerayatsu ca bandhuṣu /
kartavyaniścalo mūḍho guhaseno babhūva saḥ // SoKss_2,5.76 //
aha gatvā nirāhāraścakre devakule vratam /
upāyamiha devo me nirdiśatviti cintayan // SoKss_2,5.77 //
sāpi devasmitā tadvattena sārdhaṃ vyadhādvratam /
tato 'nayoḥ śivaḥ svapne daṃpatyordarśanaṃ dadau // SoKss_2,5.78 //
dve ca raktāmbuje dattvā sa devastāvabhāṣata /
haste gṛhṇītamekaikaṃ padmametadubhāvapi // SoKss_2,5.79 //
dūrasthatve ca yadyekaḥ śīlatyāgaṃ kariṣyati /
tadanyasya kare padmaṃ mlānimeṣyati nānyathā // SoKss_2,5.80 //
etacchrutvā prabudhyaiva daṃpatī tāvapaśyatām /
anyonyasyeva hṛdayaṃ hastasthaṃ raktamambujam // SoKss_2,5.81 //
tataḥ sa cakre prasthānaṃ guhaseno dhṛtāmbujaḥ /
sā tu devasmitātatra tasthau padmārpitekṣaṇā // SoKss_2,5.82 //
guhaseno 'pi taṃ prāpa kaṭāhadvīpamāśu saḥ /
kartuṃ pravavṛte cātra ratnānāṃ krayavikrayau // SoKss_2,5.83 //
haste ca tasya taddṛṣṭvā sadaivāmlānamambujam /
atra kecidvaṇikputrāścatvāro vismayaṃ yayuḥ // SoKss_2,5.84 //
te yuktyā taṃ gṛhaṃ nītvā pāyayitvā bhṛśaṃ madhu /
papracchuḥ padmavṛttāntaṃ so 'pi kṣībaḥ śaśaṃsa tam // SoKss_2,5.85 //
tatastaṃ ciranirvāhyaratnādikrayavikrayam /
vicintya guhasenaṃ te catvāro 'pi vaṇiksutāḥ // SoKss_2,5.86 //
saṃmantrya kautukātpāpāstadbhāryāśīlaviplavam /
cikīrṣavo yayuḥ śīghraṃ tāmraliptīmalakṣitāḥ // SoKss_2,5.87 //
tatropāyaṃ vicinvantaḥ sugatāyatanasthitām /
pravrājikāmupājagmurnāmnā yogakaraṇḍikām // SoKss_2,5.88 //
prītipūrvaṃ ca tām ūcur bhagavaty asmadīpsitam /
sādhyate cet tvayā tat te dāsyāmo 'rthān bahūn iti // SoKss_2,5.89 //
sāpyuvāca dhruvaṃ yūnāṃ kāpi strī vāñchiteha vaḥ /
tadbhūta sādhayāmyeva dhanalipsā ca nāsti me // SoKss_2,5.90 //
asti siddhikarī nāma śiṣyā me buddhiśālinī /
atprasādena saṃprāptamasaṃkhyaṃ hi dhanaṃ mayā // SoKss_2,5.91 //
kathaṃ śiṣyāprasādena bhūri prāptaṃ dhanaṃ tvayā /
iti taiḥ sā vaṇikputraiḥ pṛṣṭā pravrājikābravīt // SoKss_2,5.92 //
kautukaṃ yadi tatputrāḥ śrūyatāṃ varṇayāmi vaḥ /
iha ko'pi vaṇikpūrvamāyayāvuttarāpathāt // SoKss_2,5.93 //
tasyehasthasya macchiṣyā sā gatvā śiśriye gṛhe /
yuktyā karmakarībhāvaṃ kṛtarūpavivartanā // SoKss_2,5.94 //
viśvāsya vaṇijaṃ taṃ ca tadgṛhātsvarṇasaṃcayam /
sarvaṃ muṣitvā pracchannaṃ pratyūṣe sātha niryayau // SoKss_2,5.95 //
nagarīnirgatāṃ dṛṣṭvā śaṅkāśīghragatiṃ ca tām /
mṛdaṅgahasto moṣāya ḍombaḥ ko 'pyanvagāddrutam // SoKss_2,5.96 //
nyagrodhasya talaṃ prāpya sā dṛṣṭvā tamupāgatam /
ḍombaṃ siddhikarī dhūrtā sadainyevedamabravīt // SoKss_2,5.97 //
bhartrā sahādya kalahaṃ kṛtvāhaṃ nigatā gṛhāt /
martuṃ tadbhadra pāśo 'tra tvayā me badhyatāmiti // SoKss_2,5.98 //
pāśena mriyatāmeṣā kimenāṃ hanmyahaṃ striyam /
matveti tatra vṛkṣe 'sau ḍombaḥ pāśamasajjayat // SoKss_2,5.99 //
tataḥ siddhikarī ḍombaṃ sā mugdheva jagāda tam /
kriyate kathamudbandhastvayā medarśyatāmiti // SoKss_2,5.100 //
tataḥ sa ḍombas taṃ dattvā mṛdaṅgaṃ pādayoradhaḥ /
itthaṃ kriyata ityuktvā svakaṇṭhe pāśamarpayat // SoKss_2,5.101 //
sāpi siddhikarī sadyastaṃ mṛdaṅgamacūrṇayat /
pādāghātena ḍombo 'tha so 'pi pāśe vyapadyata // SoKss_2,5.102 //
tatkālamāgato 'nveṣṭuṃ vṛkṣamūle dadarśa saḥ /
muṣitāśeṣakoṣāṃ tāṃ dūrātsiddhikarīṃ vaṇik // SoKss_2,5.103 //
sāpi dṛṣṭvā tamāyāntaṃ vṛkṣe tasminnalakṣitam /
āruhya tasthau śākhāyāṃ pattraughacchannavigrahā // SoKss_2,5.104 //
sa cāgatya vaṇigyāvatsabhṛtyaḥ pāśabandhanam /
ḍombameva tamadrākṣīnna tu siddhikarīṃ kvacit // SoKss_2,5.105 //
mā nāma vṛkṣamārūḍhā sā bhavediti tatkṣaṇam /
eko 'sya vaṇijo bhṛtyastarumārohati sma tam // SoKss_2,5.106 //
sadā tvayyeva me prītirihārūḍhastvameva ca /
tatsundara tavaivedaṃ dhanamehi bhajasva mām // SoKss_2,5.107 //
ityuktvāliṅgya cumbantī sāsya siddhikarī mukham /
vaṇigbhṛtyasya daśanairjihvāṃ mūḍhadhiyo 'cchinat // SoKss_2,5.108 //
sa papāta vyathākrānto mukhena rudhiraṃ vaman /
vṛkṣāttasmāllalalleti kimapyaprasphuṭaṃ bruvan // SoKss_2,5.109 //
taddṛṣṭvā sa vaṇigbhīto bhūtagrastamavetya tam /
svagṛhaṃ bhṛtyasahitaḥ palāyyaiva tato yayau // SoKss_2,5.110 //
athāvatīrya vṛkṣāgrāttadvadbhītā ca tāpasī /
āgādgṛhaṃ samādāya tatsā siddhikarī dhanam // SoKss_2,5.111 //
evaṃvidhā hi macchiṣyā bahuprajñānaśālinī /
evaṃ ca tatprasādena putrāḥ prāptaṃ mayā dhanam // SoKss_2,5.112 //
ityuktvā tānvaṇikputrānatha pravrājikā nijām /
tatkālamāgatāṃ śiṣyāmetebhyastāmadarśayat // SoKss_2,5.113 //
jagāda caitāṃs tatputrāḥ sadbhāvaṃ vadatādhunā /
kāṃ striyaṃ vāñchatha kṣipraṃ tāmahaṃ sādhayāmi vaḥ // SoKss_2,5.114 //
tacchrutvā te ca tāmūcuryaiṣā devasmitābhidhā /
guhasenavaṇigbhāryā tayā naḥ saṃgamaṃ kuru // SoKss_2,5.115 //
śrutveti pratijajñe tatkāryaṃ pravrājikātha sā /
vaṇiksutānāṃ caiteṣāṃ svagṛhaṃ sthitaye dadau // SoKss_2,5.116 //
rañjayitvātha tatratyaṃ janaṃ bhakṣyādidānataḥ /
guhasenagṛhaṃ tatsā viveśa saha śiṣyayā // SoKss_2,5.117 //
tato devasmitāvāsagṛhadvāramupāgatām /
tāṃ śunī śṛṅkhalābaddhā rurodhāpūrvarodhinī // SoKss_2,5.118 //
tato devasmitā dṛṣṭvā sā tāṃ prāveśayatsvayam /
kim āgatā syād eṣeti vicintya preṣya ceṭikām // SoKss_2,5.119 //
praviṣṭā cāśiṣaṃ dattvā kṛtvā vyājakṛtādarām /
sā tāṃ devasmitāṃ sādhvīṃ pāpā pravrājikābravīt // SoKss_2,5.120 //
sadaiva tvaddidṛkṣā me bhavatyadya punarmayā /
svapne dṛṣṭāsi tenāhamutkā tvāṃ draṣṭumāgatā // SoKss_2,5.121 //
bhartrā vinākṛtāṃ tvāṃ ca dṛṣṭvā me dūyate manaḥ /
priyopabhogavandhye hi viphale rūpayauvane // SoKss_2,5.122 //
ityādibhirvacobhistāṃ sādhvīmāśvāsya sā ciram /
āmantrya cāyayau tāvadgṛhaṃ pravrājikā nijam // SoKss_2,5.123 //
dvitīye 'hni gṛhītvā ca maricakṣodanirbharam /
māṃsakhaṇḍaṃ punaḥ sā tadyayau devasmitāgṛham // SoKss_2,5.124 //
dvāraśunyai dadau tasyai māṃsakhaṇḍaṃ ca tatra tam /
sāpi taṃ bhakṣayāmāsa sadyaḥ samaricaṃ śunī // SoKss_2,5.125 //
tato maricadoṣeṇa tasyā dṛgbhyāmavāritam /
aśru pravavṛte tasyāḥ prasnauti sma ca nāsikā // SoKss_2,5.126 //
sāpi pravrājikā tasmin kṣaṇe devasmitāntikam /
praviśya tatkṛtātithyā prārebhe rodituṃ śaṭhā // SoKss_2,5.127 //
pṛṣṭā ca devasmitayā sā kṛcchrādevamabravīt /
putri saṃprati paśyaitāṃ bahiḥ prarudatīṃ śunīm // SoKss_2,5.128 //
eṣā hyadya parijñāya māṃ janmāntarasaṃgatām /
pravṛttā rodituṃ tena kṛpayāśru mamodgatam // SoKss_2,5.129 //
tacchrutvā bahirālokya śunīṃ tāṃ rudatīmiva /
kimetaccitramiti sā dadhyau devasmitā kṣaṇam // SoKss_2,5.130 //
pravrājikātha sāvādītputri pūrvatra janmani /
ahameṣā ca bhārye dve viprasyābhūva kasyacit // SoKss_2,5.131 //
sa cāvayoḥ patirdūraṃ deśāntaramitastataḥ /
vāraṃ vāraṃ prayāti sma rājādeśena dūtyayā // SoKss_2,5.132 //
tatpravāse ca kurvantyā svecchaṃ puruṣasaṃgamam /
mayā bhūtendriyagrāmo nopabhogairavañcyata // SoKss_2,5.133 //
bhūtendriyānabhidroho dharmo hi paramo mataḥ /
ato jātismarā putri jātāhamiha janmani // SoKss_2,5.134 //
eṣā tu śīlamevaikaṃ rarakṣājñānatastadā /
tena śvayonau patitā kiṃ tu jātiṃ smaratyasau // SoKss_2,5.135 //
ko 'yaṃ dharmo dhruvaṃ dhūrtaracaneyaṃ kṛtānayā /
iti saṃcintya suprajñā sā tāṃ devasmitābravīt // SoKss_2,5.136 //
iyacciraṃ mayā dharmo na jñāto bhagavatyayam /
tattvaṃ kenāpi kāntena puṃsā me saṃgamaṃ kuru // SoKss_2,5.137 //
tataḥ pravrājikāvādītkeciddvīpāntarāgatāḥ /
iha sthitā vaṇikputrāstarhi tānānayāmi te // SoKss_2,5.138 //
ityuktvā sā pramuditā yayau pravrājikā gṛham /
sā ca devasmitā svairaṃ svaceṭīrityabhāṣata // SoKss_2,5.139 //
nūnaṃ dṛṣṭvā tadamlānaṃ haste madbharturambujam /
pṛṣṭvā ca taṃ yathāvṛttaṃ madyapaṃ jātu kautukāt // SoKss_2,5.140 //
madvidhvaṃsāya ke 'pyete dvīpāttasmādihāgatāḥ /
vaṇikputrāḥ śaṭhāstaiśca prayukteyaṃ kutāpasī // SoKss_2,5.141 //
taddhattūrakasaṃyuktaṃ madyamānayata drutam /
gatvātha kārayadhvaṃ ca śunaḥ pādamayomayam // SoKss_2,5.142 //
iti devasmitoktāstāśceṭyaścakrustathaiva tat /
ekā ca ceṭī tadrūpaṃ tadvākyādakarottadā // SoKss_2,5.143 //
sāpi pravrājikā tasmādvaṇikputracatuṣṭayāt /
ahaṃ prathamikādiṣṭādādāyaikamathāyayau // SoKss_2,5.144 //
svaśiṣyāveṣasaṃchannaṃ taṃ ca devasmitāgṛhe /
tatra sāyaṃ praveśyaiva nirgatyāprakaṭaṃ yayau // SoKss_2,5.145 //
tato 'tra taṃ vaṇikputraṃ tatsadhattūrakaṃ madhu /
ceṭī devasmitāveṣā sā sādaramapāyayat // SoKss_2,5.146 //
tena so 'vinayeneva madhunā hṛtacetanaḥ /
hṛtvā vastrādi ceṭībhistatra cakre digambaraḥ // SoKss_2,5.147 //
śunaḥ pādena dattvāṅkaṃ lalāṭe tābhireva ca /
nītvā so 'śucisaṃpūrṇe kṣipto 'bhūtkhātake niśi // SoKss_2,5.148 //
yāme 'tha paścime saṃjñāṃ labdhvātmānaṃ dadarśa saḥ /
svapāpopanate magnamavīcāviva khātake // SoKss_2,5.149 //
athotthāya kṛtasnāno lalāṭe 'ṅkaṃ parāmṛśan /
nagnaḥ sansa vaṇikputro yayau pravrājikāgṛham // SoKss_2,5.150 //
mamaivaikasya hāsyatvaṃ mā bhūditi sa tatratān /
āgacchanmuṣito 'smīti sakhīnanyānabhāṣata // SoKss_2,5.151 //
jāgareṇātipānena śirortiṃ vyapadiśya ca /
prātaḥ sa tasthau vastreṇa veṣṭayitvāṅkitaṃ śiraḥ // SoKss_2,5.152 //
tathaiva ca punaḥ sāyaṃ dvitīyo 'pi vaṇiksutaḥ /
etya devasmitāgehaṃ khalīkāramavāptavān // SoKss_2,5.153 //
so 'pyetya nagno vakti sma tatraivābharaṇānyaham /
sthāpayitvāpi niryāto muṣitastaskarairiti // SoKss_2,5.154 //
prātaḥ so 'pi śiraḥśūlavyapadeśena veṣṭanam /
kṛtvā pracchādayāmāsa lalāṭataṭamaṅkitam // SoKss_2,5.155 //
evaṃ sāpahnavāḥ sarve vaṇikputrāḥ krameṇa te /
prāpuḥ sāṅkaṃ khalīkāramarthanāśaṃ ca lajjitāḥ // SoKss_2,5.156 //
asyā api bhavatvevamiti te ca khalīkṛtam /
tasyāḥ pravrājikāyāstāmaprakāśya tato yayuḥ // SoKss_2,5.157 //
sātha pravrājikānyedyurjagāma saha śiṣyayā /
kṛtaprayojanāsmīti hṛṣṭā devasmitāgṛham // SoKss_2,5.158 //
tatra devasmitā sā tāṃ kṛtvādaramapāyayat /
madhu dhattūrasaṃyuktaṃ paritoṣādivāhṛtam // SoKss_2,5.159 //
tena mattāṃ saśiṣyāṃ ca cchinnaśravaṇanāsikām /
tāmapyuśucipaṅkāntaḥ kṣepayāmāsa sā satī // SoKss_2,5.160 //
gatvā maite vaṇikputrāḥ patiṃ hanyuḥ kadācana /
ityākulā ca sā śvaśrvastaṃ vṛttāntamavarṇayat // SoKss_2,5.161 //
tataḥ śvaśrūravādīttāṃ putri sādhu kṛtaṃ tvayā /
kiṃ tu putrasya me tasya kadācidahitaṃ bhavet // SoKss_2,5.162 //
tato devasmitāvocadyathā śaktimatī patim /
rarakṣa prajñayā pūrvamamuṃ rakṣāmyahaṃ tathā // SoKss_2,5.163 //
kathaṃ śaktimatī putri rarakṣa patimucyatām /
iti pṛṣṭā tayā śrvaśrvā sātha devasmitābravīt // SoKss_2,5.164 //
asmaddeśe purasyāntarmaṇibhadra iti śrutaḥ /
pūrvaiḥ kṛtapratiṣṭho 'sti mahāyakṣaḥ prabhāvitaḥ // SoKss_2,5.165 //
tasyopayācitāny etya tatratyāḥ kurvate janāḥ /
tat tad vāñchitasaṃsiddhihetos tais tair upāyanaiḥ // SoKss_2,5.166 //
yo naraḥ prāpyate tatra rātrau saha parastriyā /
sthāpyate so 'sya yakṣasya garbhāgāre tayā samam // SoKss_2,5.167 //
prātastathaiva sastrīkaḥ sa nītvā rājasaṃsadi /
prakaṭīkṛtya tadvṛttaṃ nigṛhyata iti sthitiḥ // SoKss_2,5.168 //
ekadā tatra naktaṃ ca saṃgataḥ parajāyayā /
vaṇiksamudradattākhyaḥ prāpto 'bhūtpurarakṣiṇā // SoKss_2,5.169 //
nītvā ca tena kṣipto 'bhūtsaparastrīka eva saḥ /
yakṣadevagṛhe tasmindṛḍhadattārgale vaṇik // SoKss_2,5.170 //
tatkṣaṇaṃ vaṇijaś cāsya mahāprajñā pativratā /
bhāryā śaktimatī nāma taṃ vṛttāntamabudhyata // SoKss_2,5.171 //
sātha dhīrānyarūpeṇa tadyakṣāyatanaṃ niśi /
pūjāmādāya sāśvāsaṃ sakhījanayutā yayau // SoKss_2,5.172 //
tatraitya dakṣiṇālobhādetasyā eva pūjakaḥ /
dadau praveśamudghāṭya dvāramuktvā purādhipam // SoKss_2,5.173 //
sā ca praviśya sastrīke dṛṣṭe patyau vilakṣite /
svaṃ veṣaṃ kārayitvā tāṃ niryāhītyavadatstriyam // SoKss_2,5.174 //
sā ca nirgatya rātrau strī tadveṣaiva tato yayau /
tasthau śaktimatī tatra tena bhartrā samaṃ tu sā // SoKss_2,5.175 //
prātaśca rājādhikṛtairetya yāvannirūpyate /
tāvatsvapatnyaiva yutaḥ sarvaiḥ sa dadṛśe vaṇik // SoKss_2,5.176 //
tadbuddhva yakṣabhavanānmṛtyoriva mukhānnṛpaḥ /
daṇḍayitvā purādhyakṣaṃ vaṇijaṃ tamamocayat // SoKss_2,5.177 //
evaṃ śaktimatī pūrvaṃ rarakṣa prajñayā patim /
ahaṃ tathaiva bhartāraṃ gatvā rakṣāmi yuktitaḥ // SoKss_2,5.178 //
iti devasmitā śvaśrūṃ raha uktvā tapasvinī /
svaceṭikābhiḥ sahitā vaṇigveṣaṃ cakāra sā // SoKss_2,5.179 //
āruhya ca pravahaṇaṃ vaṇijyāvyājatastataḥ /
kaṭāhadvīpamagamadyara so 'syāḥ patiḥ sthitaḥ // SoKss_2,5.180 //
gatvā taṃ ca patiṃ tatra vaṇiṅ madhye dadarśa sā /
guhasenaṃ samāśvāsamiva mūrtidharaṃ bahiḥ // SoKss_2,5.181 //
so 'pi tāṃ puruṣākārāṃ dūrāddṛṣṭvā pibanniva /
priyāyāḥ sadṛśaḥ ko 'yaṃ vaṇiksyādityacintayat // SoKss_2,5.182 //
sā ca devasmitā tatra bhūpaṃ gatvā vyajijñapat /
vijñaptirme 'sti tatsarvāḥ saṃghaṭyantāṃ prajā iti // SoKss_2,5.183 //
tataḥ sarvānsamānīya rājā paurānsakautukaḥ /
kā te vijñaptir astīti vaṇigveṣām uvāca tām // SoKss_2,5.184 //
tato devasmitāvādīd iha madhye mama sthitāḥ /
palāyya dāsāś catvāras tān me devaḥ prayacchatu // SoKss_2,5.185 //
atha tām avadad rājā sarve paurā ime sthitāḥ /
tat sarvān pratyabhijñāya nijān dāsān gṛhāṇa tān // SoKss_2,5.186 //
tatastayā jagṛhire svagṛhe prākkhalīkṛtāḥ /
vaṇiksutāste catvāraḥ śiraḥ svābaddhaśāṭakāḥ // SoKss_2,5.187 //
sārthavāhasutā ete kathaṃ dāsā bhavanti te /
iti kruddhāśca tāmūcustatrasthā vaṇijastadā // SoKss_2,5.188 //
tataḥ pratyabravītsā tānyadi na pratyayo 'sti vaḥ /
lalāṭaṃ prekṣyatāmeṣāṃ śunaḥ pādāṅkitaṃ mayā // SoKss_2,5.189 //
tatheti teṣām unmocya caturṇāṃ śīrṣapaṭṭakān /
sarve 'pi dadṛśustatra śunaḥpādaṃ lalāṭagam // SoKss_2,5.190 //
lajjite 'tha vaṇiggrāme rājā saṃjātavismayaḥ /
kimetaditi papraccha sa tāṃ devasmitāṃ svayam // SoKss_2,5.191 //
sā śaśaṃsa yathāvṛttaṃ sarve 'pi jahasurjanāḥ /
nyāyāste bhavatīdāsā iti tāṃ cāvadannṛpaḥ // SoKss_2,5.192 //
tato 'nye vaṇijasteṣāṃ caturṇāṃ dāsyamuktaye /
dadustasyai dhanaṃ bhūri sādhvyai daṇḍaṃ ca bhūpateḥ // SoKss_2,5.193 //
ādāya taddhanamavāpya patiṃ ca taṃ svaṃ devasmitā sakalasajjanapūjitā sā /
pratyāyayau nijapurīmatha tāmraliptīṃ nāsyā babhūva ca punaḥ priyaviprayogaḥ // SoKss_2,5.194 //
iti striyo devi mahākulodgatā viśuddhadhīraiścaritairupāsate /
sadaiva bhartāramananyamānasāḥ patiḥ satīnāṃ paramaṃ hi daivatam // SoKss_2,5.195 //
ityākarṇya vasantakasya vadanādetāmudārāṃ kathāṃ mārge vāsavadattayā navaparityakte piturveśmani /
tallajjāsadanaṃ vidhāya vidadhe vatseśvare bhartari prākprauḍhapraṇayāvabaddhamapi tadbhaktyekatānaṃ manaḥ // SoKss_2,5.196 //
iti mahākaviśrīsomadevabhaṭṭaviracite kathāsaritsāgare kathāmukhalambake pañcamas taraṅgaḥ /
ṣaṣṭhas taraṅgaḥ /
atha vindhyāntare tatra vatsarājasya tiṣṭhataḥ /
pārśvaṃ caṇḍamahāsenapratīhāraḥ samāyayau // SoKss_2,6.1 //
sa cāgatya praṇamyainaṃ rājānamidamabravīt /
rājā caṇḍamahāsenastava saṃdiṣṭavānidam // SoKss_2,6.2 //
yuktaṃ vāsavadattā yatsvayameva tvayā hṛtā /
tadarthameva hi mayā tvamānīta ihābhavaḥ // SoKss_2,6.3 //
saṃyatasya ca naiveha dattaiṣā te mayā svayam /
naivamasmāsu te prītirbhavediti viśaṅkinā // SoKss_2,6.4 //
tad idānīm avidhinā mamāsya duhitur yathā /
na vivāho bhaved rājan pratīkṣethās tathā manāk // SoKss_2,6.5 //
gopālako hi nacirādatraivaiṣyati matsutaḥ /
sa cāsyāḥ svasurudvāhaṃ yathāvidhi vidhāsyati // SoKss_2,6.6 //
itīmaṃ vatsarājāya saṃdeśamavadhāya saḥ /
tattadvāsavadattāyai pratīhāro nyavedayat // SoKss_2,6.7 //
tataḥ sānandayā sākaṃ tayā vāsavadattayā /
hṛṣṭo vatseśvaraścakre kauśāmbīgamane manaḥ // SoKss_2,6.8 //
gopālakasyāgamanaṃ pratīkṣethāṃ yuvāmiha /
tenaiva saha paścācca kauśāmbīmāgamiṣyathaḥ // SoKss_2,6.9 //
ityuktvā sthāpayāmāsa sa tatraiva mahīpatiḥ /
śvāśuraṃ taṃ pratīhāraṃ svamittraṃ ca pulindakam // SoKss_2,6.10 //
tatonuyāto nāgendraiḥ sravadbhirmadanirjharān /
anurāgāgatairvindhyaprāgbhārairiva jaṅgamaiḥ // SoKss_2,6.11 //
turaṃgasainyasaṃghātakhurāghātasaśabdayā /
stūyamāna ivotkrāntabandisandarbhayā bhuvā // SoKss_2,6.12 //
nabhovilaṅghibhiḥ senārajorāśibhir uddhataiḥ /
sapakṣabhūbhṛdullāsaśaṅkāṃ kurvañ śatakratoḥ // SoKss_2,6.13 //
sa pratasthe tato devyā saha vāsavadattayā /
svapurīṃ rpati rājendraḥ prātarevāpare 'hani // SoKss_2,6.14 //
tataśca divasairdvitrairviṣayaṃ tamavāpya saḥ /
viśaśrāma niśāmekāṃ rumaṇvanmandire nṛpaḥ // SoKss_2,6.15 //
anyedyustāṃ ca kauśāmbīṃ cirātprāptamahotsavaḥ /
mārgotsukonmukhajanāṃ praviveśa priyāsakhaḥ // SoKss_2,6.16 //
tadā ca strībhirārabdhamaṅgalasnānamaṇḍanā /
cirādupāgate patyau babhau nārīva sā purī // SoKss_2,6.17 //
dadṛśuścātra paurāstaṃ vatsarājaṃ vadhūsakham /
praśāntaśokāḥ śikhinaḥ savidyutamivāmbudam // SoKss_2,6.18 //
harmyāgrasthāśca pidadhuḥ pauranāryo mukhairnabhaḥ /
vyomagaṅgātaṭotphullahemāmburuhavibhramaiḥ // SoKss_2,6.19 //
tataḥ svaṃ rājabhavanaṃ vatsarājo viveśa saḥ /
nṛpaśriyevāparayā saha vāsavadattayā // SoKss_2,6.20 //
sevāgatanṛpākīrṇaṃ māgadhodgītamaṅgalam /
suptaprabuddhamiva tadreje rājagṛhaṃ tadā // SoKss_2,6.21 //
atha vāsavadattāyā bhrātā gopālako 'cirāt /
āyayau saha kṛtvā tau pratīhārapulindakau // SoKss_2,6.22 //
kṛtapratyudgamaṃ rājñā tamānandamivāparam /
prāpa vāsavadattā sā praharṣotphullalocanā // SoKss_2,6.23 //
amuṃ bhrātarametasyāḥ paśyantyā mā sma bhūttrapā /
ity eva tasyās tatkālaṃ rurodhāśru vilocane // SoKss_2,6.24 //
pitṛsaṃdeśavākyaiśca tena protsāhitātha sā /
mene kṛtārthamātmānaṃ svajanena samāgatam // SoKss_2,6.25 //
tato yathāvadvavṛte tasyā vatseśvarasya ca /
vyagro gopālako 'nyedyustatrodvāhamahotsave // SoKss_2,6.26 //
rativallīnavodbhinnamiva pallavamujjvalam /
pāṇiṃ vāsavadattāyāḥ so 'tha vatseśvaro 'grahīt // SoKss_2,6.27 //
sāpi priyakarasparśasāndrānandanimīlitā /
sakampasvedadigdhāṅgī gāḍharomāñcacarcitā // SoKss_2,6.28 //
susaṃmohanavāyavyavāruṇāstrairnirantaraiḥ /
vidveva puṣpacāpena tatkṣaṇaṃ samalakṣyata // SoKss_2,6.29 //
dṛśi dhūmābhitāmrāyāṃ tasyā vahnipradakṣiṇe /
madirā madamādhuryasūtrapātamivākarot // SoKss_2,6.30 //
gopālakārpitai ratnai rājñāṃ copāyanaistadā /
pūrṇakoṣo dadhau satyāṃ vatseśo rājarājatām // SoKss_2,6.31 //
nirvartitavivāhau tāvādau lokasya cakṣuṣi /
vadhūvarau viviśatuḥ paścātsve vāsaveśmani // SoKss_2,6.32 //
atha saṃmānayāmāsa paṭṭabandhādina svayam /
nijotsave vatsarājo gopālakapulindakau // SoKss_2,6.33 //
rājñāṃ saṃmānanārthaṃ ca paurāṇāṃ ca yathocitam /
yaugandharāyaṇastena rumaṇvāṃśca nyayujyata // SoKss_2,6.34 //
tato 'bravīdrumaṇvantamevaṃ yaugandharāyaṇaḥ /
rājñā kaṣṭe niyuktau svo lokacittaṃ hi durgraham // SoKss_2,6.35 //
arañjitaśca bālo 'pi roṣamutpādayeddhruvam /
tathā cā śṛṇvimāṃ bāla vinaṣṭakakathāṃ sakhe // SoKss_2,6.36 //
babhūva rudraśarmākhyaḥ kaścana brāhmaṇaḥ purā /
babhūvatuśca tasya dve gṛhiṇyau gṛhamedhinaḥ // SoKss_2,6.37 //
ekā sutaṃ prasūyaiva tasya pañcatvamāyayau /
tatsuto 'paramātuśca haste tenārpito 'tha saḥ // SoKss_2,6.38 //
sā ca kiṃcidvivṛddhasya rūkṣaṃ tasyāśanaṃ dadau /
so 'pi tenābhavadbālo dhūsarāṅgaḥ pṛthūdaraḥ // SoKss_2,6.39 //
mātṛhīnastvayāyaṃ me kathaṃ śiśurupekṣitaḥ /
iti tāmaparāṃ patnīṃ rudraśarmātha so 'bhyadhāt // SoKss_2,6.40 //
sevyamāno 'pi hi snehairīdṛgeva kimapyasau /
kiṃ karomyahamasyeti sāpyevaṃ patimabravīt // SoKss_2,6.41 //
nūnamevaṃsvabhāvo 'yamiti mene ca sa dvijaḥ /
strīṇāmalīkamugdhaṃ hi vacaḥ ko manyate mṛṣā // SoKss_2,6.42 //
bāla eva vinaṣṭo 'yamiti bālavinaṣṭakaḥ /
nāmnā sa bālakastatra saṃvṛtto 'bhūtpiturgṛhe // SoKss_2,6.43 //
asāvaparamātā māṃ kadarthayati sarvadā /
varaṃ pratikriyāṃ kāṃcittadetasyāḥ karomyaham // SoKss_2,6.44 //
iti saṃcintayāmāsa so 'tha bālavinaṣṭakaḥ /
vyatītapañcavarṣo 'pi vayasā bata buddhimān // SoKss_2,6.45 //
athāgataṃ rājakulājjagāda pitaraṃ rahaḥ /
tāta dvau mama tātau sta ityavispaṣṭayā girā // SoKss_2,6.46 //
evaṃ pratyahamāha sma sa bālaḥ so 'pi tatpitā /
tāṃ sopapatimāśaṅkya bhāryāṃ sparśe 'pyavarjayat // SoKss_2,6.47 //
sāpi dadhyau vinā doṣaṃ kasmānme kupitaḥ patiḥ /
kiṃcidbālavinaṣṭena kṛtaṃ kiṃcidbhavediti // SoKss_2,6.48 //
sādaraṃ snapayitvā ca dattvā snigdhaṃ ca bhojanam /
kṛtvotsaṅge ca papraccha sā taṃ bālavinaṣṭakam // SoKss_2,6.49 //
putra kiṃ roṣitastāto rudraśarmā tvayā mayi /
tacchrutvaiva sa tāṃ bālo jagādāparamātaram // SoKss_2,6.50 //
ato 'dhikaṃ te kartāsmi na cedadyāpi śāmyasi /
svaputrapoṣiṇī kasmāttvaṃ māṃ kliśnāsi sarvadā // SoKss_2,6.51 //
tacchrutvā praṇatā sā taṃ babhāṣe śapathottaram /
punarnaivaṃ kariṣyāmi tatprasādāya me patim // SoKss_2,6.52 //
tataḥ sa bālo 'vādīttāṃ tarhyāyātasya matpituḥ /
ādarśaṃ darśayatvekā tvacceṭī vedmyahaṃ param // SoKss_2,6.53 //
tathetyuktvā tayā ceṭī niyuktā rudraśarmaṇaḥ /
āgatasya kṣaṇāttasya darśayāmāsa darpaṇam // SoKss_2,6.54 //
tatra tasyaiva tatkālaṃ pratibimbaṃ sa darśayan /
so 'yaṃ dvitīyas tāto me tātetyāha sma bālakaḥ // SoKss_2,6.55 //
tacchrutvā vigatāśaṅkastāmakāraṇadūṣitām /
patnīṃ prati prasanno 'bhūdrudraśarmā tadaiva saḥ // SoKss_2,6.56 //
evamutpādayeddoṣaṃ bālo 'pi vikṛtiṃ gataḥ /
tadayaṃ rañjanīyo naḥ samyakparikaro 'khilaḥ // SoKss_2,6.57 //
ityuktvā sarumaṇvatkaḥ so 'tha yaugandharāyaṇaḥ /
sarvaṃ saṃmānayāmāsa vatsarājotsave janam // SoKss_2,6.58 //
tathā ca rājalokaṃ tau rañjayāmāsaturyathā /
madekapravaṇāvetāviti sarvo 'pyamanyata // SoKss_2,6.59 //
tau cāpyapūjayadrājā sacivau svakarārpitauḥ /
vastrāṅgarāgābharaṇairgrāmaiśca savasantakau // SoKss_2,6.60 //
kṛtodvāhotsavaḥ so 'tha yukto vatseśvarastayā /
manorathaphalānyeva mene vāsavadattayā // SoKss_2,6.61 //
cirādunmudritaḥ snehātko 'pyabhūtsatataṃ tayoḥ /
niśāntakliṣṭicakrāhvarītihṛdyo rasakramaḥ // SoKss_2,6.62 //
yathā yathā ca daṃpatyoḥ prauḍhiṃ paricayo yayau /
tayostathā tathā prema navībhāvamivāyayau // SoKss_2,6.63 //
gopālako 'tha vivāhakartuḥ saṃdeśataḥ pituḥ /
prayayau śīghramāvṛttiṃ vatsarājena yācitaḥ // SoKss_2,6.64 //
so 'pi vatseśvaro jātu capalaḥ pūrvasaṃgatām /
guptaṃ viracitāṃ nāma bheje 'ntaḥpuracārikām // SoKss_2,6.65 //
tadgotraskhalito devīṃ pādalagnaḥ prasādayan /
lebhe subhagasāmrājyamabhiṣiktastadaśrubhiḥ // SoKss_2,6.66 //
kiṃ ca bandhumatīṃ nāma rājaputrīṃ bhujārjitām /
gopālakena prahitāṃ kanyāṃ devyā upāyanam // SoKss_2,6.67 //
tayā mañjuliketyeva nāmnānyenaiva gopitām /
aparāmiva lāvaṇyajaladherudgatāṃ śriyam // SoKss_2,6.68 //
vasantakasahāyaḥ sandṛṣṭvodyānalatāgṛhe /
gāndharvavidhinā guptamupayeme sa bhūpatiḥ // SoKss_2,6.69 //
tacca vāsavadattāsya dadarśa nibhṛtasthitā /
pracukopa ca baddhvā ca sā nināya vasantakam // SoKss_2,6.70 //
tataḥ pravrājikāṃ tasyāḥ sakhīṃ pitṛkulāgatām /
sa sāṃkṛtyāyanīṃ nāma śaraṇaṃ śiśriye nṛpaḥ // SoKss_2,6.71 //
sā tāṃ prasādya mahiṣīṃ tayā saiva kṛtājñayā /
dadau bandhumatīṃ rājñe peśalaṃ hi satīmanaḥ // SoKss_2,6.72 //
tatastaṃ bandhanāddevī sā mumoca vasantakam /
sa cāgatyāgrato rājñīṃ hasanniti jagāda tām // SoKss_2,6.73 //
bandhumatyāparāddhaṃ ca kiṃ mayā devi te kṛtam /
ḍuṇḍubheṣu praharatha kruddhā yūyam ahīn prati // SoKss_2,6.74 //
etattvamupamānaṃ me vyācakṣveti kutūhalāt /
devyā pṛṣṭastayā so 'tha punarāha vasantakaḥ // SoKss_2,6.75 //
purā ko'pi rururnāma muniputro yadṛcchayā /
paribhraman dadarśaikāṃ kanyām adbhutadarśanām // SoKss_2,6.76 //
vidyādharātsamutpannāṃ menakāyāṃ dyuyoṣiti /
sthūlakeśena muninā vardhitāmāśrame nije // SoKss_2,6.77 //
sā ca pramadvarānāma dṛṣṭā tasya rurormanaḥ /
jahāra so 'tha gatvā tāṃ sthūlakeśādayācata // SoKss_2,6.78 //
sthūlakeśo 'pi tāṃ tasmai pratiśuśrāva kanyakām /
āsanne ca vivāhe tāmakasmāddaṣṭavānahiḥ // SoKss_2,6.79 //
tato viṣaṇṇahṛdayaḥ śuśrāvemāṃ giraṃ divi /
etāṃ kṣīṇāyuṣaṃ brahmansvāyuṣo 'rdhena jīvaya // SoKss_2,6.80 //
tacchrutvā sa dadau tasyai tadaivārdhaṃ nijāyuṣaḥ /
pratyujjijīva sā tena so 'pi tāṃ pariṇītavān // SoKss_2,6.81 //
atha kruddho rururnityaṃ yaṃ yaṃ sarpaṃ dadarśa saḥ /
taṃ taṃ jaghāna bhāryā me daṣṭāmībhirbhavediti // SoKss_2,6.82 //
athaikas taṃ jighāṃsantaṃ martyavācāha ḍuṇḍubhaḥ /
ahibhyaḥ kupito brahman haṃsi tvaṃ ḍuṇḍubhān katham // SoKss_2,6.83 //
ahinā te priyā daṣṭā vibhinnau cāhiḍuṇḍubhau /
ahayaḥ saviṣāḥ sarve nirviṣā ḍuṇḍubhā iti // SoKss_2,6.84 //
tacchrutvā pratyavādīttaṃ sakhe ko nu bhavāniti /
ḍuṇḍubho 'pyavadadbrahmannahaṃ śāpacyuto muniḥ // SoKss_2,6.85 //
bhavatsaṃvādaparyantaḥ śāpo 'yam abhavac ca me /
ity uktvāntarhite tasmin bhūyas tān nāvadhīd guruḥ // SoKss_2,6.86 //
tadetadupamānāya tava devi mayoditam /
ḍuṇḍubheṣu praharatha kruddhā yūyamahiṣviti // SoKss_2,6.87 //
evamabhidhāya vacanaṃ sanarmahāsaṃ vasantake virate /
vāsavadattā taṃ prati tutoṣa pārśve sthitāṃ patyuḥ // SoKss_2,6.88 //
iti madhumadhurāṇi vatsarājaś caraṇagataḥ kupitānunāthanāni /
satatamudayanaścakāra devyā vividhavasantakakauśalāni kāmī // SoKss_2,6.89 //
rasanā madirārasaikasaktā kalavīṇāravarāgiṇī śrutiśca /
dayitāmukhaniścalā ca dṛṣṭiḥ sukhinas tasya sadā babhūva rājñaḥ // SoKss_2,6.90 //
iti mahākaviśrīsomadevabhaṭṭaviracite kathāsaritsāgare kathāmukhalambake ṣaṣṭhas taraṅgaḥ /
samāptaś cāyaṃ kathāmukhalambako dvitīyaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
lāvāṇako nāma tṛtīyo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudherudgatam /
prasahya rasayanti ye vigatavighnalabdhardvayo dhuraṃ dadhati vaibudhīṃ bhuvi bhavaprasādena te // SoKss_3,0.1 //
prathamas taraṅgaḥ //
nirvighnaviśvanirmāṇasiddhaye yadanugraham /
manye sa vavre dhātāpi tasmai vighnajite namaḥ // SoKss_3,1.1 //
āśliṣyamāṇaḥ priyayā śaṃkaro 'pi yadājñayā /
utkampate sa bhuvanaṃ jayatyasamasāyakaḥ // SoKss_3,1.2 //
evaṃ sa rājā vatseśaḥ krameṇa sutarāmabhūt /
prāptavāsavadattastatsukhāsaktaikamānasaḥ // SoKss_3,1.3 //
yaugandharāyaṇaścāsya mahāmantrī divāniśam /
senāpatī rumaṇvāṃśca rājyabhāramudūhatuḥ // SoKss_3,1.4 //
sa kadācicca cintāvānānīya rajanau gṛham /
nijagāda rumaṇvantaṃ mantrī yaugandharāyaṇaḥ // SoKss_3,1.5 //
pāṇḍavānvayajāto 'yaṃ vatseśo 'sya ca medinī /
kulakramāgatā kṛtsnā puraṃ ca gajasāhvayam // SoKss_3,1.6 //
tatsarvamajigīṣeṇa tyaktametena bhūbhṛtā /
ihaiva cāsya saṃjātaṃ rājyamekatra maṇḍale // SoKss_3,1.7 //
strīmadyamṛgayāsakto niścinto hyeṣa tiṣṭhati /
asmāsu rājyacintā ca sarvānena samarpitā // SoKss_3,1.8 //
tadasmābhiḥ svabuddhyaiva tathā kāryaṃ yathaiva tat /
samagrapṛthivīrājyaṃ prāpnotyeva kramāgatam // SoKss_3,1.9 //
evaṃ kṛte hi bhaktiśca mantritā ca kṛtā bhavet /
sarvaṃ ca sādhyate buddhyā tathā caitāṃ kathāṃ śṛṇu // SoKss_3,1.10 //
āsītkaścinmahāsena iti nāmnā purā nṛpaḥ /
sa cānyenābhiyukto 'bhūnnṛpeṇātibalīyasā // SoKss_3,1.11 //
tataḥ sametya sacivaiḥ svakāryabhraṃśarakṣibhiḥ /
dāpitaḥ sa mahāseno daṇḍaṃ tasmai kila dviṣe // SoKss_3,1.12 //
dattadaṇḍaśca rājāsau mānī bhṛśamatapyata /
kiṃ mayā vihitaḥ śatroḥ praṇāma iti cintayan // SoKss_3,1.13 //
tenaiva cāsya gulmo 'ntaḥ śokena hyudapadyata /
gulmākrāntaśca śokena sa mumūrṣarabhūnnṛpaḥ // SoKss_3,1.14 //
tatas tadauṣadhāsādhyaṃ matvaiko matimān bhiṣak /
mṛtā te deva devīti mithyā vakti sma taṃ nṛpam // SoKss_3,1.15 //
tacchrutvā sahasā bhūmau patatastasya bhūpateḥ /
śokāvegena balinā sa gulmaḥ svayamasphuṭat // SoKss_3,1.16 //
rogottirṇaś ciraṃ devyā tayaiva ca sahepsitān /
bhogān sa bubhuje rājā jigāya ca ripūn punaḥ // SoKss_3,1.17 //
tadyathā sa bhiṣagbuddhyā cakre rājahitaṃ tathā /
vayaṃ rājahitaṃ kurmaḥ sādhayāmo 'sya medinīm // SoKss_3,1.18 //
paripanthī ca tatraikaḥ pradyoto magadheśvaraḥ /
pārṣṇigrāhaḥ sa hi sadā paścātkopaṃ karoti naḥ // SoKss_3,1.19 //
tattasya kanyakāratnamasti padmāvatīti yat /
tad asya vatsarājasya kṛte yācāmahe vayam // SoKss_3,1.20 //
channāṃ vāsavadattāṃ ca sthāpayitvā svabuddhitaḥ /
dattvāgniṃ vāsake brūmo devī dagdheti sarvataḥ // SoKss_3,1.21 //
nānyathā tāṃ sutāṃ rājñe dadāti magadhādhipaḥ /
etadarthaṃ sa hi mayā prārthitaḥ pūrvamuktavān // SoKss_3,1.22 //
nāhaṃ vatseśvarāyaitāṃ dāsyāmyātmādhikāṃ sutām /
tasya vāsavadattāyāṃ sneho hi sumahāniti // SoKss_3,1.23 //
satyāṃ devyāṃ ca vatseśo naivānyāṃ pariṇeṣyati /
devī dagdheti jātāyāṃ khyātau sarvaṃ tu setsyati // SoKss_3,1.24 //
padmāvatyāṃ ca labdhāyāṃ saṃbandhī magadhādhipaḥ /
paścātkopaṃ na kurute sahāyatvaṃ ca gacchati // SoKss_3,1.25 //
tataḥ pūrvā diśaṃ jetuṃ gacchāmo 'nyāśca tatkramāt /
itthaṃ vatseśvarasyaitāṃ sādhayāmo 'khilāṃ bhuvam // SoKss_3,1.26 //
kṛtodyogeṣu cāsmāsu pṛthivīmeṣa bhūpatiḥ /
prāpnuyādeva pūrvaṃ hi divyā vāgevamabravīt // SoKss_3,1.27 //
śrutveti mantrivṛṣabhādvaco yaugandharāyaṇāt /
sāhasaṃ caitadāśaṅkya rumaṇvāṃstamabhāṣata // SoKss_3,1.28 //
vyājaḥ padmāvatīhetoḥ kriyamāṇaḥ kadācana /
doṣāyāsmākameva syāttatā hyatra kathāṃ śṛṇu // SoKss_3,1.29 //
asti mākandikā nāma nagarī jāhnavītaṭe /
tasyāṃ maunavrataḥ kaścidāsītpravrājakaḥ purā // SoKss_3,1.30 //
sa ca bhikṣāśano 'nekaparivrāṭparivāritaḥ /
āsta devakulasyāntarmaṭhikāyāṃ kṛtasthitiḥ // SoKss_3,1.31 //
praviṣṭo jātu bhikṣārthamekasya vaṇijo gṛhe /
sa dadarśa śubhāṃ kanyāṃ bhikṣāmādāya nirgatām // SoKss_3,1.32 //
dṛṣṭvā cādbhutarūpāṃ tāṃ sa kāmavaśagaḥ śaṭhaḥ /
hā hā kaṣṭamiti smāha vaṇijastasya śṛṇvataḥ // SoKss_3,1.33 //
gṛhītabhikṣaśca tato jagāma nilayaṃ nijam /
tatastaṃ sa vaṇiggatvā rahaḥ papraccha vismayāt // SoKss_3,1.34 //
kimadyaivamakasmāttvaṃ maunaṃ tyaktvoktavāniti /
tacchrutvā vaṇijaṃ taṃ ca parivrāḍevamabravīt // SoKss_3,1.35 //
durlakṣaṇeyaṃ kanyā te vivāho 'syā yadā bhavet /
tadā sasutadārasya kṣayaḥ syāt tava niścitam // SoKss_3,1.36 //
tad etāṃ vīkṣya duḥkhaṃ me jātaṃ bhakto hi me bhavān /
tenaivam uktavān asmi tyaktvā maunaṃ bhavatkṛte // SoKss_3,1.37 //
tad eṣā kanyakā naktaṃ mañjūṣāyāṃ niveśitā /
upari nyastadīpāyāṃ gaṅgāyāṃ kṣipyatāṃ tvayā // SoKss_3,1.38 //
tatheti pratipadyaitadgatvā so 'tha vaṇigbhayāt /
naktaṃ cakre tathā sarvaṃ nirvimarśā hi bhīravaḥ // SoKss_3,1.39 //
pravrājako 'pi tatkālamuvācānucarānnijān /
gaṅgāṃ gacchata tatrāntarvahatīṃ yāṃ ca paśyatha // SoKss_3,1.40 //
pṛṣṭhaṃsthadīpāṃ mañjūṣāṃ guptamānayateha tām /
udghāṭanīyā na ca sā śrute 'pyantardhvanāviti // SoKss_3,1.41 //
tatheti cāgatā yāvadgaṅgāṃ na prāpnuvanti te /
rājaputraḥ kimapyekastāvattasyāmavātarat // SoKss_3,1.42 //
so 'tra tāṃ vaṇijā kṣiptāṃ mañjūṣāṃ vīkṣya dīpataḥ /
bhṛtyairānāyya sahasā kautukādudaghāṭayat // SoKss_3,1.43 //
dadarśa cāntaḥ kanyāṃ tāṃ hṛdayonmādakāriṇīm /
upameye ca gāndharvavidhinā tāṃ ca tatkṣaṇam // SoKss_3,1.44 //
mañjūṣāṃ tāṃ ca gaṅgāyāṃ tathaivordhvasthadīpikām /
kṛtvā tatyāja niḥkṣipya ghoraṃ vānaramantare // SoKss_3,1.45 //
gate 'tha tasmin saṃprāptakanyāratne nṛpātmaje /
āyayustasya cinvantaḥ śiṣyāḥ pravrājakasya te // SoKss_3,1.46 //
dadṛśustāṃ ca mañjūṣāṃ gṛhītvā tasya cāntikam /
ninyuḥ pravrājakasyaināṃ so 'tha hṛṣṭo jagāda tān // SoKss_3,1.47 //
eko 'haṃ sādhaye mantramādāyaitāmihopari /
adhastūṣṇīṃ ca yuṣmābhiḥ śayitavyamimāṃ niśām // SoKss_3,1.48 //
ity uktvā tāṃ sa mañjūṣām āropya maṭhikopari /
sa parivrāḍ vivṛtavān vaṇikkanyābhilāṣukaḥ // SoKss_3,1.49 //
tataśca tasyā nirgatya vānaro bhīṣaṇākṛtiḥ /
tamabhyadhāvatsvakṛto mūrtimāniva durnayaḥ // SoKss_3,1.50 //
sa tasya daśanairnāsāṃ nakhaiḥ karṇau ca tatkṣaṇam /
ciccheda pāpasya kapirnigrahajña iva krudhā // SoKss_3,1.51 //
tathābhūto 'tha sa tataḥ parivrāḍavatīrṇavān /
yatnastambhitasāhāśca śiṣyāstaṃ dadṛśustadā // SoKss_3,1.52 //
prātarbuddhvā ca tatsarvaṃ jahāsa sakalo janaḥ /
nananda sa vaṇiksā ca tatsutā prāptasampratiḥ // SoKss_3,1.53 //
evaṃ yathā sa hāsyatvaṃ gataḥ pravrājakastathā /
vyājaprayogasyāsiddhau vayaṃ gacchema jātucit // SoKss_3,1.54 //
bahudoṣo hi viraho rājño vāsavadattayā /
evaṃ rumaṇvatoktaḥ sannāha yaugandharāyaṇaḥ // SoKss_3,1.55 //
nānyathodyogasiddhiḥ syādanudyoge ca niścitam /
rājani vyasaninyetannaśyedapi yathāsthitam // SoKss_3,1.56 //
labdhāpi mantritākhyātirasmākaṃ cānyathā bhavet /
svāmisaṃbhāvanāyāśca bhavema vyabhicāriṇaḥ // SoKss_3,1.57 //
svāyattasiddhe rājño hi prajñopakaraṇaṃ matā /
sacivaḥ ko bhavetteṣāṃ kṛte vāpyathavākṛte // SoKss_3,1.58 //
sacivāyattasiddhestu tatprajñaivārthasādhanam /
ta eva cennirutsāhāḥ śriyo datto jalāñjaliḥ // SoKss_3,1.59 //
atha devīpituścaṇḍamahāsenādviśaṅkase /
sa saputraśca devī ca vacaḥ kuruta eva me // SoKss_3,1.60 //
ity uktavantaṃ dhīrāṇāṃ dhuryaṃ yaugandharāyaṇam /
pramādaśaṅkihṛdayo rumaṇvān punar abravīt // SoKss_3,1.61 //
abhīṣṭastrīviyogārtyā saviveko 'pi bādhyate /
kiṃ punarvatsarājo 'yamatra caitāṃ kathāṃ śṛṇu // SoKss_3,1.62 //
purābhūddevasenākhyo rājā matimatāṃ varaḥ /
śrāvastīti purī tasya rājadhānī babhūva ca // SoKss_3,1.63 //
tasyāṃ ca puryām abhavad vaṇig eko mahādhanaḥ /
tasyodapadyatānanyasadṛśī duhitā kila // SoKss_3,1.64 //
unmādinīti nāmnā ca kanyakā sāpi paprathe /
unmādyati gatastasyā rūpaṃ dṛṣṭvākhilo janaḥ // SoKss_3,1.65 //
tanayeyamanāvedya rājñe deyā kvacinna me /
sa hi kupyediti pitā tasyāḥ so 'cintayadvaṇik // SoKss_3,1.66 //
tataśca gatvā rājānaṃ devasenaṃ vyajijñapat /
devāsti kanyāratnaṃ me gṛhyatāmupayogi cet // SoKss_3,1.67 //
tacchrutvā vyasṛjadrāja so 'tha pratyayitāndvijān /
gatvā sulakṣaṇā sā vā na vetyālocyatāmiti // SoKss_3,1.68 //
tatheti te dvijā gatvā tāṃ dṛṣṭvaiva vaṇiksutām /
unmādinīṃ yayuḥ kṣobhaṃ sadyaḥ saṃjātamanmathāḥ // SoKss_3,1.69 //
rājāsyāṃ pariṇītāyāmetadekamanāstyajet /
rājakāryāṇi naśyecca sarvaṃ tasmātkimetayā // SoKss_3,1.70 //
iti ca prakṛtiṃ prāptā dvijāḥ saṃmantrya te gatāḥ /
kulakṣaṇā sā kanyeti mithyā rājānam abruvan // SoKss_3,1.71 //
tato rājñā parityaktāṃ sa tāmunmādinīṃ vaṇik /
tatsenāpataye prādād antarjātavimānanām // SoKss_3,1.72 //
bhartṛveśmani harmyasthā sātha jātu tamāgatam /
rājānaṃ tena mārgeṇa buddhvātmānam adarśayat // SoKss_3,1.73 //
dṛṣṭvaiva ca sa tāṃ rājā jagatsaṃmohanauṣadhim /
prayuktāmiva kāmena jātonmāda ivābhavat // SoKss_3,1.74 //
gatvā svabhavanaṃ jñātvā tāṃ ca pūrvāvadhīritām /
unmanā jvarasaṃtāpapīḍāṃ gāḍhamavāpa saḥ // SoKss_3,1.75 //
sā dāsī na parastrīti gṛhyatāṃ yadi vāpyaham /
tyajāmi tāṃ devakule svīkarotu tataḥ prabhuḥ // SoKss_3,1.76 //
iti tena ca tadbhartrā svasenāpatinā tataḥ /
abhyarthyamāno yatnena jagādaivaṃ sa bhūpatiḥ // SoKss_3,1.77 //
nāhaṃ parastrīm ādāsye tvaṃ vā tyakṣyasi tāṃ yadi /
tato naṅkṣyati te dharmo daṇḍyo me ca bhaviṣyasi // SoKss_3,1.78 //
tacchrutvā mantriṇo 'nye ca tūṣṇīmāsansa ca kramāt /
smarajvareṇa tenaiva nṛpaḥ pañcatvamāyayau // SoKss_3,1.79 //
evaṃ sa rājā naṣṭo 'bhūd dhīro 'pyunmādinīṃ vinā /
vinā vāsavadattāṃ tu vatsarājaḥ kathaṃ bhavet // SoKss_3,1.80 //
etadrumaṇvataḥ śrutvā punaryaugandharāyaṇaḥ /
uvāca sahyate kleśo rājabhiḥ kāryadarśibhiḥ // SoKss_3,1.81 //
rāvaṇocchittaye devaiḥ kṛtvā yuktiṃ viyojitaḥ /
sītādevyā na kiṃ rāmo viṣehe virahavyathām // SoKss_3,1.82 //
etacchrutvā ca bhūyo 'pi rumaṇvānabhyabhāṣata /
te hi rāmādayo devāsteṣāṃ sarvaṃsahaṃ manaḥ // SoKss_3,1.83 //
asahaṃ tu manuṣyāṇāṃ tathā ca śrūyatāṃ kathā /
astīha bahuratnāḍhyā mathureti mahāpurī // SoKss_3,1.84 //
tasyām abhūd vaṇikputraḥ ko'pi nāmnā yaïllakaḥ /
tasya cābhūtpriyā bhāryā tadekābaddhamānasā // SoKss_3,1.85 //
tayā saha vasanto 'tha kadācitkāryagauravāt /
dvīpāntaraṃ vaṇikputro gantuṃ vyavasito 'bhavat // SoKss_3,1.86 //
tadbhāryāpi ca tenaiva saha gantumiyeṣa sā /
strīṇāṃ bhāvānuraktaṃ hi virahāsahanaṃ manaḥ // SoKss_3,1.87 //
tataḥ sa ca vaṇikputraḥ pratasthe kṛtamaṅgalaḥ /
na ca tāṃ saha jagrāha bhāryāṃ kḷptaprasādhanām // SoKss_3,1.88 //
sātha taṃ prasthitaṃ paścātpaśyantī sāśrulocanā /
atiṣṭhatprāṅgaṇadvārakavāṭāntavilambinī // SoKss_3,1.89 //
gate dṛṣṭipathāt tasmin sā viyogāsahā tataḥ /
niryātuṃ nāśakanmugdhā prāṇās tasyā viniryayuḥ // SoKss_3,1.90 //
tadbuddhvā ca vaṇikputraḥ pratyāvṛtyā catatkṣaṇam /
dadarśa vihvalāṃ kāntāmetāmutkrāntajīvitām // SoKss_3,1.91 //
sundarāpāṇḍuracchāyāṃ vilolālakalāñchanām /
bhuvi cāndramasīṃ lakṣmīṃ divaḥ suptacyutāmiva // SoKss_3,1.92 //
aṅke kṛtvā ca tāṃ sadyaḥ krandatastasya niryayuḥ /
śokāgnijvalitād dehād drutaṃ bhītā ivāsavaḥ // SoKss_3,1.93 //
evamanyonyavirahāddaṃpatī tau vineśatuḥ /
ato 'sya rājño devyāśca rakṣyānyonyaviyogitā // SoKss_3,1.94 //
ity uktvā virate tasmin baddhāśaṅke rumaṇvati /
jagāda dhairyajaladhir dhīmān yaugandharāyaṇaḥ // SoKss_3,1.95 //
mayaitanniścitaṃ sarvaṃ kāryāṇi ca mahībhṛtām /
bhavantyevaṃvidhānyeva tathā cātra kathāṃ śṛṇu // SoKss_3,1.96 //
ujjayinyāmabhūtpūrvaṃ puṇyasenābhidho nṛpaḥ /
sa jātu balinānyena rājñā gatvābhyayujyata // SoKss_3,1.97 //
atha tanmantriṇo dhīrāstamariṃ vīkṣya durjayam /
mithyā rājā mṛta iti pravādaṃ sarvato vyadhuḥ // SoKss_3,1.98 //
pracchannaṃ sthāpayāmāsuḥ puṇyasenaṃ nṛpaṃ ca te /
anyaṃ kaṃcidadhākṣuśca rājārhavidhinā śavam // SoKss_3,1.99 //
arājakānām adhunā bhava rājā tvam eva naḥ /
iti dūtamukhenātha tamariṃ jagaduśca te // SoKss_3,1.100 //
tathetyuktavatastasya ripostuṣṭasya te tataḥ /
militvā sainyasahitāḥ kaṭakaṃ bibhiduḥ kramāt // SoKss_3,1.101 //
bhinne ca sainye rājānaṃ puṇyasenaṃ prakāśya tam /
te saṃprāpabalāḥ śatruṃ taṃ nijaghnuḥ svamantriṇaḥ // SoKss_3,1.102 //
īddṛṃśi rājakāryāṇi bhavanti tadidaṃ vayam /
devīdāhapravādena kāryaṃ dhairyeṇa kurmahe // SoKss_3,1.103 //
ityetanniścitamateḥ śrutvā yaugandharāyaṇāt /
rumaṇvānabravīdevaṃ tarhi yadyeṣa niścayaḥ // SoKss_3,1.104 //
tadgopālakamānīya devyā bhrātaramādṛtam /
saṃmantrya ca samaṃ tena samyaksarvaṃ vidhīyatām // SoKss_3,1.105 //
evamastviti vakti sma tato yaugandharāyaṇaḥ /
tatpratyayādrumaṇvāṃśca cakre kartavyaniścayam // SoKss_3,1.106 //
anyedyurmantrimukhyau tau dūtaṃ vyasṛjatāṃ nijam /
gopālakaṃ tamānetumutkaṇṭhāvyapadeśataḥ // SoKss_3,1.107 //
kāryahetorgataḥ pūrvaṃ taddūtavacanācca saḥ /
āgād gopālakastatra svayaṃ mūrta ivotsavaḥ // SoKss_3,1.108 //
āgataṃ tadahaścainaṃ svairaṃ yaugandharāyaṇaḥ /
nināya sarumaṇvatkaṃ gṛhaṃ gopālakaṃ niśi // SoKss_3,1.109 //
tatra cāsmai tadutsāhaṃ śaśaṃsa svacikīrṣitam /
yatpūrvaṃ mantritaṃ tena sarvaṃ saha rumaṇvatā // SoKss_3,1.110 //
sa ca rājahitaiṣī sanduḥkhāvahamapi svasuḥ /
gopālako 'numene tatkartavyaṃ hi satāṃ vacaḥ // SoKss_3,1.111 //
sarvam etat suvihitaṃ devīṃ dagdhām avetya tu /
prāṇāṃs tyajan kathaṃ rakṣyo vatseśa iti cintyatām // SoKss_3,1.112 //
sadupāyādisāmagrīsaṃbhave kila satyapi /
mukhyamaṅgaṃ hi mantrasya vinipātapratikriyā // SoKss_3,1.113 //
iti bhūyo 'pi tatkālamukte tatra rumaṇvatā /
uvācālocitāśeṣakāryo yaugandharāyaṇaḥ // SoKss_3,1.114 //
nāstyatra cintā yadrājaputrī gopālakasya sā /
kanīyasī svasā devī prāṇebhyo 'pyadhikā priyā // SoKss_3,1.115 //
etasya cālpamālokya śokaṃ vatseśvarastadā /
jīvet kadācid devīti matvā dhairyam avāpsyati // SoKss_3,1.116 //
api cottamasattvo 'yaṃ śīghraṃ ca pariṇīyate /
padmāvatī tato devī darśyate cācirāditi // SoKss_3,1.117 //
evametadviniścitya tato yaugandharāyaṇaḥ /
gopālako rumaṇvāṃśca tato mantramiti vyadhuḥ // SoKss_3,1.118 //
yuktyā lāvāṇakaṃ yāmaḥ saha devyā nṛpeṇa ca /
paryanto magadhāsannavartī hi viṣayo 'sti saḥ // SoKss_3,1.119 //
subhagākheṭabhūmitvād rājñaś cāsaṃnidhānakṛt /
tatrāntaḥ puramādīpya kriyate yadi cintitam // SoKss_3,1.120 //
devī ca sthāpyate nītvā yuktyā padmāvatīgṛhe /
channasthitāyā yenāsyāḥ saiva syācchīlasākṣiṇī // SoKss_3,1.121 //
evaṃ rātrau mithaḥ kṛtvā mantraṃ sarve 'pare 'hani /
yaugandharāyaṇādyāste prāviśanrājamandiram // SoKss_3,1.122 //
tatraivamatha vijñapto vatsarājo rumaṇvatā /
deva lāvāṇake 'smākaṃ gatānāṃ vartate śivam // SoKss_3,1.123 //
sa cātiramyo viṣayastatra cākheṭabhūmayaḥ /
śobhanāḥ santi te rājannaḍaghāsāśca sugrahāḥ // SoKss_3,1.124 //
bādhate taṃ ca naikaṭyāt sarvaṃ sa magadheśvaraḥ /
tat tatra rakṣāhetoś ca vinodāya ca gamyatām // SoKss_3,1.125 //
etacchrutvā ca vatseśaḥ samaṃ vāsavadattayā /
krīḍaikalālasaścakre gantuṃ lāvāṇake matim // SoKss_3,1.126 //
niścite gamane 'nyedyurlagne ca parikalpite /
akasmānnāradamuniḥ kāntidyotitadiṅmukhaḥ // SoKss_3,1.127 //
avatīrya nabhomadhyātpradattanayanotsavaḥ /
śaśīva svakulaprītyā taṃ vatseśvaramabhyagāt // SoKss_3,1.128 //
gṛhītātithyasatkāraḥ pārijātamayīṃ srajam /
prītaḥ sa ca munistasmai dadau prahvāya bhūbhṛte // SoKss_3,1.129 //
vidyādharādhipaṃ putraṃ kāmadevāṃśamāpsyasi /
iti vāsavadattāṃ ca so 'bhyanandatkṛtādaraḥ // SoKss_3,1.130 //
tataścovāca vatseśaṃ sthite yaugandharāyaṇe /
rājanvāsavadattāṃ te dṛṣṭvā hanta smṛtaṃ mayā // SoKss_3,1.131 //
yudhiṣṭhirādayo 'bhūvan purā te prapitāmahāḥ /
pañcānāṃ draupadī teṣām ekā patnī babhūva ca // SoKss_3,1.132 //
sā ca vāsavadatteva rūpeṇāpratimābhavat /
tatastaddoṣamāśaṅkya tānevamahamabhyadhām // SoKss_3,1.133 //
strīvairaṃ rakṣaṇīyaṃ vastaddhi bījamihāpadām /
tathāhi śṛṇutaitāṃ ca kathāṃ vaḥ kathayāmyaham // SoKss_3,1.134 //
sundopasundanāmānau bhrātarau dvau babhūvatuḥ /
asurau vikramākrāntalokatritayadurjayau // SoKss_3,1.135 //
tayorvināśakāmaśca dattvājñāṃ viśvakarmaṇā /
brahmā nirmāpayāmāsa divyanārīṃ tilottamām // SoKss_3,1.136 //
rūpamālokituṃ yasyāścaturdikkaṃ caturmukhaḥ /
babhūva kila śarvo 'pi kurvāṇāyaḥ pradakṣiṇam // SoKss_3,1.137 //
sā padmayoner ādeśāt pārśvaṃ sundopasundayoḥ /
pralobhanāya prayayau kailāsodyānavartinoḥ // SoKss_3,1.138 //
tau cāsurau jagṛhatustāṃ dṛṣṭvaivāntikāgatām /
ubhāvapyubhayorbāhvoḥ sundarīṃ kāmamohitau // SoKss_3,1.139 //
parasparavirodhena harantau tāṃ ca tatkṣaṇam /
pravṛttasaṃprahāratvāddvāvapi kṣayamīyatuḥ // SoKss_3,1.140 //
evaṃ strīnāma viṣayo nidānaṃ kasya nāpadām /
yuṣmākaṃ draupadī caikā bahūnāmiha vallabhā // SoKss_3,1.141 //
tattannimittaḥ saṃgharṣaḥ saṃrakṣyo bhavatāṃ kila /
madvākyādayametasyāḥ samayaścāstu vaḥ sadā // SoKss_3,1.142 //
jyeṣṭhāntikagatā mātā mantavyeyaṃ kanīyasā /
jyeṣṭhena ca snuṣā jñeyā kaniṣṭhāntikavartinī // SoKss_3,1.143 //
ityetanmadvaco rājaṃstava te prapitāmahāḥ /
tatheti pratyapadyanta kalyāṇakṛtabuddhayaḥ // SoKss_3,1.144 //
te ca me suhṛdo 'bhūvaṃstatprītyā cāhamāgataḥ /
tvāṃ draṣṭumiha vatseśa tadidaṃ śṛṇu vacmi te // SoKss_3,1.145 //
yathaitanme kṛtaṃ vākyaṃ kuryāstvaṃ mantriṇāṃ tathā /
acireṇa ca kālena mahatīmṛddhimāpsyasi // SoKss_3,1.146 //
kaṃcitkālaṃ ca duḥkhaṃ te bhaviṣyati na ca tvayā /
tatrātimohaḥ kartavyaḥ sukhāntaṃ bhavitā hi tat // SoKss_3,1.147 //
samyagevamabhidhāya tatkṣaṇaṃ vatsarājamudayasya bhāvinaḥ /
bhaṅgisūcanavidhau viśārado nārado muniradarśanaṃ yayau // SoKss_3,1.148 //
sarve ca tasya vacasā munipuṃgavasya yaugandharāyaṇamukhāḥ sacivāstataste /
saṃbhāvya siddhyudayamātmacikīrṣitasya saṃpādanāya sutarāṃ jagṛhuḥ prayatnam // SoKss_3,1.149 //
iti mahākaviśrīsomadevabhaṭṭaviracite kathāsaritsāgare lāvāṇakalambake prathamas taraṅgaḥ /
dvitīyas taraṅgaḥ /
tataḥ pūrvoktayā yuktyā vatsarājaṃ savallabham /
yaugandharāyaṇādyās te ninyur lāvāṇakaṃ prati // SoKss_3,2.1 //
sa rājā prāpa taṃ deśaṃ sainyaghoṣeṇa mūrcchatā /
abhivāñchitasaṃsiddhiṃ vadantamiva mantriṇām // SoKss_3,2.2 //
tatra prāptaṃ vidhitvā ca vatseśaṃ saparicchadam /
avaskandabhayāśaṅkī cakampe magadheśvaraḥ // SoKss_3,2.3 //
yaugandharāyaṇopāntaṃ sadbuddhirvisasarja ca /
sa dūtaṃ so 'pi sanmantrī kāryajño 'bhinananda tam // SoKss_3,2.4 //
vatseśvaro 'pi nivasaṃstasmindeśe davīyasīm /
ākheṭakārthamaṭavīmaṭati sma dine dine // SoKss_3,2.5 //
ekasmindivase tasminrājanyākheṭakaṃ gate /
kartavyasaṃvidaṃ kṛtvā gopālakasamanvitaḥ // SoKss_3,2.6 //
yaugandharāyaṇo dhīmānsarumaṇvadvasantakaḥ /
devyā vāsavadattāyā vijane nikaṭaṃ yayau // SoKss_3,2.7 //
tatra tāṃ rājakārye 'tra sāhāyye tataduktibhiḥ /
prahvām abhyarthayām āsa bhrātrā pūrvaṃ prabodhitām // SoKss_3,2.8 //
sānumene ca virahakleśadāyi tadāmanaḥ /
kiṃ nāma na sahante hi bhartṛbhaktāḥ kulāṅganāḥ // SoKss_3,2.9 //
tatastāṃ brāhmaṇīrūpāṃ devīṃ yaugandharāyaṇaḥ /
sa cakāra kṛtī dattvā yogaṃ rūpavivartanam // SoKss_3,2.10 //
vasantakaṃ ca kṛtavān kāṇaṃ baṭukarūpiṇam /
ātmanā ca tathaivābhūt sthavirabrāhmaṇākṛtiḥ // SoKss_3,2.11 //
tathārūpāṃ gṛhītvātha tāṃ devīṃ sa mahāmatiḥ /
vasantakasakhaḥ svairaṃ pratasthe magadhān prati // SoKss_3,2.12 //
tathā vāsavadattā sā svagṛhānnirgatā satī /
agāccittena bhartāraṃ panthānaṃ vapuṣā punaḥ // SoKss_3,2.13 //
tanmandiramathādīpya dahanena rumaṇvatā /
hā hā vasantakayutā devī dagdhetyaghoṣyata // SoKss_3,2.14 //
tathā ca dahanākrandau samaṃ tatrodatiṣṭhatām /
śanaiḥ śaśāma dahano na punaḥ kranditadhvaniḥ // SoKss_3,2.15 //
yaugandharāyaṇaḥ so 'tha saha vāsavadattayā /
vasantakena ca prāpa magadhādhipateḥ puram // SoKss_3,2.16 //
tatrodyānagatāṃ dṛṣṭvā samaṃ tābhyāmupāyayau /
padmāvatīṃ rājasutāṃ vāryamāṇo 'pi rakṣibhiḥ // SoKss_3,2.17 //
padmāvatyāśca dṛṣṭaiva brāhmaṇīrūpadhāriṇim /
devīṃ vāsavadattāṃ tāṃ dṛśoḥ prītirajāyata // SoKss_3,2.18 //
sā rakṣiṇo niṣidhyaiva tato yaugandharāyaṇam /
ānāyayad rājakanyā brāhmaṇākṛtimantikam // SoKss_3,2.19 //
papraccha ca mahābrahman kā te bālā bhavaty asau /
kim artham āgato 'sīti so 'pi tāṃ prayabhāṣata // SoKss_3,2.20 //
ityamāvantikā nāma rājaputrī sutā mama /
asyāśca bhartā vyasanī tyaktvemāṃ kutracidgataḥ // SoKss_3,2.21 //
tad etāṃ sthāpayāmy adya tava haste yaśasvini /
yāvattamānayāmyasyā gatvānviṣyācirātpatim // SoKss_3,2.22 //
bhrātā kāṇabaṭuścāyamihaivāsyāḥ samīpagā /
tiṣṭhatvekākinībhāvaduḥkhaṃ yena na yātyasau // SoKss_3,2.23 //
ityuktvā rājatanayāmaṅgīkṛtavacāstayā /
tāmāmantrya sa sanmantrī drutaṃ lāvāṇakaṃ yayau // SoKss_3,2.24 //
tato vāsavadattāṃ tāṃ sthitāmāvantikākhyayā /
vasantakaṃ cānugataṃ taṃ kāṇabaṭurūpiṇam // SoKss_3,2.25 //
sahādāya kṛtodārasatkārā snehaśālinī /
padmāvatī svabhavanaṃ viveśa bahukautukam // SoKss_3,2.26 //
tatra vāsavadattā ca praviṣṭā citrabhittiṣu /
paśyantī rāmacarite sītāṃ sehe nijavyathām // SoKss_3,2.27 //
ākṛtyā saukumāryeṇa śayanāsanasauṣṭhavaiḥ /
śarīrasaurabheṇāpi nīlotpalasugandhinā // SoKss_3,2.28 //
tāmuttamāṃ viniścitya mahārhairātmanaḥ samaiḥ /
padmāvatī yathākāmam upacārair upācarat // SoKss_3,2.29 //
acintayacca kāpyeṣā channā nūnamiha sthitā /
gūḍhā kiṃ draupadī nāsīdvirāṭavasatāviti // SoKss_3,2.30 //
atha vāsavadattāsyāścakre devyāḥ prasaṅgataḥ /
amlānamālātilakau vatseśātpūrvaśikṣitau // SoKss_3,2.31 //
tadbhūṣitāṃ ca dṛṣṭvā tāṃ mātā padmāvatīṃ rahaḥ /
papraccha mālātilakau kenemau nirmitāviti // SoKss_3,2.32 //
ūce padmāvatī caināmatra manmandire sthitā /
kācidāvantikā nāma tayā kṛtamidaṃ mama // SoKss_3,2.33 //
tacchrutvā sā babhāṣe tāṃ mātā putri na tarhi sā /
mānuṣī kāpi devī sā yasyā vijñānam īdṛśam // SoKss_3,2.34 //
devatā munayaścāpi vañcanārthaṃ satāṃ gṛhe /
tiṣṭhantyeva tathā caitāmantra putri kathāṃ śṛṇu // SoKss_3,2.35 //
babhūva kuntibhojākhyo rājā tasyāpi veśmani /
āgatya tasthau durvāsā vañcanaikaraso muniḥ // SoKss_3,2.36 //
sa tasya paricaryārthaṃ rājā kuntīṃ nijāṃ sutām /
ādideśa muniṃ sāpi yatnenopacacāra tam // SoKss_3,2.37 //
ekadā sa muniḥ kuntīṃ jijñāsuḥ sannabhāṣata /
paramānnaṃ paceḥ śīghraṃ snātvā yāvadupaimyaham // SoKss_3,2.38 //
ityuktvā tvaritaṃ snātva sa carṣirbhoktumāyayau /
kuntī tadannapūrṇāṃ ca tasmai pātrīmaḍhaukayat // SoKss_3,2.39 //
atitaptena cānnena jvalantīm iva tāṃ muniḥ /
mavā hastagrahāyogyāṃ kuntyā pṛṣthe dṛśaṃ dadau // SoKss_3,2.40 //
sāpi pṛṣṭhena tāṃ pātrīṃ dadhau labdhāśayā muneḥ /
tataḥ sa bubhuje svecchaṃ kuntīpṛṣṭhaṃ tvadahyata // SoKss_3,2.41 //
dahyamānāpi gāḍhaṃ sā yattasthāvavikāriṇī /
tena tuṣṭo munirbhuktvā dadau tasyāstato varam // SoKss_3,2.42 //
ityāsītsa munistatra tadeṣāvantikāpi te /
tadvadeva sthitā kāpi tattvamārādhayerimām // SoKss_3,2.43 //
iti māturmukhācchrutvā padmāvatyanyarūpiṇīm /
tatra vāsavadattāṃ tāṃ sutarāṃ bahvamanyata // SoKss_3,2.44 //
sāpi vāsavadattātra nijanāthavinākṛtā /
tasthau vidhuravicchāyā niśīthastheva padminī // SoKss_3,2.45 //
vasantakavikārāśca te te bālocitā muhuḥ /
mukhe tasyā viyoginyāḥ smitasyāvasaraṃ daduḥ // SoKss_3,2.46 //
atrāntare 'tidūrāsu bhrāntvākheṭakabhūmiṣu /
vatsarājaścirādāgātsāyaṃ lāvāṇakaṃ punaḥ // SoKss_3,2.47 //
bhasmīkṛtamapaśyacca tatrāntaḥpuramagninā /
devīṃ dagdhāṃ ca śuśrāva mantribhyaḥ savasantakām // SoKss_3,2.48 //
śrutvaiva cāpatadbhūmau mohena hṛtacetanaḥ /
tadduḥkhānubhavakleśamapākartumivecchatā // SoKss_3,2.49 //
kṣaṇācca labdhasaṃjñaḥ sañjajvāla hṛdaye śucā /
āviṣṭa iva tatrasthadevīdāhekṣaṇāgninā // SoKss_3,2.50 //
vilapann atha duḥkhārto dehatyāgaikasaṃmukhaḥ /
kṣaṇāntare sa nṛpatiḥ saṃsmṛtyaitadacintayat // SoKss_3,2.51 //
vidyādharādhipaḥ putro devyāstasyā bhaviṣyati /
etanme nāradamunirvakti sma na ca tanmṛṣā // SoKss_3,2.52 //
kaṃcitkālaṃ ca duḥkhaṃ me tenaiva muninoditam /
gopālakasya caitasya śokaḥ svalpa ivekṣyate // SoKss_3,2.53 //
yaugandharāyaṇādīnāṃ na caiṣāmatiduḥkhitā /
dṛśyate tena jāne sā devī jīvetkathaṃcana // SoKss_3,2.54 //
iyaṃ kimapi nītistu pratyuktā mantribhirbhavet /
ato mama bhavejjātu tayā devya samāgamaḥ // SoKss_3,2.55 //
tatpaśyāmyatra paryantamityālocya sa bhūpatiḥ /
nidadhe hṛdaye dhairyaṃ bodhyamānaśca mantribhiḥ // SoKss_3,2.56 //
gopālakaśca saṃdiśya tadyathāvastu tatkṣaṇam /
prajighāya tataścāraṃ dhṛtihetoralakṣitam // SoKss_3,2.57 //
evaṃ gate svavṛttānte lāvāṇakagataistadā /
gatvā magadharājāya cāraiḥ sarvaṃ niveditam // SoKss_3,2.58 //
sa tadbuddhvaiva kālajño vatsarājāya tāṃ sutām /
dātuṃ padmāvatīmaicchatpūrvaṃ tanmantrimārgitām // SoKss_3,2.59 //
tato dūtamukhenainamarthaṃ vatseśvarāya saḥ /
yaugandharāyaṇāyāpi saṃdideśa yathepsitam // SoKss_3,2.60 //
yaugandharāyaṇoktyā ca vatseśo 'ṅgīcakāra tat /
pracchāditaitadarthaṃ syāddevī jātviti cintayan // SoKss_3,2.61 //
tato lagnaṃ viniścitya tūrṇaṃ yaugandharāyaṇaḥ /
tasmai magadharājāya pratidūtaṃ vyasarjayat // SoKss_3,2.62 //
tvadicchāṅgīkṛtāsmābhistaditaḥ saptame dine /
padmāvatīvivāhāya vatseśo 'trāgamiṣyati // SoKss_3,2.63 //
śīghraṃ vāsavadattāṃ ca yenāsau vismariṣyati /
iti cāsmai mahāmantrī saṃdideśa sa bhūbhṛte // SoKss_3,2.64 //
pratidūtaḥ sa gatvā ca yathāsaṃdiṣṭamabhyaghāt /
tato magadharājāya sa cāpyabhinananda tam // SoKss_3,2.65 //
tataḥ sa duhitṛsnehanijecchāvibhavocitam /
vivāhotsavasaṃbhāraṃ cakāra magadheśvaraḥ // SoKss_3,2.66 //
sā cābhīṣṭavaraśrutyā mudaṃ padmāvatī yayau /
prāpa vāsavadattā ca tadvārtākarṇanācchucam // SoKss_3,2.67 //
sā vārtā karṇamāgatya tasyā vaivarṇyadāyinī /
pracchannavāsavairūpyasāhāyakamivākarot // SoKss_3,2.68 //
itthaṃ mitrīkṛtaḥ śatrurna ca bhartānyathā tvayi /
vasantakoktirityasyāḥ sakhīva vidadhe dhṛtim // SoKss_3,2.69 //
athāsannavivāhāyāḥ padmāvatyā manasvinī /
amlānamālātilakau divyau bhūyaścakāra sā // SoKss_3,2.70 //
tato vatseśvarastatra saṃprāpte saptame 'hani /
sasainyo mantribhiḥ sākaṃ pariṇetuṃ kilāyayau // SoKss_3,2.71 //
manasāpi tadudyogaṃ virahī sa kathaṃ spṛśet /
devīṃ labheya tāmevamityāśā na bhavedyadi // SoKss_3,2.72 //
pratyudyayau ca taṃ sadyaḥ sānando magadheśvaraḥ /
prajānetrotsavaṃ candramudayasthamivāmbudhiḥ // SoKss_3,2.73 //
viveśātha sa vatseśo magadhādhipateḥ puram /
samantātpauralokasya mānasaṃ ca mahotsavaḥ // SoKss_3,2.74 //
virahakṣāmavapuṣaṃ manaḥsaṃmohadāyinam /
dadṛśustatra nāryastaṃ ratihīnamiva smaram // SoKss_3,2.75 //
praviśya magadheśasya vatseśo 'pyatha mandiram /
sanāthaṃ pativatnībhiḥ kautukāgāramāyayau // SoKss_3,2.76 //
tatra padmāvatīmantardadarśa kṛtakautukām /
sa rājā pūrṇavaktrendujitapūrṇendumaṇḍalām // SoKss_3,2.77 //
tasyāśca mālātilakau divyāvālokya tau nijau /
etau kuto 'syā ityevaṃ vimamarśa sa bhūpatiḥ // SoKss_3,2.78 //
tataḥ sa vedīm āruhya tasyā jagrāha yatkaram /
tad evārambhatāṃ prāpa tasya pṛthvyāḥ karagrahe // SoKss_3,2.79 //
priyavāsavadatto 'yamidaṃ śaknoti nekṣitum /
itīva vedīdhūmo 'sya vāṣpeṇa pidadhe dṛśau // SoKss_3,2.80 //
agnipradakṣiṇe tāmraṃ tadā padmāvatīmukham /
vijñātabhartrabhiprāyaṃ kopākulamivābabhau // SoKss_3,2.81 //
mumoca sa kṛtodvāhaḥ karādvatseśvaro vadhūm /
na tu vāsavadattāṃ tāṃ tatyāja hṛdayātkṣaṇam // SoKss_3,2.82 //
tatas tathā dadau tasmai ratnāni magadhādhipaḥ /
nirdugdharatnarikteva pṛthivī bubudhe yathā // SoKss_3,2.83 //
sākṣīkṛtya ca tatkālamagniṃ yaugandharāyaṇaḥ /
adrohapratyayaṃ rājño magadheśamakārayat // SoKss_3,2.84 //
pradattavastrābharaṇaḥ pragītavaracāraṇaḥ /
pranṛttavaranārīkaḥ prasasāra mahotsavaḥ // SoKss_3,2.85 //
udayāpekṣiṇī patyuḥ suptevālakṣitasthitā /
tadā vāsavadattābhūddivā kāntirivaindavī // SoKss_3,2.86 //
antaḥpuramupāyāte rājñi vatseśvare tataḥ /
devīsaṃdarśanāśaṅkī kṛtī yaugandharāyaṇaḥ // SoKss_3,2.87 //
mantrabhedamayādevaṃ magadheśvaramabhyadhāt /
adyaiva nāha vatseśaḥ prayāti tvadgṛhāditi // SoKss_3,2.88 //
tathetyaṅgīkṛtaṃ tena tamevārthaṃ tadaiva saḥ /
vyajijñapad vatsarājaṃ so 'pi tacchraddadhe tathā // SoKss_3,2.89 //
athoccacāla vatseśo bhuktapītaparicchadaḥ /
mantribhiḥ samamādāya vadhūṃ padmāvatīṃ tataḥ // SoKss_3,2.90 //
padmāvatyā visṛṣṭaṃ ca sukhamāruhya vāhanam /
tayaiva ca samādiṣṭaistanmahattarakaiḥ saha // SoKss_3,2.91 //
āgādvāsavadattāpi guptaṃ sainyasya pṛṣṭhataḥ /
kṛtarūpavivartaṃ taṃ puraskṛtya vasantakam // SoKss_3,2.92 //
kramāllāvāṇakaṃ prāpya vatseśo vasatiṃ nijām /
praviveśa samaṃ vadhvā devīcittastu kevalaḥ // SoKss_3,2.93 //
etya vāsavadattāpi sā gopālakamandiram /
viveśātha niśīthe ca paristhāpya mahattarān // SoKss_3,2.94 //
tatra gopālakaṃ dṛṣṭvā bhrātaraṃ darśitādaram /
kaṇṭhe jagrāha rudatī bāṣpavyākulalocanam // SoKss_3,2.95 //
tatkṣaṇe sthitasaṃvicca tatra yaugandharāyaṇaḥ /
āyayau sarumaṇvatkas tayā devyā kṛtādaraḥ // SoKss_3,2.96 //
so 'syāḥ protsāhaviśleṣaduḥkhaṃ yāvadvyapohati /
tāvatpadmāvatīpārśvaṃ prayayuste mahattarāḥ // SoKss_3,2.97 //
āgatāvantikā devi kimapyasmānvihāya tu /
praviṣṭā rājaputrasya gṛhaṃ gopālakasya sā // SoKss_3,2.98 //
iti padmāvatī sā tairvijñaptā svamahattaraiḥ /
vatseśvarāgre sāśaṅkā tanevaṃ pratyabhāṣata // SoKss_3,2.99 //
gacchatāvantikāṃ brūtha nikṣepastvaṃ hi me sthitā /
tadatra kiṃ te yatrāhaṃ tattraivāgamyatāmiti // SoKss_3,2.100 //
tacchrutvā teṣu yāteṣu rājā padmāvatīṃ rahaḥ /
papraccha mālātilakau kenemau te kṛtāviti // SoKss_3,2.101 //
sāvocadatha madgehe nyastā vipreṇa kenacit /
āvantikābhidhā yaiṣā tasyāḥ śilpamidaṃ mahat // SoKss_3,2.102 //
tacchrutvaiva cavatseśo gopālagṛhamāyayau /
nūnaṃ vāsavadattā sā bhavedatreti cintayan // SoKss_3,2.103 //
praviveśa ca gatvā taddvārasthitamahattaram /
antasthadevīgopālamantridvayavasantakam // SoKss_3,2.104 //
tatra vāsavadattāṃ tāṃ dadarśa proṣitāgatām /
upaplavavinirmuktāṃ mūrtiṃ cāndramasīmiva // SoKss_3,2.105 //
papātātha mahīpṛṣṭhe sa śokaviṣavihvalaḥ /
kampo vāsavadattāyā hṛdaye tūdapadyata // SoKss_3,2.106 //
tataḥ sāpyapatadbhūmau gātrairvirahapāṇḍuraiḥ /
vilalāpa ca nindantī tadācaritamātmanaḥ // SoKss_3,2.107 //
atha tau daṃpatī śokadīnau rurudatustathā /
yaugandharāyaṇo 'pyāsīdvāṣpadhautamukho yathā // SoKss_3,2.108 //
tathāvidhaṃ ca tacchrutvā kāle kolāhalaṃ tadā /
padmāvatyapi tatraiva sākulā tamupāyayau // SoKss_3,2.109 //
kramād avagatārthā ca rājavāsavadattayoḥ /
tulyāvasthaiva sāpyāsītsnigdhamugdhā hi satstriyaḥ // SoKss_3,2.110 //
kiṃ jīvitena me kāryaṃ bhartṛduḥkhapradāyinā /
iti vāsavadattā ca jagāda rudatī muhuḥ // SoKss_3,2.111 //
magadheśasutālābhāttava sāmrājyakāṅkṣiṇā /
kṛtametanmayā deva devyā doṣo na kaścana // SoKss_3,2.112 //
iyaṃ tvasyāḥ sapatnyeva pravāse śīlasākṣiṇī /
ityuvācātha vatseśaṃ dhīro yaugandharāyaṇaḥ // SoKss_3,2.113 //
ahamatra viśāmyagnāvasyāḥ śuddhiprakāśane /
iti padmāvatī tatra jagādāmatsarāśayā // SoKss_3,2.114 //
ahamevāparādhyāmi yatkṛte sumahānayam /
soḍho devyāpi hi kleśa iti rājāpyabhāṣata // SoKss_3,2.115 //
agnipraveśaḥ kāryo me rājño hṛdayaśuddhaye /
iti vāsavadattā ca babhāṣe baddhaniścayā // SoKss_3,2.116 //
tataḥ sa kṛtināṃ dhuryo dhīmānyaugandharāyaṇaḥ /
ācamya prāṅmukhaḥ śuddha iti vācamudairayat // SoKss_3,2.117 //
yadyahaṃ hitakṛdrājño devī śuddhimatī yadi /
brūta bho lokapālāstanna ceddehaṃ tyajāmyaham // SoKss_3,2.118 //
ityuktvā virate tasmindivyā vāgudabhūdiyam /
dhanyastvaṃ nṛpate yasya mantrī yaugandharāyaṇaḥ // SoKss_3,2.119 //
yasya vāsavadattā ca bhāryā prāgjanmadevatā /
na doṣaḥ kaścid etasyā ity uktvā vāg upāramat // SoKss_3,2.120 //
ākarṇya tanmukharitākhiladigvibhāgamāmandranūtanaghanāghanagarjitaśri /
utkaṃdharāśca suciraṃ vihatābhitāpāḥ sarve 'pi te sphuṭaviḍambitanīlakaṇṭhāḥ // SoKss_3,2.121 //
gopālakasahito 'pi ca rājā yaugandharāyaṇācaritam /
stauti sma vatsarājo mene pṛthvīṃ ca hastagatām // SoKss_3,2.122 //
dadhad atha nṛpatiḥ sa mūrtimatyau nikaṭagate ratinirvṛtī ivobhe /
anudinasahavāsasānurāge nijadayite paramutsavaṃ babhāra // SoKss_3,2.123 //
iti mahākaviśrīsomadevabhaṭṭaviracite kathāsaritsāgare lāvāṇakalambake dvitīyas taraṅgaḥ /
tṛtīyas taraṅgaḥ /
tato vatseśvaro 'nyedyuḥ saha vāsavadattayā /
padmāvatyā ca saṃsaktapānalīlo viviktagaḥ // SoKss_3,3.1 //
sagopālakamānīya sarumaṇvadvasantakam /
yaugandharāyaṇaṃ tāśca cakre visrambhiṇīḥ kathāḥ // SoKss_3,3.2 //
tatra svavirahodghātaprasaṅge ca mahīpatiḥ /
sarveṣu teṣu śṛṇvatsu kathāmetāmavarṇayat // SoKss_3,3.3 //
āsītpurūravā nāma rajā paramavaiṣṇavaḥ /
abhudbhuvīva nāke 'pi yasyāpratihatā gatiḥ // SoKss_3,3.4 //
bhramantaṃ nandane jātu taṃ dadarśa kilāpsarāḥ /
urvaśī nāma kāmasya mohanāstramivāparam // SoKss_3,3.5 //
dṛṣṭamātreṇa tenābhūtsā tathā hṛtacetanā /
yathā sabhayarambhādisakhīcetāṃsyakampayat // SoKss_3,3.6 //
so 'pi tāṃ vīkṣya lāvaṇyarasanirjhariṇīṃ nṛpaḥ /
yanna prāpa pariṣvaṅgaṃ tṛṣākrānto mumūrccha tat // SoKss_3,3.7 //
athādideśa sarvajño hariḥ kṣīrāmbudhisthitaḥ /
nāradākhyaṃ munivaraṃ darśanārthamupāgatam // SoKss_3,3.8 //
devarṣe nandanodyānavartī rājā purūravāḥ /
urvaśīhṛtacittaḥ sansthito virahaniḥsahaḥ // SoKss_3,3.9 //
tadgatvā mama vākyena bodhayitvā śatakratum /
dāpaya tvaritaṃ tasmai rājñe tāmurvaśīṃ mune // SoKss_3,3.10 //
ityādiṣṭaḥ sa hariṇā tathetyāgatya nāradaḥ /
prabodhya taṃ tathābhūtaṃ purūravasamabravīt // SoKss_3,3.11 //
uttiṣṭha tvatkṛte rājan prahito 'smīha viṣṇunā /
sa hi nirvyājabhaktānāṃ naivāpadam upekṣate // SoKss_3,3.12 //
ityuktvāśvāsitenātha sa purūravasā saha /
jagāma devarājasya nikaṭaṃ nārado muniḥ // SoKss_3,3.13 //
harer nirdeśam indrāya nivedya praṇatātmane /
urvaśīṃ dāpayām āsa sa purūravase tataḥ // SoKss_3,3.14 //
tadabhūdurvaśīdānaṃ nirjīvakaraṇaṃ divaḥ /
urvaśyāstu tadevāsīnmṛtasaṃjīvanauṣadham // SoKss_3,3.15 //
athājagāma bhūlokaṃ tāmādāya purūravāḥ /
svarvadhūdarśanāścaryamarpayanmartyacakṣuṣām // SoKss_3,3.16 //
tato 'napāyinau tau dvāvurvaśī ca nṛpaśca saḥ /
anyonyadṛṣṭipāśena nibaddhāviva tasthatuḥ // SoKss_3,3.17 //
ekadā dānavaiḥ sākaṃ prāptayuddhena vajriṇā /
sāhāyakārthamāhūto yayau nākaṃ purūravāḥ // SoKss_3,3.18 //
tatra tasmin hate māyādharanāmnyasurādhipe /
pranṛttasvarvadhūsārthaḥ śakrasyābhavad utsavaḥ // SoKss_3,3.19 //
tataśca rambhāṃ nṛtyantīmācārye tumburau sthite /
calitābhinayāṃ dṛṣṭvā jahāsa sa purūravāḥ // SoKss_3,3.20 //
jāne divyam idaṃ nṛttaṃ kiṃ tvaṃ jānāsi mānuṣa /
iti rambhāṇi tatkālaṃ sāsuyaṃ tam abhāṣata // SoKss_3,3.21 //
jāne 'hamurvaśī saṅgāttadyadvetti na tumburuḥ /
yuṣmadgururapītyenāmuvācātha purūravāḥ // SoKss_3,3.22 //
tacchrutvā tumburuḥ kopāttasmai śāpamathādiśat /
urvaśyā te viyogaḥ syadā kṛṣṇārādhanāditi // SoKss_3,3.23 //
śrutaśāpaśca gatvaiva tamurvaśyai purūravāḥ /
akālāśanipātograṃ svavṛttāntaṃ nyavedayat // SoKss_3,3.24 //
tato 'kasmānnipatyaiva ninye kvāpyapahṛtya sā /
adṛṣṭaistena bhūpena gandharvairurvaśī kila // SoKss_3,3.25 //
avetya śāpadoṣaṃ taṃ so 'tha gatvā purūravāḥ /
harerārādhanaṃ cakre tato badarikāśrame // SoKss_3,3.26 //
urvaśī tu viyogārtā gandharvaviṣayasthitā /
āsīnmṛteva supteva likhiteva vicetanā // SoKss_3,3.27 //
āścaryaṃ yanna sā prāṇaiḥ śāpāntāśāvalambinī /
muktā virahadīrghāsu cakravākīva rātriṣu // SoKss_3,3.28 //
purūravāśca tapasā tenācyutamatoṣayat /
tatprasādena gandharvā mumucustasya corvaśīm // SoKss_3,3.29 //
śāpāntalabdhayā yuktaḥ punar apsarasā tayā /
divyān sa rājā bubhuje bhogān bhūtalavarty api // SoKss_3,3.30 //
ityuktvā virate rājñi śrutorvaśyanurāgayā /
prāpi soḍhaviyogatvādvrīḍā vāsavadattayā // SoKss_3,3.31 //
tāṃ dṛṣṭvā yuktyupālabdhāṃ rājñā devīṃ vilakṣitām /
athāpyāyayituṃ bhūpamāha yaugandharāyaṇaḥ // SoKss_3,3.32 //
na śrutā yadi tad rājan katheyaṃ śrūyatāṃ tvayā /
astīha timirānāma nagarī mandiraṃ śriyaḥ // SoKss_3,3.33 //
tasyāṃ vihitasenākhyaḥ khyātimānabhavannṛpaḥ /
tasya tejovatītyāsīdbhāryā kṣititalāpsarāḥ // SoKss_3,3.34 //
tasyāḥ kaṇṭhagrahaikāgraḥ sa rājā sparśalolubhaḥ /
na sehe kañcukenāpi kṣipramācchuritaṃ vapuḥ // SoKss_3,3.35 //
kadācit tasya rājñaś ca jajñe jīrṇajvarāmayaḥ /
vaidyā nivārayāmāsustayā devyāsya saṃgamam // SoKss_3,3.36 //
devīsaṃparkahīnasya hṛdaye tasya bhūbhṛtaḥ /
auṣadhopakramāsādhyo vyādhiḥ samudapadyata // SoKss_3,3.37 //
bhayācchokābhighātādvā rājño rogaḥ kadācana /
sphuṭed ayam iti smāhur bhiṣajo mantriṇaṃ rahaḥ // SoKss_3,3.38 //
yaḥ purā pṛṣṭhapatite na tatrāsa mahorage /
nāntaḥpurapraviṣṭe 'pi parānīke ca cukṣubhe // SoKss_3,3.39 //
tasyāsya rājño jāyeta bhayaṃ sattvavataḥ katham /
nāstyatropāyabuddhirnaḥ kiṃ kurmastena mantriṇaḥ // SoKss_3,3.40 //
iti saṃcintya saṃmantrya te devyā saha mantriṇaḥ /
tāṃ pracchādya tamūcuśca mṛtā devīti bhūpatim // SoKss_3,3.41 //
tena śokātibhāreṇa mathyamānasya tasya saḥ /
pusphoṭa hṛdayavyādhirvihvalasya mahībhṛtaḥ // SoKss_3,3.42 //
uttirṇarogavipade tasmai rājñe 'tha mantribhiḥ /
arpitā sā mahādevī sukhasaṃpadivāparā // SoKss_3,3.43 //
bahu mene ca so 'pyenāṃ rājā prāṇapradāyinīm /
na punarmatimānasyai cukrodhācchāditātmane // SoKss_3,3.44 //
hitaiṣitā hi yā patyuḥ sā devītvasya kāraṇam /
priyakāritvamātreṇa devīśabdo na labhyate // SoKss_3,3.45 //
sā mantritā ca yadrājyakāryabhāraikacintanam /
cittānuvartanaṃ yattadupajīvakalakṣaṇam // SoKss_3,3.46 //
ato magadharājena saṃdhātuṃ paripanthinā /
pṛthvīvijayahetos te yatno 'smābhiriyaṃ kṛtaḥ // SoKss_3,3.47 //
tena deva bhavadbhaktisoḍhāsahyaviyogayā /
devyā naivāparāddhaṃ te pūrṇā tūpakṛtiḥ kṛtā // SoKss_3,3.48 //
etacchrutyā vacastasya yathārthaṃ mukhyamantriṇaḥ /
mene 'parāddhamātmānaṃ vatsarājastutoṣa ca // SoKss_3,3.49 //
uvāca caitaj jāne 'haṃ devyā yuṣmatprayuktayā /
ākāravatyā nītyeva mama dattaiva medinī // SoKss_3,3.50 //
kiṃ tvatipraṇayādetanmayoktamasamañjasam /
anurāgāndhamanasāṃ vicārasahatā kutaḥ // SoKss_3,3.51 //
ityādibhiḥ samālāpairvatsarājaḥ sa taddinam /
lajjoparāgaṃ devyāśca samamevāpanītavān // SoKss_3,3.52 //
anyedyurmagadheśena preṣito jñānavastunā /
dūto vatseśamabhyetya tadvākyena vyajijñapat // SoKss_3,3.53 //
mantribhiste vayaṃ tāvadvañcitā tattathādhunā /
kuryāḥ śokamayo yena jīvaloko bhavenna naḥ // SoKss_3,3.54 //
etacchrutvātha saṃmānya vatseśaḥ prajighāya tam /
dūtaṃ padmāvatīpārśvaṃ pratisaṃdeśalabdhaye // SoKss_3,3.55 //
sāpi vāsavadattaikanamrā tatsaṃnidhau dadau /
dūtasya darśanaṃ tasya vinayo hi satīvratam // SoKss_3,3.56 //
vyājena putri nītā tvamanyāsaktaśca te patiḥ /
iti śokānmayā labdhaṃ kanyājanakatāphalam // SoKss_3,3.57 //
ityuktapitṛsaṃdeśaṃ dūtaṃ padmāvatī tadā /
jagāda bhadra vijñāpyastāto 'mbā ca girā mama // SoKss_3,3.58 //
kiṃ śokenāryaputro hi paramaṃ sadayo mayi /
devī vāsavadattā ca sasnehā bhaginīva me // SoKss_3,3.59 //
tattātenāryaputrasya bhāvyaṃ naiva vikāriṇā /
nijasatyamivātyājyaṃ madīyaṃ jīvitaṃ yadi // SoKss_3,3.60 //
ityukte pratisaṃdeśe padmāvatyā yathocite /
dūtaṃ vāsavadattā taṃ satkṛtya prāhiṇottataḥ // SoKss_3,3.61 //
dūte pratigate tasminsmarantī pitṛveśmanaḥ /
kiṃcitpadmāvatī tatsthāvutkaṇṭhāvimanā iva // SoKss_3,3.62 //
tatastasya vinodārthamukto vāsavadattayā /
vasantako 'ntikaprāptaḥ kathāmitthamavarṇayat // SoKss_3,3.63 //
asti pāṭaliputrākhyaṃ puraṃ pṛthvīvibhūṣaṇam /
tasmiṃśca dharmaguptākhyo babhūvaiko mahāvaṇik // SoKss_3,3.64 //
tasya candraprabhety āsīd bhāryā sā ca kadācana /
sagarbhābhūt prasūtātha kanyāṃ sarvāṅgasundarīm // SoKss_3,3.65 //
sā kanyā jātamātraiva kāntidyotitavāsakā /
cakre savyaktamālāpamutthāyopaviveśa ca // SoKss_3,3.66 //
tato vismitavitrastaṃ strījanaṃ jātaveśmani /
dṛṣṭvā sa dharmagupto 'tra sabhayaḥ svayamāyayau // SoKss_3,3.67 //
papraccha kanyakāṃ tāṃ ca praṇatastatkṣaṇaṃ rahaḥ /
bhagavatyavatīrṇāsi kā tvaṃ mama gṛheṣviti // SoKss_3,3.68 //
sāpyavādīttvayā naiva deyā kasmaicidapyaham /
gṛhasthitā śubhāhaṃ te pṛṣṭenānyena tāta kim // SoKss_3,3.69 //
ityuktaḥ sa tayā bhīto dharmaguptaḥ svamandire /
guptaṃ tāṃ sthāpayāmāsa mṛteti khyāpitāṃ bahiḥ // SoKss_3,3.70 //
tataḥ somaprabhā nāmnā sā kanyā vavṛdhe kramāt /
mānuṣeṇa śarīreṇa rūpakāntyā tu divyayā // SoKss_3,3.71 //
ekadā tu pramodena madhūtsavavilokinīm /
harmyasthāṃ guhacandrākhyo vaṇikputro dadarśa tām // SoKss_3,3.72 //
sa manobhavabhallyeva sadyo hṛdayalagnayā /
tayā mumūrccheva tadā kṛcchācca gṛhamāyayau // SoKss_3,3.73 //
smarārtividhurastatra pitrorasvāsthyakāraṇam /
nirbandhapṛṣṭo vakti sma svavayasyamukhena saḥ // SoKss_3,3.74 //
tato 'sya guhasenākhyaḥ pitā snehena yācitum /
āṃ kanyāṃ dharmaguptasya vaṇijo bhavanaṃ yayau // SoKss_3,3.75 //
tatra taṃ kṛtayācñaṃ sa guhasenaṃ snuṣārthinam /
kanyā kuto me mūḍheti dharmagupto nirākarot // SoKss_3,3.76 //
nihnutāṃ tena kanyāṃ tāṃ matvā gatvā gṛhe sutam /
dṛṣṭvā smarajvarākrāntaṃ guhaseno vyacintayat // SoKss_3,3.77 //
rājānaṃ prerayāmyatra sa hi me pūrvasevitaḥ /
dāpayatyapi putrāya sa kanyāṃ tāṃ mumūrṣave // SoKss_3,3.78 //
iti niścitya gatvā ca dattvāsmai ratnamuttamam /
nṛpaṃ vijñāpayāmāsa sa vaṇiksvābhikāṅkṣitam // SoKss_3,3.79 //
nṛpo 'pi prītimānasya sāhāyye nagarādhipam /
dadau tena samaṃ cāsau dharmaguptagṛhaṃ yayau // SoKss_3,3.80 //
rurodha ca gṛhaṃ tasya dharmaguptasya tadbalaiḥ /
asubhiḥ kaṇṭhadeśaṃ ca sarvanāśaviśaṅkinaḥ // SoKss_3,3.81 //
tataḥ somaprabhā sā taṃ dharmaguptamabhāṣata /
dehi māṃ tāta mā bhūtte mannimittamupadravaḥ // SoKss_3,3.82 //
āropaṇīyā śayyāyāṃ nāhaṃ bhartrā kadācana /
īdṛktu vācā niyamo grāhyaḥ saṃbandhināṃ tvayā // SoKss_3,3.83 //
ityuktaḥ sa tayā putryā dātuṃ tāṃ patyapadyata /
dharmaguptastadābhāṣya śayyāropaṇavarjanam // SoKss_3,3.84 //
guhaseno 'numene ca sāntarhāsastathaiva tat /
vivāho mama putrasya tāvadatviti cintayan // SoKss_3,3.85 //
athādāya kṛtodvāhāṃ tāṃ sa somaprabhāṃ vadhūm /
guhasenasutaḥ prāyādguhacandro nijaṃ gṛham // SoKss_3,3.86 //
sāyaṃ cainaṃ pitāvādītputra śayyāmimāṃ vadhūm /
āropaya svabhāryā hi kasyāśayyā bhaviṣyati // SoKss_3,3.87 //
tacchrutvā śvaśuraṃ taṃ sā vadhūḥ somaprabhā krudhā /
vilokya bhrāmayāmāsa yamājñāmiva tarjanīm // SoKss_3,3.88 //
tāṃ dṛṣṭaivāṅguliṃ tasyāḥ snuṣāyāstasya tatkṣaṇam /
vaṇijaḥ prayayuḥ prāṇā anyeṣāmāyayau bhayam // SoKss_3,3.89 //
guhacandro 'pi saṃprāpte tasmin pitari pañcatām /
mārī mama gṛhe bhāryā praviṣṭeti vyacintayat // SoKss_3,3.90 //
tataścānupabhuñjāno bhāryāṃ tāṃ gṛhavartinīm /
siṣeve guhacandro 'sāvasidhāramiva vratam // SoKss_3,3.91 //
tadduḥkhadahyamāno 'ntarvirakto bhogasaṃpadi /
brāhmaṇān bhojayām āsa pratyahaṃ sa kṛtavrataḥ // SoKss_3,3.92 //
tadbhāryāpi ca sā tebhyo dvijebhyo maunadhāriṇī /
bhuktavadbhyo dadau nityaṃ dakṣiṇāṃ divyarūpadhṛt // SoKss_3,3.93 //
ekadā brāhmaṇo vṛddhastāmeko bhojanāgataḥ /
dadarśa jagadāścaryajananīṃ rūpasaṃpadā // SoKss_3,3.94 //
sakautuko dvijo 'prākṣīdguhacandraṃ rahastadā /
kā tebhavati bāleyaṃ tvayā me kathyatāmiti // SoKss_3,3.95 //
nirbandhapṛṣṭaḥ so 'pyasmai guhacandro dvijanmane /
śaśaṃsa tadgataṃ sarvaṃ vṛttāntaṃ khinnamānasaḥ // SoKss_3,3.96 //
tadbuddhvā sa tatastasmai sānukampo dvijottamaḥ /
agnerārādhanaṃ mantraṃ dadāvīpsitasiddhaye // SoKss_3,3.97 //
tena mantreṇa tasyātha japaṃ rahasi kurvataḥ /
udabhūdguhacandrasya puruṣo bahnimadhyataḥ // SoKss_3,3.98 //
sa cāgnirdvijarūpī taṃ jagāda caraṇānatam /
adyāhaṃ tvadgṛhe bhokṣye rātrau sthāsyāmi tatra ca // SoKss_3,3.99 //
darśayitvā ca tattvaṃ te sādhayiṣyāmi vāñchitam /
ityuktvā guhacandraṃ sa brāhmaṇastadgṛhaṃ yayau // SoKss_3,3.100 //
tatrānyavipravadbhuktvā guhacandrāntike ca saḥ /
siṣeve śayanaṃ rātrau yāmamātramatandritaḥ // SoKss_3,3.101 //
tāvacca saṃsuptajanātsā tasmāttasya mandirāt /
niryayau guhacandrasya bhāryā somaprabhā niśi // SoKss_3,3.102 //
tatkālaṃ brāhmaṇaḥ so 'tra guhacandramabodhayat /
ehi svabhāryāvṛttāntaṃ paśyety enam uvāca ca // SoKss_3,3.103 //
yogena bhṛṅgarūpaṃ ca kṛtvā tasyātmanastathā /
nirgatyādarśayattasya bhāryāṃ tāṃ gṛhanirgatām // SoKss_3,3.104 //
sā jagāma sudūraṃ ca sundarī nagarādbahiḥ /
guhacandreṇa sākaṃ ca dvijo 'pyanujagāma tām // SoKss_3,3.105 //
tatastatra mahābhogaṃ sacchāyaskandhasundaram /
guhacandro dadarśāsāvekaṃ nyaprodhapādapam // SoKss_3,3.106 //
tasyādhastācca śuśrāva vīṇāveṇuravānvitam /
ullasadgītamadhuraṃ divyaṃ saṃgītakadhvanim // SoKss_3,3.107 //
skandhadeśe ca tasyaikāṃ svabhāryāsadṛśākṛtim /
apaśyatkanyakāṃ divyāmupaviṣṭāṃ mahāsane // SoKss_3,3.108 //
nijakāntijitajyotsnāṃ śuklacāmaravījitām /
indorlāvaṇyasarvasvakoṣasyevādhidevatām // SoKss_3,3.109 //
atraivāruhya vṛkṣe ca tasyā ardhāsane tadā /
upaviṣṭāṃ svabhāryāṃ tāṃ guhacandro dadarśa saḥ // SoKss_3,3.110 //
tatkālaṃ tulyakāntī te saṃgate divyakanyake /
paśyatastasya bhāti sma sā tricandreva yāminī // SoKss_3,3.111 //
tataḥ sa kautukāviṣṭaḥ kṣaṇam evam acintayat /
kiṃ svapno 'yam uta bhrāntir dhig etad athavā dvayam // SoKss_3,3.112 //
yā sanmārgataroreṣā vidvatsaṃgatimañjarī /
asau puṣpodgatistasyā mamocitaphalonmukhī // SoKss_3,3.113 //
iti cintayati svairaṃ tasmiṃste divyakanyake /
bhuktvā nijocitaṃ bhojyaṃ divyaṃ papaturāsavam // SoKss_3,3.114 //
adyāgato mahātejā dvijaḥ ko'pi gṛheṣu naḥ /
tasmādbhagini ceto me śaṅkitaṃ tadvrajāmyaham // SoKss_3,3.115 //
ityuktvā tāmathāmantrya dvitīyāṃ divyakanyakām /
guhacandrasya gṛhiṇī taroravaruroha sā // SoKss_3,3.116 //
taddṛṣṭvā bhṛṅgarūpau tau guhacandro dvijaśca saḥ /
pratyāgatyāgrato gehe pūrvavattasthaturniśi // SoKss_3,3.117 //
tataḥ sā divyakanyāpi guhacandrasya gehinī /
āgatyālakṣitātraiva praviveśa svamandiram // SoKss_3,3.118 //
tataḥ sa brāhmaṇaḥ svairaṃ guhacandramabhāṣata /
dṛṣṭaṃ tvayā yadeṣā te bhāryā divyā na mānuṣī // SoKss_3,3.119 //
dvitīyā sāpi caitasyā dṛṣṭādya bhaginī tvayā /
divyā strī tu manuṣyeṇa kathamicchati saṃgamam // SoKss_3,3.120 //
tadetatsiddhaye mantraṃ dvārollekhyaṃ dadāmi te /
tasyopabṛṃhaṇīṃ bāhyāṃ yuktiṃ copadiśāmyaham // SoKss_3,3.121 //
viśuddho 'pi jvalayagnirvātyāyoge tu kā kathā /
evaṃ mantro 'rthado 'pyekaḥ kiṃ punaryuktisaṃyutaḥ // SoKss_3,3.122 //
ityuktvā guhacandrāya dattvā mantraṃ dvijottamaḥ /
upadiśya ca tāṃ yuktiṃ prabhāte sa tirodave // SoKss_3,3.123 //
guhacandro 'pi bhāryāyā gṛhadvāre 'bhilikhya tam /
mantraṃ punaścakāraivaṃ sāyaṃ yuktiṃ prarocanīm // SoKss_3,3.124 //
gatvā sa tasyāḥ paśyantyā kayāpi varayoṣitā /
saha cakre samālāpaṃ racitodāramaṇḍanaḥ // SoKss_3,3.125 //
taddṛṣṭaiva tamāhūya mantronmudritayā girā /
eṣā kāstīti papraccha sā serṣyā divyakanyakā // SoKss_3,3.126 //
asau varāṅganā baddhabhāvā mayy aham adya ca /
etadgṛhaṃ vrajāmīti praty avocat sa tāṃ mṛṣā // SoKss_3,3.127 //
tataḥ sācīkṛtadṛśā mukhena valitabhruṇā /
dṛṣṭvā nivārya vāmena kareṇa tamuvāca sā // SoKss_3,3.128 //
huṃ jñātametadartho 'yaṃ veṣastatra ca mā sma gāḥ /
kiṃ tayā māmuṣehi tvamahaṃ hi tava gehinī // SoKss_3,3.129 //
ityuktaḥ pulakotkampasaṃkṣobhākulayā tayā /
āviṣṭayeva tanmantradūtadurgrahayāpi saḥ // SoKss_3,3.130 //
praviśya vāsake sadyastayaiva samamanvabhūt /
martyo 'pi divyasaṃbhogamasaṃspṛṣṭaṃ manorahaiḥ // SoKss_3,3.131 //
itthaṃ tāṃ prāpya sapremāṃ mantrasiddhiprasādhitām /
tyaktadivyasthitiṃ tasthau guhacandro yathāsukham // SoKss_3,3.132 //
evaṃ yāgapradānādisukṛtaiḥ śubhakarmaṇām /
divyāḥ śāpacyutā nāryastiṣṭhanti gṛhiṇīpade // SoKss_3,3.133 //
devadvijasaparyā hi kāmadhenurmatā satām /
kiṃ hi na prāpyate tasyāḥ śaiṣāḥ sāmādivarṇanāḥ // SoKss_3,3.134 //
duṣkṛtaṃ tvayi divyānāmatyuccapadajanmanām /
pravātamiva puṣpāṇāmadhaḥ pātaikakāraṇam // SoKss_3,3.135 //
ityuktvā rājaputryāḥ sa punarāha vasantakaḥ /
kiṃ cātra yadahalyāyā vṛttaṃ tacchrūyatāmidam // SoKss_3,3.136 //
purābhūd gautamo nāma trikālajño mahāmuniḥ /
ahalyeti ca tasyāsīd bhāryā rūpajitāpsarāḥ // SoKss_3,3.137 //
ekadā rūpalubdhastāmindraḥ prārthitavānrahaḥ /
prabhūṇāṃ hi vibhūtyandhā dhāvatyaviṣaye matiḥ // SoKss_3,3.138 //
sānumene ca taṃ mūḍhā vṛṣasyantī śacīpatim /
tacca prabhāvato buddhvā tatrāgādgautamo muniḥ // SoKss_3,3.139 //
mārjārarūpaṃ cakre ca bhayādindro 'pi tatkṣaṇam /
kaḥ sthito 'treti so 'pṛcchadahalyāmatha gautamaḥ // SoKss_3,3.140 //
eso ṭhio khu majjāro ity apabhraṣṭavakrayā /
girā satyānurodhinyā sā taṃ pratyabravītpatim // SoKss_3,3.141 //
[“eṣa sthitaḥ khalu mārjāraḥ” ity apabhraṃśacchāyā]
satyaṃ tvajjāra ityuktvā vihasansa tato muniḥ /
satyānurodhakḷptāntaṃ śāpaṃ tasyāmapātayat // SoKss_3,3.142 //
pāpaśīle śilābhāvaṃ bhūrikālamavāpnuhi /
ā vanāntarasaṃcāriraghavālokanāditi // SoKss_3,3.143 //
varāṅgalubdhasyāṅge te tatsahasraṃ bhaviṣyati /
divyastrīṃ viśvakarmā yāṃ nirmāsyati tilottamām // SoKss_3,3.144 //
tāṃ vilokya tadaivākṣṇāṃ sahasraṃ bhavitā ca te /
itīndramapi tatkālaṃ śapati sma sa gautamaḥ // SoKss_3,3.145 //
dattaśāpo yathākāmaṃ tapase sa muniryayau /
ahalyāpi śilābhāvaṃ dāruṇaṃ pratyapadyata // SoKss_3,3.146 //
indro 'pyāvṛtasarvāṅgo varāṅgairabhavattataḥ /
aśīlaṃ tasya nāma syān na khalīkārakāraṇam // SoKss_3,3.147 //
evaṃ kukarma sarvasya phalatyātmani sarvadā /
yo yadvapati bījaṃ hi labhate so 'pi tatphalam // SoKss_3,3.148 //
tasmātparaviruddheṣu notsahante mahāśayāḥ /
etaduttamasattvānāṃ vidhisiddhaṃ hi sadvratam // SoKss_3,3.149 //
yuvāṃ pūrvabhaginyau ca devyau śāpacyute ubhe /
tadvadanyonyahitakṛnnirdvandvaṃ hṛdayaṃ hi vām // SoKss_3,3.150 //
etadvasantakācchrutvā mitho vāsavadattayā /
padmāvatyā ca sutarāmīrṣyāleśo 'pyamucyata // SoKss_3,3.151 //
devī vāsavadattā ca kṛtvā sādhāraṇaṃ patim /
ātmanīva priyaṃ cakre padmāvatyāṃ hitonmukhī // SoKss_3,3.152 //
tasyā mahānubhāvatvaṃ tattādṛṅmagadheśvaraḥ /
buddhvā padmāvatīsṛṣṭadūtebhyo 'pi tutoṣa saḥ // SoKss_3,3.153 //
anyedyuratha vatseśaṃ mantrī yaugandharāyaṇaḥ /
upetya saṃnidhau devyāḥ sthiteṣvanyeṣvabhāṣata // SoKss_3,3.154 //
udyogāyādhunā deva kauśāmbī kiṃ na gamyate /
nāśaṅkā magadheśācca vidyate vañcitādapi // SoKss_3,3.155 //
kanyāsaṃbandhanāmnā hi sāmnā samyaksa bādhitaḥ /
vigṛhya ca kathaṃ jahyājjīvitādadhikāṃ sutām // SoKss_3,3.156 //
satyaṃ tasyānupālyaṃ ca tvayā ca sa na vañcitaḥ /
mayā svayaṃ kṛtaṃ hyetanna ca tasyāsukhāvaham // SoKss_3,3.157 //
cārebhyaśca mayā jñātaṃ yathā vikurute na saḥ /
tadarthameva cāsmābhiḥ sthitaṃ ca divasānamūn // SoKss_3,3.158 //
evaṃ vadati nirvyūḍhakārye yaugandharāyaṇe /
magadheśvarasaṃbandhī dūto 'tra samupāyayau // SoKss_3,3.159 //
tatkṣaṇaṃ sa praviṣṭo 'tra pratihāraniveditaḥ /
praṇāmāntaramāsīno vatsarājaṃ vyajijñapat // SoKss_3,3.160 //
devīpadmāvatīdattasaṃdeśaparitoṣiṇā /
magadheśena nirdiṣṭamidaṃ devasya sāṃpratam // SoKss_3,3.161 //
bahunā kiṃ mayā sarvaṃ jñātuṃ prīto 'smi ca tvayi /
tadyadartho 'yamārambhastatkuru praṇatā vayam // SoKss_3,3.162 //
etaddūtavacaḥ svecchaṃ vatseśo 'bhinananda saḥ /
yaugandharāyaṇīyasya puṣpaṃ nayataroriva // SoKss_3,3.163 //
tataḥ padmāvatīṃ rājñyā samānāyya samaṃ tayā /
taṃ dattaprābhṛtaṃ dūtaṃ sa saṃmānya vyasarjayat // SoKss_3,3.164 //
atha caṇḍamahāsenadūto 'pyatra samāyayau /
praviśya sa yathāvacca rājānaṃ praṇato 'bravīt // SoKss_3,3.165 //
deva caṇḍamahāsenabhūpatiḥ kāryatatvavit /
tava vijñātavṛttānto hṛṣṭaḥ saṃdiṣṭavān idam // SoKss_3,3.166 //
prāśastyaṃ bhavatastāvadiyataivopavarṇitam /
yaugandharāyaṇo yatte manrī kimadhikoktibhiḥ // SoKss_3,3.167 //
dhanyā vāsavadattā tu tvadbhaktyā tatkṛtaṃ tayā /
yenāsmābhiḥ satāṃ madhye ciramunnamitaṃ śiraḥ // SoKss_3,3.168 //
na ca vāsavadattāto bhinnā padmāvatī mama /
tayorekaṃ hi hṛdayaṃ tacchīghraṃ kurutodyamam // SoKss_3,3.169 //
etan nijaśvaśuradūtavaco niśamya vatseśvarasya hṛdaye sapadi pramodaḥ /
devyaṃ ca ko'pi vavṛdhe praṇayaprakarṣo bhūyāṃś ca mantrivṛṣabhe praṇayānubandhaḥ // SoKss_3,3.170 //
tatastaṃ devībhyāṃ samamucitasatkāravidhinā kṛtātithyaṃ dūtaṃ sarabhasamanāḥ preṣya muditam /
vidhāsyannudyogaṃ tvaritamatha saṃmantrya sacivaiḥ sa cakre kauśāmbīṃ prati gamanabuddhiṃ narapatiḥ // SoKss_3,3.171 //
iti mahākaviśrīsomadevabhaṭṭaviracite kathāsaritsāgare lāvāṇakalambake tṛtīyas taraṅgaḥ /
caturthas taraṅgaḥ /
tato lāvāṇakāt tasmād anyedyuḥ sacivaiḥ saha /
vatsarājaḥ sa kauśāmbīṃ pratasthe dayitānvitaḥ // SoKss_3,4.1 //
prasasre ca lasannādaistasyāpūritabhūtalaiḥ /
balairasamayodvelajalarāśijalairiva // SoKss_3,4.2 //
upamā nṛpatestasya gajendrasthasya gacchataḥ /
bhavedyadi raviryāyādgagane sodayācalaḥ // SoKss_3,4.3 //
sa sitenātapatreṇa kṛtacchāyo babhau nṛpaḥ /
jitārkatejaḥprītena sevyamāna ivendunā // SoKss_3,4.4 //
tejasvinaṃ svakakṣābhistaṃ sarvoparivartinam /
sāmantāḥ parito bhremurdhruvaṃ grahagaṇā iva // SoKss_3,4.5 //
paścātkareṇukārūḍhe devyau dve tasya rejatuḥ /
śrībhuvāvanurāgeṇa sākṣādanugate iva // SoKss_3,4.6 //
tvaṅgatturaṃgasaṃghātakhurāgrāṅkanakhakṣatā /
pathi tasyābhavad bhūmir upabhukteva bhūpateḥ // SoKss_3,4.7 //
evaṃ vatseśvaro gacchanstūyamānaḥ sa bandibhiḥ /
dinaiḥ katipayaiḥ prāpa kauśāmbīṃ vitatotsavām // SoKss_3,4.8 //
dhvajaraktāṃśukacchannā gavākṣotphullalocanā /
pradvāradarśitottuṅgapūrṇakumbhakucadvayā // SoKss_3,4.9 //
janakolāhalānandasaṃlāpā saudhahāsinī /
sā pravāsāgate patyau tatkālaṃ śuśubhe purī // SoKss_3,4.10 //
devīdvayānuyātaśca sa rājā praviveśa tām /
paurastrīṇāṃ ca ko 'pyāsīttatra taddarśanotsavaḥ // SoKss_3,4.11 //
apūri hāriharmyastharāmānanaśatairnabhaḥ /
devīmukhajitasyendoḥ sainyaiḥ sevāgatairiva // SoKss_3,4.12 //
vātāyanagatāścānyāḥ paśyantyo 'nimiṣekṣaṇāḥ /
cakruḥ sakautukāyātavimānasthātsarobhramam // SoKss_3,4.13 //
kāścidgavākṣajālāgralagnapakṣmalalocanāḥ /
asṛjanniva nārācapañjarāṇi manobhuvaḥ // SoKss_3,4.14 //
ekasyāḥ srotsukā dṛṣṭirnṛpālokavikasvarā /
śruteḥ pārśvamapaśyantyāstadākhyātumivāyayau // SoKss_3,4.15 //
drutāgatāyāḥ kasyāścinmuhurucchvasitau stanau /
kañcukādiva nirgantum īṣatus taddidṛkṣayā // SoKss_3,4.16 //
anyasyāḥ saṃbhramacchinnahāramuktākaṇā babhuḥ /
galanto hṛdayasyeva harṣabāṣpāmbusīkarāḥ // SoKss_3,4.17 //
yadyasyāmācaretpāpamagnirlāvāṇake tataḥ /
prakāśako 'pyasāvandhaṃ tamo jagati pātayet // SoKss_3,4.18 //
iti vāsavadattāṃ ca dṛṣṭvā smṛtvā ca tattathā /
dāhapravādaṃ sotkaṇṭhā iva kāścidbabhāṣire // SoKss_3,4.19 //
diṣṭyā na lajjitā devī sapatnyā sakhitulyayā /
iti padmāvatīṃ vīkṣya vayasyā jagade 'nyayā // SoKss_3,4.20 //
nūnaṃ haramurāribhyāṃ na dṛṣṭaṃ rūpametayoḥ /
kimanyathā bhajetāṃ tau bahumānamumāśriyau // SoKss_3,4.21 //
ityūcuraparāste dve dṛṣṭvā devyau parasparam /
kṣipantyaḥ pramadotphullalocanendīvarasrajaḥ // SoKss_3,4.22 //
evaṃ vatseśvaraḥ kurvañjanatānayanotsavam /
svamandiraṃ sadevīkaḥ prāviśatkṛtamaṅgalaḥ // SoKss_3,4.23 //
prabhāte yābjasaraso yābdherindūdaye tathā /
tatkālaṃ tasya sā kāpi śobhābhūdrājaveśmanaḥ // SoKss_3,4.24 //
kṣaṇād apūri sāmantamaṅgalopāyanaiś ca tat /
sūcayadbhir ivāśeṣabhūpālopāyanāgamam // SoKss_3,4.25 //
saṃmānya rājalokaṃ ca vatsarājaḥ kṛtotsavaḥ /
cittaṃ sarvajanasyeva viveśāntaḥpuraṃ tataḥ // SoKss_3,4.26 //
devyormadhyasthitastatra ratiprītyoriva smaraḥ /
pānādilīlayā rājā dinaśeṣaṃ nināya saḥ // SoKss_3,4.27 //
aparedyuśca tasyaiko nṛpasyāsthānavartinaḥ /
mantriṇāṃ saṃnidhau vipro dvāri cakranda kaścana // SoKss_3,4.28 //
abrahmaṇyamaṭavyāṃ me pāpairgopālakaiḥ prabho /
putrasya caraṇocchedo vihitaḥ kāraṇaṃ vinā // SoKss_3,4.29 //
tacchrutvā tatkṣaṇaṃ dvitrānvaṣṭabhyānāyya bhūpatiḥ /
gopālakānsa papraccha tataste 'pyevamabruvan // SoKss_3,4.30 //
deva gopālakā bhūtvā krīḍāmo vijane vayam /
tatraiko devasenākhyo madhye gopālako 'sti naḥ // SoKss_3,4.31 //
ekadeśe ca so 'ṭavyāmupaviṣṭaḥ śilāsane /
rājā yuṣmākamasmīti vaktyasmānanuśāsti ca // SoKss_3,4.32 //
asmanmadhye ca kenāpi tasyājñā na vilaṅghyate /
evaṃ gopālako 'raṇye rājyaṃ sa kurute prabho // SoKss_3,4.33 //
adya caitasya viprasya tanayas tena vartmanā /
gacchan gopālarājasya praṇāmaṃ tasya nākarot // SoKss_3,4.34 //
mā gās tvam apraṇamyeti rājādeśena jalpataḥ /
asmān vidhūya so 'yāsīc chāsito 'pi hasan baṭuḥ // SoKss_3,4.35 //
tatastasyāvinītasya pādacchedena nigraham /
kartuṃ gopālarājena vayamājñāpitā baṭoḥ // SoKss_3,4.36 //
dhāvitvā ca tato 'smābhiśchinno 'sya caraṇaḥ prabho /
asmādṛśaḥ prabhorājñāṃ ko 'tilaṅghayituṃ kṣamaḥ // SoKss_3,4.37 //
evaṃ gopālakai rajñi vijñapte saṃpradhārya tat /
yaugandharāyaṇo dhīmānrājānaṃ vijane 'bravīt // SoKss_3,4.38 //
nūnaṃ nidhānādiyutaṃ tatsthānāṃ yatprabhāvataḥ /
gopālako 'pi prabhavatyevaṃ tattatra gamyatām // SoKss_3,4.39 //
ity ukto mantriṇā rājā kṛtvā gopālakān puraḥ /
yayau tadaṭavīsthānaṃ sasainyaḥ saparicchadaḥ // SoKss_3,4.40 //
parīkṣya bhūmiṃ yāvacca khanyate tatra karmibhiḥ /
adhastāttāvaduttasthau yakṣaḥ śailamayākṛtiḥ // SoKss_3,4.41 //
so 'bravīcca mayā rājannidaṃ yadrakṣitaṃ ciram /
pitāmahanikhātaṃ te nidhānaṃ svīkuruṣva tat // SoKss_3,4.42 //
iti vatseśamuktvā ca tatpūjāṃ pratigṛhya ca /
yakṣastiro 'bhūt khāte ca mahānāvirabhūnnidhiḥ // SoKss_3,4.43 //
alabhyata mahārhaṃ ca ratnasiṃhāsanaṃ tataḥ /
bhavantyudayakāle hi satkalyāṇaparamparāḥ // SoKss_3,4.44 //
tataḥ kṛtsnaṃ samādāya nidhānaṃ sa kṛtotsavaḥ /
tān praśāsya ca gopālān vatseśaḥ svapurīṃ yayau // SoKss_3,4.45 //
tatrāruṇamaṇigrāvakiraṇaprasaraiḥ prabhoḥ /
pratāpākramaṇaṃ dikṣu bhaviṣyadiva darśayat // SoKss_3,4.46 //
raupyāṅkuramukhaprotamuktāsaṃtatidanturam /
muhurhāsamivālocya tanmastrimativismayam // SoKss_3,4.47 //
dadṛśustannṛpānītaṃ hemasiṃhāsanaṃ janāḥ /
nananduśca hatānandadundubhidhvānasundaram // SoKss_3,4.48 //
mantriṇo 'pyutsavaṃ cakrurjayaṃ niścitya bhūpateḥ /
āmukhāpātikalyāṇaṃ kāryasiddhiṃ hi śaṃsati // SoKss_3,4.49 //
tataḥ patākāvidyudbhir ākīrṇe gaganāntare /
vavarṣa rājajaladaḥ kanakaṃ so 'nujīviṣu // SoKss_3,4.50 //
utsavena ca nīte 'smindine yaugandharāyaṇaḥ /
cittaṃ jijñāsuranyedyurvatseśvaramabhāṣata // SoKss_3,4.51 //
etatkulakramāyātaṃ mahāsiṃhāsanaṃ tvayā /
yaprāptaṃ tatsamāruhya devālaṃkriyatāmiti // SoKss_3,4.52 //
vijitya pṛthvīm ārūḍhā yatra me prapitāmahāḥ /
tatrājitvā diśaḥ sarvāḥ kā mamārohataḥ prathā // SoKss_3,4.53 //
jitvaivemāṃ samudrāntāṃ pṛhvīṃ pṛthuvibhūṣaṇām /
alaṃkaromi pūrveṣāṃ ratnasiṃhāsanaṃ mahat // SoKss_3,4.54 //
ityūcivānnarapatirnāruroha sa saṃprati /
saṃbhavatyabhijātānāmabhimāno hyakṛtrimaḥ // SoKss_3,4.55 //
tataḥ prītastamāha sma nṛpaṃ yaugandharāyaṇaḥ /
sādhu deva kuru prācyāṃ tarhi pūrvaṃ jayodyamam // SoKss_3,4.56 //
tacchrutvaiva prasaṅgāttaṃ rājā papraccha manriṇam /
sthitāsvapyuttarādyāsu prākpācīṃ yānti kiṃ nṛpāḥ // SoKss_3,4.57 //
etacchrutvā jagādainaṃ punaryaugandharāyaṇaḥ /
sphītāpi rājan kauberī mlecchasaṃsargagarhitā // SoKss_3,4.58 //
arkādyastamaye hetuḥ paścimāpi na pūjyate /
āsannarākṣasā duṣṭā dakṣiṇāpyanakāśritā // SoKss_3,4.59 //
prācyāmudeti sūryastu prācīmindro 'dhitiṣṭhati /
jāhnavīṃ yāti ca prācīṃ tena prācī praśasyate // SoKss_3,4.60 //
deśeṣvapi ca vindhyādrihimavanmadhyavartiṣu /
jāhnavījalapūto yaḥ sa praśasyatamo mataḥ // SoKss_3,4.61 //
tasmātprācīṃ prayāntyādau rājāno maṅgalaiṣiṇaḥ /
nivasanti ca deśe 'pi surasindhusamāśrite // SoKss_3,4.62 //
pūrvajairapi hi prācīprakrameṇa jitā diśaḥ /
gaṅgopakaṇṭhe vāsaśca vihito hastināpure // SoKss_3,4.63 //
śatānīkastu kauśāmbīṃ ramyabhāvena śiśriye /
sāmrājye pauruṣādhīne paśyandeśamakāraṇam // SoKss_3,4.64 //
ityuktvā virate tatra tasminyaugandharāyaṇe /
rājā puruṣakāraikabahumānādabhāṣata // SoKss_3,4.65 //
satyaṃ na deśaniyamaḥ sāmrājyasyeha kāraṇam /
saṃpatsu hi susattvānāmekahetuḥ svapauruṣam // SoKss_3,4.66 //
eko 'pyāśrayahīno 'pi lakṣmīṃ prāpnoti sattvavān /
śrutā kiṃ nātra yuṣmābhiḥ puṃsaḥ sattvavataḥ kathā // SoKss_3,4.67 //
evamuktvā sa vatseśaḥ sacivābhyarthitaḥ śubhām /
vicitrāṃ saṃnidhau devyorimāmakathayatkathām // SoKss_3,4.68 //
asti bhūtalavikhyātā yeyamujjayinī purī /
tasyāmādityasenākhyaḥ pūrvamāsīnmahīpatiḥ // SoKss_3,4.69 //
ādityasyeva yasyeha na caskhāla kila kvacit /
pratāpanilayasyaikacakravartitayā rathaḥ // SoKss_3,4.70 //
bhāsayatyucchrite vyoma yaccatre tuhinatviṣi /
nyavartantātapatrāṇi rājñāmapagatoṣmaṇām // SoKss_3,4.71 //
samastabhūtalābhogasaṃbhavānāṃ babhūva saḥ /
bhājanaṃ sarvaratnānāmamburāśirivāmbhasām // SoKss_3,4.72 //
sa kadācana kasyāpi hetoryātrāgato nṛpaḥ /
sasainyo jāhnavīkūlamāsādyāvasthito 'bhavat // SoKss_3,4.73 //
tatra taṃ guṇavarmākhyaḥ ko 'pyāḍhyastatpradeśajaḥ /
abhyagānnṛpamādāya kanyāratnamupāyanam // SoKss_3,4.74 //
ratnaṃ tribhuvane 'pyeṣā kanyotpannā gṛhe mama /
nānyatra dātuṃ śakyā ca devo hi prabhur īdṛśaḥ // SoKss_3,4.75 //
ity āvedya pratīhāramukhenātha praviśya saḥ /
guṇavarmā nijāṃ tasmai rājñe kanyāmadarśayat // SoKss_3,4.76 //
sa tāṃ tejasvatīṃ nāma dīptidyotitadiṅmukhām /
anaṅgamaṅgalāvāsaratnadīpaśikhāmiva // SoKss_3,4.77 //
paśyansnehamayo rājā śliṣṭastatkāntitejasā /
kāmāgnineva saṃtaptaḥ svinno vigalati sma saḥ // SoKss_3,4.78 //
svīkṛtyaitāṃ ca tatkālaṃ mahādevīpadocitām /
cakāra guṇavarmāṇaṃ parituṣyātmanaḥ samam // SoKss_3,4.79 //
tatastāṃ pariṇīyaiva priyāṃ tejasvatīṃ nṛpaḥ /
kṛtārthamānī sa tayā sākamujjayinīṃ yayau // SoKss_3,4.80 //
tatra tanmukhasaktaikadṛṣtī rājā hy abhūt tathā /
dadarśa rājakāryāṇi na yathā sumahānty api // SoKss_3,4.81 //
tejasvatīkalālāpakīliteva kila śrutiḥ /
nāvasannaprajākrandaistasyākraṣṭumaśakyata // SoKss_3,4.82 //
cirapraviṣṭo niragānnaiva so 'ntaḥpurānnṛpaḥ /
niragādarivargasya hṛdayāttu rujājvaraḥ // SoKss_3,4.83 //
kālena tasya jajñe ca rājñaḥ sarvābhinanditā /
kanyā tejasvatīdevyāṃ buddhau ca vijigīṣutā // SoKss_3,4.84 //
paramādbhutarūpā sā tṛṇīkṛtya jagattrayam /
harṣaṃ tasyākarotkanyā pratāpaṃ ca jigīṣutā // SoKss_3,4.85 //
athābhiyoktumutsiktaṃ sāmantaṃ kaṃcidekadā /
ādityasenaḥ prayayāvujjayinyāḥ sa bhūpatiḥ // SoKss_3,4.86 //
tāṃ ca tejasvatīṃ rājñīṃ samārūḍhakareṇukām /
sahaprayāyinīṃ cakre sainyasyevādhidevatām // SoKss_3,4.87 //
ārurodhā varāśvaṃ ca darpodyaddharmanirjharam /
jaṅgamādrinibhaṃ tuṅgaṃ sa śrīvṛkṣaṃ samekhalam // SoKss_3,4.88 //
[parvatapakṣe śrīvṛkṣo bilvavṛkṣaḥ,
aśvapakṣe tu “śrīvṛkṣo romāvartaviśeṣaḥ” iti śiśupālavadhaṭīkāyāṃ (5.56)
mallināthaḥ]
āsṛkkotthitapādābhyāmabhyasyantamivāmbare /
gatiṃ garutmato dṛṣṭāṃ vegasabrahmacāriṇaḥ // SoKss_3,4.89 //
javasya mama paryāptā kiṃ nu syāditi medinīm /
kalayantamivonnamya kaṃdharāṃ dhīrayā dṛśā // SoKss_3,4.90 //
kiṃcidgatvā ca saṃprāpya samāṃ bhūmiṃ sa bhūpatiḥ /
aśvamuttejayāmāsa tejasvatyāḥ pradarśayan // SoKss_3,4.91 //
so 'śvastatpārṣṇighātena yantreṇeveritaḥ śaraḥ /
jagāma kvāpyatijavādalakṣyo lokalocanaiḥ // SoKss_3,4.92 //
taddṛṣṭvā vihvale sainye hayārohāḥ sahasradhā /
anvadhāvanna ca prāpustamaśvāpahṛtaṃ nṛpam // SoKss_3,4.93 //
tataścāniṣṭamāśaṅkya sasainyā mantriṇo bhayāt /
ādāya devīṃ krandantīṃ nivṛttyojjayinīṃ yayuḥ // SoKss_3,4.94 //
tatra te pihitadvārakṛtaprākāraguptayaḥ /
rājñaḥ pravṛttiṃ cinvantastasthurāśvāsitaprajāḥ // SoKss_3,4.95 //
atrāntare sa rājāpi nīto 'bhūttena vājinā /
saraudrasiṃhasaṃcārāṃ durgāṃ vindhyātavīṃ kṣaṇāt // SoKss_3,4.96 //
tatra daivātsthite tasminnaśve sa sahasā nṛpaḥ /
āsīnmahāṭavīdattadiṅmoho vihvalākulaḥ // SoKss_3,4.97 //
gatimanyāmapaśyaṃśca so 'vatīrya praṇamya ca /
taṃ jāgādāśvajātijño rājā varaturaṃgamam // SoKss_3,4.98 //
devastvaṃ na prabhudrohaṃ tvādṛśaḥ kartumarhati /
tanme tvameva śaraṇaṃ śivena naya māṃ pathā // SoKss_3,4.99 //
tacchrutvā sānutāpaḥ sanso 'śvo jātismarastadā /
tat tathety agrahīd buddhau daivataṃ hi hayottamaḥ // SoKss_3,4.100 //
tato rājñi samārūḍhe sa pratasthe turaṃgamaḥ /
svacchaśītāmbusarasā mārgeṇādhvaklamacchidā // SoKss_3,4.101 //
sāyaṃ ca prāpayāmāsa sa yojanaśatāntaram /
ujjayinyāḥ samīpaṃ taṃ rājānaṃ vājisattamaḥ // SoKss_3,4.102 //
tadvegavijitānvīkṣya saptāpi nijavājinaḥ /
astādrikaṃdarālīne lajjayevāṃśumālini // SoKss_3,4.103 //
tamasi prasṛte dvārāṇyujjayinyā vilokya saḥ /
pihitāni śmaśānaṃ ca bahistatkālabhīṣaṇam // SoKss_3,4.104 //
nināyainaṃ nivāsāya bhūpatiṃ buddhimān hayaḥ /
bāhyaikāntasthitaṃ tatra guptaṃ vipramaṭhaṃ niśi // SoKss_3,4.105 //
niśātivāhayogyaṃ ca taṃ sa dṛṣṭvā maṭhaṃ nṛpaḥ /
ādityasenaḥ prārebhe praveṣṭuṃ śrāntavāhanaḥ // SoKss_3,4.106 //
rurudhustasya viprāśca praveśaṃ tannivāsinaḥ /
śmaśānapālaś cauro vā ko 'pyasāviti vādinaḥ // SoKss_3,4.107 //
niryayuste ca saṃsaktakalahā lolaniṣṭhurāḥ /
bhayakārkaśyakopānāṃ gṛhaṃ hi cchāndasā dvijāḥ // SoKss_3,4.108 //
raṭatsu teṣu tatraiko nirjagāma tato maṭhāt /
vidūṣakākhyo guṇavāndhuryaḥ sattvavatāṃ dvijaḥ // SoKss_3,4.109 //
yo yuvā bāhuśālī ca tapasārādhya pāvakam /
prāpa khaḍgottamaṃ tasmāddhyātamātropagāminam // SoKss_3,4.110 //
sa dṛṣṭvā taṃ niśi prāptaṃ dhīro bhavyākṛtiṃ nṛpam /
pracchannaḥ ko'pi devo 'yamiti dadhyau vidūṣakaḥ // SoKss_3,4.111 //
vidhūya viprāṃś cānyāṃs tān sa sarvānucitāśayaḥ /
nṛpaṃ praveśayāmāsa maṭhāntaḥ praśrayānataḥ // SoKss_3,4.112 //
viśrāntasya ca dāsībhir dhūtādhvarajasaḥ kṣaṇāt /
āhāraṃ kalpayāmāsa rājñastasya nijocitam // SoKss_3,4.113 //
taṃ cāpanītaparyāṇaṃ tadīyaṃ turagottamam /
yavasādipradānena cakāra vigataśramam // SoKss_3,4.114 //
rakṣāmyahaṃ śarīraṃ te tatsukhaṃ svapihi prabho /
ityuvāca ca taṃ śrāntamāstīrṇaśayanaṃ nṛpam // SoKss_3,4.115 //
supte ca tasmin dvārastho jāgarāmāsa sa dvijaḥ /
cintitopasthitāgneyakhaḍgahasto 'khilāṃ niśām // SoKss_3,4.116 //
prātaś ca tasya nṛpateḥ prabuddhasyaiva sa svayam /
anukta eva turagaṃ sajjīcakre vidūṣakaḥ // SoKss_3,4.117 //
rājāpi sa tam āmantrya samāruhya ca vājinam /
viveśojjayinīṃ dūrāddṛṣṭo harṣākulairjanaiḥ // SoKss_3,4.118 //
praviṣṭamabhijagmustaṃ sarvāḥ prakṛtayaḥ kṣaṇāt /
tadāgamanajānandalasatkalakalāravāḥ // SoKss_3,4.119 //
āyayau rājabhavanaṃ sa rājā sacivānvitaḥ /
yayau tejasvatīdevyā hṛdayācca mahājvaraḥ // SoKss_3,4.120 //
vātāhatotsavākṣiptapatākāṃśukapaṅktibhiḥ /
utsāritā ivābhūvannagaryāstatkṣaṇaṃ śucaḥ // SoKss_3,4.121 //
akarodā dināntaṃ ca devī tāvanmahotsavam /
yāvannagaraloko 'bhūtsārkaḥ sindūrapiṅgalaḥ // SoKss_3,4.122 //
anyedyuḥ sa tamādityaseno rājā vidūṣakam /
maṭhādānāyayāmāsa tasmātsarvairdvijaiḥ saha // SoKss_3,4.123 //
prakhyāpya rātrivṛttāntaṃ dadau tasmai ca tatkṣaṇam /
vidūṣakāya grāmāṇāṃ sahasramupakāriṇe // SoKss_3,4.124 //
paurohitye ca cakre taṃ pradattacchattravāhanam /
vipraṃ kṛtajño nṛpatiḥ kautukālokitaṃ janaiḥ // SoKss_3,4.125 //
evaṃ tadaiva sāmantatulyaḥ so 'bhūdvidūṣakaḥ /
moghā hi nāma jāyeta mahatsūpakṛtiḥ kutaḥ // SoKss_3,4.126 //
yāṃśca prāpa nṛpādgrāmāṃstānsarvānsa mahāśayaḥ /
tanmaṭhāśrayibhirvipraiḥ samaṃ sādhāraṇānvyadhāt // SoKss_3,4.127 //
tasthau ca sevamānastaṃ rājānaṃ sa tadāśritaḥ /
bhuñjānaśca sahānyaistairbrāhmaṇairgrāmasaṃcayam // SoKss_3,4.128 //
kāle gacchati cānye te sarve prādhānyamicchavaḥ /
naiva taṃ gaṇayām āsur dvijā dhanamadoddhatāḥ // SoKss_3,4.129 //
vibhinnaiḥ saptasaṃkhyākairekasthānāśrayairmithaḥ /
saṃgharṣāttair abādhyanta grāmā duṣṭair grahair iva // SoKss_3,4.130 //
ucchṛṅkhaleṣu teṣvāsīdudāsīno vidūṣakaḥ /
alpabhāveṣu dhīrāṇāmavajñaiva hi śobhate // SoKss_3,4.131 //
ekadā kalahāsaktāndṛṣṭvā tānabhyupāyayau /
kaściccakradharo nāma vipraḥ prakṛtiniṣṭhuraḥ // SoKss_3,4.132 //
parārtanyāyavādeṣu kāṇo 'pyamlānadarśanaḥ /
kubjo 'pi vāci suspaṣṭo viprastānityabhāṣata // SoKss_3,4.133 //
prāptā bhikṣācarairbhūtvā bhavadbhiḥ śrīriyaṃ śaṭhāḥ /
tannāśayatha kiṃ grāmānanyonyamasahiṣṇavaḥ // SoKss_3,4.134 //
vidūṣakasya doṣo 'yaṃ yena yūyamupekṣitāḥ /
tadasaṃdigdhamacirātpunarbhikṣāṃ bhramiṣyatha // SoKss_3,4.135 //
varaṃ hi daivāyattaikavṛddhisthānam anāyakam /
na tu viplutasarvārthaṃ vibhinnabahunāyakam // SoKss_3,4.136 //
tadekaṃ nāyakaṃ dhīraṃ kurudhvaṃ vacasā mama /
sthirayā yadi kṛtyaṃ vo dhuryarakṣitayā śriyā // SoKss_3,4.137 //
tac chrutvā nāyakatvaṃ te sarve 'py aicchan yadātmanaḥ /
tadā vicintya mūḍhāṃs tān punaś cakradharo 'bravīt // SoKss_3,4.138 //
saṃgharṣaśālināṃ tarhi samayaṃ vo dadāmyaham /
itaḥ śmaśāne śūlāyāṃ trayaścaurā niṣūditāḥ // SoKss_3,4.139 //
nāsāsteṣāṃ niśi cchittvā yaḥ susattva ihānayet /
sa yuṣmākaṃ pradhānaḥ syādvīro hi svāmyamarhati // SoKss_3,4.140 //
iti cakradhareṇoktānviprāṃstānantikasthitaḥ /
kurudhvam etat ko doṣa ity uvāca vidūṣakaḥ // SoKss_3,4.141 //
tataste 'syāvadanviprā naitatkartuṃ kṣamā vayam /
yo vā śaktaḥ sa kurutāṃ samaye ca vayaṃ sthitāḥ // SoKss_3,4.142 //
tato vidūṣako 'vādīdahametatkaromi bhoḥ /
ānayāmi niśi cchittvā nāsāsteṣāṃ śmaśānataḥ // SoKss_3,4.143 //
tatastadduṣkaraṃ matvā te 'pi mūḍhāstamabruvan /
evaṃ kṛte tvamasmākaṃ svāmī niyama eṣa naḥ // SoKss_3,4.144 //
ity evākhyāpya samayaṃ prāptāyāṃ rajanau ca tān /
āmantrya viprān prayayau śmaśānaṃ sa vidūṣakaḥ // SoKss_3,4.145 //
praviveśa ca tadvīro nijaṃ karmeva bhīṣaṇam /
cintitopasthitāgneyakṛpāṇaikaparigrahaḥ // SoKss_3,4.146 //
ḍākinīnādasaṃvṛddhagṛdhravāyasavāśite /
ulkāmukhamukholkāgnivisphāritacitānale // SoKss_3,4.147 //
dadarśa tatra madhye ca sa tāñ śūlādhiropitān /
puruṣān nāsikāchedabhiyevordhvīkṛtānanān // SoKss_3,4.148 //
yāvac ca nikaṭaṃ teṣāṃ prāpa tāvat trayo 'pi te /
vetālādhiṣṭhitās tasmin praharanti sma muṣṭibhiḥ // SoKss_3,4.149 //
niṣkampa eva khaḍgena so 'pi pratijaghāna tān /
na śikṣitaḥ prayatno hi dhīrāṇāṃ hṛdaye bhiyā // SoKss_3,4.150 //
tenāpagatavetālavikārāṇāṃ sa nāsikāḥ /
teṣāṃ cakarta vaddhvā ca kṛtī jagrāha vāsasi // SoKss_3,4.151 //
āgacchaṃśca dadarśaikaṃ śavasyopari saṃsthitam /
pravrājakaṃ śmaśāne 'tra japantaṃ sa vidūṣakaḥ // SoKss_3,4.152 //
tacceṣṭālokanakrīḍākautukādupagamya tam /
pracchannaḥ pṛṣṭhatastasya tasthau pravrājakasya saḥ // SoKss_3,4.153 //
kṣaṇāt pravrājakasyādhaḥ phūtkāraṃ muktavāñ śavaḥ /
niragāc ca mukhāt tasya jvālā nābheś ca sarṣapāḥ // SoKss_3,4.154 //
gṛhītvā sarṣapāṃstāṃśca sa parivrājakastataḥ /
utthāya tāḍayāmāsa śavaṃ pāṇitalena tam // SoKss_3,4.155 //
udatiṣṭhatsa cottālavetālādhiṣṭhitaḥ śavaḥ /
āruroha ca tasyaiva skandhe pravrājako 'tha saḥ // SoKss_3,4.156 //
tadārūḍhaśca sahasā gantuṃ pravavṛte tataḥ /
vidūṣako 'pi taṃ tūṣṇīmanvagacchadalakṣitaḥ // SoKss_3,4.157 //
nātidūramatikramya sa dadarśa vidūṣakaḥ /
śūnyaṃ kātyāyanīmūrtisanāthaṃ devatāgṛham // SoKss_3,4.158 //
[mālatīmādhavapañcamāṅkasthāghoraghaṇṭakapālakuṇḍalāmādhavamālatyādikahānukarotīmāṃ kathām]
tatrāvatīrya vetālaskandhātpravrājakastataḥ /
viveśa garbhabhavanaṃ vetālo 'pyapatadbhuvi // SoKss_3,4.159 //
vidūṣakaśca tatrāsīdyuktyā paśyannalakṣitaḥ /
pravrājako 'pi saṃpūjya tatra devīṃ vyajijñapat // SoKss_3,4.160 //
tuṣṭāsi yadi taddevi dehi me varamīpsitam /
anyathātmopahāreṇa prīṇāmi bhavatīmaham // SoKss_3,4.161 //
ityuktavantaṃ taṃ tīvramantrasādhanagarvitam /
pravrājakaṃ jagādaivaṃ vāṇī garbhagṛhodgatā // SoKss_3,4.162 //
ādityasenanṛpateḥ sutāmānīya kanyakām /
upahārīkuruṣveha tataḥ prāpsyasi vāñchitam // SoKss_3,4.163 //
etacchrutvā sa nirgatya kareṇāhatya taṃ punaḥ /
pravrāḍutthāpayāmāsa vetālaṃ muktaphūtkṛtim // SoKss_3,4.164 //
tasya ca skandhamāruhya niryadvaktrānalārciṣaḥ /
ānetuṃ rājaputrīṃ tāmutpatya nabhasā yayau // SoKss_3,4.165 //
vidūṣako 'pi tatsarvaṃ dṛṣṭvā tatra vyacintayat /
kathaṃ rājasutānena hanyate mayi jīvati // SoKss_3,4.166 //
ihaiva tāvat tiṣṭhāmi yāvad āyāty asau śaṭhaḥ /
ityāllocya sa tatraiva tasthau channo vidūṣakaḥ // SoKss_3,4.167 //
pravrājakaśca gatvaiva vātāyanapathena saḥ /
praviśyāntaḥpuraṃ prāpa suptāṃ niśi nṛpātmajām // SoKss_3,4.168 //
āyayau ca gṛhītvā tāṃ gaganena tamomayaḥ /
kāntiprakāśitadiśaṃ rāhuḥ śaśikalāmiva // SoKss_3,4.169 //
hā tāta hāmbeti ca tāṃ krandantīṃ kanyakāṃ vahan /
tatraiva devībhavane so 'ntarikṣādavātarat // SoKss_3,4.170 //
praviveśa ca tatkālaṃ vetālaṃ pravimucya saḥ /
kanyāratnaṃ tadādāya devīgarbhagṛhāntaram // SoKss_3,4.171 //
tatra yāvannihantuṃ tāṃ rājaputrīmiyeṣa saḥ /
tāvadākṛṣṭakhaḍgo 'tra praviveśa vidūṣakaḥ // SoKss_3,4.172 //
āḥ pāpa mālatīpuṣpamaśmanā hantumīhase /
yadasyāmākṛtau śastraṃ vyāpārayitumicchasi // SoKss_3,4.173 //
ityuktvākṛṣya keśeṣu śirastasya vivellataḥ /
pravrājakasya ciccheda khaḍgena sa vidūṣakaḥ // SoKss_3,4.174 //
āśvāsayāmāsa ca tāṃ rājaputrīṃ bhayākulām /
praviśantīmivāṅgāni kiṃcitpratyabhijānatīm // SoKss_3,4.175 //
kathamantaḥpuraṃ rājño rājaputrīmimāmitaḥ /
nayeyamiti tatkālamasau dhīro vyacintayat // SoKss_3,4.176 //
bho vidūṣaka śṛṇvetadyo 'yaṃ pravrāṭ tvayā hataḥ /
mahānetasya vetālaḥ siddho 'bhūtsarṣapāstathā // SoKss_3,4.177 //
tato 'sya pṛthvīrājye ca vāñchā rājātmajāsu ca /
udapadyata tenāyam evaṃ mūḍho 'dya vañcitaḥ // SoKss_3,4.178 //
tadgṛhāṇaitadīyāṃstvaṃ sarṣapānvīra yena te /
imāmekāṃ niśāmadya bhaviṣyatyambare gatiḥ // SoKss_3,4.179 //
ityākāśagatā vāṇī jātaharṣaṃ jagāda tam /
anugṛhṇanti hi prāyo devatā api tādṛśam // SoKss_3,4.180 //
tato vastrāñcalāt tasya sa parivrājakasya tān /
jarāha sarṣapān haste tām aṅke ca nṛpātmajām // SoKss_3,4.181 //
yāvacca devībhavanātsa tasmānniryayau bahiḥ /
uccacāra punastāvadanyā nabhasi bhāratī // SoKss_3,4.182 //
ihaiva devībhavane māsasyānte punastvayā /
āgantavyaṃ mahāvīra vismartavyamidaṃ na te // SoKss_3,4.183 //
tacchrutvā sa tathetyuktvā sadyo devīprasādataḥ /
utpapāta nabho bibhradrājaputrīṃ vidūṣakaḥ // SoKss_3,4.184 //
gatvā ca gaganenāśu sa tāmantaḥpurāntaram /
prāveśayadrājasutāṃ samāśvastāmuvāca ca // SoKss_3,4.185 //
na me bhaviṣyati prātargatirvyomni tataśca mām /
sarve drakṣyanti niryāntaṃ tatsaṃpratyeva yāmyaham // SoKss_3,4.186 //
iti tenoditā bālā bibhyatī sā jagāda tam /
gate tvayi mama prāṇāstrāsākrāntāḥ prayāntyamī // SoKss_3,4.187 //
tanmahābhāga mā gāstvaṃ dehi me jīvitaṃ punaḥ /
pratipannārthanirvāhaḥ sahajaṃ hi satāṃ vratam // SoKss_3,4.188 //
tac chrutvā cintayām āsa sa susattvo vidūṣakaḥ /
yad astu me na gacchāmi muñcet prāṇān bhayādiyam // SoKss_3,4.189 //
tataśca nṛpaterbhaktiḥ kā mayā vihitā bhavet /
ityālocya sa tatraiva tasthāvantaḥpure niśi // SoKss_3,4.190 //
vyāyāmajāgaraśrānto yayau nidrāṃ śanaiśca saḥ /
rājaputrī tvanidraiva bhītā tāmanayanniśām // SoKss_3,4.191 //
viśrāmyatu kṣaṇaṃ tāvaditi premārdramānasā /
suptaṃ prabodhayāmāsa sā prabhāte 'pi naiva tam // SoKss_3,4.192 //
tataḥ praviṣṭā dadṛśustamantaḥpuracārikāḥ /
sasaṃbhramāśca gatvaiva rājānaṃ taṃ vyajijñapan // SoKss_3,4.193 //
rājāpy avekṣituṃ tattvaṃ pratīhāraṃ vyasarjayat /
pratīhāraśca gatvāntastatrāpaśyadvidūṣakam // SoKss_3,4.194 //
śuśrāva ca yathāvṛttaṃ sa tadrājasutāmukhāt /
tathaiva gatvā rājñe ca sa samagraṃ nyavedayat // SoKss_3,4.195 //
vidūṣakasya sattvajñastacchrutvā sa mahīpatiḥ /
kimetatsyāditi kṣipraṃ samudbhrānta ivābhavat // SoKss_3,4.196 //
ānāyayacca duhiturmandirāttaṃ vidūṣakam /
dattānuyātraṃ manasā tasyāḥ snehānupātinā // SoKss_3,4.197 //
papraccha ca yathāvṛttaṃ sa rājā tamupāgatam /
ā mūlataśca so 'pyasmai vipro vṛttāntamabravīt // SoKss_3,4.198 //
adarśayac ca vastrānte nibaddhāś cauranāsikāḥ /
pravrāṭsaṃbandhinas tāṃś ca sarṣapān bhūmibhedinaḥ // SoKss_3,4.199 //
tataḥ saṃbhāvya satyaṃ tat tāṃś cānāyya maṭhadvijān /
sarvāṃś cakradharopetān pṛṣṭvā tanmūlakāraṇam // SoKss_3,4.200 //
svayaṃ śmaśāne gatvā ca dṛṣṭvā tāṃśchinnanāsikān /
puruṣāṃstaṃ ca nirlūnakaṇṭhaṃ pravrājakādhamam // SoKss_3,4.201 //
utpannapratyayo rājā sa tutoṣa mahāśayaḥ /
vidūṣakāya kṛtine sutāprāṇapradāyine // SoKss_3,4.202 //
dadau tasmai ca tāmeva tadaiva tanayāṃ nijām /
kimadeyamudārāṇāmupakāriṣu tuṣyatām // SoKss_3,4.203 //
śrīruvāsāmbujaprītyā nūnaṃ rājasutākare /
gṛhītapāṇir yenāsyā lebhe lakṣmīṃ vidūṣakaḥ // SoKss_3,4.204 //
tato rājopacāreṇa sa tayā kāntayā saha /
ādityasenanṛpatestasthau ślāghyayaśā gṛhe // SoKss_3,4.205 //
atha yāteṣu divaseṣvekadā daivacoditā /
tamuvāca niśāyāṃ sā rājaputrī vidūṣakam // SoKss_3,4.206 //
nātha smarasi yattatra tava devīgṛhe niśi /
māsānte tvamihāgaccherityuktaṃ divyayā girā // SoKss_3,4.207 //
tatra cādya gato māso bhavatastacca vismṛtam /
ity uktaḥ priyayā smṛtvā sa jaharṣa vidūṣakaḥ // SoKss_3,4.208 //
sādhu smṛtaṃ tvayā tanvi vismṛtaṃ tanmayā punaḥ /
ityuktvāliṅganaṃ cāsyi sa dadau pāritoṣakam // SoKss_3,4.209 //
suptāyāṃ ca tatastasyāṃ nirgatyāntaḥpurānniśi /
ādāya khaḍgaṃ svasthaḥ saṃstaddevībhavanaṃ yayau // SoKss_3,4.210 //
prāpto vidūṣako 'haṃ bhor iti tatra vadan bahiḥ /
praviśety aśṛṇod vācam antaḥ kenāpy udīritām // SoKss_3,4.211 //
praviśya cāntare so 'tra divyamāvāsamaikṣata /
tadantardivyarūpāṃ ca kanyāṃ divyaparicchadām // SoKss_3,4.212 //
svaprabhābhinnatimirāṃ rajanijvalitāmiva /
harakopāgninirdagdhasmarasaṃjīvanauṣadhim // SoKss_3,4.213 //
kimetaditi sāścaryaḥ sa tayā hṛṣṭayā svayam /
sasnehabahumānena svāgatenābhyanandyata // SoKss_3,4.214 //
upaviṣṭaṃ ca saṃjātavisrambhaṃ premadarśanāt /
tatsvarūpaparijñānasotsukaṃ sā tamabravīt // SoKss_3,4.215 //
ahaṃ vidyādharī kanyā bhadrānāma mahānvayā /
iha kāmacaratvācca tvāmapaśyamahaṃ tadā // SoKss_3,4.216 //
tvadguṇākṛṣṭacittā ca tatkālamahameva tām /
adṛśyavāṇīmasṛjaṃ punarāgamanāya te // SoKss_3,4.217 //
adya vidyāprayogāś ca saṃmohya preritā mayā /
sā te rājasutaivāsmin kārye smṛtim ajījanat // SoKss_3,4.218 //
tvadarthaṃ ca sthitāsmīha tattubhyamidamarpitam /
śarīraṃ sundara mayā kuru pāṇigrahaṃ mama // SoKss_3,4.219 //
ityukto bhadrayā bhavyo vidyādharyā vidūṣakaḥ /
tatheti pariṇinye tāṃ gāndharvavidinā tadā // SoKss_3,4.220 //
atiṣṭhadatha tatraiva divyaṃ bhogamavāpya saḥ /
svapauruṣaphalarddhyeva priyayā saṃgatastayā // SoKss_3,4.221 //
atrāntare prabuddhā sā rājaputrī niśākṣaye /
bhartāraṃ tamapaśyantī viṣādaṃ sahasāgamat // SoKss_3,4.222 //
utthāya cāntikaṃ mātuḥ praskhaladbhiḥ padairyayau /
vihvalā saṃgaladvāṣpataraṅgitavilocanā // SoKss_3,4.223 //
sa patirme gataḥ kvāpi rātrāviti ca mātaram /
ātmāparādhasabhayā sānutāpā ca sābhyadhāt // SoKss_3,4.224 //
tatastanmātari snehātsaṃbhrāntāyāṃ krameṇa tat /
buddhvā rājāpi tatraitya paramākulatāmagāt // SoKss_3,4.225 //
jāne śmaśānabāhyaṃ taṃ gato 'sau devatāgṛham /
ityukte rājasutayā rājā tatra svayaṃ yayau // SoKss_3,4.226 //
tatra vidyādharīvidyāprabhāveṇa tirohitam /
vicintyāpi na lebhe taṃ sa kṣitīśo vidūṣakam // SoKss_3,4.227 //
tato rājñi parāvṛtte nirāśāṃ tāṃ nṛpātmajām /
dehatyāgonmukhīmetya jñānī ko 'pyabravīdidam // SoKss_3,4.228 //
nāriṣṭaśaṅkā kartavyā sa hi te vartate patiḥ /
yukto divyena bhogena tvāmupaiṣyati cācirāt // SoKss_3,4.229 //
tacchrutvā rājaputrī sā dhārayāmāsa jīvitam /
hṛdi praviṣṭayā ruddhaṃ tatpratyāgamavāñchayā // SoKss_3,4.230 //
vidūṣakasyāpi tatastiṣṭhatastatra tāṃ priyām /
bhadrāṃ yageśvarī nāma sakhī kācidupāyayau // SoKss_3,4.231 //
upetya sā rahasyenāmidaṃ bhadrāmathābravīt /
sakhi mānuṣasaṃsargātkruddhā vidyādharāstvayi // SoKss_3,4.232 //
pāpaṃ ca te cikīrṣanti tadito gamyatāṃ tvayā /
asti pūrvāmbudheḥ pāre puraṃ kārkoṭakābhidham // SoKss_3,4.233 //
tadatikramya ca nadī śītodā nāma pāvanī /
tīrtvā tāmudayākhyaśca siddhakṣetraṃ mahāgiriḥ // SoKss_3,4.234 //
vidyādharairanākramyastatra tvaṃ gaccha sāṃpratam /
priyasya mānuṣasyāsya kṛte cintāṃ ca mā kṛthāḥ // SoKss_3,4.235 //
etaddhi sarvametasya kathayitvā gamiṣyasi /
yenaiṣa paścāt tatraiva sattvavānāgamiṣyati // SoKss_3,4.236 //
ityuktā sā tayā sakhyā bhadrā bhayavaśīkṛtā /
vidūṣakānuraktāpi pratipede tatheti tat // SoKss_3,4.237 //
uktvā ca tasya tadyuktyā dattvā ca svāṅgulīyakam /
vidūṣakasya rātryantasamaye sā tirodadhe // SoKss_3,4.238 //
vidūṣakasya pūrvasmiñ śūnye devagṛhe sthitam /
kṣaṇād apaśyad ātmānaṃ na bhadrāṃ na ca mandiram // SoKss_3,4.239 //
smaranvidyāprapañcaṃ taṃ paśyaṃścaivāṅgulīyakam /
viṣādavismayāveśavaśaḥ so 'bhūdvidūṣakaḥ // SoKss_3,4.240 //
acintayacca tasyāḥ sa vacaḥ svapnamiva smaran /
gatā tāvannivedyaiva sā mamodayaparvatam // SoKss_3,4.241 //
tanmayāpyāśu tatraiva gantavyaṃ tadavāptaye /
na caivaṃ lokadṛṣṭaṃ māṃ labdhvā rājā parityajet // SoKss_3,4.242 //
tasmādyuktiṃ karomīha kāryaṃ siddhyati me yathā /
iti saṃcintya matimānrūpamanyatsa śiśriye // SoKss_3,4.243 //
jīrṇavāsā rajolipto bhūtvā devīgṛhāttataḥ /
niragādatha hā bhadre hā bhadre iti sa bruvan // SoKss_3,4.244 //
tatkṣaṇaṃ ca vilokyainaṃ janāstaddeśavartinaḥ /
so 'yaṃ vidūṣakaḥ prāpta iti kolāhalaṃ vyadhuḥ // SoKss_3,4.245 //
buddhvā ca rājñā nirgatya svayaṃ dṛṣṭvā tathāvidhaḥ /
unmattaceṣṭo 'vaṣṭabhya sa nīto 'bhūtsvamandiram // SoKss_3,4.246 //
tatra snehākulairyadyadukto 'bhūdbhṛtyabāndhavaiḥ /
tatra tatra sa hā bhadre iti pratyuttaraṃ dadau // SoKss_3,4.247 //
vaidyopadiṣṭair abhyaṅgair abhyakto 'pi sa tatkṣaṇam /
aṅgamuddhūlayāmāsa bhūriṇā bhasmareṇunā // SoKss_3,4.248 //
snehena rājaputryā ca svahastābhyāmupāhṛtaḥ /
āhārastena sahasā pādenāhatya cikṣipe // SoKss_3,4.249 //
evaṃ sa tasthau katiciddivasāṃstatra niḥspṛhaḥ /
pāṭayannijavastrāṇi kṛtonmādo vidūṣakaḥ // SoKss_3,4.250 //
aśakyapratikāro 'yaṃ tat kimarthaṃ kadarthyate /
tyajet kadācana prāṇān brahmahatyā bhavet tataḥ // SoKss_3,4.251 //
svacchandacāriṇastvasya kālena kuśalaṃ bhavet /
ityālocya sa cādityaseno rājā mumoca tam // SoKss_3,4.252 //
tataḥ svacchandacārī sannanyedyuḥ sāṅgulīyakaḥ /
vīro bhadrāṃ prati svairaṃ sa pratasthe vidūṣakaḥ // SoKss_3,4.253 //
gacchann ahar ahaḥ prācyāṃ diśi prāpa sa ca kramāt /
madhye mārgavaśāyātaṃ nagaraṃ pauṇḍravardhanam // SoKss_3,4.254 //
mātaratra vasāmyekāṃ rātrimityabhidhāya saḥ /
brāhmaṇyāstatra kasyāścidvṛddhāyāḥ prāviśadgṛham // SoKss_3,4.255 //
pratipannāśrayā sā ca kṛtātithyā kṣaṇāntare /
brāhmaṇī samupetyaivaṃ sāntarduḥkhā jagāda tam // SoKss_3,4.256 //
tubhyameva mayā dattaṃ putra sarvamidaṃ gṛham /
tadgṛhāṇa yato nāsti jīvitaṃ mama sāṃpratam // SoKss_3,4.257 //
kasmādevaṃ bravīṣīti tenoktā vismitena sā /
śrūyatāṃ kathayāmyetadityuktvā punarabravīt // SoKss_3,4.258 //
astīha devasenākhyo nagare putra bhūpatiḥ /
tasya caikā samutpannā kanyā bhūtalabhūṣaṇam // SoKss_3,4.259 //
mayā duḥkhena labdheyam iti tāṃ duḥkhalabdhikām /
nāmnā cakāraiṣa nṛpastanayāmativatsalaḥ // SoKss_3,4.260 //
kālena yauvanārūḍhāmānītāya svaveśmani /
rājñe kacchapanāthāya tāṃ prādāccaiṣa bhūpatiḥ // SoKss_3,4.261 //
sa kacchapeśvarastasyā vadhvā vāsagṛhaṃ niśi /
praviṣṭa eva prathamaṃ tatkālaṃ pañcatāṃ yayau // SoKss_3,4.262 //
tato vimanasā rājñā bhūyopyetena sā sutā /
dattānyasmai nṛpāyābhūtso 'pi tadvadvyapadyata // SoKss_3,4.263 //
tadbhayācca yadānye 'pi nṛpāvāñchanti naiva tām /
tadā senāpatiṃ rājā nijamevaṃ samādiśat // SoKss_3,4.264 //
ito deśāt tvayaikaikaḥ kramād ekaikato gṛhāt /
putrān praty aham āneyo brāhmaṇaḥ kṣatriyo 'thavā // SoKss_3,4.265 //
ānīya ca praveśyo 'tra rātrau matputrikāgṛhe /
paśyāmo 'tra vipadyante kiyanto 'tra kiyacciram // SoKss_3,4.266 //
uttariṣyati yaścātra so 'syā bhartā bhaviṣyati /
gatiḥ śakyā paricchetuṃ nahyadbhutavidhervidheḥ // SoKss_3,4.267 //
iti senāpatī rājñā samāviṣṭo dine dine /
vārakrameṇa gehebhyo nayatyeva narāniha // SoKss_3,4.268 //
evaṃ ca tatra yātāni kṣayaṃ naraśatānyapi /
mama cākṛtapuṇyāyā ekaḥ putro 'tra vartate // SoKss_3,4.269 //
tasya vāro 'dya saṃprāptastatra gantuṃ vipattaye /
tadabhāve mayā kāryaṃ prātaragnipraveśanam // SoKss_3,4.270 //
tajjīvantī svahastena tubhyaṃ guṇavate gṛham /
dadāmi sarvaṃ yena syāṃ na punarduḥkhabhāginī // SoKss_3,4.271 //
evamuktavatīṃ dhīrastāmavocadvidūṣakaḥ /
yadyevamamba tarhi tvaṃ mā sma viklavatāṃ kṛthāḥ // SoKss_3,4.272 //
ahaṃ tatrādya gacchāmi jīvatvekasutastava /
kimetaṃ ghātayāmīti kṛpā te mayi mā ca bhūt // SoKss_3,4.273 //
siddhiyogāddhi nāstyeva bhayaṃ tatra gatasya me /
evaṃ vidūṣakeṇoktā brāhmaṇī sā jagāda tam // SoKss_3,4.274 //
tarhi puṇyairmayāyātaḥ ko'pi devo bhavāniha /
tatprāṇāndehi naḥ putra kuśalaṃ ca tathātmani // SoKss_3,4.275 //
evaṃ tayā so 'nugataḥ sāyaṃ rājasutāgṛham /
senāpatiniyuktena kiṃkareṇa samaṃ yayau // SoKss_3,4.276 //
tatrāpaśyannṛpasutāṃ tāṃ yauvanamadoddhatām /
latāmanuccitasphītapuṣpabhārānatām iva // SoKss_3,4.277 //
tato niśāyāṃ śayane rājaputryā tayāśrite /
dhyātopanatamāgneyaṃ khaḍgaṃ vibhratkareṇa saḥ // SoKss_3,4.278 //
vāsaveśmani tatrāsīj jāgrad eva vidūṣakaḥ /
paśyāmi tāvat ko hanti narānatreti cintayan // SoKss_3,4.279 //
prasupte ca jane kṣiprādapāvṛtakapāṭakam /
sa dvāradeśād āyāntaṃ ghoraṃ rākṣasamaikṣata // SoKss_3,4.280 //
sa ca dvāri sthitastatra rākṣaso vāsakāntare /
bhujaṃ naraśatākāṇḍayamadaṇḍaṃ nyaveśayat // SoKss_3,4.281 //
vidūṣakaśca ciccheda dhāvitvā tasya taṃ krudhā /
ekakhaḍgaprahāreṇa bāhuṃ sapadi rakṣasaḥ // SoKss_3,4.282 //
chinnabāhuḥ palāyyāśu jagāma sa niśācaraḥ /
bhūyo 'nāgamanāyaiva tatsattvotkarṣabhītitaḥ // SoKss_3,4.283 //
prabuddhā vīkṣya patitaṃ rakṣobāhuṃ nṛpātmajā /
bhītā ca jātaharṣā ca vismitā ca babhūva sā // SoKss_3,4.284 //
prātaśca dadṛśe rājñā devasenena tatra saḥ /
svasutāntaḥpuradvāri sthitaśchinnacyuto bhujaḥ // SoKss_3,4.285 //
itaḥprabhṛti nehānyaiḥ praveṣṭavyaṃ narairiti /
datto vidūṣakeṇeva sudīrghaḥ parighārgalaḥ // SoKss_3,4.286 //
tato divyaprabhāvāya tasmai prītaḥ sa pārthivaḥ /
vidūṣakāya tanayāṃ tāṃ dadau vibhavottaram // SoKss_3,4.287 //
tatastayā samaṃ tatra kāntayā sa vidūṣakaḥ /
tasthau dināni katicidrūpavatyeva saṃpadā // SoKss_3,4.288 //
ekasmiṃśca dine suptāṃ rājaputrīṃ vihāya tām /
sa tataḥ prayayau rātrau tāṃ bhadrāṃ prati satvaraḥ // SoKss_3,4.289 //
rājaputrī ca sā prātastadadarśanaduḥkhitā /
āsīdāśvāsitā pitrā tatpratyāvartanāśayā // SoKss_3,4.290 //
so 'pi gacchannaharahaḥ kramātprāpta vidūṣakaḥ /
pūrvāmbudheradūrasthāṃ nagarīṃ tāmraliptikām // SoKss_3,4.291 //
tatra cakre sa kenāpi vaṇijā saha saṃgatim /
skandadāsābhidhānena pāramabdheryiyāsatā // SoKss_3,4.292 //
tenaiva saha so 'nalpatadīyadhanasaṃbhṛtam /
yānapātraṃ samāruhya pratasthe 'mbudhivartmanā // SoKss_3,4.293 //
tataḥ samudramadhye tadyānapātramupāgatam /
akasmādabhavadruddhaṃ vyāsaktamiva kenacit // SoKss_3,4.294 //
arcite 'pyarṇave ratnairyadā na vicacāla tat /
tadā sa vaṇigārtaḥ saskandadāso 'bravīdidam // SoKss_3,4.295 //
yo mocayati saṃruddhamidaṃ pravahaṇaṃ mama /
tasmai nijadhanārdhaṃ ca svasutāṃ ca dadāmyaham // SoKss_3,4.296 //
tacchrutvaiva jagādaivaṃ dhīracetā vidūṣakaḥ /
ahamatrāvatīryāntarvicinomyambudherjalam // SoKss_3,4.297 //
kṣaṇācca mocayāmyetadbaddhaṃ pravahaṇaṃ tava /
yūyaṃ cāpyavalambadhvaṃ baddhvā māṃ pāśurajjubhiḥ // SoKss_3,4.298 //
vimukte ca pravahaṇe tatkṣaṇaṃ vārimadhyataḥ /
uddhartavyo 'smi yuṣmābhiravalambanarajjubhiḥ // SoKss_3,4.299 //
tatheti tena vaṇijā tadvacasyabhinandite /
babandhuḥ karṇadhārāstaṃ rajjubandhena kakṣayoḥ // SoKss_3,4.300 //
tadbaddho 'vatatāraiva vāridhau sa vidūṣakaḥ /
na jātvavasare prāpte sattvavānavasīdati // SoKss_3,4.301 //
dhyātopasthitamāgneyaṃ khaḍgaṃ kṛtvā ca taṃ kare /
vīraḥ pravahaṇasyādho madhyevāri viveśa saḥ // SoKss_3,4.302 //
tatra caikaṃ mahākāyaṃ suptaṃ puruṣamaikṣata /
jaṅghāyāṃ tasya ruddhaṃ ca yānapātraṃ vyalokayat // SoKss_3,4.303 //
ciccheda tāṃ sa jaṅghāṃ ca tasya khaḍgena tatkṣaṇam /
cacāla ca pravahaṇaṃ rodhamuktaṃ tadaiva tat // SoKss_3,4.304 //
taddṛṣṭvaiva vaṇikpāpaśchedayāmāsa tasya tat /
vidūṣakasya rajjūstāḥ pratipannārthalobhataḥ // SoKss_3,4.305 //
vṛttenaiva ca muktena drutaṃ pravahaṇena saḥ /
svalobhasyeva mahataḥ pāramambunidheryayau // SoKss_3,4.306 //
vidūṣako 'pi sa cchinnarajjvālambo 'mbumadhyagaḥ /
unmajjya tattathā dṛṣṭvā dhīraḥ kṣaṇamacintayat // SoKss_3,4.307 //
kimidaṃ vaṇijā tena kṛtaṃ kimathavocyate /
kṛtaghnā dhanalobhāndhā nopakārekṣaṇakṣamāḥ // SoKss_3,4.308 //
tadeṣa kālaḥ sutarāmavaiklavyasya sāṃpratam /
nahi sattvāvasādena svalpā vyāpadvilaṅghyate // SoKss_3,4.309 //
iti saṃcintya tatkālaṃ jaṅghāṃ tāmāruroha saḥ /
yā sāntarjalasuptasya puṃsastasya nyakṛtyata // SoKss_3,4.310 //
tayā tatāra nāveva hastavyastāmburambudhim /
daivameva hi sāhāyyaṃ kurute sattvaśālinām // SoKss_3,4.311 //
taṃ mārutimivāmbhodhipāraṃ rāmārthamāgatam /
balavantamuvācaivamantarikṣātsarasvatī // SoKss_3,4.312 //
sādhu sādhu susattvo 'sti ko 'nyastvatto vidūṣaka /
anena tava dhairyeṇa tuṣṭo 'smi tadidaṃ śṛṇu // SoKss_3,4.313 //
prāpto 'si nagnaviṣayamimaṃ saṃpratyato 'pi ca /
kārkoṭakākhyaṃ nagaraṃ dinaiḥ prāpsyasi saptabhiḥ // SoKss_3,4.314 //
tato labdhadhṛtirgatvā śīghraṃ prāpsyasi cepsitam /
ahaṃ cārādhipaḥ pūrvaṃ bhavatā havyakavyabhuk // SoKss_3,4.315 //
madvarācca tavedānīṃ kṣuttṛṣṇā ca na vartsyati /
tadgaccha siddhyai visrabdhamityuktvā virarāma vāk // SoKss_3,4.316 //
vidūṣakaśca tacchrutvā praṇayāgniṃ praharṣitaḥ /
pratasthe saptame cāhni prāpa kārkoṭakaṃ puram // SoKss_3,4.317 //
tatra ca praviveśaikaṃ maṭhamāryairadhiṣṭhitam /
nānādeśodbhavaistaistairdvijairabhyāgatapriyaiḥ // SoKss_3,4.318 //
śrīmatā nirmitaṃ rājñā tatratyenāryavarmaṇā /
ṛddhaṃ samagrasauvarṇahṛdyadevakulānvitam // SoKss_3,4.319 //
tatra sarvaiḥ kṛtātithyamekastaṃ brāhmaṇo 'tithim /
snānena bhojanairvastrairnītvā gṛhamupācarat // SoKss_3,4.320 //
sāyaṃ ca tanmaṭhasthaḥ san pure śuśrāva tatra saḥ /
vidūṣakaḥ sapaṭahaṃ ghoṣyamāṇam idaṃ vacaḥ // SoKss_3,4.321 //
brāhmaṇaḥ kṣatriyo vāpi pariṇetuṃ nṛpātmajām /
prātaricchati yaḥ so 'dya rātrau vasatu tadgṛhe // SoKss_3,4.322 //
tacchrutvā sanimittaṃ sa tadāśaṅkya ca tatkṣaṇam /
gantuṃ rājasutāvāsamiyeṣa priyasāhasaḥ // SoKss_3,4.323 //
ūcustaṃ maṭhaviprāste brahmanmā sāhasaṃ kṛthāḥ /
tanna rājasutāsadma tanmṛtyorvivṛtaṃ mukham // SoKss_3,4.324 //
yo hi tatra praviśati kṣapāyāṃ na sa jīvati /
gatāḥ subahavaścaivamatra sāhasikāḥ kṣayam // SoKss_3,4.325 //
ityukto 'pi sa tair viprair anaṅgīkṛtatadvacāḥ /
vidūṣako rājagṛhaṃ yayau tatkiṃkaraiḥ saha // SoKss_3,4.326 //
tatrāryavarmaṇā rājñā svayaṃ dṛṣṭvābhinanditaḥ /
viveśa tatsutāvāsaṃ naktamarka ivānalam // SoKss_3,4.327 //
dadarśa rājakanyāṃ ca tāmākṛtyānurāgiṇīm /
nairāśyaduḥkhavidhuraṃ paśyantīṃ sāsrayā dṛśā // SoKss_3,4.328 //
āsīcca jāgradevātra sa rātrāvavalokayan /
kare kṛpāṇamāgneyaṃ cintitopanataṃ dadhat // SoKss_3,4.329 //
akasmācca mahāghoraṃ dadarśa dvāri rākṣasam /
chinnadakṣiṇabāhutvātprasāritabhujāntaram // SoKss_3,4.330 //
dṛṣṭvā vyacintayac cāsau hanta so 'yaṃ niśācaraḥ /
yasya bāhur mayā chinno nagare pauṇḍravardhane // SoKss_3,4.331 //
tadadya na punarbāhau prahariṣyāmyasau hi me /
palāyya pūrvavadgacchettasmātsādhu nihanmyamum // SoKss_3,4.332 //
ityālocya pradhāvyaiva keśeṣvākṛṣya tasya saḥ /
rākṣasasya śiraśchettuṃ samārebhe vidūṣakaḥ // SoKss_3,4.333 //
tatkṣaṇaṃ bhītabhītaśca tamuvāca sa rākṣasaḥ /
mā māṃ vadhīḥ susattvastvaṃ tatkuruṣva kṛpāmiti // SoKss_3,4.334 //
kiṃnāma tvaṃ ca keyaṃ ca tava ceṣṭeti tena saḥ /
muktvā pṛṣṭaśca vīreṇa punarāha sa rākṣasaḥ // SoKss_3,4.335 //
yamadaṃṣṭrābhidhānasya mamābhūtāṃ sute ime /
iyam ekā tathānyā ca pauṇḍravardhanavartinī // SoKss_3,4.336 //
avīrapuruṣāsaṅgādrakṣaṇīye nṛpātmaje /
śaṃkarājñāprasādo hi mamābhūdayamīdṛśaḥ // SoKss_3,4.337 //
tatrādau bāhur ekena chinno me pauṇḍravardhane /
tvayā cādya jito 'smīha tat samāptam idaṃ mama // SoKss_3,4.338 //
tac chrutvā sa vihasyainaṃ pratyuvāca vidūṣakaḥ /
mayaiva sa bhujas tatra lūnaste pauṇḍravardhane // SoKss_3,4.339 //
rākṣaso 'pyavadattarhi devāṃśastvaṃ na mānuṣaḥ /
manye tvadarthamevābhūccharvājñānugrahaḥ sa me // SoKss_3,4.340 //
tadidānīṃ suhṛnme tvaṃ yadā māṃ ca smariṣyasi /
tadāhaṃ saṃnidhāsye te siddhaye saṃkaṭeṣvapi // SoKss_3,4.341 //
evaṃ sa rākṣaso maitryā varayitvā vidūṣakam /
tenābhinanditavacā yamadaṃṣṭrastirodadhe // SoKss_3,4.342 //
vidūṣako 'pi sānandamabhinanditavikramaḥ /
rājaputryā tayā tatra hṛṣṭastāmanayanniśām // SoKss_3,4.343 //
prātaśca jñātavṛttāntastuṣṭastasmai dadau nṛpaḥ /
vibhavaiḥ saha śauryaikapatākāmiva tāṃ sutām // SoKss_3,4.344 //
sa tayā saha tatrāsīdrātrīḥ kāścidvidūṣakaḥ /
padātpadamamuñcantyā lakṣmyeva guṇabaddhayā // SoKss_3,4.345 //
ekadā ca niśi svairaṃ tataḥ prāyātpriyotsukaḥ /
labdhadivyarasāsvādaḥ ko hi rajyedrasāntare // SoKss_3,4.346 //
nagarācca vinirgatya sa taṃ sasmāra rākṣasam /
smṛtamātrāgataṃ taṃ ca jagāda racitānatim // SoKss_3,4.347 //
siddhakṣetre prayātavyamudayādrau mayā sakhe /
bhadrāvidyādharīhetoratastvaṃ tatra māṃ naya // SoKss_3,4.348 //
tathetuktavatastasya skandhamāruhya rakṣasaḥ /
yayau ca sa tayā rātryā durgamāṃ ṣaṣṭiyojanīm // SoKss_3,4.349 //
prātaśca tīrtvā śītodāmalaṅghyāṃ mānuṣairnadīm /
udayādreratha prāpatsaṃnikarṣamayatnataḥ // SoKss_3,4.350 //
ayaṃ sa parvataḥ śrīmānudayākhyaḥ purastava /
atropari ca nāstyeva siddhadhāmni gatirmama // SoKss_3,4.351 //
ity uktvā rākṣase tasmin prāptānujñe tirohite /
dīrghikāṃ sa dadarśaikāṃ ramyāṃ tatra vidūṣakaḥ // SoKss_3,4.352 //
vadantyāḥ svāgatamiva bhramadbhramaraguñjitaiḥ /
tasyās tīre nyaṣīdac ca phullapadmānanaśriyaḥ // SoKss_3,4.353 //
strīṇāmivātra cāpaśyatpadapaṅktiṃ suvistarām /
ayaṃ priyāgame mārgastaveti bruvatīmiva // SoKss_3,4.354 //
alaṅghyo 'yaṃ girirmartyaistadihaiva varaṃ kṣaṇam /
sthito bhavāmi paśyāmi kasyeyaṃ padapaddhatiḥ // SoKss_3,4.355 //
iti cintayatastasya tatra toyārthamāyayuḥ /
gṛhītakāñcanaghaṭā bhavyāḥ subahavaḥ striyaḥ // SoKss_3,4.356 //
vāripūritakumbhāśca tāḥ sa papraccha yoṣitaḥ /
kasyedaṃ nīyate toyamiti praṇayapeśalam // SoKss_3,4.357 //
āste cidyādharī bhadra bhadrānāmātra parvate /
idaṃ snānodakaṃ tasyā iti tāśca tamabruvan // SoKss_3,4.358 //
citraṃ dhātaiva dhīrāṇāmārabdhoddāmakarmaṇām /
parituṣyeva sāmagrīṃ ghaṭayatyupayoginīm // SoKss_3,4.359 //
yadekā sahasaiva strī tāsāṃ madhyāduvāca tam /
mahābhāga mama skandhe kumbha utkṣipyatāmiti // SoKss_3,4.360 //
tatheti ca ghaṭe tasyāḥ skandhotkṣipte sa buddhimān /
nidadhe bhadrayā pūrvaṃ dattaṃ ratnāṅgulīyakam // SoKss_3,4.361 //
upāviśacca tatraiva sa punardīrghikātaṭe /
tāśca tajjalamādāya yayurbhadrāgṛhaṃ striyaḥ // SoKss_3,4.362 //
tatra tābhiśca bhadrāyā yāvatsnānāmbu dīyate /
tāvattasyāstadutsaṅge nipapātāṅgulīyakam // SoKss_3,4.363 //
taddṛṣṭvā pratyabhijñāya bhadrā papraccha tāḥ sakhīḥ /
dṛṣṭaḥ kiṃ ko'pi yuṣmābhirihāpūrvaḥ pumāniti // SoKss_3,4.364 //
dṛṣṭa eko yuvāsmābhirmānuṣo vāpikātaṭe /
tenotkṣipto ghaṭaścāyamiti pratyabruvaṃśca tāḥ // SoKss_3,4.365 //
tato bhadrābravīcchīghraṃ prakḷptasnānamaṇḍanam /
ihānayata gatvā taṃ sa hi bhartā mamāgataḥ // SoKss_3,4.366 //
ityukte bhadrayā gatvā yathavastu nivedya ca /
snātaśca tadvayasyābhistatrāninye vidūṣakaḥ // SoKss_3,4.367 //
prāptaśca sa dadarśātra bhadrāṃ mārgonmukhīṃ cirāt /
nijasattvataroḥ sākṣātpakvāmiva phalaśriyam // SoKss_3,4.368 //
sāpi dṛṣṭvā tamutthāya harṣabāṣpāmbusīkaraiḥ /
dattārgheva babandhāsya kaṇṭhe bhujalatāsrajam // SoKss_3,4.369 //
parasparāliṅgitayostayoḥ svedacchalādiva /
atipīḍanataḥ snehaḥ sasyande cirasaṃbhṛtaḥ // SoKss_3,4.370 //
athopaviṣṭāv anyonyam avitṛptau vilokane /
ubhau śataguṇībhūtām ivotkaṇṭhām udūhatuḥ // SoKss_3,4.371 //
āgato 'si kathaṃ bhūmimimāmiti ca bhadrayā /
paripṛṣṭaḥ sa tatkālamuvācedaṃ vidūṣakaḥ // SoKss_3,4.372 //
samālambya bhavetsnehamāruhya prāṇasaṃśayān /
subahūnāgato 'smīha kimanyadvacmi sundari // SoKss_3,4.373 //
tacchrutvā tasya dṛṣṭvā tāmanapekṣitajīvitām /
prītiṃ kāṣṭhāgatasnehā sā bhadrā tamabhāṣata // SoKss_3,4.374 //
āryaputra na me kāryaṃ sakhibhirna ca siddhibhiḥ /
tvaṃ me prāṇā guṇakrītā dāsī cāhaṃ tava prabho // SoKss_3,4.375 //
vidūṣakastato 'vādīttarhyāgaccha mayā saha /
muktvā divyamimaṃ bhogaṃ vastumujjayinīṃ priye // SoKss_3,4.376 //
tatheti pratipede sā bhadrā sapadi tadvacaḥ /
tatsaṃkalpaparibhraṣṭā vidyāśca tṛṇavajjahau // SoKss_3,4.377 //
tatastayā samaṃ tatra sa viśaśrāma tāṃ niśām /
kḷptopacāras tatsakhyā yogeśvaryā vidūṣakaḥ // SoKss_3,4.378 //
prātaśca bhadrayā sākamavatīryodayādritaḥ /
sasmāra yamadaṃṣṭraṃ taṃ rākṣasaṃ sa punaḥ kṛtī // SoKss_3,4.379 //
smṛtamātrāgatasyoktvā gantavyādhvakramaṃ nijam /
tasyāruroha sa skandhe bhadrāmāropya tāṃ puraḥ // SoKss_3,4.380 //
sāpi sehe tadatyugrarākṣasāṃsādhirohaṇam /
anurāgaparāyattāḥ kurvate kiṃ na yoṣitaḥ // SoKss_3,4.381 //
rakṣodhirūḍhaśca tataḥ sa pratasthe priyāsakhaḥ /
vidūṣakaḥ punaḥ prāpa tacca kārkoṭakaṃ puram // SoKss_3,4.382 //
rakṣodarśanasatrāsaṃ tatra cālokito janaiḥ /
dṛṣṭvāryavarmanṛpatiṃ svāṃ bhāryāṃ mārgati sma saḥ // SoKss_3,4.383 //
dattāṃ tena gṛhītvā ca tatsutāṃ tāṃ bhujarjitām /
tathaiva rākṣasārūḍhaḥ sa pratasthe purāttataḥ // SoKss_3,4.384 //
gatvāmbudhestaṭe prāpa pāpaṃ taṃ vaṇijaṃ ca saḥ /
yenāsya vāridhau pūrvaṃ chinnāḥ kṣiptasya rajjavaḥ // SoKss_3,4.385 //
jahāra tasya ca sutāṃ vaṇijaḥ sa dhanaiḥ saha /
prāgambudhau pravahaṇapramocanapaṇārjitām // SoKss_3,4.386 //
dhanāpahāramevāsya vadhaṃ mene ca pāpmanaḥ /
kadaryāṇāṃ pure prāṇāḥ prāyeṇa hyarthasaṃcayāḥ // SoKss_3,4.387 //
tato rakṣorathārūḍhastāmānīya vaṇiksutām /
sa bhadrārājaputrībhyāṃ sahaivodapatannabhaḥ // SoKss_3,4.388 //
darśayannijakāntānāṃ dyumārgeṇa tatāra ca /
vilasatsattvasaṃrambhaṃ svapauruṣamivāmbudhim // SoKss_3,4.389 //
prāpa tac ca sa bhūyo 'pi nagaraṃ pauṇḍravardhanam /
dṛṣṭaḥ savismayaṃ sarvair vāhanīkṛtarākṣasaḥ // SoKss_3,4.390 //
tatra tāṃ devasenasya sutāṃ rājñaścirotsukām /
bhāryāṃ saṃbhāvayāmāsa rākṣasāvajayārjitām // SoKss_3,4.391 //
rudhyamāno 'pi tatpitrā sa svadeśasamutsukaḥ /
gṛhītvā tāmapi tataḥ prāyādujjayinīṃ prati // SoKss_3,4.392 //
acireṇa ca tāṃ prāpa purīṃ rākṣasayogataḥ /
bahirgatāmivātmīyadeśadarśananirvṛtim // SoKss_3,4.393 //
athopari sthitastasya mahākāyasya rakṣasaḥ /
aṃsasthatadvadhūcakrakāntiprakaṭitātmanaḥ // SoKss_3,4.394 //
sa janairdadṛśe tatra śikhare jvalitauṣadhau /
śaśāṅka iva pūrvādrerudayastho vidūṣakaḥ // SoKss_3,4.395 //
tato vismitavitraste jane buddhvātra bhūpatiḥ /
ādityaseno niragācchvaśuro 'sya tadā puraḥ // SoKss_3,4.396 //
vidūṣakastu dṛṣṭvā tamavatīryāśu rākṣasāt /
praṇamya nṛpamabhyāgānnṛpo 'pyabhinananda tam // SoKss_3,4.397 //
avatāryaiva tatskandhāttāḥ svabhāryāstato 'khilāḥ /
mumoca kāmacārāya rākṣasaṃ sa vidūṣakaḥ // SoKss_3,4.398 //
gate ca rākṣase tasmin sa tena saha bhūbhujā /
śvaśureṇa sabhāryaḥ san prāviśad rājamandiram // SoKss_3,4.399 //
tatra tāṃ prathamāṃ bhāryāṃ tanayāṃ tasya bhūpateḥ /
ānandayadupāgatya cirotkaṇṭhāvaśīkṛtām // SoKss_3,4.400 //
kathametāstvayā bhāryāḥ prāptāḥ kaścaiṣa rākṣasaḥ /
iti pṛṣṭaḥ sa rājñātra sarvamasmai śaśaṃsa tat // SoKss_3,4.401 //
tataḥ prabhāvatuṣṭena tena tasya mahībhṛtā /
jāmāturnijarājyārdhaṃ pradattaṃ kāryavedinā // SoKss_3,4.402 //
tatkṣaṇācca sa rājābhūdvipro bhūtvā vidūṣakaḥ /
samucchritasitacchattro vidhūtobhayacāmaraḥ // SoKss_3,4.403 //
tadā ca maṅgalātodyavādyanirhrādanirbharā /
praharṣamuktanādeva rarājojjayinī purī // SoKss_3,4.404 //
ityāptarājyavibhavaḥ kramaśaḥ sa kṛtsnāṃ jitvā mahīmakhilarājakapūjitāṅghriḥ /
tābhiḥ samaṃ vigatamatsaranirvṛtābhir bhadrāsakhaściramaraṃsta nijapriyābhiḥ // SoKss_3,4.405 //
ityanukūle daive bhajati nijaṃ sattvam eva dhīrāṇām /
lakṣmīrabhasākarṣaṇasiddhamahāmodamantratvam // SoKss_3,4.406 //
itthaṃ śrutvā vatsarājasya vaktrāc citrām etām adbhutārthāṃ kathāṃ te /
pāśvāsīnā mantriṇaś cāsya sarve devyau cāpi prītimagryāmavāpuḥ // SoKss_3,4.407 //
iti mahākaviśrīsomadevabhaṭṭaviracite kathāsaritsāgare lāvāṇakalambake caturthas taraṅgaḥ /
pañcamas taraṅgaḥ /
tato vatseśvaraṃ prāha tatra yaugandharāyaṇaḥ /
rājan daivānukūlyaṃ ca vidyate pauruṣaṃ ca te // SoKss_3,5.1 //
nītimārge ca vayam apy atra kiṃcitkṛtaśramāḥ /
tad yathācintitaṃ śīghraṃ kuruṣva vijayaṃ diśām // SoKss_3,5.2 //
ity ukte mantrimukhyena rājā vatseśvaro 'bravīt /
astv etad bahuvighnās tu sadā kalyāṇasiddhayaḥ // SoKss_3,5.3 //
atas tadarthaṃ tapasā śaṃbhum ārādhayāmy aham /
vinā hi tatprasādena kuto vāñchitasiddhayaḥ // SoKss_3,5.4 //
tac chrutvā ca tapas tasya mantriṇo 'py anumenire /
setubandhodyatasyābdhau rāmasyeva kapīśvarāḥ // SoKss_3,5.5 //
tatas taṃ saha devībhyāṃ sacivaiś ca tapaḥsthitam /
trirātropoṣitaṃ bhūpaṃ śivaḥ svapnaṃ samādiśat // SoKss_3,5.6 //
tuṣṭo 'smi te tad uttiṣṭha nirvighnaṃ jayam āpsyasi /
sarvavidyādharādhīśaṃ putraṃ caivācirād iti // SoKss_3,5.7 //
tataḥ sa bubudhe rājā tatprasādahṛtaklamaḥ /
arkāṃśuracitāpyāyaḥ pratipaccandramā iva // SoKss_3,5.8 //
ānandayac ca sacivān prātaḥ svapnena tena saḥ /
vratopavāsaklānte ca devyau dve puṣpakomale // SoKss_3,5.9 //
tatsvapnavarṇanenaiva śrotrapeyena tṛptayoḥ /
tayoś ca vibhavāyaiva jātaḥ svādvauṣadhakramaḥ // SoKss_3,5.10 //
lebhe sa rājā tapasā prabhāvaṃ pūrvajaiḥ samam /
puṇyāṃ pativratānāṃ ca tatpatnyau kīrtim āpatuḥ // SoKss_3,5.11 //
utsavavyagrapaure ca vihite vratapāraṇe /
yaugandharāyaṇo 'nyedyur iti rājānam abravīt // SoKss_3,5.12 //
dhanyas tvaṃ yasya caivetthaṃ prasanno bhagavān haraḥ /
tad idānīṃ ripūñ jitvā bhaja lakṣmīṃ bhujārjitām // SoKss_3,5.13 //
sā hi svadharmasaṃbhūtā bhūbhṛtām anvaye sthirā /
nijadharmārjitānāṃ hi vināśo nāsti saṃpadām // SoKss_3,5.14 //
tathā ca cirabhūmiṣṭho nidhiḥ pūrvajasaṃbhṛtaḥ /
praṇaṣṭo bhavatā prāptaḥ kiṃ cātraitāṃ kathāṃ śṛṇu // SoKss_3,5.15 //
babhūva devadāsākhyaḥ pure pāṭaliputrake /
purā ko'pi vaṇikputro mahādhanakulodgataḥ // SoKss_3,5.16 //
abhavat tasya bhāryā ca nagarāt pauṇḍravardhanāt /
pariṇītā samṛddhasya kasyāpi vaṇijaḥ sutā // SoKss_3,5.17 //
gate pitari pañcatvaṃ krameṇa vyasanānvitaḥ /
sa devadāso dyūtena sarvaṃ dhanam ahārayat // SoKss_3,5.18 //
tataś ca tasya sā bhāryā duḥkhadāridryaduḥkhitā /
etya nītā nijaṃ gehaṃ svapitrā pauṇḍravardhanam // SoKss_3,5.19 //
śanaiḥ so 'pi vipatkhinnaḥ sthātum icchan svakarmaṇi /
mūlyārthī devadāsas taṃ śvaśuraṃ yācituṃ yayau // SoKss_3,5.20 //
prāptaś ca saṃdhyāsamaye tat puraṃ pauṇḍravardhanam /
rajorūkṣaṃ vivastraṃ ca vīkṣyātmānam acintayat // SoKss_3,5.21 //
īdṛśaḥ praviśāmīha kathaṃ śvaśuraveśmani /
varaṃ hi mānino mṛtyur na dainyaṃ svajanāgrataḥ // SoKss_3,5.22 //
ity ālocyāpaṇe gatvā sa kvāpi vipaṇer bahiḥ /
naktaṃ saṃkucitas tasthau tatkālaṃ kamalopamaḥ // SoKss_3,5.23 //
kṣaṇāc ca tasyāṃ vipaṇau praviśantaṃ vyalokayat /
yuvānaṃ vaṇijaṃ kaṃcid udghāṭitakavāṭakam // SoKss_3,5.24 //
kṣaṇāntare ca tatraiva niḥśabdapadam āgatām /
drutam antaḥ praviṣṭāṃ ca striyam ekāṃ dadarśa saḥ // SoKss_3,5.25 //
jvalatpradīpe yāvac ca dadau dṛṣṭiṃ tadantare /
pratyabhijñātavāṃs tāvat tāṃ nijām eva gehinīm // SoKss_3,5.26 //
tataḥ so 'rgalitadvārāṃ bhāryāṃ tām anyagāminīm /
dṛṣṭvā duḥkhāśanihato devadāso vyacintayat // SoKss_3,5.27 //
dhanahīnena deho 'pi hāryate strīṣu kā kathā /
nisarganiyataṃ vāsāṃ vidyutām iva cāpalam // SoKss_3,5.28 //
tad iyaṃ sā vipat puṃsāṃ vyasanārṇavapātinām /
gatiḥ seyaṃ svatantrāyāḥ striyāḥ pitṛgṛhasthiteḥ // SoKss_3,5.29 //
iti saṃcintayaṃs tasyā bhāryāyāḥ sa bahiḥ sthitaḥ /
ratāntavisrambhajuṣaḥ kathālāpam ivāśṛṇot // SoKss_3,5.30 //
upetya ca dadau dvāri sa karṇaṃ sāpi tatkṣaṇam /
ity abravīd upapatiṃ pāpā taṃ vaṇijaṃ rahaḥ // SoKss_3,5.31 //
śṛṇv idaṃ kathayāmy adya rahasyaṃ te 'nurāgiṇī /
madbhartur vīravarmākhyaḥ purābhūt prapitāmahaḥ // SoKss_3,5.32 //
svagṛhasyāṅgaṇe tena catvāraḥ svarṇapūritāḥ /
kumbhāś caturṣu koṇeṣu nigūḍhāḥ sthāpitā bhuvi // SoKss_3,5.33 //
tad ekasyāḥ svabhāryāyāḥ sa cakre viditaṃ tadā /
tadbhāryā cāntakāle sā snuṣāyai tad avocata // SoKss_3,5.34 //
sāpi snuṣāyai macchvaśrve macchvaśrūr abravīc ca me /
ity ayaṃ matpatikule śvaśrūkramamukhāgamaḥ // SoKss_3,5.35 //
svabhartus tac ca na mayā daridrasyāpi varṇitam /
sa hi dyūtarato dveṣyas tvaṃ tu me paramaḥ priyaḥ // SoKss_3,5.36 //
tat tatra gatvā madbhartuḥ sakāśāt tadgṛhaṃ dhanaiḥ /
krītvā tat prāpya ca svarṇam ihaitya bhaja māṃ sukham // SoKss_3,5.37 //
evam uktaḥ kuṭilayā sa tayopapatir vaṇik /
tutoṣa tasyai manvāno nidhiṃ labdham ayatnataḥ // SoKss_3,5.38 //
devadāso 'pi kuvadhūvākśalyais tair bahir gataḥ /
kīlitām iva tatkālaṃ dhanāśāṃ hṛdaye dadhau // SoKss_3,5.39 //
jagāma ca tataḥ sadyaḥ puraṃ pāṭaliputrakam /
prāpya ca svagṛhaṃ labdhvā nidhānaṃ svīcakāra tat // SoKss_3,5.40 //
athājagāma sa vaṇik tadbhāryācchannakāmukaḥ /
tam eva deśaṃ vāṇijyavyājena nidhilolupaḥ // SoKss_3,5.41 //
devadāsasakāśāc ca krīṇāti sma sa tadgṛham /
devadāso 'pi mūlyena bhūyasā tasya tad dadau // SoKss_3,5.42 //
tato gṛhasthitiṃ kṛtvā yuktyā śvaśuraveśmanaḥ /
sa devadāsaḥ śīghraṃ tām ānināya svagehinīm // SoKss_3,5.43 //
evaṃ kṛte ca tadbhāryākāmukaḥ sa vaṇik śaṭhaḥ /
alabdhanidhir abhyetya devadāsam uvāca tam // SoKss_3,5.44 //
etad bhavadgṛhaṃ jīrṇaṃ mahyaṃ na khalu rocate /
tad dehi me nijaṃ mūlyaṃ svagṛhaṃ svīkuruṣva ca // SoKss_3,5.45 //
iti jalpaṃś ca sa vaṇig devadāsaś ca vibruvan /
ubhau vivādasaktau tau rājāgram upajagmatuḥ // SoKss_3,5.46 //
tatra svabhāryāvṛttāntaṃ vakṣaḥsthaviṣaduḥsaham /
devadāso narendrāgre kṛtsnam udgirati sma tam // SoKss_3,5.47 //
tataś cānāyya tadbhāryāṃ tattvaṃ cānviṣya bhūpatiḥ /
adaṇḍayat taṃ sarvasvaṃ vaṇijaṃ pāradārikam // SoKss_3,5.48 //
devadāso 'pi kuvadhūṃ kṛtva tāṃ chinnanāsikām /
anyāṃ ca pariṇīyātra tasthau labdhanidhiḥ sukham // SoKss_3,5.49 //
itthaṃ dharmārjitā lakṣmīr āsaṃtaty anapāyinī /
itarā tu jalapātatuṣārakaṇanaśvarī // SoKss_3,5.50 //
ato yateta dharmeṇa dhanam arjayituṃ pumān /
rājā tu sutarāṃ yena mūlaṃ rājyataror dhanam // SoKss_3,5.51 //
tasmād yathāvat saṃmānya siddhaye mantrimaṇḍalam /
kuru digvijayaṃ deva labdhuṃ dharmottarāṃ śriyam // SoKss_3,5.52 //
śvaśuradvayabandhūnāṃ prasaktānuprasaktitaḥ /
vikurvate na bahavo rājānas te milanti ca // SoKss_3,5.53 //
yas tv eṣa brahmadattākhyo vārāṇasyāṃ mahīpatiḥ /
nityaṃ vairī sa te tasmād vijayasva tam agrataḥ // SoKss_3,5.54 //
tasmiñ jite jaya prācīprakrameṇākhilā diśaḥ /
uccaiḥ kuruṣva vai pāṇḍor yaśaś ca kumudojjvalam // SoKss_3,5.55 //
ity ukto mantrimukhyena tatheti vijayodyataḥ /
vatsarājaḥ prakṛtiṣu prayāṇārambham ādiśat // SoKss_3,5.56 //
dadau vaidehadeśe ca rājyaṃ gopālakāya saḥ /
satkārahetor nṛpatiḥ śvaśuryāyānugacchate // SoKss_3,5.57 //
kiṃ ca padmāvatībhrātre prāyacchat siṃhavarmaṇe /
saṃmānya cediviṣayaṃ sainyaiḥ samam upeyuṣe // SoKss_3,5.58 //
ānāyayac ca sa vibhur bhillarājaṃ pulindakam /
mittraṃ balair vyāptadiśaṃ prāvṛṭkālam ivāmbudaiḥ // SoKss_3,5.59 //
abhūc ca yātrāsaṃrambho rāṣṭre tasya mahāprabhoḥ /
ākulatvaṃ tu śatrūṇāṃ hṛdi citram ajāyata // SoKss_3,5.60 //
yaugandharāyaṇaś cāgre cārān vārāṇasīṃ prati /
prāhiṇod brahmadattasya rājño jñātuṃ viceṣṭitam // SoKss_3,5.61 //
tataḥ śubhe 'hani prīto nimittair jayaśaṃsibhiḥ /
brahmadattaṃ prati prācyāṃ pūrvaṃ vatseśvaro yayau // SoKss_3,5.62 //
ārūḍhaḥ procchritacchattraṃ prottuṅgaṃ jayakuñjaram /
giriṃ praphullaikataruṃ mṛgendra iva durmadaḥ // SoKss_3,5.63 //
prāptayā siddhidūtyeva śaradā dattasaṃmadaḥ /
darśayantyātisugamaṃ mārgaṃ svalpāmbunimnagam // SoKss_3,5.64 //
pūrayan bahunādābhir vāhinībhir bhuvas talam /
kurvann akāṇḍanirmeghavarṣāsamayasaṃbhramam // SoKss_3,5.65 //
tadā ca sainyanirghoṣapratiśabdākulīkṛtāḥ /
parasparam ivācakhyus tadāgamabhayaṃ diśaḥ // SoKss_3,5.66 //
celuś ca hemasaṃnāhasaṃbhṛtārkaprabhā hayāḥ /
tasya nīrājanaprītapāvakānugatā iva // SoKss_3,5.67 //
virejur vāraṇāś cāsya sitaśravaṇacāmarāḥ /
vigaladgaṇḍasindūraśoṇadānajalāḥ pathi // SoKss_3,5.68 //
śaratpāṇḍupayodāṅkāḥ sadhāturasanirjharāḥ /
yātrānupreṣitā bhītair ātmajā iva bhūdharaiḥ // SoKss_3,5.69 //
naivaiṣa rājā sahate pareṣāṃ prasṛtaṃ mahaḥ /
itīva taccamūreṇur arkatejas tirodadhe // SoKss_3,5.70 //
padāt padaṃ ca dve devyau mārge tam anujagmatuḥ /
nṛpaṃ nayaguṇākṛṣṭe iva kīrtijayaśriyau // SoKss_3,5.71 //
namatātha palāyadhvam ity ūce vidviṣām iva /
pavanākṣiptavikṣiptais tasya senādhvajāṃśukaiḥ // SoKss_3,5.72 //
evaṃ yayau sa digbhāgān paśyan phullasitāmbujān /
mahīmardabhayodbhrāntaśeṣotkṣiptaphaṇān iva // SoKss_3,5.73 //
atrāntare ca te cārā dhṛtakāpālikavratāḥ /
yaugandharāyaṇādiṣṭāḥ prāpur vārāṇasīṃ purīm // SoKss_3,5.74 //
teṣāṃ ca kuhakābhijño jñānitvam upadarśayan /
śiśriye gurutām ekaḥ śeṣās tacchiṣyatāṃ yayuḥ // SoKss_3,5.75 //
ācāryo 'yaṃ trikālajña iti vyājaguruṃ ca tam /
śiṣyās te khyāpayām āsur bhikṣāśinam itas tataḥ // SoKss_3,5.76 //
yad uvācāgnidāhādi sa jñānī bhāvi pṛcchatām /
tacchiṣyās tat tathā guptaṃ cakrus tena sa paprathe // SoKss_3,5.77 //
rañjitaṃ kṣudrasiddhyā ca tatratyaṃ nṛpavallabham /
svīcakre sa kam apy ekaṃ rājaputram upāsakam // SoKss_3,5.78 //
tanmukhenaiva rājñaś ca brahmadattasya pṛcchataḥ /
so 'bhūt tatra rahasyajñaḥ prāpte vatseśavigrahe // SoKss_3,5.79 //
athāsya brahmadattasya mantrī yogakaraṇḍakaḥ /
cakāra vatsarājasya vyājān āgacchataḥ pathi // SoKss_3,5.80 //
adūṣayat pratipathaṃ viṣādidravyayuktibhiḥ /
vṛkṣān kusumavalliś ca toyāni ca tṛṇāni ca // SoKss_3,5.81 //
vidadhe viṣakanyāś ca sainye paṇyavilāsinīḥ /
prāhiṇot puruṣāṃś caiva niśāsu cchadmaghātinaḥ // SoKss_3,5.82 //
tac ca vijñāya sa jñānaliṅgī cāro nyavedayat /
yaugandharāyaṇāyāśu svasahāyamukhais tadā // SoKss_3,5.83 //
yaugandharāyaṇo 'py etad buddhvā pratipadaṃ pathi /
dūṣitaṃ tṛṇatoyādi pratiyogair aśodhayat // SoKss_3,5.84 //
apūrvastrīsamāyogaṃ kaṭake niṣiṣedha ca /
avadhīd vadhakāṃs tāṃś ca labdhvā saha rumaṇvatā // SoKss_3,5.85 //
tad buddhvā dhvastamāyaḥ san sainyapūritadiṅmukham /
vatseśvaraṃ brahmadatto mene durjayam eva tam // SoKss_3,5.86 //
saṃmantrya dattvā dūtaṃ ca śiroviracitāñjaliḥ /
tataḥ sa nikaṭībhūtaṃ vatseśaṃ svayam abhyagāt // SoKss_3,5.87 //
vatsarājo 'pi taṃ prāptaṃ pradattopāyanaṃ nṛpam /
prītyā saṃmānayām āsa śūrā hi praṇatipriyāḥ // SoKss_3,5.88 //
itthaṃ tasmiñ jite prācīṃ śamayan namayan mṛdūn /
unmūlayaṃś ca kaṭhinān nṛpān vāyur iva drumān // SoKss_3,5.89 //
prāpa ca prabalaḥ prācyaṃ caladvīcivighūrṇitam /
vaṅgāvajayavitrāsavepamānam ivāmbudhim // SoKss_3,5.90 //
tasya velātaṭānte ca jayastambhaṃ cakāra saḥ /
pātālābhayayācñārthaṃ nāgarājam ivodgatam // SoKss_3,5.91 //
avanamya kare datte kaliṅgair agragais tataḥ /
āruroha mahendrādriṃ yaśas tasya yaśasvinaḥ // SoKss_3,5.92 //
mahendrābhibhavād bhītair vindhyakūṭair ivāgataiḥ /
gajair jitvāṭavīṃ rājñāṃ sa yayau dakṣiṇāṃ diśam // SoKss_3,5.93 //
tatra cakre sa niḥsārapāṇḍurān apagarjitān /
parvatāśrayiṇaḥ śatrūñ śaratkāla ivāmbudān // SoKss_3,5.94 //
ullaṅghyamānā kāverī tena saṃmardakāriṇā /
colakeśvarakīrtiś ca kāluṣyaṃ yayatuḥ samam // SoKss_3,5.95 //
na paraṃ muralānāṃ sa sehe mūrdhasu nonnatim /
karair āhanyamāneṣu yāvat kāntākuceṣv api // SoKss_3,5.96 //
yat tasya saptadhā bhinnaṃ papur godāvarīpayaḥ /
mātaṅgās tanmadavyājāt saptadhaivāmucann iva // SoKss_3,5.97 //
athottirya sa vatseśo revām ujjayinīm agāt /
praviveśa ca tāṃ caṇḍamahāsenapuraskṛtaḥ // SoKss_3,5.98 //
sa mālyaślathadhammillaśobhād vaiguṇyaśālinām /
mālavastrīkaṭākṣāṇāṃ yayau cātraiva lakṣyatām // SoKss_3,5.99 //
tasthau ca nirvṛtas tatra tathā śvaśurasatkṛtaḥ /
visasmāra yathābhīṣṭān api bhogān svadeśajān // SoKss_3,5.100 //
āsīd vāsavadattā ca pituḥ pārśvavivartinī /
smarantī bālabhāvasya saukhye 'pi vimanā iva // SoKss_3,5.101 //
rājā caṇḍamahāsenas tayā tanayayā yathā /
tathaiva padmāvatyāpi nandati sma sam āgataḥ // SoKss_3,5.102 //
viśramya ca niśāḥ kāścit prīto vatseśvaras tataḥ /
anvitaḥ śvāśuraiḥ sainyaiḥ prayayau paścimāṃ diśam // SoKss_3,5.103 //
tasya khaḍgalatā nūnaṃ pratāpānaladhūmikā /
yaccakre lāṭanārīṇām udaśrukaluṣā dṛśaḥ // SoKss_3,5.104 //
asau mathitum ambhodhiṃ mā mām unmūlayiṣyati /
itīva tadgajādhūtavano 'vepata mandaraḥ // SoKss_3,5.105 //
satyaṃ sa ko'pi tejasvī bhāsvadādivilakṣaṇaḥ /
pratīcyām udayaṃ prāpa prakṛṣṭam api yajjayī // SoKss_3,5.106 //
tataḥ kuberatilakām alakāsaṅgaśaṃsinīm /
kailāsahāsasubhagām āśām abhisasāra saḥ // SoKss_3,5.107 //
sindhurājaṃ vaśīkṛtya harisainyair anudrutaḥ /
kṣapayām āsa ca mlecchān rāghavo rākṣasān iva // SoKss_3,5.108 //
turuṣkaturagavrātāḥ kṣubdhasyābdher ivormayaḥ /
tadgajendraghaṭā velāvaneṣu dalaśo yayuḥ // SoKss_3,5.109 //
gṛhītārikaraḥ śrīmān pāpasya puruṣottamaḥ /
rāhor iva sa ciccheda pārasīkapateḥ śiraḥ // SoKss_3,5.110 //
[pakṣe puruṣottamo viṣṇuḥ,
tatpakṣe 'ricakram,
gṛhītacakrahasta ity arthaḥ]
hūṇahānikṛtas tasya mukharīkṛtadiṅmukhā /
kīrtir dvitīyā gaṅgeva vicacāra himācale // SoKss_3,5.111 //
nadantīṣv asya senāsu bhayastimitavidviṣaḥ /
pratīpaḥ śuśruve nādaḥ śailarandhreṣu kevalam // SoKss_3,5.112 //
apacchattreṇa śirasā kāmarūpeśvaro 'pi tam /
naman vicchāyatāṃ bheje yat tadā na tad adbhutam // SoKss_3,5.113 //
taddattair anvito nāgaiḥ samrāḍ vivavṛte 'tha saḥ /
adribhir jaṅgamaiḥ śailaiḥ karīkṛtyārpitair iva // SoKss_3,5.114 //
evaṃ vijitya vatseśo vasudhāṃ saparicchadaḥ /
padmāvatīpituḥ prāpa puraṃ magadhabhūbhṛtaḥ // SoKss_3,5.115 //
magadheśaś ca devībhyāṃ sahite 'sminn upasthite /
sotsavo 'bhūn niśājyotsnāvati candra iva smaraḥ // SoKss_3,5.116 //
avijñātasthitām ādau punaś ca vyaktim āgatām /
mene vāsavadattāṃ ca so 'dhikapraśrayāspadam // SoKss_3,5.117 //
tato magadhabhūbhṛtā sanagareṇa tenārcitaḥ samagrajanamānasair anugato 'nurāgāgataiḥ /
nigīrṇavasudhātalo balabhareṇa lāvāṇakaṃ jagāma viṣayaṃ nijaṃ sa kila vatsarājo jayī // SoKss_3,5.118 //
iti mahākaviśrīsomadevabhaṭṭaviracite kathāsaritsāgare lāvāṇakalambake pañcamas taraṅgaḥ /
ṣaṣṭhas taraṅgaḥ /
tataḥ sa senāviśrāntyai tatra lāvāṇake sthitaḥ /
rahasy uvāca vatseśo rājā yaugandharāyaṇam // SoKss_3,6.1 //
tvadbuddhyā nirjitāḥ sarve pṛthivyāṃ bhūbhṛto mayā /
upāyasvīkṛtās te ca naiva vyabhicaranti me // SoKss_3,6.2 //
vārāṇasīpatis tv eṣa brahmadatto durāśayaḥ /
jāne vyabhicaraty eko viśvāsaḥ kuṭileṣu kaḥ // SoKss_3,6.3 //
iti vatseśvareṇokta āha yaugandharāyaṇaḥ /
na rājan brahmadattas te bhūyo vyabhicariṣyati // SoKss_3,6.4 //
ākrāntopanatas tv eṣa bhṛśaṃ saṃmānitas tvayā /
śubhācārasya kaḥ kuryād aśubhaṃ hi sacetanaḥ // SoKss_3,6.5 //
kurvīta vā yas tasyaiva tadātmany aśubhaṃ bhavet /
tathā ca śrūyatām atra kathāṃ te varṇayāmy aham // SoKss_3,6.6 //
babhūva padmaviṣaye purā ko'pi dvijottamaḥ /
khyātimān agnidattākhyo bhūbhṛddattāgrahārabhuk // SoKss_3,6.7 //
tasyaikaḥ somadattākhyaḥ putro jyāyān ajāyata /
dvitīyaś cābhavad vaiśvānaradattākhyayā sutaḥ // SoKss_3,6.8 //
ādyas tayor abhūn mūrkhaḥ svākṛtir durvinītakaḥ /
aparaś cābhavad vidvān vinīto 'dhyayanapriyaḥ // SoKss_3,6.9 //
kṛtadārāv ubhau tau ca pitary astaṃ gate tataḥ /
tadīyasyāgrahārāder ardham ardhaṃ vibhejatuḥ // SoKss_3,6.10 //
tanmadhyāt sa kanīyāṃś ca rājñā saṃmānito 'bhavat /
jyeṣṭhas tu somadatto 'bhūc capalaḥ kṣatrakarmakṛt // SoKss_3,6.11 //
ekadā baddhagoṣṭhīkaṃ śūdraiḥ saha vilokya tam /
somadattaṃ pitṛsuhṛddvijaḥ ko 'py evam abravīt // SoKss_3,6.12 //
agnidattasuto bhūtvā śūdravan mūrkha ceṣṭase /
nijam evānujaṃ dṛṣṭvā rājapūjyaṃ na lajjase // SoKss_3,6.13 //
tac chrutvā kupitaḥ so 'tha somadattaḥ pradhāvya tam /
vipraṃ pādaprahāreṇa jaghānojjhitagauravaḥ // SoKss_3,6.14 //
tatra vipraḥ sa kṛtvānyān sākṣiṇas tatkṣaṇaṃ dvijān /
gatvā pādāhatikruddho rājānaṃ taṃ vyajijñapat // SoKss_3,6.15 //
rājāpi somadattasya bandhāya prāhiṇod bhaṭān /
te ca nirgatya tanmittrair jaghnire śastrapāṇibhiḥ // SoKss_3,6.16 //
tato bhūyo balaṃ preṣyāvaṣṭabdhasyāsya bhūpatiḥ /
krodhāndhaḥ somadattasya śūlāropaṇam ādiśat // SoKss_3,6.17 //
āropyamāṇaḥ śūlāyām athākasmāt sa ca dvijaḥ /
prakṣipta iva kenāpi nipapāta tataḥ kṣitau // SoKss_3,6.18 //
rakṣanti bhāvi kalyāṇaṃ bhāgyāny eva yato 'sya te /
andhībabhūvur vadhakāḥ punar āropaṇodyatāḥ // SoKss_3,6.19 //
tatkṣaṇaṃ śrutavṛttāntas tuṣṭo rājā kanīyasā /
bhrātrāsya kṛtavijñaptir vadhād enam amocayat // SoKss_3,6.20 //
tato maraṇanistīrṇaḥ somadatto gṛhaiḥ saha /
gantuṃ rājāvamānena deśāntaram iyeṣa saḥ // SoKss_3,6.21 //
yadā ca naicchan gamanaṃ sametās tasya bāndhavāḥ /
tyaktarājāgrahārārdhāṃ pratipede tadā sthitim // SoKss_3,6.22 //
tato vṛttyantarābhāvāt kartuṃ sa cakame kṛṣim /
tadyogyāṃ ca bhuvaṃ draṣṭuṃ śubhe 'hany aṭavīṃ yayau // SoKss_3,6.23 //
tatra lebhe śubhāṃ bhūmiṃ saṃbhāvya phalasaṃpadam /
tanmadhye ca mahābhogam aśvatthatarum aikṣata // SoKss_3,6.24 //
taṃ kalyāṇaghanacchāyāc channasūryāṃśuśītalam /
prāvṛṭkālam ivālokya kṛṣyarthī toṣam āpa saḥ // SoKss_3,6.25 //
yo 'dhiṣṭhātātra tasyaiva bhakto 'smīty abhidhāya ca /
kṛtapradakṣiṇo 'śvatthavṛkṣaṃ taṃ praṇanāma saḥ // SoKss_3,6.26 //
saṃyojyātha balīvardayugaṃ racitamaṅgalaḥ /
kṛtvā baliṃ tasya taror ārebhe kṛṣim atra saḥ // SoKss_3,6.27 //
tasthau tasyaiva cādhastād drumasya sa divāniśam /
bhojanaṃ tasya cāninye tatraiva gṛhiṇī sadā // SoKss_3,6.28 //
kāle tatra ca pakveṣu tasya sasyeṣv aśaṅkitam /
sā bhūmiḥ pararāṣṭreṇa daivād etya vyaluṇṭhyata // SoKss_3,6.29 //
tataḥ parabale yāte naṣṭe sasye sa sattvavān /
āśvāsya rudatīṃ bhāryāṃ kiṃcic cheṣaṃ tadādadau // SoKss_3,6.30 //
prāgvat kṛtabalis tasthau tatraivātha taror adhaḥ /
nisargaḥ sa hi dhīrāṇāṃ yad āpady adhikaṃ dṛḍhāḥ // SoKss_3,6.31 //
atha cintāvinidrasya sthitasyaikākino niśi /
tasyāśvatthataros tasmād uccacāra sarasvatī // SoKss_3,6.32 //
bhoḥ somadatta tuṣṭo 'smi tava tad gaccha bhūpateḥ /
ādityaprabhasaṃjñasya rāṣṭraṃ śrīkaṇṭhadeśagam // SoKss_3,6.33 //
tatra tasyānavarataṃ dvāradeśe mahīpateḥ /
vadeḥ paṭhitvā saṃdhyāgnihotramantrān idaṃ vacaḥ // SoKss_3,6.34 //
phalabhūtir ahaṃ nāmnā vipraḥ śṛṇuta vacmi yat /
bhadrakṛt prāpnuyād bhadram abhadraṃ cāpy abhadrakṛt // SoKss_3,6.35 //
evaṃ vadaṃś ca tatra tvaṃ mahatīm ṛddhim āpsyasi /
saṃdhyāgnihotramantrāṃś ca matta eva paṭhādhunā // SoKss_3,6.36 //
ahaṃ ca yakṣa ity uktvā svaprabhāveṇa tatkṣaṇam /
tam adhyāpya ca tān mantrān vaṭe vāṇī tirodadhe // SoKss_3,6.37 //
prātaḥ sa somadattaś ca pratasthe bhāryayā saha /
phalabhūtir iti prāpya nāma yakṣakṛtaṃ kṛtī // SoKss_3,6.38 //
atikramyāṭavīs tās tā viṣamāḥ parivartinīḥ /
durdaśā iva saṃprāpa śrīkaṇṭhaviṣayaṃ ca saḥ // SoKss_3,6.39 //
tatra saṃdhyāgnikāryādi paṭhitvā dvāri bhūpateḥ /
yathāvan nāma saṃśrāvya phalabhūtir iti svakam // SoKss_3,6.40 //
so 'vādīd bhadrakṛd bhadram abhadraṃ cāpy abhadrakṛt /
prāpnuyād iti lokasya kautukotpādakaṃ vacaḥ // SoKss_3,6.41 //
muhuś ca tadvadantaṃ taṃ tatrādityaprabho nṛpaḥ /
buddhvā praveśayām āsa phalabhūtiṃ kutūhalī // SoKss_3,6.42 //
so 'pi praviśya tasyāgre tad eva muhur abravīt /
jahāsa tena sa nṛpas tadā pārśvasthitaiḥ saha // SoKss_3,6.43 //
sasāmantaś ca vastrāṇi dattvā cābharaṇāni saḥ /
grāmān rājā dadau tasmai na toṣo mahatāṃ mṛṣā // SoKss_3,6.44 //
evaṃ ca tatkṣaṇaṃ prāpa guhyakānugraheṇa saḥ /
phalabhūtiḥ kṛśo bhūtvā vibhūtiṃ bhūbhṛdarpitām // SoKss_3,6.45 //
sadā tad eva ca vadan pūrvoktaṃ prāpa bhūpateḥ /
vāllabhyam īśvarāṇāṃ hi vinodarasikaṃ manaḥ // SoKss_3,6.46 //
kramād rājagṛhe cāsmin rāṣṭreṣv antaḥpureṣu ca /
rājapriya iti prītiṃ bahumānām avāpa saḥ // SoKss_3,6.47 //
kadācid atha so 'ṭavyāḥ kṛtvākheṭakam āgataḥ /
ādityaprabhabhūpālaḥ sahasāntaḥpuraṃ yayau // SoKss_3,6.48 //
dvāḥsthasaṃbhramasāśaṅkaḥ praviśyaiva dadarśa saḥ /
devīṃ devārcanavyagrāṃ nāmnā kuvalayāvalīm // SoKss_3,6.49 //
[āśaṅkaḥ em. for āśaṅkāḥ]
digambarām ūrdhvakeśīṃ nimīlitavilocanām /
sthūlasindūratilakāṃ japaprasphuritādharām // SoKss_3,6.50 //
vicitravarṇakanyastamahāmaṇḍalamadhyagām /
asṛksurāmahāmāṃsakalpitograbalikriyām // SoKss_3,6.51 //
sāpi praviṣṭe nṛpatau saṃbhramākalitāṃśukā /
tena pṛṣṭā kṣaṇād evam avocad yācitābhayā // SoKss_3,6.52 //
tadaivodayalābhārthaṃ kṛtavaty asmi pūjanam /
atra cāgamavṛttāntaṃ siddhiṃ ca śṛṇu me prabho // SoKss_3,6.53 //
purāhaṃ pitṛveśmasthā kanyā madhumahotsave /
evam uktā vayasyābhiḥ sametyodyānavartinī // SoKss_3,6.54 //
astīha pramadodyāne tarumaṇḍalamadhyagaḥ /
dṛṣṭaprabhāvo varado devadevo vināyakaḥ // SoKss_3,6.55 //
tam upāgatya bhaktyā tvaṃ pūjaya prārthitapradam /
yena nirvighnam evāśu svocitaṃ patim āpsyasi // SoKss_3,6.56 //
tac chrutvā paryapṛcchyanta sakhyas tā maugdhyato mayā /
kanyā labhante bhartāraṃ kiṃ vināyakapūjayā // SoKss_3,6.57 //
atha tāḥ pratyavocan māṃ kim etāvat tvayocyate /
tasminn apūjite nāsti siddhiḥ kāpīha kasya cit // SoKss_3,6.58 //
tathā caitatprabhāvaṃ te varṇayāmo vayaṃ śṛṇu /
ity uktvā ca vayasyā me kathām akathayann imām // SoKss_3,6.59 //
purā purāres tanayaṃ senānyaṃ prāptum icchati /
tārakopadrute śakre dagdhe ca kusumāyudhe // SoKss_3,6.60 //
ūrdhvaretasam atyugraṃ sudīrghatapasi sthitam /
gaurī kṛtatapāḥ prārthya prāpya ca tryambakaṃ patim // SoKss_3,6.61 //
ācakāṅkṣa sutaprāptiṃ madanasya ca jīvitam /
na ca sasmāra siddhyarthaṃ sā vighneśvarapūjanam // SoKss_3,6.62 //
abhīṣṭābhyarthinīṃ tāṃ ca kāntām ity avadac chivaḥ /
priye prajāpateḥ pūrvaṃ mānasād ajani smaraḥ // SoKss_3,6.63 //
kaṃ darpayāmīti madāj jātamātro jagāda ca /
tena kaṃdarpanāmānaṃ taṃ cakāra caturmukhaḥ // SoKss_3,6.64 //
atidṛpto 'si cet putra tat trinetrasya laṅghanam /
ekasya rakṣer mā nāma mṛtyuṃ tasmād avāpsyasi // SoKss_3,6.65 //
itthaṃ ca vedhasokto 'pi saṃkṣobhāyāgataḥ śaṭhaḥ /
mayā dagdho na tasyāsti sadehasyodbhavaḥ punaḥ // SoKss_3,6.66 //
bhavatyās tu svaśaktyaiva putram utpādayāmy aham /
na hi me madanotsāhahetukā lokavat prajā // SoKss_3,6.67 //
evaṃ vadata evāsya pārvatīṃ vṛṣalakṣmaṇaḥ /
āvirbabhūva purato brahmā śatamakhānvitaḥ // SoKss_3,6.68 //
tena stutvā sa vijñaptas tārakāsuraśāntaye /
aṅgīcakre śivaḥ sraṣṭuṃ devyām ātmajam aurasam // SoKss_3,6.69 //
anumene ca kāmasya janma cetasi dehinām /
sargavicchedarakṣārtham amūrtasyaiva tadgirā // SoKss_3,6.70 //
dadau ca nijacitte 'pi so 'vakāśaṃ manobhuvaḥ /
tena tuṣṭo yayau dhātā mudaṃ prāpa ca pārvatī // SoKss_3,6.71 //
tato yāteṣu divaseṣv ekadā rahasi sthitaḥ /
siṣeve suratakrīḍām umayā saha śaṃkaraḥ // SoKss_3,6.72 //
yadā nābhūd ratānto 'sya gateṣv abdaśateṣv api /
tadā tadupamardena cakampe bhuvanatrayam // SoKss_3,6.73 //
tato jagannāśabhayād ratavighnāya śūlinaḥ /
vahniṃ smaranti sma surāḥ pitāmahanideśataḥ // SoKss_3,6.74 //
so 'py agniḥ smṛtamātraḥ sann adhṛṣyaṃ madanāntakam /
matvā palāyya devebhyaḥ praviveśa jalāntaram // SoKss_3,6.75 //
tattejodahyamānāś ca tatra bhekā divaukasām /
vicinvatāṃ śaśaṃsus tam agnim antarjalasthitam // SoKss_3,6.76 //
tatas tān anabhivyaktavācaḥ śāpena tatkṣaṇam /
bhekān kṛtvā tirobhūya bhūyo 'gnir mandaraṃ yayau // SoKss_3,6.77 //
tatra taṃ koṭarāntasthaṃ devāḥ śambūkarūpiṇam /
prāpur gajaśukākhyātaṃ sa caiṣāṃ darśanaṃ dadau // SoKss_3,6.78 //
kṛtvā jihvāviparyāsaṃ śāpena śukadantinām /
pratipede ca devānāṃ sa kāryaṃ taiḥ kṛtastutiḥ // SoKss_3,6.79 //
gatvā ca svoṣmaṇā so 'gnir nivārya suratāc chivam /
śāpabhītyā praṇamyāsmai devakāryaṃ nyavedayat // SoKss_3,6.80 //
śarvo 'py ārūḍhavego 'gnau tasmin vīryaṃ svam ādadhe /
tad dhi dhārayituṃ śakto na vahnir nāmbikāpi vā // SoKss_3,6.81 //
na mayā tanayas tvattaḥ saṃprāpta iti vādinīm /
khedakopākulāṃ devīm ity uvāca tato haraḥ // SoKss_3,6.82 //
vighno 'tra tava jāto 'yaṃ vinā vighneśapūjanam /
tad arcayainaṃ yenāśu vahnau no janitā sutaḥ // SoKss_3,6.83 //
ity uktā śaṃbhunā devī cakre vighneśvarārcanam /
analo 'pi sagarbho 'bhūt tena vīryeṇa dhūrjaṭeḥ // SoKss_3,6.84 //
tat tejaḥ śāṃbhavaṃ bibhrat sa tadā divaseṣv api /
antaḥpraviṣṭatigmāṃśur iva saptārcir ābabhau // SoKss_3,6.85 //
udvavāma ca gaṅgāyāṃ tat tejaḥ so 'tha durdharam /
gaṅgainam atyajan merau vahnikuṇḍe harājñayā // SoKss_3,6.86 //
tatra saṃrakṣyamāṇaḥ san sa garbhaḥ śāṃbhavair gaṇaiḥ /
niḥsṛtyābdasahasreṇa kumāro 'bhūt ṣaḍānanaḥ // SoKss_3,6.87 //
tato gaurīniyuktānāṃ kṛttikānāṃ payodharān /
ṣaṇṇāṃ ṣaḍbhir mukhaiḥ pītvā svalpaiḥ sa vavṛdhe dinaiḥ // SoKss_3,6.88 //
atrāntare devarājas tārakāsuranirjitaḥ /
śiśriye meruśṛṅgāṇi durgāṇy ujjhitasaṃgaraḥ // SoKss_3,6.89 //
devāś ca sākam ṛṣibhiḥ ṣaṇmukhaṃ śaraṇaṃ yayuḥ /
ṣaṇmukho 'pi surān rakṣann āsīt taiḥ parivāritaḥ // SoKss_3,6.90 //
tad buddhvā hāritaṃ matvā rājyam indro 'tha cakṣubhe /
yodhayām āsa gatvā ca kumāraṃ sa samatsaraḥ // SoKss_3,6.91 //
tadvajrābhihatasyāṅgāt ṣaṇmukhasyodbabhūvatuḥ /
putrau śākhaviśākhākhyāv ubhāv atulatejasau // SoKss_3,6.92 //
saputraṃ ca tam ākrāntaśatakratuparākramam /
upetya tanayaṃ śarvaḥ svayaṃ yuddhād avārayat // SoKss_3,6.93 //
jāto 'si tārakaṃ hantuṃ rājyaṃ cendrasya rakṣitum /
tat kuruṣva nijaṃ kāryam iti cainaṃ śaśāsa saḥ // SoKss_3,6.94 //
tataḥ praṇamya prītena tatkṣaṇaṃ vṛtravairiṇā /
saināpatyābhiṣeko 'sya kumārasyopacakrame // SoKss_3,6.95 //
svayam utkṣiptakalaśastabdhabāhur abhūd yadā /
tataḥ śakraḥ śucam agād athainam avadac chivaḥ // SoKss_3,6.96 //
na pūjito gajamukhaḥ senānyaṃ vāñchatā tvayā /
tenaiṣa vighno jātas te tat kuruṣva tadarcanam // SoKss_3,6.97 //
tac chrutvā tat tathā kṛtvā muktabāhuḥ śacīpatiḥ /
abhiṣekotsavaṃ samyak senānye niravartayat // SoKss_3,6.98 //
tato jaghāna na cirāt senānīs tarakāsuram /
nananduḥ siddhakāryāś ca devā gaurī ca putriṇī // SoKss_3,6.99 //
tad evaṃ devi devānām api santi na siddhayaḥ /
herambe 'narcite tasmāt pūjayainaṃ varārthinī // SoKss_3,6.100 //
ity uktāhaṃ vayasyābhir udyānaikāntavartinam /
āryaputra purā gatvā vighnarājam apūjayam // SoKss_3,6.101 //
pūjāvasāne cāpaśyam akasmād gaganāṅgaṇe /
utpatya viharantīs tāḥ svasakhīr nijasiddhitaḥ // SoKss_3,6.102 //
tad dṛṣṭvā kautukād vyomnaḥ samāhūyāvatārya ca /
mayā siddhisvarūpaṃ tāḥ pṛṣṭāḥ sadyo 'bruvann idam // SoKss_3,6.103 //
imā nṛmāṃsāśanajā ḍākinīmantrasiddhayaḥ /
kālarātrir iti khyātā brāhmaṇī gurur atra naḥ // SoKss_3,6.104 //
evaṃ sakhībhir uktāhaṃ khecarīsiddhilolubhā /
nṛmāṃsāśanabhītā ca kṣaṇam āsaṃ sasaṃśayā // SoKss_3,6.105 //
atha tatsiddhilubdhatvād avocaṃ tāḥ sakhīr aham /
upadeśo mamāpy eṣa yuṣmābhir dāpyatām iti // SoKss_3,6.106 //
tato madabhyarthanayā gatvā tatkṣaṇam eva tāḥ /
āninyuḥ kālarātriṃ tāṃ tatraiva vikaṭākṛtim // SoKss_3,6.107 //
miladbhruvaṃ kātarākṣīṃ nyañcaccipiṭanāsikām /
sthūlagaṇḍīṃ karālauṣṭhīṃ danturāṃ dīrghakaṃdharām // SoKss_3,6.108 //
lambastanīm udariṇīṃ vidīrṇotphullapādukām /
dhātrā vairūpyanirmāṇavaidagdhīṃ darśitām iva // SoKss_3,6.109 //
sā māṃ pādānatāṃ snātāṃ kṛtavighneśvarārcanām /
vivastrāṃ maṇḍale bhīmāṃ bhairavārcām akārayat // SoKss_3,6.110 //
abhiṣicya ca sā mahyaṃ tāṃs tān mantrān nijān dadau /
bhakṣaṇāya nṛmāṃsaṃ ca devārcanabalīkṛtam // SoKss_3,6.111 //
āttamantragaṇā bhuktamahāmāṃsā ca tatkṣaṇam /
nirambaraivotpatitā sasakhīkāham ambaram // SoKss_3,6.112 //
kṛtakrīḍāvatīryātha gaganād gurvanujñayā /
gatābhūvam ahaṃ deva kanyakāntaḥpuraṃ nijam // SoKss_3,6.113 //
evaṃ bālye 'pi jātāhaṃ ḍākinīcakravartinī /
bhakṣitās tatra cāsmābhiḥ sametya bahavo narāḥ // SoKss_3,6.114 //
asmin kathāntare caitāṃ mahārāja kathāṃ śṛṇu /
viṣṇusvāmīty abhūt tasyāḥ kālarātryāḥ patir dvijaḥ // SoKss_3,6.115 //
sa ca tasminn upādhyāyo deśe nānādigāgatān /
śiṣyān adhyāpayām āsa vedavidyāviśāradaḥ // SoKss_3,6.116 //
śiṣyamadhye ca tasyaiko nāmnā sundarako yuvā /
babhūva śiṣyaḥ śīlena virājitavapurguṇaḥ // SoKss_3,6.117 //
tam upādhyāyapatnī sā kālarātrīḥ kadācana /
vavre rahasi kāmārtā patyau kvāpi bahir gate // SoKss_3,6.118 //
nūnaṃ virūpair adhikaṃ hāsanaiḥ krīḍati smaraḥ /
yat sānavekṣya svaṃ rūpaṃ cakre sundarakaspṛhām // SoKss_3,6.119 //
sa tu sarvātmanā naicchad arthyamāno 'pi viplavam /
striyo yathā viceṣṭantāṃ niṣkampaṃ tu satāṃ manaḥ // SoKss_3,6.120 //
tataḥ sāpasṛte tasmin kālarātriḥ krudhā tadā /
svam aṅgaṃ pāṭayām āsa svayaṃ dantanakhakṣataiḥ // SoKss_3,6.121 //
vikīrṇavastrakeśāntā rudatī tāvad āsta ca /
gṛhaṃ yāvad upādhyāyo viṣṇusvāmī viveśa saḥ // SoKss_3,6.122 //
praviṣṭaṃ tam avādīc ca paśya sundarakeṇa me /
avasthā vihitā svāmin balātkārābhilāṣiṇā // SoKss_3,6.123 //
tac chrutvā sa upādhyāyaḥ krudhā jajvāla tatkṣaṇam /
pratyayaḥ strīṣu muṣṇāti vimarśaṃ viduṣām api // SoKss_3,6.124 //
sāyaṃ ca taṃ sundarakaṃ gṛhaprāptaṃ pradhāvya saḥ /
saśiṣyo muṣṭibhiḥ pādair laguḍaiś cāpy atāḍayat // SoKss_3,6.125 //
kiṃ ca prahāraniśceṣṭaṃ śiṣyān ādiśya taṃ bahiḥ /
tyājayām āsa rathyāyāṃ nirapekṣatayā niśi // SoKss_3,6.126 //
tataḥ śanaiḥ sundarakaḥ sa niśānilavījitaḥ /
tathābhibhūtam ātmānaṃ paśyann evam acintayat // SoKss_3,6.127 //
aho strīpreraṇā nāma rajasā laṅghitātmanām /
puṃsāṃ vātyeva sarasām āśayakṣobhakāriṇī // SoKss_3,6.128 //
yenāvicārya vṛddho 'pi vidvān api ca tat tathā /
atikrodhād upādhyāyo viruddham akaron mayi // SoKss_3,6.129 //
athavā daivasaṃsiddhāv ā sṛṣṭer viduṣām api /
kāmakrodhau hi viprāṇāṃ mokṣadvārārgalāv ubhau // SoKss_3,6.130 //
tathā hi kiṃ na munayaḥ svadārabhraṃśaśaṅkinaḥ /
devadāruvane pūrvam api śarvāya cakrudhuḥ // SoKss_3,6.131 //
na cainaṃ vividur devaṃ kṛtakṣapaṇakākṛtim /
umāyai darśayiṣyantam ṛṣīṇām apy aśāntatām // SoKss_3,6.132 //
dattaśāpāś ca te sadyas trijagatkṣobhakāraṇam /
buddhvā taṃ devam īśānaṃ tam eva śaraṇaṃ yayuḥ // SoKss_3,6.133 //
tad evaṃ kāmakopādiripuṣaḍvargavañcitāḥ /
munayo 'pi vimuhyanti śrotriyeṣu kathaiva kā // SoKss_3,6.134 //
iti sundarakas tatra dhyāyan dasyubhayān niśi /
āruhya śūnyagovāṭaharmye tasthau samīpage // SoKss_3,6.135 //
tatraikadeśe yāvac ca kṣaṇaṃ tiṣṭhaty alakṣitaḥ /
tāvat tatraiva harmye sā kālarātrir upāyayau // SoKss_3,6.136 //
ākṛṣṭavīracchurikā muktaphūtkārabhīṣaṇā /
nayanānanavāntolkā ḍākinīcakrasaṃgatā // SoKss_3,6.137 //
tāṃ dṛṣṭvā tādṛśīṃ tatra kālarātrim upāgatām /
sasmāra mantrān rakṣoghnān bhītaḥ sundarako 'tha saḥ // SoKss_3,6.138 //
tanmantramohitā cātha taṃ dadarśa na sā tadā /
bhayasaṃpiṇḍitair aṅgair ekānte nibhṛtasthitam // SoKss_3,6.139 //
athotpatanamantraṃ sā paṭhitvā sasakhījanā /
kālarātriḥ sagovāṭaharmyaivodapatan nabhaḥ // SoKss_3,6.140 //
taṃ ca mantraṃ sa jagrāha śrutvā sundarakas tadā /
saharmyā sāpi nabhasā kṣipram ujjayinīṃ yayau // SoKss_3,6.141 //
tatrāvatārya harmyaṃ sā mantrataḥ śākavāṭake /
gatvā smaśāne cikrīḍa ḍākinīcakramadhyagā // SoKss_3,6.142 //
tatkṣaṇaṃ ca kṣudhākrāntaḥ śākavāṭe 'vatīrya saḥ /
tatra sundarakaś cakre vṛttim utkhātamūlakaiḥ // SoKss_3,6.143 //
kṛtakṣutpratighāte 'smin prāgvad govāṭam āśrite /
pratyāyayau kālarātrī rātrimadhye niketanāt // SoKss_3,6.144 //
tato 'dhirūḍhagovāṭā pūrvavan mantrasiddhitaḥ /
ākāśena saśiṣyā sā niśi svagṛham āyayau // SoKss_3,6.145 //
sthāpayitvā yathāsthānaṃ tac ca govāṭavāhanam /
visṛjyānucarīs tāś ca śayyāveśma viveśa sā // SoKss_3,6.146 //
so 'pi sundarako nītvā tāṃ niśāṃ vighnavismitaḥ /
prabhāte tyaktagovāṭo nikaṭaṃ suhṛdāṃ yayau // SoKss_3,6.147 //
tatrākhyātasvavṛttānto videśagamanonmukhaḥ /
taiḥ samāśvāsito mittrais tanmadhye sthitim agrahīt // SoKss_3,6.148 //
upādhyāyagṛhaṃ tyaktvā bhuñjānaḥ sattrasadmani /
uvāsa tatra viharan svacchandaḥ sakhibhiḥ saha // SoKss_3,6.149 //
ekadā nirgatā kretuṃ gṛhopakaraṇāni sā /
dadarśa taṃ sundarakaṃ kālarātriḥ kilāpaṇe // SoKss_3,6.150 //
upetya ca jagādainaṃ punar eva smarāturā /
bhaja sundarakādyāpi māṃ tvadāyattajīvitām // SoKss_3,6.151 //
evam uktas tayā so 'tha sādhuḥ sundarako 'bravīt /
maivaṃ vadīr na dharmo 'yaṃ mātā me gurupatny asi // SoKss_3,6.152 //
tato 'bravīt kālarātrir dharmaṃ ced vetsi dehi tat /
prāṇān me prāṇadānād dhi dharmaḥ ko 'bhyadhiko bhavet // SoKss_3,6.153 //
atha sundarako 'vādīn mātar maivaṃ kṛthā hṛdi /
gurutalpābhigamanaṃ kutra dharmo bhaviṣyati // SoKss_3,6.154 //
evaṃ nirākṛtā tena tarjayantī ca taṃ ruṣā /
pāṭayitvā svahastena svottarīyam agād gṛham // SoKss_3,6.155 //
paśya sundarakeṇedaṃ dhāvitvā pāṭitaṃ mama /
ity uvāca patiṃ tatra darśayitvottarīyakam // SoKss_3,6.156 //
sa ca tasyāḥ patiḥ krodhād gatvā vadhyam udīrya ca /
sattre sundarakasyāśu vārayām āsa bhojanam // SoKss_3,6.157 //
tataḥ sundarakaḥ khedāt taṃ deśaṃ tyaktum udyataḥ /
jānann utpatane vyomni mantraṃ govāṭaśikṣitam // SoKss_3,6.158 //
tato 'varohe 'py aparaṃ śikṣitaṃ śrutavismṛtam /
tad eva śūnyagovāṭaharmyaṃ niśi punar yayau // SoKss_3,6.159 //
tatra tasmin sthite prāgvat kālarātrir upetya sā /
tathaivotpatya harmyasthā vyomnaivojjayinīṃ yayau // SoKss_3,6.160 //
tatrāvatārya mantreṇa govāṭaṃ śākavāṭake /
jagāma rātricaryāyai punaḥ sā pitṛkānanam // SoKss_3,6.161 //
taṃ ca sundarako mantraṃ bhūyaḥ śrutvāpi nāgrahīt /
vinā hi gurvādeśena saṃpūrṇāḥ siddhayaḥ kutaḥ // SoKss_3,6.162 //
tato 'tra bhuktvā katicin mūlakāny aparāṇi ca /
netuṃ prakṣipya govāṭe tatra tasthau sa pūrvavat // SoKss_3,6.163 //
athaityārūḍhagovāṭā sā gatvā nabhasā niśi /
viveśa kālarātriḥ svaṃ sadma sthāpitavāhanā // SoKss_3,6.164 //
so 'pi sundarakaḥ prātar govāṭān nirgatas tataḥ /
yayau bhojanamūlyārthī vipaṇīm āttamūlakaḥ // SoKss_3,6.165 //
vikrīṇānasya tasyātra mūlakaṃ rājasevakāḥ /
mālavīyā vinā mūlyaṃ jahrur dṛṣṭvā svadeśajam // SoKss_3,6.166 //
tataḥ sa kalahaṃ kurvan baddhvā suhṛdanudrutaḥ /
pāṣāṇaghatadāyīti rājāgraṃ tair anīyata // SoKss_3,6.167 //
mālavāt katham ānīya kānyakubje 'tra mūlakam /
vikrīṇīṣe sadety eṣa pṛṣṭo 'smābhir na jalpati // SoKss_3,6.168 //
hanti pratyuta pāṣāṇair ity uktas taiḥ śaṭhair nṛpaḥ /
taṃ tad adbhutam aprākṣīt tatas tatsuhṛdo 'bruvan // SoKss_3,6.169 //
asmābhiḥ saha yady eṣa prāsādam adhiropyate /
tadaitat kautukaṃ deva kṛtsnaṃ jalpati nānyathā // SoKss_3,6.170 //
tathety āropito rājñā saprāsādo 'sya paśyataḥ /
utpapāta sa mantreṇa sadyaḥ sundarako nabhaḥ // SoKss_3,6.171 //
samitras tena gatvā ca prayāgaṃ prāpya ca kramāt /
śrāntaḥ kam api rājānaṃ snātaṃ tatra dadarśa saḥ // SoKss_3,6.172 //
saṃstabhya cātra prāsādaṃ gaṅgāyāṃ khān nipatya ca /
vismayodvīkṣitaḥ sarvais taṃ sa rājānam abhyagāt // SoKss_3,6.173 //
kas tvaṃ kiṃ cāvatīrṇo 'si gaganād iti śaṃsa naḥ /
rājñā prahveṇa pṛṣṭaḥ sann evaṃ sundarako 'bravīt // SoKss_3,6.174 //
ahaṃ murajako nāma gaṇo devasya dhūrjaṭeḥ /
prāpto mānuṣabhogārthī tvatsakāśaṃ tadājñayā // SoKss_3,6.175 //
tac chrutvā satyam āśaṅkya sasyāḍhyaṃ ratnapūritam /
sastrīkaṃ sopakaraṇaṃ dadau tasmai puraṃ nṛpaḥ // SoKss_3,6.176 //
praviśyātha pure tasminn utpatya divi sānugaḥ /
ciraṃ sundarakaḥ svecchaṃ nirdainyaṃ vicacāra saḥ // SoKss_3,6.177 //
śayāno hemaparyaṅke vījyamānaś ca cāmaraiḥ /
sevyamāno varastrībhir aindraṃ sukham avāpa saḥ // SoKss_3,6.178 //
athaikadā dadau tasmai mantraṃ vyomāvarohaṇe /
siddhaḥ ko'pi kilākāśacārī saṃjātasaṃstavaḥ // SoKss_3,6.179 //
prāptāvatāramantraḥ sa gatvā sundarakas tataḥ /
kānyakubje nije deśe vyomamārgād avātarat // SoKss_3,6.180 //
sapuraṃ pūrṇalakṣmīkam avatīrṇaṃ nabhastalāt /
buddhvā tatra svayaṃ rājā kautukāt tam upāyayau // SoKss_3,6.181 //
parijñātaś ca pṛṣṭaś ca rājāgre so 'tha kālavit /
kālarātrikṛtaṃ sarvaṃ svavṛttāntaṃ nyavedayat // SoKss_3,6.182 //
tataś cānāyya papraccha kālarātriṃ mahīpatiḥ /
nirbhayā sāpy avinayaṃ svaṃ sarvaṃ pratyapadyata // SoKss_3,6.183 //
kupite ca nṛpe tasyāḥ karṇau ca cchettum udyate /
sā gṛhītāpi paśyatsu sarveṣv eva tirodadhe // SoKss_3,6.184 //
tataḥ svarāṣṭre vāso 'syās tatra rājñā nyaṣidhyata /
tatpūjitaḥ sundarakaḥ śiśriye ca nabhaḥ punaḥ // SoKss_3,6.185 //
ity uktvā tatra bhartāram ādityaprabhabhūpatim /
ābhāṣata punaś cainaṃ rājñī kuvalayāvalī // SoKss_3,6.186 //
bhavanty evaṃvidhā deva ḍākinīmantrasiddhayaḥ /
etac ca matpitur deśe vṛttaṃ sarvatra viśrutam // SoKss_3,6.187 //
kālarātreś ca śiṣyāham ity ādau varṇitaṃ mayā /
pativratātvāt siddhis tu tato 'py abhyadhikā mama // SoKss_3,6.188 //
bhavatā cādya dṛṣṭāhaṃ śreyo 'rthaṃ te kṛtārcanā /
upahārāya puruṣaṃ mantreṇākraṣṭum udyatā // SoKss_3,6.189 //
tad asmadīye 'tra naye tvam api praviśādhunā /
siddhiyogajitānāṃ ca rājñāṃ mūrdhni padaṃ kuru // SoKss_3,6.190 //
tac chrutvā kva mahāmāṃsabhojanaṃ ḍākinīnaye /
kva ca rājatvam ity uktvā sa rājā niṣiṣedha tat // SoKss_3,6.191 //
prāṇatyāgodyatāyāṃ tu rājñyāṃ tat pratyapadyata /
viṣayākṛṣyamāṇā hi tiṣṭhanti supathe katham // SoKss_3,6.192 //
tataḥ sā taṃ praveśyaiva maṇḍale pūrvapūjite /
gṛhītasamayaṃ santaṃ rājānam idam abravīt // SoKss_3,6.193 //
ya eṣa phalabhūtyākhyaḥ sthito vipras tavāntike /
sa mayātropahārārtham ākraṣṭum upakalpitaḥ // SoKss_3,6.194 //
ākarṣaṇaṃ ca sāyāsaṃ tat kaścit sūpakṛd varam /
naye 'tra sthāpyatāṃ yas taṃ svayaṃ hanti pacaty api // SoKss_3,6.195 //
na kāryā ca ghṛṇā yasmāt tanmāsabalibhakṣaṇāt /
samāpite 'rcane pūrṇā siddhiḥ syād uttamo hi saḥ // SoKss_3,6.196 //
ity uktaḥ priyayā rājā pāpabhīto 'pi tat punaḥ /
aṅgīcakāra dhig aho kaṣṭāṃ strīṣv anurodhitām // SoKss_3,6.197 //
ānāyya sūpakāraṃ ca tataḥ sāhasikābhidham /
viśvāsya dīkṣitaṃ kṛtvā daṃpatī tau sahocatuḥ // SoKss_3,6.198 //
rājā devīdvitīyo 'dya bhokṣyate tat tvarāṃ kuru /
āhārasyeti yo 'bhyetya tvāṃ brūyāt taṃ nipātayeḥ // SoKss_3,6.199 //
tanmāṃsaiś ca rahaḥ kuryāḥ prātar nau svādu bhojanam /
iti sūpakṛd ādiṣṭas tathety uktvā gṛhaṃ yayau // SoKss_3,6.200 //
prātaś ca phalabhūtiṃ taṃ prāptaṃ rājā jagāda saḥ /
gaccha sāhasikaṃ brūhi sūpakāraṃ mahānase // SoKss_3,6.201 //
rājā devīdvitīyo 'dya bhokṣyate svādu bhojanam /
atas tvaritam āhāram uttamaṃ sādhayer iti // SoKss_3,6.202 //
tatheti nirgataṃ taṃ ca phalabhūtiṃ bahis tadā /
etya candraprabho nāma rājñaḥ putro 'bravīd idam // SoKss_3,6.203 //
anena śīghraṃ hemnā me kārayādyaiva kuṇḍale /
yādṛśe bhavatā pūrvam āryatātasya kārite // SoKss_3,6.204 //
ity ukto rājaputreṇa phalabhūtis tadaiva saḥ /
kṛtānurodhaḥ prahito yayau kuṇḍalayoḥ kṛte // SoKss_3,6.205 //
rājaputro 'py agāt svairaṃ kathitaṃ phalabhūtinā /
rājādeśaṃ gṛhītvā tam ekāky eva mahānasam // SoKss_3,6.206 //
tatroktarājādeśaṃ taṃ sthitasaṃvit sa sūpakṛt /
rājaputraṃ churikayā sadyaḥ sāhasiko 'vadhīt // SoKss_3,6.207 //
tanmāṃsaiḥ sādhitaṃ tena bhojanaṃ ca kṛtārcanau /
abhuñjātām ajānantau tattvaṃ rājñī nṛpas tathā // SoKss_3,6.208 //
nītvā ca sānutāpas tāṃ rātriṃ rājā dadarśa saḥ /
prātaḥ kuṇḍalahastaṃ taṃ phalabhūtim upāgatam // SoKss_3,6.209 //
bibhrāntaḥ kuṇḍaloddeśāt taṃ ca papraccha tatkṣaṇam /
tenākhyātasvavṛttāntaḥ papāta ca bhuvas tale // SoKss_3,6.210 //
hā putreti ca cakranda nindan bhāryāṃ sahātmanā /
pṛṣṭaś ca sacivaiḥ sarvaṃ yathātattvam avarṇayat // SoKss_3,6.211 //
uvāca caitad uktaṃ tat pratyahaṃ phalabhūtinā /
bhadrakṛt prāpnuyād bhadram abhadraṃ cāpy abhadrakṛt // SoKss_3,6.212 //
kanduko bhittiniḥkṣipta iva pratiphalan muhuḥ /
āpataty ātmani prāyo doṣo 'nyasya cikīrṣitaḥ // SoKss_3,6.213 //
pāpācārair yad asmābhir brahmahatyāṃ cikīrṣubhiḥ /
svaputraghātanaṃ kṛtvā prāptaṃ tanmāṃsabhakṣaṇam // SoKss_3,6.214 //
ity uktvā bodhayitvā ca mantriṇaḥ svān adhomukhān /
tam eva phalabhūtiṃ ca nije rājye 'bhiṣicya saḥ // SoKss_3,6.215 //
rājā pradattadānaḥ sann aputraḥ pāpaśuddhaye /
sabhāryaḥ praviveśāgniṃ dagdho 'py anuśayāgninā // SoKss_3,6.216 //
phalabhūtiś ca tad rājyaṃ prāpya pṛthvīṃ śaśāsa saḥ /
evaṃ bhadram abhadraṃ vā kṛtam ātmani kalpyate // SoKss_3,6.217 //
iti vatseśvarasyāgre kathayitvā kathām imām /
yaugandharāyaṇo bhūyo bhūpatiṃ tam abhāṣata // SoKss_3,6.218 //
tasmāt tava sa rājendra jitvāpy ācarataḥ śubham /
brahmadatto vikurvīta yadi hanyās tvam eva tam // SoKss_3,6.219 //
ity ukto mantrimukhyena tadvākyam abhinandya saḥ /
utthāya dinakartavyaṃ vatseśo niravartayat // SoKss_3,6.220 //
anyedyuś ca sa saṃpannasarvadigvijayaḥ kṛtī /
lāvāṇakād udacalat kauśāmbīṃ svapurīṃ prati // SoKss_3,6.221 //
krameṇa nagarīṃ prāpa kṣitīśaḥ saparicchadaḥ /
utpatākābhujalatāṃ nṛtyantīm utsavād iva // SoKss_3,6.222 //
viveśa caināṃ paurastrīnayanotpalakānane /
vitanvānaḥ pratipadaṃ pravātārambhavibhramam // SoKss_3,6.223 //
cāraṇodgīyamānaś ca stūyamānaś ca bandibhiḥ /
nṛpaiḥ praṇamyamānaś ca rājā mandiram āyayau // SoKss_3,6.224 //
tato vinamreṣv adhiropya śāsanaṃ sa vatsarājo 'khiladeśarājasu /
pūrvaṃ nidhānādhigataṃ kulocitaṃ prasahya siṃhāsanam āruroha tat // SoKss_3,6.225 //
tatkālamaṅgalasamāhatatāradhīra tūryāravapratiravaiś ca nabhaḥ pupūre /
tanmantrimukhyaparitoṣitalokapāla dattair iva pratidiśaṃ samasādhuvādaiḥ // SoKss_3,6.226 //
vividham atha vitīrya vītalobho vasu vasudhāvijayārjitaṃ dvijebhyaḥ /
akṛta kṛtamahotsavaḥ kṛtārthaṃ kṣitipatimaṇḍalam ātmamantriṇaś ca // SoKss_3,6.227 //
kṣetreṣu varṣati tadānuguṇaṃ narendre tasmin dhvanadghanamṛdaṅganināditāyām /
saṃbhāvya bhāvi bahudhānyaphalaṃ jano 'pi tasyāṃ puri pratigṛhaṃ vihitotsavo 'bhūt // SoKss_3,6.228 //
evaṃ vijitya jagatīṃ sa kṛtī rumaṇvady augandharāyaṇaniveśitarājyabhāraḥ /
tasthau yatheccham atha vāsavadattayātra padmāvatīsahitayā saha vatsarājaḥ // SoKss_3,6.229 //
kīrtiśriyor iva tayor ubhayoś ca devyor madhyasthitaḥ sa varacāraṇagīyamānaḥ /
candrodayaṃ nijayaśodhavalaṃ siṣeve śatrupratāpam iva sīdhu papau ca śaśvat // SoKss_3,6.230 //
iti mahākaviśrīsomadevabhaṭṭaviracite kathāsaritsāgare lāvāṇakalambake ṣaṣṭhas taraṅgaḥ /
samāptaś cāyaṃ lāvāṇakalambakas tṛtīyaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
naravāhanadattajananaṃ nāma caturtho lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya sarayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_4,0.1 //
prathamas taraṅgaḥ /
karṇatālabalāghātasīmantitakulācalaḥ /
panthānam iva siddhīnāṃ diśañ jayati vighnajit // SoKss_4,1.1 //
tato vatseśvaro rājā sa kauśāmbyām avasthitaḥ /
ekātapatrāṃ bubhuje jitām udayano mahīm // SoKss_4,1.2 //
vidhāya sarumaṇvatke bhāraṃ yaugandharāyaṇe /
vihāraikarasaś cābhūd vasantakasakhaḥ sukhī // SoKss_4,1.3 //
svayaṃ sa vādayan vīṇāṃ devyā vāsavadattayā /
padmāvatyā ca sahitaḥ saṃgītakam asevata // SoKss_4,1.4 //
devīkākaligītasya tadvīṇāninadasya ca /
abhede vādanāṅguṣṭhakampo 'bhūd bhedasūcakaḥ // SoKss_4,1.5 //
harmyāgre nijakīrtyeva jyotsnayā dhavale ca saḥ /
dhārāvigalitaṃ sīdhu papau madam iva dviṣām // SoKss_4,1.6 //
ājahruḥ svarṇakalaśais tasya vārāṅganā rahaḥ /
smararājyābhiṣekāmbha iva rāgojjvalaṃ madhu // SoKss_4,1.7 //
āraktasurasasvaccham antaḥsphuritatanmukham /
upaninye dvayor madhye sa svacittam ivāsavam // SoKss_4,1.8 //
īrṣyāruṣām abhāve 'pi bhaṅgurabhruṇi rāgiṇi /
na mukhe tat tayo rājñyos taddṛṣṭis tṛptim āyayau // SoKss_4,1.9 //
samadhusphaṭikānekacaṣakā tasya pānabhūḥ /
babhau bālātapāraktasitapadmeva padminī // SoKss_4,1.10 //
antarā ca miladvyādhaḥ palāśaśyāmakañcukaḥ /
sa sabāṇāsano bheje svopamaṃ mṛgakānanam // SoKss_4,1.11 //
jaghāna paṅkakaluṣān varāhanivahāñ śaraiḥ /
timiraughān aviralaiḥ karair iva marīcimān // SoKss_4,1.12 //
vitrastaprasṛtās tasmin kṛṣṇasārāḥ pradhāvite /
babhuḥ pūrvābhibhūtānāṃ kaṭākṣāḥ kakubhām iva // SoKss_4,1.13 //
reje raktāruṇā cāsya mahī mahiṣaghātinaḥ /
sevāgateva tacchṛṅgapātamuktā vanābjinī // SoKss_4,1.14 //
vyāttavaktrapatatprāsaproteṣv api mṛgāriṣu /
sāntargarjitaniṣkrāntajīviteṣu tutoṣa saḥ // SoKss_4,1.15 //
śvānaḥ śvabhre vane tasmiṃs tasya vartmasu vāgurāḥ /
sā svāyudhaikasiddhe 'bhūt prakriyā mṛgayārase // SoKss_4,1.16 //
evaṃ sukhopabhogeṣu vartamānaṃ tam ekadā /
rājānam āsthānagataṃ nārado munir abhyagāt // SoKss_4,1.17 //
nijadehaprabhābaddhamaṇḍalo maṇḍanaṃ divaḥ /
kṛtāvatāras tejasvijātiprītyāṃśumān iva // SoKss_4,1.18 //
sa tena racitātithyo muhuḥ prahveṇa bhūbhṛtā /
prītaḥ kṣaṇam iva sthitvā rājānaṃ tam abhāṣata // SoKss_4,1.19 //
śṛṇu saṃkṣiptam etat te vatseśvara vadāmy aham /
babhūva pāṇḍur iti te rājā pūrvapitāmahaḥ // SoKss_4,1.20 //
taveva tasya dve eva bhavye bhārye babhūvatuḥ /
ekā kuntī dvitīyā ca mādrī nāma mahaujasaḥ // SoKss_4,1.21 //
sa pāṇḍuḥ pṛthivīm etāṃ jitvā jaladhimekhalām /
sukhī kadācit prayayau mṛgayāvyasanī vanam // SoKss_4,1.22 //
tatra kindamanāmānaṃ sa muniṃ muktasāyakaḥ /
jaghāna mṛgarūpeṇa sabhāryaṃ suratasthitam // SoKss_4,1.23 //
sa munir mṛgarūpaṃ tat tyaktvā kaṇṭhavivartibhiḥ /
prāṇaiḥ śaśāpa taṃ pāṇḍuṃ viṣaṇṇaṃ muktakārmukam // SoKss_4,1.24 //
svairastho nirvimarśena hato 'haṃ yat tvayā tataḥ /
bhāryāsaṃbhogakāle te madvan mṛtyur bhaviṣyati // SoKss_4,1.25 //
ity āptaśāpas tadbhītyā tyaktabhogaspṛho 'tha saḥ /
patnībhyām anvitaḥ pāṇḍus tasthau śānte tapovane // SoKss_4,1.26 //
tatrastho 'pi sa śāpena preritas tena caikadā /
akasmāc cakame mādrīṃ priyāṃ prāpa ca pañcatām // SoKss_4,1.27 //
tad evaṃ mṛgayā nāma pramādo nṛpa bhūbhṛtām /
kṣapitā hy anayānye 'pi nṛpās te te mṛgā iva // SoKss_4,1.28 //
ghoranādāmiṣaikāgrā rūkṣā dhūmrordhvamūrdhajā /
kuntadantā kathaṃ kuryād rākṣasīva hi sā śivam // SoKss_4,1.29 //
tasmād viphalam āyāsaṃ jahīhi mṛgayārasam /
vanyavāhanahantṝṇāṃ samānaḥ prāṇasaṃśayaḥ // SoKss_4,1.30 //
tvaṃ ca tvatpūrvajaprītyā priyaḥ kalyāṇapātra me /
putraś ca tava kāmāṃśo yathā bhāvī tathā śṛṇu // SoKss_4,1.31 //
purānaṅgāṅgasaṃbhūtyai ratyā stutibhir arcitaḥ /
tuṣṭo rahasi saṃkṣepam idaṃ tasyāḥ śivo 'bhyadhāt // SoKss_4,1.32 //
avatīrya nijāṃśena bhūmāv ārādhya māṃ svayam /
gaurī putrārthinī kāmaṃ janayiṣyaty asāv iti // SoKss_4,1.33 //
ataś caṇḍamahāsenasutā devī narendra sā /
jātā vāsavadatteyaṃ saṃpannā mahiṣī ca te // SoKss_4,1.34 //
tad eṣā śaṃbhum ārādhya kāmāṃśaṃ soṣyate sutam /
sarvavidyādharāṇāṃ yaś cakravartī bhaviṣyati // SoKss_4,1.35 //
ity uktenādṛtavacā rājñā pṛthvīṃ tadarpitām /
pratyarpya tasmai sa yayau nāradarṣir adarśanam // SoKss_4,1.36 //
tasmin gate vatsarājaḥ sa tad vāsavadattayā /
jātaputrecchayā sākaṃ ninye taccintayā dinam // SoKss_4,1.37 //
anyedyus taṃ sa vatseśam upetyāsthānavartinam /
nityoditākhyaḥ pravaraḥ pratīhāro vyajijñapat // SoKss_4,1.38 //
śiśukadvayasaṃyuktā brāhmaṇī kāpi durgatā /
dvāri sthitā mahārāja devadarśanakāṅkṣiṇī // SoKss_4,1.39 //
tac chrutvaivābhyanujñāte tatpraveśe mahībhṛtā /
brāhmaṇī sā viveśātra kṛśapāṇḍuradhūsarā // SoKss_4,1.40 //
māneneva viśīrṇena vāsasā vidhurīkṛtā /
duḥkhadainyanibhāv aṅke vibhratī bālakāv ubhau // SoKss_4,1.41 //
kṛtocitapraṇāmā ca sā rājānaṃ vyajijñapat /
brāhmaṇī kulajā cāham īdṛśīṃ durgatiṃ gatā // SoKss_4,1.42 //
daivād yugapad etau ca jātau dvau tanayau mama /
tad deva nāsti me stanyam etayor bhojanaṃ vinā // SoKss_4,1.43 //
teneha kṛpaṇā nātha śaraṇāgatavatsalam /
prāptāsmi devaṃ śaraṇaṃ pramāṇam adhunā prabhuḥ // SoKss_4,1.44 //
tac chrutvā sadayo rājā sa pratīhāram ādiśat /
iyaṃ vāsavadattāyai devyai nītvārpyatām iti // SoKss_4,1.45 //
tataś ca karmaṇā svena śubhenevāgrayāyinā /
nītābhūn nikaṭaṃ devyāḥ pratīhāreṇa tena sā // SoKss_4,1.46 //
rājñā visṛṣṭāṃ buddhvā tāṃ pratīhārād upāgatām /
devī vāsavadattā sā brāhmaṇīṃ śraddadhetarām // SoKss_4,1.47 //
yugmāpatyāṃ ca paśyantī dīnām etāṃ vyacintayat /
aho vāmaikavṛttitvaṃ kimapy etat prajāpateḥ // SoKss_4,1.48 //
aho vastuni mātsaryam aho bhaktir avastuni /
nādyāpy eko 'pi me jāto jātau tv asyāṃ yamāv imau // SoKss_4,1.49 //
evaṃ saṃcintayantī ca sā devī snānakāṅkṣiṇī /
brāhmaṇyāś ceṭikās tasyāḥ snapanādau samādiśat // SoKss_4,1.50 //
snapitā dattavastrā ca tābhiḥ svādu ca bhojitā /
brāhmaṇī sāmbusikteva taptā bhūḥ samudaśvasat // SoKss_4,1.51 //
samāśvastā ca sā yuktyā kathālāpaiḥ parīkṣitum /
kṣaṇāntare nijagade devyā vāsavadattayā // SoKss_4,1.52 //
bho brāhmaṇi kathā kācit tvayā naḥ kathyatām iti /
tac chrutvā sā tathety uktvā kathāṃ vaktuṃ pracakrame // SoKss_4,1.53 //
purābhūj jayadattākhyaḥ sāmānyaḥ ko'pi bhūpatiḥ /
devadattābhidhānaś ca putras tasyodapadyata // SoKss_4,1.54 //
yauvanasthasya tasyātha vivāhaṃ tanayasya saḥ /
vidhātum icchan nṛpatir matimān ity acintayat // SoKss_4,1.55 //
veśyeva balavadbhogyā rājaśrīr aticañcalā /
vaṇijāṃ tu kulastrīva sthirā lakṣmīr ananyagā // SoKss_4,1.56 //
tasmād vivāhaṃ putrasya karomi vaṇijāṃ gṛhāt /
rājye 'sya bahudāyāde yena nāpad bhaviṣyati // SoKss_4,1.57 //
iti niścitya putrasya kṛte vavre sa bhūpatiḥ /
vaṇijo vasudattasya kanyāṃ pāṭaliputrakāt // SoKss_4,1.58 //
vasudatto 'pi sa dadau ślāghyasaṃbandhavāñchayā /
dūradeśāntare 'py asmai rājaputrāya tāṃ sutām // SoKss_4,1.59 //
pūrayām āsa ca tathā ratnair jāmātaraṃ sa tam /
agalad bahumāno 'sya yathā svapitṛvaibhave // SoKss_4,1.60 //
avāptāḍhyavaṇikputrīsahitenātha tena saḥ /
tanayena samaṃ tasthau jayadattanṛpaḥ sukham // SoKss_4,1.61 //
ekadā tatra cāgatya sotkaḥ saṃbandhisadmani /
sa vaṇig vasudattas tāṃ nināya svagṛhaṃ sutām // SoKss_4,1.62 //
tato 'kasmāt sa nṛpatir jayadatto divaṃ yayau /
udbhūya gotrajais tasya tac ca rājyam adhiṣṭhitam // SoKss_4,1.63 //
tadbhītyā tasya tanayo jananyā nijayā niśi /
devadattas tu nīto 'bhūd anyadeśam alakṣitaḥ // SoKss_4,1.64 //
tatrāha rājaputraṃ taṃ māta duḥkhitamānasā /
devo 'sti cakravartī naḥ prabhuḥ pūrvadigīśvaraḥ // SoKss_4,1.65 //
tatpārśvaṃ vraja rājyaṃ te sādhayiṣyati vatsa saḥ /
ity uktaḥ sa tadā mātrā rājaputro jagāda tām // SoKss_4,1.66 //
tatra māṃ niṣparikaraṃ gataṃ ko bahu maṃsyate /
tac chrutvā punar apy evaṃ sā mātā tam abhāṣata // SoKss_4,1.67 //
śvaśurasya gṛhaṃ gatvā tvaṃ hi prāpya tato dhanam /
kṛtvā parikaraṃ gaccha nikaṭaṃ cakravartinaḥ // SoKss_4,1.68 //
iti sa prerito mātrā salajjo 'pi nṛpātmajaḥ /
kramāt pratasthe sāyaṃ ca prāpa tacchvāśuraṃ gṛham // SoKss_4,1.69 //
pitṛhīno vinaṣṭaśrīr bāṣpapātābhiśaṅkayā /
akāle nāśakac cātra praveṣṭuṃ lajjayā niśi // SoKss_4,1.70 //
nikaṭe sattrabāhye 'tha sthitaḥ śvaśuramandirāt /
naktaṃ rajjvāvarohantīm akasmāt striyam aikṣata // SoKss_4,1.71 //
kṣaṇāc ca bhāryāṃ svām eva tāṃ ratnadyutibhāsvarām /
ulkām ivābhrapatitāṃ parijñāyābhyatapyata // SoKss_4,1.72 //
sā tu taṃ dhūsarakṣāmaṃ dṛṣṭvāpy aparijānatī /
ko 'sīty apṛcchat tac chrutvā pāntho 'ham iti so 'bravīt // SoKss_4,1.73 //
tataḥ sā sattraśālāntaḥ praviveśa vaṇiksutā /
anvagād rājaputro 'pi sa tāṃ guptam avekṣitum // SoKss_4,1.74 //
sā cātra puruṣaṃ kaṃcid upāgāt puruṣo 'pi tām /
tvaṃ cireṇāgatāsīti pādaghātair atāḍayat // SoKss_4,1.75 //
tataḥ sā dviguṇībhūtarāgā pāpā prasādya tam /
puruṣaṃ tena sahitā tatra tasthau yadṛcchayā // SoKss_4,1.76 //
tad dṛṣṭvā tu sa suprajño rājaputro vyacintayat /
kopasyāyaṃ na kālo me sādhyam anyad dhi vartate // SoKss_4,1.77 //
kathaṃ ca prasaratv etac chastraṃ kṛpaṇayor dvayoḥ /
śatruyogyaṃ striyām asyām asmin vā nṛpaśau mama // SoKss_4,1.78 //
kim etayā kuvadhvā vā kṛtyam etad dhi durvidheḥ /
maddhairyālokanakrīḍānaipuṇye duḥkhavarṣiṇaḥ // SoKss_4,1.79 //
atulyakulasaṃbandhaḥ saiṣā kiṃ vāparādhyati /
muktvā balibhujaṃ kākī kokile ramate katham // SoKss_4,1.80 //
ity ālocya sa tāṃ bhāryām upaikṣata sakāmukām /
satāṃ gurujigīṣe hi cetasi strītṛṇaṃ kiyat // SoKss_4,1.81 //
tatkālaṃ ca ratāvegavaśāt tasyāḥ kilāpatat /
vaṇiksutāyāḥ śravaṇāt san muktāḍhyaṃ vibhūṣaṇam // SoKss_4,1.82 //
tac ca sā na dadarśaiva suratānte ca satvarā /
yayau yathāgataṃ geham āpṛcchyopapatiṃ tataḥ // SoKss_4,1.83 //
tasminn api gate kvāpi drutaṃ pracchannakāmuke /
sa rājaputro dṛṣṭvā tadratnābharaṇam agrahīt // SoKss_4,1.84 //
sphuradratnaśikhājālaṃ dhātrā mohatamo 'paham /
hastadīpam iva prattaṃ praṇaṣṭaśrīgaveṣaṇe // SoKss_4,1.85 //
mahārghaṃ ca tad ālokya rājaputraḥ sa tatkṣaṇam /
nirgatya siddhakāryaḥ san kānyakubjaṃ tato yayau // SoKss_4,1.86 //
tatra bandhāya dattvā tat svarṇalakṣeṇa bhūṣaṇam /
krītvā hastyaśvam agamat sa pārśvaṃ cakravartinaḥ // SoKss_4,1.87 //
taddattaiś ca balaiḥ sākam etya hatvā ripūn raṇe /
prāpa tat paitṛkaṃ rājyaṃ kṛtī mātrābhinanditaḥ // SoKss_4,1.88 //
tac ca bandhād vinirmocya bhūṣaṇaṃ śvaśurāntikam /
prāhiṇot prakaṭīkartuṃ rahasyaṃ tad aśaṅkitam // SoKss_4,1.89 //
so 'pi tacchvaśuro dṛṣṭvā svasutākarṇabhūṣaṇam /
tat tathopāgataṃ tasyai saṃbhrāntaḥ samadarśayat // SoKss_4,1.90 //
sāpi pūrvaparibhraṣṭaṃ cāritram iva vīkṣya tat /
buddhvā ca bhartrā prahitaṃ vyākulaiva samasmarat // SoKss_4,1.91 //
idaṃ me patitaṃ tasyāṃ rātrau sattragṛhāntare /
yasyāṃ tatra sthito dṛṣṭaḥ sa ko'pi pathiko mayā // SoKss_4,1.92 //
tan nūnaṃ so 'tra bhartā me śīlajijñāsayāyayau /
mayā tu sa na vijñātas tenedaṃ prāpi bhūṣaṇam // SoKss_4,1.93 //
ity evaṃ cintayantyāś ca durnayavyaktiviklavam /
vaṇiksutāyā hṛdayaṃ tasyāḥ kātaram asphuṭat // SoKss_4,1.94 //
tatas tasyā rahasyajñāṃ pṛṣṭvā ceṭīṃ svayuktitaḥ /
tatpitā sa vaṇig buddhvā tattvaṃ tatyāja tacchucam // SoKss_4,1.95 //
rājaputro 'tha saṃprāptarājyo labdhvā guṇārjitām /
sa cakravartitanayāṃ bhāryāṃ bheje 'parāṃ śriyam // SoKss_4,1.96 //
tad itthaṃ sāhase strīṇāṃ hṛdayaṃ vajrakarkaśam /
tad eva sādhvasāvegasaṃpāte puṣpapelavam // SoKss_4,1.97 //
tās tu kāścana sadvaṃśajātā muktā ivāṅganāḥ /
yāḥ suvṛttācchahṛdayā yānti bhūṣaṇatāṃ bhuvi // SoKss_4,1.98 //
hariṇīva ca rājaśrīr evaṃ viplavinī sadā /
dhairyapāśena banddhuṃ ca tām eke jānate budhāḥ // SoKss_4,1.99 //
tasmād āpady api tyājyaṃ na sattvaṃ saṃpadeṣibhiḥ /
ayam evātra vṛttānto mamātra ca nidarśanam // SoKss_4,1.100 //
yan mayā vidhure 'py asmiṃś cāritraṃ devi rakṣitam /
yuṣmaddarśanakalyāṇaprāptyā tat phalitaṃ hi me // SoKss_4,1.101 //
iti tasyā mukhāc chrutvā brāhmaṇyās tatkṣaṇaṃ kathām /
devī vāsavadattā sā sādarā samacintayat // SoKss_4,1.102 //
brāhmaṇī kulavaty eṣā dhruvam asyā hy udāratām /
bhaṅgiḥ svaśīlopakṣepe vacaḥprauḍhiś ca śaṃsati // SoKss_4,1.103 //
rājasaṃsatpraveśe 'syāḥ prāvīṇyam ata eva ca /
iti saṃcintya devī tāṃ brāhmaṇīṃ punar abravīt: // SoKss_4,1.104 //
bhāryā tvaṃ kasya ko vā te vṛttāntaḥ kathyatāṃ tvayā /
tac chrutvā brāhmaṇī bhūyaḥ sātha vaktuṃ pracakrame // SoKss_4,1.105 //
mālave devi ko 'py āsīd agnidatta iti dvijaḥ /
nilayaḥ śrīsarasvatyoḥ svayam āttadhano 'rthibhiḥ // SoKss_4,1.106 //
tasya ca svānurūpau dvāv utpannau tanayau kramāt /
jyeṣṭhaḥ śaṃkaradattākhyo nāmnā śāntikaro 'paraḥ // SoKss_4,1.107 //
tayoḥ śāntikaro 'kasmād vidyārthī svapitur gṛhāt /
sa bāla eva nirgatya gataḥ kvāpi yaśasvini // SoKss_4,1.108 //
dvitīyaś ca sa tadbhrātā jyeṣṭho māṃ pariṇītavān /
tanayāṃ yajñadattasya yajñārthabhṛtasaṃpadaḥ // SoKss_4,1.109 //
kālena tasya madbhartuḥ so 'gnidattābhidhaḥ pitā /
vṛddho lokāntaraṃ yāto bhāryayānugataḥ svayā // SoKss_4,1.110 //
tīrthoddeśāc ca madbhartā dhṛtagarbhāṃ vimucya mām /
gatvā sarasvatīpūre śokenāndho jahau tanum // SoKss_4,1.111 //
vṛttānte kathite cāsminn etya tatsahayāyibhiḥ /
svajanebhyo mayā labdhaṃ nānugantuṃ sagarbhayā // SoKss_4,1.112 //
tato mayy ārdraśokāyām akasmād etya dasyubhiḥ /
asmannivāsaḥ sakalo 'py agrahāro viluṇṭhitaḥ // SoKss_4,1.113 //
tatkṣaṇaṃ tisṛbhiḥ sārdhaṃ brāhmaṇībhir ahaṃ tataḥ /
śīlabhraṃśabhayād āttasvalpavastrā palāyitā // SoKss_4,1.114 //
deśabhaṅgād vidūraṃ ca gatvā deśaṃ tadanvitā /
māsamātraṃ sthitābhūvaṃ kṛcchrakarmopajīvinī // SoKss_4,1.115 //
śrutvā cānāthaśaraṇaṃ lokād vatseśvaraṃ tataḥ /
sabrāhmaṇīkā śīlaikapātheyāham ihāgatā // SoKss_4,1.116 //
āgatyaiva prasūtāsmi yugapat tanayāv ubhau /
sthitāsu cāsu tisṛṣu brāhmaṇīṣu sakhīṣv api // SoKss_4,1.117 //
śoko videśo dāridryaṃ dviguṇaḥ prasavo 'py ayam /
aho apāvṛtaṃ dvāram āpadāṃ mama vedhasā // SoKss_4,1.118 //
tad etayor gatir nāsti bālayor vardhanāya me /
ity ālocya parityajya lajjāṃ yoṣidvibhūṣaṇam // SoKss_4,1.119 //
mayā praviśya vatseśo rājā sadasi yācitaḥ /
kaḥ śaktaḥ soḍhum āpannabālāpatyārtidarśanam // SoKss_4,1.120 //
tadādeśena ca prāptaṃ mayā tvaccaraṇāntikam /
vipadaś ca nivṛttā me dvārāt pratihatā iva // SoKss_4,1.121 //
ity eṣa mama vṛttānto nāmnā piṅgalikāpy aham /
ābālyāgnikriyādhūmair yan me piṅgalite dṛśau // SoKss_4,1.122 //
sa tu śāntikaro devi devaro me videśagaḥ /
kutra tiṣṭhati deśe 'sāv iti nādyāpi budhyate // SoKss_4,1.123 //
evam uktasvavṛttāntāṃ kulīnety avadhārya tām /
prītyenāṃ brāhmaṇīṃ devī sā vitarkyaivam abravīt // SoKss_4,1.124 //
iha śāntikaro nāma sthito 'smākaṃ purohitaḥ /
vaideśikaḥ sa jāne 'haṃ devaras te bhaviṣyati // SoKss_4,1.125 //
ity uktvā brāhmaṇīm utkāṃ nītvā rātriṃ tadaiva tām /
devī śāntikaraṃ prātar ānāyyāpṛcchad anvayam // SoKss_4,1.126 //
uktānvayāya tasmai ca sā saṃjātasuniścayā /
iyaṃ te bhrātṛjāyeti brāhmaṇīṃ tām adarśayat // SoKss_4,1.127 //
jātāyāṃ ca parijñaptau jñātabandhukṣayo 'tha saḥ /
brāhmaṇīṃ bhrātṛjāyāṃ tāṃ ninye śāntikaro gṛham // SoKss_4,1.128 //
tatrānuśocya pitarau bhrātaraṃ ca yathocitam /
āśvāsayām āsa sa tāṃ bālakadvitayānvitām // SoKss_4,1.129 //
devī vāsavadattāpi tasyās tau bālakau sutau /
purohitau svaputrasya bhāvinaḥ paryakalpayat // SoKss_4,1.130 //
jyeṣṭhas tayoḥ śāntisomo nāmnā vaiśvāgaro 'paraḥ /
kṛtas tayaiva devyā ca vitīrṇabahusaṃpadā // SoKss_4,1.131 //
andhasyevāsya lokasya phalabhūmiṃ svakarmabhiḥ /
purogair nīyamānasya hetumātraṃ svapauruṣam // SoKss_4,1.132 //
yad etya labdhavibhavās tatra sarve 'pi saṃgatāḥ /
bālakau tau tayoḥ sā ca mātā śāntikaraś ca saḥ // SoKss_4,1.133 //
tato gacchatsu divaseṣv ekadā pañcabhiḥ sutaiḥ /
sahāgatām upādāya śarāvān kumbhakārikām // SoKss_4,1.134 //
dṛṣṭvā svamandire kāṃcid devyā vāsavadattayā /
sā brāhmaṇī piṅgalikā jagade pārśvavartinī // SoKss_4,1.135 //
pañcaitasyāḥ suto 'dyāpi naiko me sakhi dṛśyatām /
puṇyānām īdṛśaṃ pātram īdṛśy api na mādṛśī // SoKss_4,1.136 //
tataḥ piṅgalikāvādīd devi duḥkhāya jāyate /
prajeyaṃ pāpabhūyiṣṭhā daridreṣv eva bhūyasī // SoKss_4,1.137 //
yuṣmādṛśeṣu jāyeta yaḥ sa ko 'py uttamo bhavet /
tad alaṃ tvarayā prāpsyasy acirāt svocitaṃ sutam // SoKss_4,1.138 //
iti piṅgalikoktāpi sotsukā sutajanmani /
abhūd vāsavadattā sā taccintākrāntamānasā // SoKss_4,1.139 //
girīśārādhanaprāpyaṃ putraṃ te nārado 'bhyadhāt /
tad devi varado 'vaśyam ārādhyaḥ sa śivo 'tra naḥ // SoKss_4,1.140 //
ity uktā vatsarājena tatkālaṃ cāgatena sā /
devī labdhāśayenāśu cakāra vrataniścayam // SoKss_4,1.141 //
tasyām āttavratāyāṃ tu sa rājāpi samantrikaḥ /
sarāṣṭraś cāpi vidadhe śaṃkarārādhanavratam // SoKss_4,1.142 //
trirātropoṣitau tau ca daṃpatī sa vibhus tataḥ /
prasādaprakaṭībhūtaḥ svayaṃ svapne samādiśat // SoKss_4,1.143 //
uttiṣṭhataṃ sa yuvayoḥ kāmāṃśo janitā sutaḥ /
nātho vidyādharāṇāṃ yo bhavitā matprasādataḥ // SoKss_4,1.144 //
iti vacanam udīrya candramaulau sapadi tirohitatāṃ gate prabudhya /
adhigatavaram āśu daṃpatī tau pramadam akṛtrimam āpatuḥ kṛtārthau // SoKss_4,1.145 //
utthāya coṣasi tataḥ prakṛtīr vidhāya tatsvapnakīrtanasudhārasatarpitās tāḥ /
devī ca sā narapatiś ca sabandhubhṛtyau baddhotsavau vidadhatur vratapāraṇāni // SoKss_4,1.146 //
katipayadivasāpagame tasyāḥ svapne jaṭādharaḥ puruṣaḥ /
ko 'py atha devyā vāsavadattāyāḥ phalam upetya dadau // SoKss_4,1.147 //
tataḥ sa viniveditasphuṭatathāvidhasvapnayā saha pramuditas tayā samabhinandito mantribhiḥ /
vicintya śaśimaulinā phalanibhena dattaṃ sutaṃ manoratham adūragaṃ gaṇayati sma vatseśvaraḥ // SoKss_4,1.148 //
iti mahākaviśrīsomadevabhaṭṭaviracite kathāsaritsāgare naravāhanadattajananalambake prathamas taraṅgaḥ /
dvitīyas taraṅgaḥ /
atha vāsavadattāyā vatseśahṛdayotsavaḥ /
saṃbabhūvācirād garbhaḥ kāmāṃśāvatarojjvalaḥ // SoKss_4,2.1 //
sā babhau lolanetreṇa mukhenāpāṇḍukāntinā /
śaśāṅkeneva garbhasthakāmapremopagāminā // SoKss_4,2.2 //
āsīnāyāḥ patisnehād ratiprītī ivāgate /
rejatuḥ pratime tasyā maṇiparyaṅkapārśvayoḥ // SoKss_4,2.3 //
bhāvividyādharādhīśagarbhasevārtham iṣṭadāḥ /
mūrtā vidyā ivāyātāḥ sakhyas tāṃ paryupāsata // SoKss_4,2.4 //
vinīlapallavaśyāmamukhau sātha payodharau /
sūnor garbhābhiṣekāya babhāra kalaśāv iva // SoKss_4,2.5 //
svacchasphuritasacchāyamaṇikuṭṭimaśobhinaḥ /
sukhaśayyāgatā madhye mandirasya rarāja sā // SoKss_4,2.6 //
bhāvitattanayākrāntiśaṅkākampitavāribhiḥ /
upetya sevyamāneva samantād ratnarāśibhiḥ // SoKss_4,2.7 //
tasyā vimānamadhyastharatnotthā pratimā babhau /
vidyādharaśrīr nabhasā praṇāmārtham ivāgatā // SoKss_4,2.8 //
mantrasādhanasaṃnaddhasādhakendrakathāsu ca /
babhūva sā dohadinī prasaṅgopanatāsu ca // SoKss_4,2.9 //
sarasārabdhasaṃgītā vidyādharavarāṅganāḥ /
svapne tām ambarotsaṅgam ārūḍhām upatasthire // SoKss_4,2.10 //
prabuddhā sevituṃ sākṣāt tad evābhilalāṣa sā /
nabhaḥkrīḍāvilasitaṃ lakṣyabhūtalakautukam // SoKss_4,2.11 //
taṃ ca dohadam etasyā devyā yaugandharāyaṇaḥ /
yantramantrendrajālādiprayogaiḥ samapūrayat // SoKss_4,2.12 //
vijahāra ca sā tais taiḥ prayogair gaganasthitā /
pauranārījanotpakṣmalocanāścaryadāyibhiḥ // SoKss_4,2.13 //
ekadā vāsakasthāyās tasyāś ca samajāyata /
hṛdi vidyādharodārakathāśravaṇakautukam // SoKss_4,2.14 //
tatas tayārthito devyā tatra yaugandharāyaṇaḥ /
tasyāḥ sarveṣu śṛṇvatsu nijagāda kathām imām // SoKss_4,2.15 //
asty ambikājanayitā nagendro himavān iti /
na kevalaṃ girīṇāṃ yo gurur gaurīpater api // SoKss_4,2.16 //
vidyādharanivāse ca tasmin vidyādharādhipaḥ /
uvāsa rājā jīmūtaketur nāma mahācale // SoKss_4,2.17 //
tasyābhūt kalpavṛkṣaś ca gṛhe pitṛkramāgataḥ /
nāmnānvarthena vikhyāto yo manorathadāyakaḥ // SoKss_4,2.18 //
kadācic ca sa jīmūtaketū rājābhyupetya tam /
udyāne devatātmānaṃ kalpadrumam ayācata // SoKss_4,2.19 //
sarvadā prāpyate 'smābhis tvattaḥ sarvam abhīpsitam /
tad aputrāya me dehi deva putraṃ guṇānvitam // SoKss_4,2.20 //
tataḥ kalpadrumo 'vādīd rājann utpatsyate tava /
jātismaro dānavīraḥ sarvabhūtahitaḥ sutaḥ // SoKss_4,2.21 //
tac chrutvā sa prahṛṣṭaḥ san kalpavṛkṣaṃ praṇamya tam /
gatvā nivedya tad rājā nijāṃ devīm anandayat // SoKss_4,2.22 //
atha tasyācirād eva rājñaḥ sūnur ajāyata /
jīmūtavāhanaṃ taṃ ca nāmnā sa vidadhe pitā // SoKss_4,2.23 //
tataḥ sahajayā sākaṃ sarvabhūtānukampayā /
jagāma sa mahāsattvo vṛddhiṃ jīmūtavāhanaḥ // SoKss_4,2.24 //
kramāc ca yauvarājyasthaḥ paricaryāprasāditam /
lokānukampī pitaraṃ vijane sa vyajijñapat // SoKss_4,2.25 //
jānāmi tāta yad bhāvā bhave 'smin kṣaṇabhaṅgurāḥ /
sthiraṃ tu mahatām ekam ākalpam amalaṃ yaśaḥ // SoKss_4,2.26 //
paropakṛtisaṃbhūtaṃ tad eva yadi hanta tat /
kim anyat syād udārāṇāṃ dhanaṃ prāṇādhikapriyam // SoKss_4,2.27 //
saṃpac ca vidyud iva sā lokalocanakhedakṛt /
lolā kvāpi layaṃ yāti yā parānupakāriṇī // SoKss_4,2.28 //
tad eṣa kalpaviṭapī kāmado yo 'sti naḥ sa cet /
parārthaṃ viniyujyeta tadāptaṃ tat phalaṃ bhavet // SoKss_4,2.29 //
tat tathāhaṃ karomīha yathaitasya samṛddhibhiḥ /
adaridrā bhavaty eṣa sarvārthijanasaṃhatiḥ // SoKss_4,2.30 //
iti vijñāpya pitaraṃ tadanujñām avāpya saḥ /
jīmūtavāhano gatvā taṃ kalpadrumam abravīt // SoKss_4,2.31 //
deva tvaṃ śaśvad asmākam abhīṣṭaṃ phaladāyakaḥ /
tad ekam idam adya tvaṃ mama pūraya vāñchitam // SoKss_4,2.32 //
adaridrāṃ kuruṣvaitāṃ pṛthivīm akhilāṃ sakhe /
svasty astu te pradatto 'si lokāya draviṇārthine // SoKss_4,2.33 //
ity uktas tena dhīreṇa kalpavṛkṣo vavarṣa saḥ /
kanakaṃ bhūtale bhūri nananduś cākhilāḥ prajāḥ // SoKss_4,2.34 //
dayālur bodhisattvāṃśaḥ ko 'nyo jīmūtavāhanāt /
śaknuyād arthisāt kartum api kalpadrumaṃ kṛtī // SoKss_4,2.35 //
iti jātānurāgāsu tato dikṣu vidikṣv api /
jīmūtavāhanasyoccaiḥ paprathe viśadaṃ yaśaḥ // SoKss_4,2.36 //
tataḥ putraprathābaddhamūlaṃ rājyaṃ samatsarāḥ /
dṛṣṭvā jīmūtaketos tadgotrajā vikṛtiṃ yayuḥ // SoKss_4,2.37 //
dānopayuktasatkalpavṛkṣayuktāspadaṃ ca tat /
menire niṣprabhāvatvāj jetuṃ sukaram eva te // SoKss_4,2.38 //
[-yuktāspadaṃ em. for -muktāspadaṃ]
tataḥ saṃbhūya yuddhāya kṛtabuddhiṣu teṣu ca /
pitaraṃ tam uvācaivaṃ dhīro jīmūtavāhanaḥ // SoKss_4,2.39 //
yathā śarīram evedaṃ jalabudbudasaṃnibham /
pravātadīpacapalās tathā kasya kṛte śriyaḥ // SoKss_4,2.40 //
tā apy anyopamardena manasvī ko 'bhivāñchati /
tasmāt tata mayā naiva yoddhavyaṃ gotrajaiḥ saha // SoKss_4,2.41 //
rājyaṃ tyaktvā tu gantavyam itaḥ kvāpi vanaṃ mayā /
āsatāṃ kṛpaṇā ete mā bhūt svakulasaṃkṣayaḥ // SoKss_4,2.42 //
ity uktavantaṃ jīmūtavāhanaṃ sa pitā tataḥ /
jīmūtaketur apy evaṃ jagāda kṛtaniścayaḥ // SoKss_4,2.43 //
mayāpi putra gantavyaṃ kā hi vṛddhasya me spṛhā /
rājye tṛṇa iva tyakte yūnāpi kṛpayā tvayā // SoKss_4,2.44 //
evam uktavatā sākaṃ sabhāryeṇa tatheti saḥ /
pitrā jagāma jīmūtavāhano malayācalam // SoKss_4,2.45 //
tatrādhivāse siddhānāṃ candanacchannanirjhare /
sa tasthāv āśramapade paricaryāparaḥ pituḥ // SoKss_4,2.46 //
atha siddhādhirājasya vaśī viśvāvasoḥ sutaḥ /
mittraṃ mittrāvasur nāma tasyātra samapadyata // SoKss_4,2.47 //
tatsvasāraṃ ca so 'paśyad ekānte jātu kanyakām /
janmāntarapriyatamāṃ jñānī jīmūtavāhanaḥ // SoKss_4,2.48 //
tatkālaṃ ca tayos tulyaṃ yūnor anyonyadarśanam /
abhūn manomṛgāmandavāgurābandhasaṃnibham // SoKss_4,2.49 //
tato 'kasmāt samabhetya trijagatpūjyam ekadā /
jīmūtavāhanaṃ prītaḥ sa mittrāvasur abhyadhāt // SoKss_4,2.50 //
kanyā malayavatyākhyā svasā me 'sti kanīyasī /
tām ahaṃ te prayacchāmi mamecchāṃ mānyathā kṛthāḥ // SoKss_4,2.51 //
tac chrutvaiva sa jīmūtavāhano 'pi jagāda tam /
yuvarāja mamābhūt sā bhāryā pūrve 'pi janmani // SoKss_4,2.52 //
tvaṃ ca tatraiva me jāto dvitīyaṃ hṛdayaṃ suhṛt /
jātismaro 'smy ahaṃ sarvaṃ pūrvajanma smarāmi tat // SoKss_4,2.53 //
ity uktavantaṃ tatkālaṃ mittrāvasur uvāca tam /
janmāntarakathāṃ tāvac chaṃsaitāṃ kautukaṃ hi me // SoKss_4,2.54 //
etan mittrāvasoḥ śrutvā tasmai jīmūtavāhanaḥ /
sukṛtī kathayām āsa pūrvajanmakathām imām // SoKss_4,2.55 //
asti pūrvam ahaṃ vyomacārī vidyādharo 'bhavam /
himavacchṛṅgamārgeṇa gato 'bhūvaṃ kadācana // SoKss_4,2.56 //
tataś cādhaḥ sthitas tatra krīḍan gauryā samaṃ haraḥ /
śaśāpollaṅghanakruddho martyayonau pateti mām // SoKss_4,2.57 //
prāpya vidyādharīṃ bhāryāṃ niyojya svapade sutam /
punar vaidyādharīṃ yoniṃ smṛtajātiḥ prapatsyase // SoKss_4,2.58 //
evaṃ niśamya śāpāntam uktvā śarve tirohite /
acireṇaiva jāto 'haṃ bhūtale vaṇijāṃ kule // SoKss_4,2.59 //
nagaryāṃ valabhīnāmnyāṃ mahādhanavaṇiksutaḥ /
vasudattābhidhānaḥ san vṛddhiṃ ca gatavān aham // SoKss_4,2.60 //
kālena yauvanasthaś ca pitrā kṛtaparicchadaḥ /
dvīpāntaraṃ gato 'bhūvaṃ vaṇijyāyai tadājñayā // SoKss_4,2.61 //
āgacchantaṃ tato 'ṭavyāṃ taskarā vinipatya mām /
hṛtasvam anayan baddhvā svapallīṃ caṇḍikāgṛham // SoKss_4,2.62 //
viloladīrghayā ghoraṃ raktāṃśukapatākayā /
jighatsataḥ paśuprāṇān kṛtāntasyeva jihvayā // SoKss_4,2.63 //
tatrāham upahārārtham upanīto nijasya taiḥ /
prabhoḥ pulindakākhyasya devīṃ pūjayato 'ntikam // SoKss_4,2.64 //
sa dṛṣṭvaivārdrahṛdayaḥ śabaro 'py abhavan mayi /
vakti janmāntaraprītiṃ manaḥ snihyad akāraṇam // SoKss_4,2.65 //
tato māṃ mocayitvaiva vadhāt sa śabarādhipaḥ /
aicchad ātmopahāreṇa kartuṃ pūjāsamāpanam // SoKss_4,2.66 //
maivaṃ kṛthāḥ prasannāsmi tava yācasva māṃ varam /
ity ukto divyayā vācā prahṛṣṭaś ca jagāda saḥ // SoKss_4,2.67 //
tvaṃ prasannā varaḥ ko 'nyas tathāpy etāvad arthaye /
janmāntare 'pi me sakhyam anena vaṇijāstv iti // SoKss_4,2.68 //
evam astv iti śāntāyāṃ vāci māṃ śabaro 'tha saḥ /
pradattasaviśeṣārthaṃ prajighāya nijaṃ gṛham // SoKss_4,2.69 //
mṛtyor mukhāt pravāsāc ca tataḥ pratyāgate mayi /
akaroj jñātavṛttāntaḥ pitā mama mahotsavam // SoKss_4,2.70 //
kālena tatra cāpaśyam ahaṃ sārthāvaluṇṭhanāt /
vaṣṭabhyānāyitaṃ rājñā tam eva śabarādhipam // SoKss_4,2.71 //
tatkṣaṇaṃ pitur āvedya vijñapya ca mahīpatim /
mocitaḥ svarṇalakṣeṇa sa mayā vadhanigrahāt // SoKss_4,2.72 //
prāṇadānopakārasya kṛtvaivaṃ pratyupakriyām /
ānīya ca gṛhaṃ prītyā pūrṇaṃ saṃmānitaś ciram // SoKss_4,2.73 //
satkṛtya preṣitaś cātha hṛdayaṃ premapeśalam /
nidhāya mayi pallīṃ svāṃ prāyāt sa śabarādhipaḥ // SoKss_4,2.74 //
tatra pratyupakārārthaṃ cintayan prābhṛtaṃ mama /
svalpaṃ sa mene svādhīnaṃ muktākastūrikādy api // SoKss_4,2.75 //
tataḥ sātiśayaṃ prāptuṃ muktāsāraṃ sa matkṛte /
dhanurdvitīyaḥ prayayau gajān hantuṃ himācalam // SoKss_4,2.76 //
bhramaṃś ca tatra tīrasthadevāgāraṃ mahat saraḥ /
prāpa tulyaiḥ kṛtaprītis tadabjair mittrarāgibhiḥ // SoKss_4,2.77 //
tatrāśaṅkyāmbupānārtham āgamaṃ vanyahastinām /
channaḥ sa tasthāv ekānte sacāpas tajjighāṃsayā // SoKss_4,2.78 //
tāvat tatra sarastīragataṃ pūjayituṃ haram /
āgatām adbhutākārāṃ kumārīṃ siṃhavāhanām // SoKss_4,2.79 //
sa dadarśa tuṣārādrirājaputrīm ivāparām /
paricaryāparāṃ śaṃbhoḥ kanyakābhāvavartinīm // SoKss_4,2.80 //
dṛṣṭvā ca vismayākrāntaḥ śabaraḥ sa vyacintayat /
keyaṃ syād yadi martyastrī tat kathaṃ siṃhavāhanā // SoKss_4,2.81 //
atha divyā kathaṃ dṛśyā mādṛśais tad iyaṃ dhruvam /
cakṣuṣoḥ pūrvapuṇyānāṃ mūrtā pariṇatir mama // SoKss_4,2.82 //
anayā yadi mittraṃ taṃ yojayeyam ahaṃ tataḥ /
kāpy anyaiva mayā tasya kṛtā syāt pratyupakriyā // SoKss_4,2.83 //
tad etām upasarpāmi tāvaj jijñāsituṃ varam /
ity ālocya sa mittraṃ me śabaras tām upāyayau // SoKss_4,2.84 //
tāvac ca sāvatīryaiva siṃhāc chāyāniṣādinaḥ /
kanyāgatya saraḥ padmāny avacetuṃ pracakrame // SoKss_4,2.85 //
taṃ ca dṛṣṭvāntikaprāptaṃ śabaraṃ sā kṛtānatim /
apūrvam atithiprītyā svāgatenānvarañjayat // SoKss_4,2.86 //
kas tvaṃ kiṃ cāgato 'sy etāṃ bhūmim atyantadurgamām /
iti pṛṣṭavatīṃ tāṃ ca śabaraḥ pratyuvāca saḥ // SoKss_4,2.87 //
ahaṃ bhavānīpādaikaśaraṇaḥ śabarādhipaḥ /
āgato 'smi ca mātaṅgamuktāhetor idaṃ vanam // SoKss_4,2.88 //
tvāṃ ca dṛṣṭvādhunātmīyo devi prāṇapradaḥ suhṛt /
sārthavāhasutaḥ śrīmān vasudatto mayā smṛtaḥ // SoKss_4,2.89 //
sa hi tvam iva rūpeṇa yauvanena ca sundari /
advitīyo 'sya viśvasya nayanāmṛtanirjharaḥ // SoKss_4,2.90 //
sā dhanyā kanyakā loke yasyās teneha gṛhyate /
maittrīdānadayādhairyanidhinā kaṅkaṇī karaḥ // SoKss_4,2.91 //
tat tvadākṛtir eṣā cet tādṛśena na yujyate /
vyarthaṃ vahati tat kāmaḥ kodaṇḍam iti me vyathā // SoKss_4,2.92 //
iti vyādhendravacanaiḥ sadyo 'pahṛtamānasā /
sābhūt kumārī kaṃdarpamohamantrākṣarair iva // SoKss_4,2.93 //
uvāca taṃ ca śabaraṃ preryamāṇā manobhuvā /
kva sa te suhṛd ānīya tāvan me darśyatām iti // SoKss_4,2.94 //
tac chrutvā ca tathety uktā tām āmantrya tadaiva saḥ /
kṛtārthamānī muditaḥ pratasthe śabaras tataḥ // SoKss_4,2.95 //
prāpya svapallīm ādāya muktāmṛgamadādikam /
bhūri bhāraśatair hāryam asmadgṛham athāyayau // SoKss_4,2.96 //
sarvaiḥ puraskṛtas tatra praviśya prābhṛtaṃ ca tat /
matpitre sa bahusvarṇalakṣamūlyaṃ nyavedayat // SoKss_4,2.97 //
utsavena ca yāte 'smin dine rātrau sa me rahaḥ /
kanyādarśanavṛttāntaṃ tam āmūlād avarṇayat // SoKss_4,2.98 //
ehi tatraiva gacchāva ity uktvā ca samutsukam /
mām ādāya niśi svairaṃ sa prāyāc chabarādhipaḥ // SoKss_4,2.99 //
prātaś ca māṃ gataṃ kvāpi buddhvā saśabarādhipam /
tatprītipratyayāt tasthau dhṛtim ālambya matpitā // SoKss_4,2.100 //
ahaṃ ca prāpito 'bhūvaṃ kramāt tena tarasvinā /
śabareṇa tuṣārādriṃ kṛtādhvaparikarmaṇā // SoKss_4,2.101 //
tac ca prāpya saraḥ sāyaṃ snātvā svāduphalāśanau /
ahaṃ ca sa ca tām ekāṃ vane tatroṣitau niśām // SoKss_4,2.102 //
latābhiḥ kīrṇakusumaṃ bhṛṅgīsaṃgītasundaram /
śubhagandhavahaṃ hāri jvalitauṣadhidīpikam // SoKss_4,2.103 //
rates tad vāsaveśmeva viśrāntyai girikānanam /
āvayor abhavan naktaṃ pibatos tatsarojalam // SoKss_4,2.104 //
tato 'nyedyuḥ pratipadaṃ tattadutkalikābhṛtā /
pratyudgateva manasā mama tanmārgadhāvinā // SoKss_4,2.105 //
cakṣuṣā dakṣiṇenāpi sūcitāgamanāmunā /
didṛkṣayeva sphuratā sā kanyātrāgatābhavat // SoKss_4,2.106 //
saṭālasiṃhapṛṣṭhasthā subhrūr dṛṣṭā mayā ca sā /
śaradambhodharotsaṅgasaṅginīvendavī kalā // SoKss_4,2.107 //
vilasadvismayautsukyasādhvasaṃ paśyataś ca tām /
mamāvartata tatkālaṃ na jāne hṛdayaṃ katham // SoKss_4,2.108 //
athāvatīrya siṃhāt sā puṣpāṇy uccitya kanyakā /
snātvā sarasi tattīragataṃ haram apūjayat // SoKss_4,2.109 //
pūjāvasāne copetya sa sakhā śabaro mama /
praṇamyātmānam āvedya tām avocat kṛtādarām // SoKss_4,2.110 //
ānītaḥ sa mayā devi suhṛd yogyo varas tava /
manyase yadi tat tubhyaṃ darśayāmy adhunaiva tam // SoKss_4,2.111 //
tac chrutvā darśayety ukte tayā sa śabaras tataḥ /
āgatya nikaṭaṃ nītvā māṃ tasyāḥ samadarśayat // SoKss_4,2.112 //
sāpi māṃ tiryag ālokya cakṣuṣā praṇayasrutā /
madanāveśavaśagā śabareśaṃ tam abhyadhāt // SoKss_4,2.113 //
sakhā te mānuṣo nāyaṃ kāmaṃ ko 'py ayam āgataḥ /
madvañcanāya devo 'dya martyasyaiṣākṛtiḥ kutaḥ // SoKss_4,2.114 //
tad ākarṇyoktavān asmi tāṃ pratyāyayituṃ svayam /
satyaṃ sundari martyo 'haṃ kiṃ vyājenārjave jane // SoKss_4,2.115 //
ahaṃ hi sārthavāhasya valabhīvāsinaḥ sutaḥ /
mahādhanābhidhānasya maheśvaravarārjitaḥ // SoKss_4,2.116 //
tapasyan sa hi putrārtham uddiśya śaśiśekharam /
samādiśyata tenaivaṃ svapne devena tuṣyatā // SoKss_4,2.117 //
uttiṣṭhotpatsyate ko'pi mahātmā tanayas tava /
rahasyaṃ paramaṃ caitad alam uktvātra vistaram // SoKss_4,2.118 //
etac chrutvā prabuddhasya tasya kālena cātmajaḥ /
aham eṣa samutpanno vasudatta iti śrutaḥ // SoKss_4,2.119 //
ayaṃ ca śabarādhīśaḥ svayaṃvarasuhṛn mayā /
deśāntaragatena prākprāptaḥ kṛcchraikabāndhavaḥ // SoKss_4,2.120 //
eṣa me tattvasaṃkṣepa ity uktvā virate mayi /
ābhāṣatātha kanyā sa lajjayāvanatānanā // SoKss_4,2.121 //
asty etan māṃ ca jāne 'dya svapne 'rcitavatīṃ haraḥ /
prātaḥ prāpsyasi bhartāram iti tuṣṭaḥ kilādiśat // SoKss_4,2.122 //
tasmāt tvam eva me bhartā bhrātāyaṃ ca bhavatsuhṛt /
iti vāksudhayā sā mām ānandya viratābhavat // SoKss_4,2.123 //
saṃmantryātha tayā sākaṃ vivāhāya yathāvidhi /
akārṣaṃ niścayaṃ gantuṃ samittro 'haṃ nijaṃ gṛham // SoKss_4,2.124 //
tataḥ sā siṃham āhūya vāhanaṃ taṃ svasaṃjñayā /
atrārohāryaputreti mām abhāṣata sundarī // SoKss_4,2.125 //
athāhaṃ tena suhṛdānuyātaḥ śabareṇa tam /
siṃham āruhya dayitām utsaṅge tāṃ gṛhītavān // SoKss_4,2.126 //
tataḥ prasthitavān asmi kṛtakṛtyo nijaṃ gṛham /
kāntayā saha siṃhastho mitre tasmin puraḥsare // SoKss_4,2.127 //
tadīyaśaranirbhinnahariṇāmiṣavṛttayaḥ /
krameṇa te vayaṃ sarve saṃprāptā valabhīṃ purīm // SoKss_4,2.128 //
tatra mām āgataṃ dṛṣṭvā siṃhārūḍhaṃ savallabham /
sāścaryas tad drutaṃ gatvā mama pitre 'bravīj janaḥ // SoKss_4,2.129 //
so 'pi pratyudgato harṣād avatīrṇaṃ mṛgendrataḥ /
pādāvanamraṃ dṛṣṭvā mām abhyanandat savismayaḥ // SoKss_4,2.130 //
ananyasadṛśīṃ tāṃ ca kṛtapādābhivandanām /
paśyan mamocitāṃ bhāryāṃ na māti sma mudā kvacit // SoKss_4,2.131 //
praveśya mandiraṃ cāsmān vṛttāntaṃ paripṛcchya ca /
praśaṃsañ śabarādhīśasauhārdaṃ cotsavaṃ vyadhāt // SoKss_4,2.132 //
tato mauhūrtikādeśād anyedyur varakanyakā /
sā mayā pariṇītābhūn militākhilabandhunā // SoKss_4,2.133 //
tad ālokya ca so 'kasmān madvadhūvāhanas tadā /
siṃhaḥ sarveṣu paśyatsu saṃpannaḥ puruṣākṛtiḥ // SoKss_4,2.134 //
kim etad iti vibhrānte jane tatra sthite 'khile /
sa divyavastrābharaṇo naman mām evam abravīt // SoKss_4,2.135 //
ahaṃ citrāṅgado nāma vidyādhara iyaṃ ca me /
sutā manovatī nāma kanyā prāṇādhikapriyā // SoKss_4,2.136 //
etām aṅke sadā kṛtvā vipinena bhramann aham /
prāptavān ekadā gaṅgāṃ bhūritīratapovanām // SoKss_4,2.137 //
tapasvilaṅghanatrāsāt tasyā madhyena gacchataḥ /
apatan mama daivāc ca puṣpamālā tadambhasi // SoKss_4,2.138 //
tato 'kasmāt samutthāya nārado 'ntarjalasthitaḥ /
pṛṣṭhe tayā patitayā kruddho mām aśapan muniḥ // SoKss_4,2.139 //
auddhatyenāmunā pāpa gaccha siṃho bhaviṣyasi /
himācale gataś caitāṃ sutāṃ pṛṣṭhena vakṣyasi // SoKss_4,2.140 //
yadā ca mānuṣeṇaiṣā sutā te pariṇeṣyate /
tadā taddarśanād eva śāpād asmād vimokṣase // SoKss_4,2.141 //
ity ahaṃ muninā śaptaḥ siṃhībhūya himācale /
atiṣṭhaṃ tanayām etāṃ harapūjāparāṃ vahan // SoKss_4,2.142 //
anantaraṃ yathā yatnāc chabarādhipater idam /
saṃpannaṃ sarvakalyāṇaṃ tathā viditam eva te // SoKss_4,2.143 //
tat sādhayāmi bhadraṃ vas tīrṇaḥ śāpo mayaiṣa saḥ /
ity uktvā so 'bhyudapatat sadyo vidyādharo nabhaḥ // SoKss_4,2.144 //
tatas tadvismayākrānto nandatsvajanabāndhavaḥ /
ślāghyasaṃbandhahṛṣṭo me pitākārṣīn mahotsavam // SoKss_4,2.145 //
ko hi nirvyājamittrāṇāṃ caritaṃ cintayiṣyati /
suhṛtsu naiva tṛpyanti prāṇair apy upakṛtya ye // SoKss_4,2.146 //
iti cātra na ko nāma sacamatkāram abhyadhāt /
dhyāyan dhyāyann udāraṃ tac chabarādhipaceṣṭitam // SoKss_4,2.147 //
rājāpi tat tathā buddhvā tatratyas tasya sanmateḥ /
atuṣyad asmatsnehena śabarādhipateḥ param // SoKss_4,2.148 //
tuṣṭaś ca tasmai matpitrā dāpitaḥ sahasaiva ca /
aśeṣam aṭavīrājyaṃ ratnopāyanadāyinā // SoKss_4,2.149 //
tatas tayā manovatyā patnyā mittreṇa tena ca /
kṛtārthaḥ śabarendreṇa tatrātiṣṭham ahaṃ sukhī // SoKss_4,2.150 //
sa ca ślathīkṛtātmīyadeśavāsarasas tataḥ /
bhūyasāsmadgṛheṣv eva nyavasac chabarādhipaḥ // SoKss_4,2.151 //
parasparopakāreṣu sarvakālam atṛptayoḥ /
sa dvayor agamat kālo mama tasya ca mittrayoḥ // SoKss_4,2.152 //
acirāc ca manovatyāṃ tasyām ajani me sutaḥ /
bahiṣkṛtaḥ kulasyeva kṛtsnasya hṛdayotsavaḥ // SoKss_4,2.153 //
hiraṇyadattanāmā ca sa śanair vṛddhim āyayau /
kṛtavidyo yathāvac ca pariṇīto 'bhavat tataḥ // SoKss_4,2.154 //
tad dṛṣṭvā jīvitaphalaṃ pūrṇaṃ matvā ca matpitā /
vṛddho bhāgīrathīṃ prāyāt sadāro deham ujjhitum // SoKss_4,2.155 //
tato 'haṃ pitṛśokārtaḥ kathaṃcid bāndhavair dhṛtim /
grāhito gṛhabhāraṃ svam udvoḍhuṃ pratipannavān // SoKss_4,2.156 //
tadā manovatīmugdhamukhadarśanam ekataḥ /
anyataḥ śabarendreṇa saṃgamo māṃ vyanodayat // SoKss_4,2.157 //
tataḥ satputrasānandāḥ sukalatramanoramāḥ /
suhṛtsamāgamasukhā gatās te divasā mama // SoKss_4,2.158 //
kālenātha pravṛddhaṃ mām agrahīc cibuke jarā /
kiṃ gṛhe 'dyāpi putreti prītyeva bruvatī hitam // SoKss_4,2.159 //
tenāhaṃ sahasotpannavairāgyas tanayaṃ nijam /
kuṭumbabhārodvahane vanaṃ vāñchann ayojayam // SoKss_4,2.160 //
sadāraś ca gato 'bhūvaṃ giriṃ kālañjaraṃ tataḥ /
matsnehatyaktarājyena samaṃ śabarabhūbhṛtā // SoKss_4,2.161 //
tatra prāptena cātmīyā jātir vaidyādharī mayā /
śāpaś ca prāptaparyantaḥ sa śārvaḥ sahasā smṛtaḥ // SoKss_4,2.162 //
tac ca patnyai manovatyai tadaivākhyātavān aham /
sakhye ca śabarendrāya mumukṣur mānuṣīṃ tanum // SoKss_4,2.163 //
bhāryāmittre ime eva bhūyāstāṃ smarato mama /
anyajanmany apīty uktvā hṛdi kṛtvā ca śaṃkaram // SoKss_4,2.164 //
mayā giritaṭāt tasmān nipatya prasabhaṃ tataḥ /
tābhyāṃ svapatnīmittrābhyāṃ saha muktaṃ śarīrakam // SoKss_4,2.165 //
so 'haṃ tataḥ samutpanno nāmnā jīmūtavāhanaḥ /
vidyādharakule 'muṣminn eṣa jātismaro 'dhunā // SoKss_4,2.166 //
sa cāpi śabarendras tvaṃ jāto mittrāvasuḥ punaḥ /
tryakṣaprasādāt siddhānāṃ rājño viśvāvasoḥ sutaḥ // SoKss_4,2.167 //
sāpi vidyādharī mittra mama bhāryā manovatī /
tava svasā samutpannā nāmnā valayavaty asau // SoKss_4,2.168 //
evaṃ me pūrvapatny eṣā bhaginī te bhavān api /
pūrvamittram ato yuktā pariṇetum asau mama // SoKss_4,2.169 //
kiṃ tu pūrvam ito gatvā mama pitror nivedaya /
tayoḥ pramāṇīkṛtayoḥ śiddhyaty etat tavepsitam // SoKss_4,2.170 //
itthaṃ niśamya jīmūtavāhanāt prītamānasaḥ /
gatvā mittrāvasuḥ sarvaṃ tatpitṛbhyāṃ śaśaṃsa tat // SoKss_4,2.171 //
abhinanditavākyaś ca tābhyāṃ hṛṣṭas tadaiva saḥ /
upagamya tam evārthaṃ svapitṛbhyāṃ nyavedayat // SoKss_4,2.172 //
tayor īpsitasaṃpattituṣṭayoḥ satvaraṃ ca saḥ /
yuvarājo vivāhāya saṃbhāram akarot svasuḥ // SoKss_4,2.173 //
tato jagrāha vidhivat tasyā jīmūtavāhanaḥ /
pāṇiṃ malayavatyāḥ sa siddharājapuraskṛtaḥ // SoKss_4,2.174 //
babhūva cotsavas tatra cañcaddyucaracāraṇaḥ /
saṃmilatsiddhasaṃghāto valgadvidyādharoddhuraḥ // SoKss_4,2.175 //
kṛtodvāhas tatas tasthau tasmiñ jīmūtavāhanaḥ /
malayādrau mahārheṇa vibhavena vadhūsakhaḥ // SoKss_4,2.176 //
ekadā ca śvaśuryeṇa sa mittrāvasunā saha /
velāvanāni jaladher avalokayituṃ yayau // SoKss_4,2.177 //
tatrāpaśyac ca puruṣaṃ yuvānaṃ vignam āgatam /
nivartayantaṃ jananīṃ hā putreti virāviṇīm // SoKss_4,2.178 //
apareṇa parityaktaṃ bhaṭenevānuyāyinā /
puruṣeṇa pṛthūttuṅgaṃ prāpayyaikaṃ śilātalam // SoKss_4,2.179 //
kas tvaṃ kim īhase kiṃ ca mātā tvāṃ śocatīti tam /
sa papraccha tataḥ so 'pi tasmai vṛttāntam abravīt // SoKss_4,2.180 //
purā kaśyapabhārye dve kadrūś ca vinatā tathā /
mithaḥ kathāprasaṅgena vivādaṃ kila cakratuḥ // SoKss_4,2.181 //
ādyā śyāmān raver aśvān avādīd aparā sitān /
anyonyadāsabhāvaṃ ca paṇam atra babandhatuḥ // SoKss_4,2.182 //
tato jayārthinī kadrūḥ svairaṃ nāgair nijātmajaiḥ /
viṣaphūtkāramalinān arkasyāśvān akārayat // SoKss_4,2.183 //
tādṛśāṃś copadarśyaitān vinatāṃ chadmanā jitām /
dāsīcakāra kaṣṭā hi strīṇām anyāsahiṣṇutā // SoKss_4,2.184 //
tad buddhvāgatya vinatātanayo garuḍas tadā /
sāntvena mātur dāsatvamuktiṃ kadrūm ayācata // SoKss_4,2.185 //
tataḥ kadrūsutā nāgā vicintyaivaṃ tam abruvat /
bho vainateya kṣīrābdhiḥ prārabdho mathituṃ suraiḥ // SoKss_4,2.186 //
tataḥ sudhāṃ samāhṛtya prativastu prayaccha naḥ /
mātaraṃ svīkuruṣvātha bhavān hi balināṃ varaḥ // SoKss_4,2.187 //
etan nāgavacaḥ śrutvā gatvā ca kṣīravāridhim /
sudhārthaṃ darśayām āsa garuḍo guru pauruṣam // SoKss_4,2.188 //
tataḥ parākramaprīto devas tatra svayaṃ hariḥ /
tuṣṭo 'smi te varaṃ kaṃcid vṛṇīṣvety ādideśa tam // SoKss_4,2.189 //
nāgā bhavantu me bhakṣyā iti so 'pi hares tataḥ /
vainateyo varaṃ vavre mātur dāsyena kopitaḥ // SoKss_4,2.190 //
tatheti hariṇādiṣṭo nijavīryārjitāmṛtaḥ /
sa caivam atha śakreṇa gadito jñātavastunā // SoKss_4,2.191 //
tathā pakṣīndra kāryaṃ te yathā mūḍhair na bhujyate /
nāgaiḥ sudhā yathā caināṃ tebhyaḥ pratyāharāmy aham // SoKss_4,2.192 //
etac chrutvā tathety uktvā sa vaiṣṇavavaroddhuraḥ /
sudhākalaśam ādāya tārkṣyo nāgān upāyayau // SoKss_4,2.193 //
varaprabhāvabhītāṃś ca mugdhān ārāj jagāda tān /
idam ānītam amṛtaṃ muktvāmbāṃ mama gṛhyatām // SoKss_4,2.194 //
bhayaṃ cet sthāpayāmy etad ahaṃ vo darbhasaṃstare /
unmocyāmbāṃ ca gacchāmi svīkurudhvam itaḥ sudhām // SoKss_4,2.195 //
tathety ukte ca tair nāgaiḥ sa pavitre kuśāstare /
sudhākalaśam ādhatta te cāsya jananīṃ jahuḥ // SoKss_4,2.196 //
dāsyamuktāṃ ca kṛtvaivaṃ mātaraṃ garuḍe gate /
yāvad ādadate nāgā niḥśaṅkās tat kilāmṛtam // SoKss_4,2.197 //
tāvan nipatya sahasā tān vimohya svaśaktitaḥ /
taṃ sudhākalaśaṃ śakro jahāra kuśasaṃstarāt // SoKss_4,2.198 //
viṣaṇṇās te 'tha nāgās taṃ lilihur darbhasaṃstaram /
kadācid amṛtaścyotalepo 'py asmin bhaved iti // SoKss_4,2.199 //
tena pāṭitajihvās te vṛthā prāpur dvijihvatām /
hāsyād ṛte kim anyat syād atilaulyavatāṃ phalam // SoKss_4,2.200 //
athālabdhāmṛtarasān nāgān vairī harer varāt /
tārkṣyaḥ pravavṛte bhoktuṃ tān nipatya punaḥ punaḥ // SoKss_4,2.201 //
tadāpāte ca pātālaṃ trāsanirjīvarājilam /
prabhṛṣṭagarbhiṇīgarbham abhūt kṣapitapannagam // SoKss_4,2.202 //
taṃ dṛṣṭvā cānvahaṃ tatra vāsukir bhujageśvaraḥ /
kṛtsnam ekapade naṣṭaṃ nāgalokam amanyata // SoKss_4,2.203 //
tato durvāravīryasya sadyas tasya vicintya saḥ /
samayaṃ prārthanāpūrvaṃ cakāraivaṃ garutmataḥ // SoKss_4,2.204 //
ekam ekaṃ pratidinaṃ nāgaṃ te preṣayāmy aham /
āhārahetoḥ pakṣīndra payodhipulinācale // SoKss_4,2.205 //
ātāle tu praveṣṭavyaṃ na tvayā mardakāriṇā /
nāgalokakṣayāt svārthas tavaiva hi vinaśyati // SoKss_4,2.206 //
iti vāsukinā proktas tatheti garuḍo 'nvaham /
tatpreṣitam ihaikaikaṃ nāgaṃ bhoktuṃ pracakrame // SoKss_4,2.207 //
tena krameṇa cāsaṃkhyāḥ phaṇino 'tra kṣayaṃ gatāḥ /
ahaṃ ca śaṅkhacūḍākhyo nāgo vāro mamādya ca // SoKss_4,2.208 //
ato 'haṃ garuḍāhārahetor vadhyaśilām imām /
mātuś ca śocyatāṃ prāpto nāgarājanideśataḥ // SoKss_4,2.209 //
iti tasya vacaḥ śrutvā śaṅkhacūḍasya duḥkhitaḥ /
sāntaḥkhedaḥ sa jīmūtavāhanas tam abhāṣata // SoKss_4,2.210 //
aho kim api niḥsattvaṃ rājatvaṃ bata vāsukeḥ /
yat svahastena nīyante ripor āmiṣatāṃ prajāḥ // SoKss_4,2.211 //
kiṃ na prathamam ātmaiva tena datto garutmate /
klībenābhyarthitā keyaṃ svakulakṣayasākṣitā // SoKss_4,2.212 //
utpadya kaśyapāt pāpaṃ tārkṣyo 'pi kurute kiyat /
dehamātrakṛte mohaḥ kīdṛśo mahatām api // SoKss_4,2.213 //
tad ahaṃ tāvad adyaikaṃ rakṣāmi tvāṃ garutmataḥ /
svaśarīrapradānena mā viṣādaṃ kṛthāḥ sakhe // SoKss_4,2.214 //
tac chrutvā śaṅkhacūḍo 'pi dhairyād etad uvāca tam /
śāntam etan mahāsattva mā smaivaṃ bhāṣathāḥ punaḥ // SoKss_4,2.215 //
na kācasya kṛte jātu yuktā muktāmaṇeḥ kṣatiḥ /
na cāpy ahaṃ gamiṣyāmi kathāṃ kulakalaṅkitām // SoKss_4,2.216 //
ity uktvā taṃ niṣidhy aiva sādhur jīmūtavāhanam /
matvā garuḍavelāṃ ca sa kṣaṇāntaragāminīm // SoKss_4,2.217 //
śaṅkhacūḍo yayau tatra vāridhes tīravartinam /
antakāle namaskartuṃ gokarṇākhyam umāpatim // SoKss_4,2.218 //
gate tasmin sa kāruṇyanidhir jīmūtavāhanaḥ /
tattrāṇāyātmadānena bubudhe labdham antaram // SoKss_4,2.219 //
tatas tadvismṛtam iva kṣipraṃ kṛtvā svayuktitaḥ /
kāryāpadeśād vyasṛjan nijaṃ mittrāvasuṃ gṛham // SoKss_4,2.220 //
tatkṣaṇaṃ ca samāsannatārkṣyapakṣānilāhatā /
tatsattvadarśanāścaryād iva sā bhūr aghūrṇata // SoKss_4,2.221 //
tenāhiripum āyāntaṃ matvā jīmūtavāhanaḥ /
parānukampī tāṃ vadhyaśilām adhyāruroha saḥ // SoKss_4,2.222 //
kṣaṇāc cātra nipatyaiva mahāsattvaṃ jahāra tam /
āhatya cañcvā garuḍaḥ svacchāyāc chāditāmbaraḥ // SoKss_4,2.223 //
parisravadasṛgdhāraṃ cyutotkhātaśikhāmaṇim /
nītvā bhakṣayituṃ cainam ārebhe śikhare gireḥ // SoKss_4,2.224 //
tatkālaṃ puṣpavṛṣṭiś ca nipapāta nabhastalāt /
taddarśanāc ca kiṃ nv etad iti tārkṣyo visismiye // SoKss_4,2.225 //
tāvat sa śaṅkhacūḍo 'tra natvā gokarṇam āgataḥ /
dadarśa rudhirāsārasiktaṃ vadhyaśilātalam // SoKss_4,2.226 //
hā dhiṅ madarthaṃ tenātmā datto nūnaṃ mahātmanā /
tat kutra nītas tārkṣyeṇa kṣaṇe 'smin sa bhaviṣyati // SoKss_4,2.227 //
anviṣyāmi drutaṃ tāvat kadācit tam avāpnuyām /
iti sādhuḥ sa tadraktadhārām anusaran yayau // SoKss_4,2.228 //
atrāntare ca hṛṣṭaṃ taṃ dṛṣṭvā jīmūtavāhanam /
garuḍo bhakṣaṇaṃ muktvā savismayam acintayat // SoKss_4,2.229 //
kaścit kim anya evāyaṃ bhakṣyamāṇo 'pi yo mayā /
vipadyate na tu paraṃ dhīraḥ pratyuta hṛṣyati // SoKss_4,2.230 //
ity antar vimṛśantaṃ ca tārkṣyaṃ tādṛgvidho 'pi saḥ /
nijagāda nijābhīṣṭasiddhyai jīmūtavāhanaḥ // SoKss_4,2.231 //
pakṣirāja mamāsty eva śarīre māṃsaśoṇitam /
tad akasmād atṛpto 'pi kiṃ nivṛtto 'si bhakṣaṇāt // SoKss_4,2.232 //
tac chrutvāścaryavaśagas taṃ sa papraccha pakṣirāṭ /
nāgaḥ sādho na tāvat tvaṃ brūhi tat ko bhavān iti // SoKss_4,2.233 //
nāga evāsmi bhuṅkṣva tvaṃ yathārabdhaṃ samāpaya /
ārabdhā hy asamāptaiva kiṃ dhīrais tyajyate kriyā // SoKss_4,2.234 //
iti yāvac ca jīmūtavāhanaḥ prativakti tam /
tāvat sa śaṅkhacūḍo 'tra prāpto dūrād abhāṣata // SoKss_4,2.235 //
mā mā garutman naivaiṣa nāgo nāgo hy ahaṃ tava /
tad enaṃ muñca ko 'yaṃ te jāto 'kāṇḍe bata bhramaḥ // SoKss_4,2.236 //
tac chrutvātīva vibhrānto babhūva sa khageśvaraḥ /
vāñchitāsiddhikhedaṃ ca bheje jīmūtavāhanaḥ // SoKss_4,2.237 //
tato 'nyonyasamālāpakrandadvidyādharādhipam /
buddhvā taṃ bhakṣitaṃ mohād garutmān abhyatapyata // SoKss_4,2.238 //
aho bata nṛśaṃsasya pāpam āpatitaṃ mama /
kiṃ vā sulabhapāpā hi bhavanty unmārgavṛttayaḥ // SoKss_4,2.239 //
ślāghyas tv eṣa mahātmaikaḥ parārthaprāṇadāyinā /
mameti mohaikavaśaṃ yena viśvam adhaḥkṛtam // SoKss_4,2.240 //
iti taṃ cintayantaṃ ca garuḍaṃ pāpaśuddhaye /
vahniṃ vivikṣuṃ jīmūtavāhano 'tha jagāda saḥ // SoKss_4,2.241 //
pakṣīndra kiṃ viṣaṇṇo 'si satyaṃ pāpād bibheṣi cet /
tad idānīṃ na bhūyas te bhakṣyā hīme bhujaṃgamāḥ // SoKss_4,2.242 //
kāryaś cānuśayas teṣu pūrvabhukteṣu bhogiṣu /
eṣo 'tra hi pratīkāro vṛthānyac cintitaṃ tava // SoKss_4,2.243 //
ity uktas tena sa prītas tārkṣyo bhūtānukampinā /
tatheti pratipede tadvākyaṃ tasya guror iva // SoKss_4,2.244 //
yayau cāmṛtam ānetuṃ nākāj jīvayituṃ javāt /
kṣatāṅgaṃ tatra taṃ cānyān asthiśeṣān ahīn api // SoKss_4,2.245 //
tataś ca sākṣād āgatya devyā sikto 'mṛtena saḥ /
jīmūtavāhano gauryā tadbhāryābhaktituṣṭayā // SoKss_4,2.246 //
tenādhikatarodbhūtakāntīny aṅgāni jajñire /
tasya sānandagīrvāṇadundubhidhvanibhiḥ saha // SoKss_4,2.247 //
svasthotthite tatas tasminn ānīya garuḍo 'pi tat /
kṛtsne velātaṭe 'py atra vavarṣāmṛtam ambarāt // SoKss_4,2.248 //
tena sarve samuttasthur jīvantas tatra pannagāḥ /
babhau tac ca tadā bhūribhujaṃgakulasaṃkulam // SoKss_4,2.249 //
velāvanaṃ vinirmuktavainateyabhayaṃ tataḥ /
pātālam iva jīmūtavāhanālokanāgatam // SoKss_4,2.250 //
tato kṣayeṇa dehena yaśasā ca virājitam /
buddhvābhyanandat taṃ bandhujano jīmūtavāhanam // SoKss_4,2.251 //
nananda tasya bhāryā ca sajñātiḥ pitarau tathā /
ko na prahṛṣyed dūḥkhena sukhatvaparivartinā // SoKss_4,2.252 //
visṛṣṭas tena ca yayau śaṅkhacūḍo rasātalam /
svacchandam avisṛṣṭaṃ ca lokāṃs trīn api tadyaśaḥ // SoKss_4,2.253 //
tataḥ prītiprahvāmaranikaram āgatya garuḍaṃ praṇemus taṃ vidyādharatilakam abhyetya sabhayāḥ /
svadāyādāḥ sarve himagirisutānugrahavaśān mataṅgākhyādyā ye suciram abhajann asya vikṛtim // SoKss_4,2.254 //
tair eva cārthyamānaḥ sukṛtī jīmūtavāhanaḥ sa tataḥ /
malayācalād agacchan nijanilayaṃ tuhinaśailataṭam // SoKss_4,2.255 //
tatra pitṛbhyāṃ sahito mittrāvasunā ca malayavatyā ca /
dhīraś cirāya bubhuje vidyādharacakravartipadam // SoKss_4,2.256 //
evaṃ sakalajagattrayahṛdayacamatkārakāricaritānām /
svayam anudhāvanti sadā kalyāṇaparamparāḥ padavīm // SoKss_4,2.257 //
ity ākarṇya kathāṃ kila devī yaugandharāyaṇasya mukhāt /
mumude vāsavadattā garbhabharodāradohadinī // SoKss_4,2.258 //
tadanu tadanuṣaṅgaprāptayā prītibhājām anavaratanideśapratyayād devatānām /
nijapatinikaṭasthā bhāvividyādharendrasvatanayakathayā taṃ vāsaraṃ sā nināya // SoKss_4,2.259 //
iti mahākaviśrīsomadevabhaṭṭaviracite kathāsaritsāgare naravāhanadattajananalambake dvitīyas taraṅgaḥ /
tṛtīyas taraṅgaḥ /
tato vāsavadattā sā vatsarājaṃ samīpagam /
vijane sacivair yuktam anyedyur idam abravīt // SoKss_4,3.1 //
yataḥ prabhṛti garbho 'yam āryaputra dhṛto mayā /
tataḥ prabhṛti tadrakṣā tīvrā māṃ hṛdi bādhate // SoKss_4,3.2 //
adya taccintayā cāhaṃ suptā niśi kathaṃcana /
jāne dṛṣṭavatī kaṃcit svapne puruṣam āgatam // SoKss_4,3.3 //
bhasmāṅgarāgasitayā śekharīkṛtacandrayā /
piśaṅgajaṭayā mūrtyā śobhitaṃ śūlahastayā // SoKss_4,3.4 //
sa ca mām abhyupetyaiva sānukampa ivāvadat /
putri garbhakṛte cintā na kāryā kācana tvayā // SoKss_4,3.5 //
ahaṃ tavainaṃ rakṣāmi datto hy eṣa mayaiva te /
kiṃcānyac chṛṇu vacmy eva tava pratyayakāraṇam // SoKss_4,3.6 //
śvaḥ kāpi nārī vijñaptihetor yuṣmān upaiṣyati /
avaṣṭabhyaiva sākṣepam ākarṣantī nijaṃ patim /
pañcabhis tanayair yuktā bahubandhujanāvṛtā // SoKss_4,3.7 //
sā ca duścāriṇī yoṣit svabāndhavabalāt patim /
taṃ ghātayitum icchantī sarvaṃ mithyā bravīti tat // SoKss_4,3.8 //
tvaṃ cātra putri vatseśaṃ pūrvaṃ vijñāpayes tathā /
tasyāḥ sakāśāt sa yathā sādhur mucyeta kustriyaḥ // SoKss_4,3.9 //
ity ādiśya gate tasminn antardhānaṃ mahātmani /
prabuddhā sahasaivāhaṃ bibhātā ca vibhāvarī // SoKss_4,3.10 //
evam ukte tayā devyā śarvānugrahavādinaḥ /
tatrāsan vismitāḥ sarve saṃvādāpekṣimānasāḥ // SoKss_4,3.11 //
tasminn eva kṣaṇe cātra praviśyārtānukampinam /
vatsarājaṃ pratīhāramukhyo 'kasmād vyajijñapat // SoKss_4,3.12 //
āgatā deva vijñaptyai kāpi strī bāndhavair vṛtā /
pañcaputrān gṛhītvā svam ākṣipya vivaśaṃ patim // SoKss_4,3.13 //
tac chrutvā nṛpatir devīsvapnasaṃvādavismitaḥ /
praveśyatām ihaiveti pratīhāraṃ tam ādiśat // SoKss_4,3.14 //
svapnasatyatvasaṃjātasatputraprāptiniścayaḥ /
devī vāsavadattāpi sā saṃprāpa parāṃ mudam // SoKss_4,3.15 //
atha dvāronmukhaiḥ sarvair vīkṣyamāṇā sakautukam /
pratīhārājñayā yoṣid bhartṛyuktā viveśa sā // SoKss_4,3.16 //
praviśyāśritadainyā ca yathākramakṛtānatiḥ /
atha saṃsadi rājānaṃ sadevīkaṃ vyajijñapat // SoKss_4,3.17 //
ayaṃ niraparādhāyā mama bhartā bhavann api /
na prayacchaty anāthāyā bhojanācchādanādikam // SoKss_4,3.18 //
ity uktavatyāṃ tasyāṃ ca sa tadbhartā vyajijñapat /
deva mithyā vadaty eṣā sabandhur madvadhaiṣiṇī // SoKss_4,3.19 //
ā vatsarāntaṃ sarvaṃ hi dattam asyā mayāgrataḥ /
etadbandhava evānye taṭasthā me 'tra sākṣiṇaḥ // SoKss_4,3.20 //
evaṃ vijñāpitas tena rājā svayam abhāṣata /
devīsvapne kṛtaṃ sākṣyaṃ devenaivātra śūlinā // SoKss_4,3.21 //
tat kiṃ sākṣibhir eṣaiva nigrāhyā strī sabandhavā /
iti rājñodite 'vādīd dhīmān yaugandharāyaṇaḥ // SoKss_4,3.22 //
tathāpi sākṣivacanāt kāryaṃ deva yathocitam /
loko hy etad ajānāno na pratīyāt kathaṃcana // SoKss_4,3.23 //
tac chrutvā sākṣiṇo rājñā tathety ānāyya tatkṣaṇam /
pṛṣṭāḥ śaśaṃsus te cātra tāṃ mithyāvādinīṃ striyam // SoKss_4,3.24 //
tataḥ prakhyātasadbhartṛdrohām etāṃ sabāndhavām /
saputrāṃ ca sa vatseśaḥ svadeśān niravāsayat // SoKss_4,3.25 //
visasarja ca taṃ sādhuṃ tadbhartāraṃ dayārdradhīḥ /
vivāhāntaraparyāptaṃ vitīrya vipulaṃ vasu // SoKss_4,3.26 //
pumāṃsam ākulaṃ krūrā patitaṃ durdaśāvaṭe /
jīvantam eva kuṣṇāti kākīva kukuṭumbinī // SoKss_4,3.27 //
snigdhā kulīnā mahatī gṛhiṇī tāpahāriṇī /
tarucchāyeva margasthā puṇyaiḥ kasyāpi jāyate // SoKss_4,3.28 //
iti caitatprasaṅgena vadantaṃ taṃ mahīpatim /
vasantakaḥ sthitaḥ pārśve kathāpaṭur avocata // SoKss_4,3.29 //
kiṃ ca deva virodho vā sneho vāpīha dehinām /
prāgjanmavāsanābhyāsavaśāt prāyeṇa jāyate // SoKss_4,3.30 //
tathā ca śrūyatām atra katheyaṃ varṇyate mayā /
āsīd vikramacaṇḍākhyo vārāṇasyāṃ mahīpatiḥ // SoKss_4,3.31 //
tasyābhūd vallabho bhṛtyo nāmnā siṃhaparākramaḥ /
yo raṇeṣv iva sarveṣu dyūteṣv apy asamo jayī // SoKss_4,3.32 //
tasyābhavac ca vikṛtā vapuṣīvāśaye 'py alam /
khyātā kalahakārīti nāmnānvarthena gehinī // SoKss_4,3.33 //
sa tasyāḥ satataṃ bhūri rājato dyūtatas tathā /
prāpya prāpya dhanaṃ dhīraḥ sarvam eva samarpayat // SoKss_4,3.34 //
sā tu tasya samutpannaputratrayayutā śaṭhā /
tathāpi kṣaṇam apy ekaṃ na tasthau kalahaṃ vinā // SoKss_4,3.35 //
bahiḥ pibasi bhuṅkṣe ca naiva kiṃcid dadāsi naḥ /
ity āraṭantī sasutā sā taṃ nityam atāpayat // SoKss_4,3.36 //
prasādyamānāpy āhārapānavastrair aharniśam /
durantā bhogatṛṣṇeva bhṛśaṃ jajvāla tasya sā // SoKss_4,3.37 //
tataḥ krameṇa tanmanyukhinnas tyaktvaiva tadgṛham /
sa vindhyavāsinīṃ draṣṭum agāt siṃhaparākramaḥ // SoKss_4,3.38 //
sā taṃ svapne nirāhārasthitaṃ devī samādiśat /
uttiṣṭha putra tām eva gaccha vārāṇasīṃ purīm // SoKss_4,3.39 //
tatra sarvamahān eko yo 'sti nyagrodhapādapaḥ /
tanmūlāt khanyamānāt tvaṃ svairaṃ nidhim avāpsyasi // SoKss_4,3.40 //
tanmadhyāl lapsyase caikaṃ nabhaḥkhaṇḍam iva cyutam /
pātraṃ garuḍamāṇikyamayaṃ nistriṃśanirmalam // SoKss_4,3.41 //
tatrārpitekṣaṇo drakṣyasy antaḥ pratimitām iva /
sarvasya jantoḥ prāgjātiṃ yā syāj jijñāsitā tava // SoKss_4,3.42 //
tenaiva buddhvā bhāryāyāḥ pūrvajātiṃ tathātmanaḥ /
avāptārthaḥ sukhī tatra gatakhedo nivatsyasi // SoKss_4,3.43 //
evam uktaś ca devyā sa prabuddhaḥ kṛtapāraṇaḥ /
vārāṇasīṃ prati prāyāt prātaḥ siṃhaparākramaḥ // SoKss_4,3.44 //
[devyā em. for devyāḥ]
gatvā ca tāṃ purīṃ prāpya tasmān nyagrodhamūlataḥ /
lebhe nidhānaṃ tanmadhyāt pātraṃ maṇimayaṃ mahat // SoKss_4,3.45 //
apaśyac cātra jijñāsuḥ pātre pūrvatra janmani /
ghorām ṛkṣīṃ svabhāryāṃ tām ātmānaṃ ca mṛgādhipam // SoKss_4,3.46 //
[ṛkṣīṃ em. for ukṣīṃ]
pūrvajātimahāvairavāsanāniścalaṃ tataḥ /
buddhvā bhāryātmanor dveṣaṃ śokamohau mumoca saḥ // SoKss_4,3.47 //
atha bahvīḥ parijñātās tatra pātraprabhāvataḥ /
prāgjanmabhinnajātīyāḥ parihṛtyaiva kanyakāḥ // SoKss_4,3.48 //
tulyāṃ janmāntare siṃhīṃ pariṇinye vicintya saḥ /
bhāryāṃ dvitīyāṃ siṃhaśrīnāmnīṃ siṃhaparākramaḥ // SoKss_4,3.49 //
kṛtvā kalahakārīṃ ca tāṃ sa grāmaikabhāginīm /
nidhānaprāptisukhitas tasthau navavadhūsakhaḥ // SoKss_4,3.50 //
[grām- em. for grās-]
itthaṃ dārādayo 'pīha bhavanti bhuvane nṛṇām /
prāksaṃskāravaśāyātavairasnehā mahīpate // SoKss_4,3.51 //
ity ākarṇya kathāṃ citrāṃ vatsarājo vasantakāt /
bhṛśaṃ tutoṣa sahito devyā vāsavadattayā // SoKss_4,3.52 //
evaṃ dineṣu gacchatsu rājñas tasya divāniśam /
atṛptasya lasadgarbhadevīvaktrendudarśane // SoKss_4,3.53 //
mantriṇām udapadyanta sarveṣāṃ śubhalakṣaṇāḥ /
krameṇa tanayās tatra bhāvikalyāṇasūcakāḥ // SoKss_4,3.54 //
prathamaṃ mantrimukhyasya jāyate sma kilātmajaḥ /
yaugandharāyaṇasyaiva marubhūtir iti śrutaḥ // SoKss_4,3.55 //
tato rumaṇvato jajñe suto hariśikhābhidhaḥ /
vasantakasyāpy utpede tanayo 'tha tapantakaḥ // SoKss_4,3.56 //
tato nityoditākhyasya pratīhārādhikāriṇaḥ /
ityakāparasaṃjñasya putro 'jāyata gomukhaḥ // SoKss_4,3.57 //
vatsarājasutasyeha bhāvinaś cakravartinaḥ /
mantriṇo 'mī bhaviṣyanti vairivaṃśāvamardinaḥ // SoKss_4,3.58 //
iti teṣu ca jāteṣu vartamāne mahotsave /
tatrāśarīrā nabhaso niḥsasāra sarasvatī // SoKss_4,3.59 //
divaseṣv atha yāteṣu vatsarājasya tasya sā /
devī vāsavadattābhūd āsannaprasavodayā // SoKss_4,3.60 //
adhyāsta sā ca tac citraṃ putriṇībhiḥ pariṣkṛtam /
jātavāsagṛhaṃ sārkaśamīguptagavākṣakam // SoKss_4,3.61 //
ratnadīpaprabhāsaṅgamaṅgalair vividhāyudhaiḥ /
garbharakṣākṣamaṃ tejo jvalayadbhir ivāvṛtam // SoKss_4,3.62 //
mantribhis tantritānekamantratantrādirakṣitam /
jātaṃ mātṛgaṇasyeva durgaṃ duritadurjayam // SoKss_4,3.63 //
tatrāsūta ca sā kāle kumāraṃ kāntadarśanam /
dyaur indum iva nirgacchadacchāmṛtamayadyutim // SoKss_4,3.64 //
yena jātena na paraṃ mandiraṃ tatprakāśitam /
yāvad dhṛdayam apy asyā mātur niḥśokatāmasam // SoKss_4,3.65 //
tataḥ pramode prasaraty atrāntaḥpuravāsinām /
vatseśaḥ sutajanmaitac chuśrāvābhyāntarāj janāt // SoKss_4,3.66 //
tasmai sa rājyam api yatprītaḥ priyanivedine /
na dadau tadanaucityabhayena na tu tṛṣṇayā // SoKss_4,3.67 //
etya cāntaḥpuraṃ sadyo baddhautsukyena cetasā /
cirāt phalitasaṃkalpaḥ sa dadarśa sutaṃ nṛpaḥ // SoKss_4,3.68 //
raktāyatādharadalaṃ calorṇācārukesaram /
mukhaṃ dadhānaṃ sāmrājyalakṣmīlīlāmbujopamam // SoKss_4,3.69 //
prāg evānyanṛpaśrībhir bhityeva nijalāñchanaiḥ /
ujjhitair aṅkitaṃ mṛdvoḥ padayoś chattracāmaraiḥ // SoKss_4,3.70 //
tato harṣabharāpūrapīḍanotphullayā dṛśā /
sāsrayā sravatīvāsmin sutasnehaṃ mahīpatau // SoKss_4,3.71 //
nandatsv api ca yaugandharāyaṇādiṣu mantriṣu /
gaganād uccacāraivaṃ kāle tasmin sarasvatī // SoKss_4,3.72 //
kāmadevāvatāro 'yaṃ rājañ jātas tavātmajaḥ /
naravāhanadattaṃ ca jānīhy enam ihākhyayā // SoKss_4,3.73 //
anena bhavitavyaṃ ca divyaṃ kalpam atandriṇā /
sarvavidyādharendrāṇām acirāc cakravartinā // SoKss_4,3.74 //
ity uktvā virataṃ vācā tatkṣaṇaṃ nabhasaḥ kramāt /
puṣpavarṣair nipatitaṃ prasṛtaṃ dundubhisvanaiḥ // SoKss_4,3.75 //
tataḥ surakṛtārambhajanitābhyadhikādaram /
sa rājā sutarāṃ hṛṣṭaś cakāra param utsavam // SoKss_4,3.76 //
babhramus tūryaninadā nabhasto mandirodgatāḥ /
vidyādharebhyaḥ sarvebhyo rājajanmeva śaṃsitum // SoKss_4,3.77 //
saudhāgreṣv aniloddhūtāḥ śoṇarāgāḥ svakāntibhiḥ /
patākā api sindūram anyonyam akirann iva // SoKss_4,3.78 //
bhuvi sāṅgasmarotpattitoṣād iva surāṅganāḥ /
samāgatāḥ pratipadaṃ nanṛtur vārayoṣitaḥ // SoKss_4,3.79 //
adṛśyata ca sarvā sā samānavibhavā purī /
rājño baddhotsavāt prāptair navavastravibhūṣaṇaiḥ // SoKss_4,3.80 //
tadā hy arthān nṛpe tasmin varṣaty arthyanujīviṣu /
koṣād ṛte na tatratyo dadhau kaścana riktatām // SoKss_4,3.81 //
maṅgalyapūrvāḥ svācāradakṣiṇā nartitāparāḥ /
satprābhṛtottarās tais taiḥ surakṣibhir adhiṣṭhitāḥ // SoKss_4,3.82 //
prasṛtātodyanirhrādāḥ sākṣād diśa ivākhilāḥ /
samantād āyayuś cātra sāmantāntaḥpurāṅganāḥ // SoKss_4,3.83 //
ceṣṭā nṛttamayī tatra pūrṇapātramayaṃ vacaḥ /
vyavahāro mahātyāgamayas tūryamayo dhvaniḥ // SoKss_4,3.84 //
cīnapiṣṭamayo lokaś cāraṇaikamayī ca bhūḥ /
ānandamayyāṃ sarvasyām api tasyām abhūt puri // SoKss_4,3.85 //
evaṃ mahotsavas tatra bhūrivāsaravardhitaḥ /
nivartate sma sa samaṃ pūrṇaiḥ pauramanorathaiḥ // SoKss_4,3.86 //
so 'pi vrajatsu divaseṣv atha rājaputro vṛddhiṃ śiśuḥ pratipad indur ivājagāma /
pitrā yathāvidhiniveditadivyavāṇīnirdiṣṭapūrvanaravāhanadattanāmnā // SoKss_4,3.87 //
yāni sphuranmasṛṇamugdhanakhaprabhāṇi dvitrāṇi yāni ca khacaddaśanāṅkurāṇi /
tāni skhalanti dadato vadataś ca tasya dṛṣṭvā niśamya ca padāni pitā tutoṣa // SoKss_4,3.88 //
atha tasmai mantrivarāḥ svasutān ānīya rājaputrāya /
śiśave śiśūn mahīpatihṛdayānandān samarpayām āsuḥ // SoKss_4,3.89 //
yaugandharāyaṇaḥ prāṅ marubhūtiṃ hariśikhaṃ rumaṇvāṃś ca /
gomukham ityakanāmā tapantakākhyaṃ vasantakaś ca sutam // SoKss_4,3.90 //
śāntikaro 'pi purodhā bhrātṛsutaṃ śāntisomam aparaṃ ca /
vaiśvānaram arpitavān piṅgalikāputrakau yamajau // SoKss_4,3.91 //
tasmin kṣaṇe ca nabhaso nipapāta divyā nāndīninādasubhagā surapuṣpavṛṣṭiḥ /
rājā nananda ca tadā mahiṣīsametaḥ satkṛtya tatra sacivātmajamaṇḍalaṃ tat // SoKss_4,3.92 //
bālye 'pi tair abhimatair atha mantriputraiḥ ṣaḍbhis tadekanirataiś ca sa rājaputraḥ /
yuktaḥ sadaiva naravāhanadatta āsīd yukto guṇair iva mahodayahetubhūtaiḥ // SoKss_4,3.93 //
taṃ ca krīḍākalitalalitāvyaktanarmābhilāṣaṃ yāntaṃ prītipravaṇamanasām aṅkato 'ṅkaṃ nṛpāṇām /
putraṃ smerānanasarasijaṃ sādaraṃ paśyatas te baddhvānandāḥ kim api divasā vatsarājasya jagmuḥ // SoKss_4,3.94 //
iti mahākaviśrīsomadevabhaṭṭaviracite kathāsaritsāgare naravāhanadattajananalambake tṛtīyas taraṅgaḥ /
samāptaś cāyaṃ naravāhanadattajananalambakaś caturthaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
caturdārikā nāma pañcamo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya sarayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_5,0.1 //
prathamas taraṅgaḥ /
madaghūrṇitavakrotthaiḥ sindūraiś churayan mahīm /
herambaḥ pātu vo vighnān svatejobhir dahann iva // SoKss_5,1.1 //
evaṃ sa devīsahitas tasthau vatseśvaras tadā /
naravāhanadattaṃ tam ekaputraṃ vivardhayan // SoKss_5,1.2 //
tadrakṣākātaraṃ taṃ ca dṛṣṭvā rājānam ekadā /
yaugandharāyaṇo mantrī vijanasthitam abravīt // SoKss_5,1.3 //
rājan na rājaputrasya kṛte cintādhunā tvayā /
naravāhanadattasya vidhātavyā kadācana // SoKss_5,1.4 //
asau bhagavatā bhāvī bhargeṇa hi bhavadgṛhe /
sarvavidyādharādhīśacakravartī vinirmitaḥ // SoKss_5,1.5 //
vidyāprabhāvād etac ca buddhvā vidyādharādhipāḥ /
gatāḥ pāpecchavaḥ kṣobhaṃ hṛdayair asahiṣṇavaḥ // SoKss_5,1.6 //
tad viditvā ca devena rakṣārthaṃ śaśimaulinā /
etasya stambhako nāma gaṇeśaḥ sthāpito nijaḥ // SoKss_5,1.7 //
sa ca tiṣṭhaty alakṣyaḥ san rakṣann etaṃ sutaṃ tava /
etac ca kṣipram abhyetya nārado me nyavedayat // SoKss_5,1.8 //
iti tasmin vadaty eva mantriṇi vyomamadhyataḥ /
kirīṭī kuṇḍalī divyaḥ khaḍgī cāvātarat pumān // SoKss_5,1.9 //
praṇataṃ kalpitātithyaṃ kṣaṇād vatseśvaro 'tha tam /
kas tvaṃ kim iha te kāryam ity apṛcchat sakautukam // SoKss_5,1.10 //
so 'py avādīd ahaṃ martyo bhūtvā vidyādharādhipaḥ /
saṃpannaḥ śaktivegākhyaḥ prabhūtāś ca mamārayaḥ // SoKss_5,1.11 //
so 'haṃ prabhāvād vijñāya bhāvy asmaccakravartinam /
bhavatas tanayaṃ draṣṭum āgato 'smy avanīpate // SoKss_5,1.12 //
ity uktavantaṃ taṃ dṛṣṭabhaviṣyaccakravartinam /
prītaṃ vatseśvaro hṛṣṭaḥ punaḥ papraccha vismayāt // SoKss_5,1.13 //
vidyādharatvaṃ prāpyeta kathaṃ kīdṛgvidhaṃ ca tat /
tvayā ca tat kathaṃ prāptam etat kathaya naḥ sakhe // SoKss_5,1.14 //
tac chrutvā vacanaṃ rājñaḥ sa tadā vinayānataḥ /
vidyādharaḥ śaktivegas tam evaṃ pratyavocata // SoKss_5,1.15 //
rājann ihaiva pūrve vā janmany ārādhya śaṃkaram /
vidyādharapadaṃ dhīrā labhante tadanugrahāt // SoKss_5,1.16 //
tac cānekavidhaṃ vidyākhaḍgamālādisādhanam /
mayā ca tad yathā prāptaṃ kathayāmi tathā śṛṇu // SoKss_5,1.17 //
evam uktvā svasaṃbaddhāṃ śaktivegaḥ sa saṃnidhau /
devyā vāsavadattāyāḥ kathām ākhyātavān imām // SoKss_5,1.18 //
abhavad vardhamānākhye pure bhūtalabhūṣaṇe /
nāmnā paropakārīti purā rājā paraṃtapaḥ // SoKss_5,1.19 //
tasyonnatimataś cābhūn mahiṣī kanakaprabhā /
vidyuddhārādharasyeva sā tu nirmuktacāpalā // SoKss_5,1.20 //
tasyāṃ tasya ca kālena devyām ajani kanyakā /
rūpadarpopaśāntyai yā lakṣmyā dhātreva nirmitā // SoKss_5,1.21 //
avardhata śanaiḥ sā ca lokalocanacandrikā /
pitrā kanakarekheti mātṛnāmnā kṛtātmajā // SoKss_5,1.22 //
ekadā yauvanasthāyāṃ tasyāṃ rājā sa tatpitā /
vijanopasthitāṃ devīṃ jagāda kanakaprabhām // SoKss_5,1.23 //
vardhamānā sahaivaitatsamānodvāhacintayā /
eṣā kanakarekhā me hṛdayaṃ devi bādhate // SoKss_5,1.24 //
sthānaprāptivihīnā hi gītivat kulakanyakā /
udvejinī parasyāpi śrūyamāṇaiva karṇayoḥ // SoKss_5,1.25 //
vidyeva kanyakā mohād apātre pratipāditā /
yaśase na na dharmāya jāyetānuśayāya tu // SoKss_5,1.26 //
tat kasmai dīyate hy eṣā mayā nṛpataye sutā /
ko 'syāḥ samaḥ syād iti me devi cintā garīyasī // SoKss_5,1.27 //
tac chrutvā sā vihasyaivaṃ babhāṣe kanakaprabhā /
tvam evam āttha kanyā tu necchaty udvāham eva sā // SoKss_5,1.28 //
adyaiva narmaṇā sā hi kṛtakṛtrimaputrakā /
vatse kadā vivāhaṃ te drakṣyāmīty uditā mayā // SoKss_5,1.29 //
sā tac chrutvaiva sākṣepam evaṃ māṃ pratyavocata /
mā maivam amba dātavyā naiva kasmaicid apy aham // SoKss_5,1.30 //
madviyogo na cādiṣṭaḥ kanyaivāsmi suśobhanā /
anyathā māṃ mṛtāṃ viddhi kiṃcid asty atra kāraṇam // SoKss_5,1.31 //
evaṃ tayoktā tvatpārśvaṃ rājan vignāham āgatā /
tanniṣiddhavivāhāyāḥ kā varasya vicāraṇā // SoKss_5,1.32 //
iti rājñīmukhāc chrutvā samudbhrāntaḥ sa bhūpatiḥ /
kanyakāntaḥpuraṃ gatvā tām avādīt tadā sutām // SoKss_5,1.33 //
prārthayante 'pi tapasā yaṃ surāsurakanyakāḥ /
bhartṛlābhaḥ kathaṃ vatse sa niṣiddhaḥ kila tvayā // SoKss_5,1.34 //
etat pitur vacaḥ śrutvā bhūtalanyastalocanā /
tadā kanakarekhā sā nijagāda nṛpātmajā // SoKss_5,1.35 //
tāta naivepsitas tāvad vivāho mama sāṃpratam /
tat tātasyāpi kiṃ tena kāryaṃ kaś cātra vo grahaḥ // SoKss_5,1.36 //
ity uktaḥ sa tayā rājā duhitrā dhīmatāṃ varaḥ /
paropakārī sa punar evam etām abhāṣata // SoKss_5,1.37 //
kanyādānād ṛte putri kiṃ syāt kilbiṣaśāntaye /
na ca bandhuparādhīnā kanyā svātantryam arhati // SoKss_5,1.38 //
jātaiva hi parasyārthe kanyakā nāma rakṣyate /
bālyād ṛte vinā bhartuḥ kīdṛk tasyāḥ pitur gṛham // SoKss_5,1.39 //
ṛtumatyāṃ hi kanyāyāṃ bāndhavā yānty adhogatim /
vṛṣalī sā varaś cāsyā vṛṣalīpatir ucyate // SoKss_5,1.40 //
iti tenoditā pitrā rājaputrī manogatām /
vācaṃ kanakarekhā sā tatkṣaṇaṃ samudairayat // SoKss_5,1.41 //
yady evaṃ tāta tad yena vipreṇa kṣatriyeṇa vā /
dṛṣṭā kanakapuryākhyā nagarī kṛtinā kila // SoKss_5,1.42 //
tasmai tvayāhaṃ dātavyā sa me bhartā bhaviṣyati /
nānyathā tāta mithyaiva kartavyā me kadarthanā // SoKss_5,1.43 //
evaṃ tayokte sutayā sa rājā samacintayat /
diṣṭyodvāhasya tat tāvat prasaṅgo 'ṅgīkṛto 'nayā // SoKss_5,1.44 //
nūnaṃ ca kāraṇotpannā devīyaṃ kāpi madgṛhe /
iyat kathaṃ vijānāti bālā bhūtvānyathā hy asau // SoKss_5,1.45 //
iti saṃcintya tatkālaṃ tathety uktvā ca tāṃ sutām /
utthāya dinakartavyaṃ sa cakāra mahīpatiḥ // SoKss_5,1.46 //
anyedyur āsthānagato jagāda sa ca pārśvagān /
dṛṣṭā kanakapuryākhyā purī yuṣmāsu kenacit // SoKss_5,1.47 //
yena dṛṣṭā ca sā tasmai viprāya kṣatriyāya vā /
mayā kanakarekhā ca yauvarājyaṃ ca dīyate // SoKss_5,1.48 //
śrutāpi naiva sāsmābhir darśane deva kā kathā /
iti te cāvadan sarve anyonyānanadarśinaḥ // SoKss_5,1.49 //
tato rājā pratīhāram ānīyādiśati sma saḥ /
gaccha bhramaya kṛtsne 'tra pure paṭahaghoṣaṇām // SoKss_5,1.50 //
jānīhi yadi kenāpi dṛṣṭā sā nagarī na vā /
ity ādiṣṭaḥ pratīhāraḥ sa tatheti viniryayau // SoKss_5,1.51 //
nirgatya ca samādiśya tatkṣaṇaṃ rājapūruṣān /
bhrāmayām āsa paṭahaṃ kṛtaśravaṇakautukam // SoKss_5,1.52 //
vipraḥ kṣatrayuvā vā kanakapurīṃ yo 'tra dṛṣṭavān nagarīm /
vadatu sa tasmai rājā dadāti tanayāṃ ca yauvarajyaṃ ca // SoKss_5,1.53 //
iti cetas tatas tatra nagare dattavismayam /
tad aghoṣyata sarvatra paṭahānantaraṃ vacaḥ // SoKss_5,1.54 //
keyaṃ pure 'smin kanakapurīnāmādya ghoṣyate /
yā vṛddhair api nāsmābhir dṛṣṭā jātu na ca śrutā // SoKss_5,1.55 //
ity evaṃ cāvadan paurāḥ śrutvā tāṃ tatra ghoṣaṇām /
na punaḥ kaścid eko 'pi mayā dṛṣṭety abhāṣata // SoKss_5,1.56 //
tāvac ca tannivāsy ekaḥ śaktideva iti dvijaḥ /
baladevatanūjas tām aśṛṇot tatra ghoṣaṇām // SoKss_5,1.57 //
sa yuvā vyasanī sadyo dyūtena vidhanīkṛtaḥ /
acintayad rājasutāpradānākarṇanonmanāḥ // SoKss_5,1.58 //
dyūtahāritaniḥśeṣavittasya mama nādhunā /
praveśo 'sti pitur gehe nāpi paṇyāṅganāgṛhe // SoKss_5,1.59 //
tasmād agatikas tāvad varaṃ mithyā bravīmy aham /
mayā sā nagarī dṛṣṭety evaṃ paṭahaghoṣakān // SoKss_5,1.60 //
ko māṃ pratyety avijñānaṃ kena dṛṣṭā kadā hi sā /
syād evaṃ ca kadācin me rājaputryā samāgamaḥ // SoKss_5,1.61 //
iti saṃcintya gatvā tān sa rājapuruṣāṃs tadā /
śaktidevo mayā dṛṣṭā sā purīty avadan mṛṣā // SoKss_5,1.62 //
diṣṭyā tarhi pratīhārapārśvam ehīti tatkṣaṇam /
uktavadbhiś ca taiḥ sākaṃ sa pratīhāram abhyagāt // SoKss_5,1.63 //
[īti em. for īhi]
tasmai tathaiva cāśaṃsat tatpurīdarśanaṃ mṛṣā /
tenāpi satkṛtya tato rājāntikam anīyata // SoKss_5,1.64 //
rājāgre 'py avikalpaḥ saṃs tathaiva ca tad abravīt /
dyūtatāntasya kiṃ nāma kitavasya hi duṣkaram // SoKss_5,1.65 //
rājāpi niścayaṃ jñātuṃ brāhmaṇaṃ taṃ visṛṣṭavān /
tasyāḥ kanakarekhāyā duhitur nikaṭaṃ tadā // SoKss_5,1.66 //
tayā ca sa pratīhāramukhāj jñātvāntikāgataḥ /
kaccit tvayā sā kanakapurī dṛṣṭety apṛcchyata // SoKss_5,1.67 //
bāḍhaṃ mayā sā nagarī dṛṣṭā vidyārthinā satā /
bhramatā bhuvam ity evaṃ so 'pi tāṃ pratyabhāṣata // SoKss_5,1.68 //
kena mārgeṇa tatra tvaṃ gatavān kīdṛśī ca sā /
iti bhūyas tayā pṛṣṭaḥ sa vipro 'py evam abravīt // SoKss_5,1.69 //
ito harapuraṃ nāma nagaraṃ gatavān aham /
tato 'pi prāptavān asmi purīṃ vārāṇasīṃ kramāt // SoKss_5,1.70 //
vārāṇasyāś ca divasair nagaraṃ pauṇḍravardhanam /
tasmāt kanakapuryākhyāṃ nagarīṃ tāṃ gato 'bhavam // SoKss_5,1.71 //
dṛṣṭā mayā ca sā bhogabhūmiḥ sukṛtakarmaṇām /
animeṣekṣaṇāsvādyaśobhā śakrapurī yathā // SoKss_5,1.72 //
tatrādhigatavidyaś ca kālenāham ihāgamam /
iti tenāsmi gatavān pathā sāpi purīdṛśī // SoKss_5,1.73 //
evaṃ viracitoktau ca dhūrte tasmin dvijanmani /
śaktideve sahāsaṃ sā vyājahāra nṛpātmajā // SoKss_5,1.74 //
aho satyaṃ mahābrahman dṛṣṭā sā nagarī tvayā /
brūhi brūhi punas tāvat kenāsi gatavān pathā // SoKss_5,1.75 //
tac chrutvā sa yadā dhārṣṭyaṃ śaktidevo 'karot punaḥ /
tadā taṃ rājaputrī sā ceṭībhir niravāsayat // SoKss_5,1.76 //
nirvāsite yayau cāsmin pituḥ pārśvaṃ tadaiva sā /
kiṃ satyam āha vipro 'sāv iti pitrāpy apṛcchyata // SoKss_5,1.77 //
tataś ca sā rājasutā janakaṃ nijagāda tam /
tāta rājāpi bhūtvā tvam avicāryaiva ceṣṭase // SoKss_5,1.78 //
kiṃ na jānāsi dhūrtā yad vañcayante janān ṛjūn /
sa hi mithyaiva vipro māṃ pratārayitum īhate // SoKss_5,1.79 //
na punar nagarī tena dṛṣṭā sālīkavādinā /
dhūrtair anekākārāś ca kriyante bhuvi vañcanāḥ // SoKss_5,1.80 //
śivamādhavavṛttāntaṃ tathā hi śṛṇu vacmi te /
ity uktvā rājakanyā sā vyājahāra kathām imām // SoKss_5,1.81 //
asti ratnapuraṃ nāma yathārthaṃ nagarottamam /
śivamādhavasaṃjñau ca dhūrtau tatra babhūvatuḥ // SoKss_5,1.82 //
parivārīkṛtānekadhūrtau tau cakratuś ciram /
māyāprayoganiḥśeṣamuṣitāḍhyajanaṃ puram // SoKss_5,1.83 //
ekadā dvau ca tāv evaṃ mantraṃ vidadhatur mithaḥ /
idaṃ nagaram āvābhyāṃ kṛtsnaṃ tāvad viluṇṭhitam // SoKss_5,1.84 //
ataḥ saṃprati gacchāmo vastum ujjayinīṃ purīm /
tatra tu śrūyate rājñaḥ purodhāḥ sumahādhanaḥ // SoKss_5,1.85 //
śaṃkarasvāmināmā ca tasmād yuktyā hṛtair dhanaiḥ /
mālavastrīvilāsānāṃ yāsyāmo 'tra rasajñatām // SoKss_5,1.86 //
āskandī dakṣinārdhasya sa tatra bhrukuṭīmukhaḥ /
saptakumbhīnidhāno hi kīnāśo gīyate dvijaiḥ // SoKss_5,1.87 //
kanyāratnaṃ ca tasyāsti viprasyaikam iti śrutam /
tad apy etatprasaṅgena dhruvaṃ tasmād avāpsyate // SoKss_5,1.88 //
iti niścitya kṛtvā ca mithaḥ kartavyasaṃvidam /
śivamādhavadhūrtau tu purāt prayayatus tataḥ // SoKss_5,1.89 //
śanaiś cojjayinīṃ prāpya mādhavaḥ saparicchadaḥ /
rājaputrasya veṣeṇa tasthau grāme kvacid bahiḥ // SoKss_5,1.90 //
śivas tv avikalaṃ kṛtvā varṇiveṣaṃ viveśa tām /
nagarīm eka evāgre bahumāyāvicakṣaṇaḥ // SoKss_5,1.91 //
tatrādhyuvāsa siprāyā maṭhikāṃ tīrasīmani /
dṛśyasthāpitamṛddarbhabhikṣābhāṇḍamṛgājinām // SoKss_5,1.92 //
sa ca prabhātakāleṣu ghanayāṅgaṃ mṛdālipat /
avīcikardamālepasūtrapātam ivācaran // SoKss_5,1.93 //
sarittoye ca sa ciraṃ nimajjyāsīd avāṅmukhaḥ /
kukarmajām ivābhyasyan bhaviṣyantīm adhogatim // SoKss_5,1.94 //
snānotthito 'rkābhimukhas tasthāv ūrdhvaṃ ciraṃ ca saḥ /
śūlādhiropaṇaucityam ātmano darśayann iva // SoKss_5,1.95 //
tato devāgrato gatvā kuśakūrcakaro japan /
āsta padmāsanāsīnaḥ sadambhacaturānanaḥ // SoKss_5,1.96 //
antarā hṛdayānīva sādhūnāṃ kaitavena saḥ /
svacchāny āhṛtya puṣpāṇi purāriṃ paryapūjayat // SoKss_5,1.97 //
kṛtapūjaś ca bhūyo 'pi mithyā japaparo 'bhavat /
dattāvadhānaḥ kusṛtiṣv iva dhyānaṃ tatāna saḥ // SoKss_5,1.98 //
aparāhṇe ca bhikṣārthī kṛṣṇasārājināmbaraḥ /
puri tadvañcanāmāyākaṭākṣa iva so 'bhramat // SoKss_5,1.99 //
ādāya dvijagehebhyo maunī bhikṣātrayaṃ tataḥ /
sadaṇḍājinakaś cakre triḥ satyam iva khaṇḍaśaḥ // SoKss_5,1.100 //
bhāgaṃ dadau ca kākebhyo bhāgam abhyāgatāya ca /
bhāgena dambhabījena kukṣibhastrām apūrayat // SoKss_5,1.101 //
punaḥ sa sarvapāpāni nijāni gaṇayann iva /
japann āvartayām āsa ciraṃ mithyākṣamālikām // SoKss_5,1.102 //
rajanyām advitīyaś ca sa tasthau maṭhikāntare /
api sūkṣmāṇi lokasya marmasthānāni cintayan // SoKss_5,1.103 //
[marma- em. for tarka-]
evaṃ pratidinaṃ kurvan kaṣṭaṃ vyājamayaṃ tapaḥ /
sa tatrāvarjayām āsa nagarīvāsināṃ manaḥ // SoKss_5,1.104 //
aho tapasvī śānto 'yam iti khyātiś ca sarvataḥ /
udapadyata tatrāsya bhaktinamre 'khile jane // SoKss_5,1.105 //
tāvac ca sa dvitīyo 'sya sakhā cāramukhena tam /
vijñāya mādhavo 'py etannagarīṃ praviveśa tām // SoKss_5,1.106 //
gṛhītvā vasatiṃ cātra dūre devakulāntare /
sa rājaputracchadmā san snātuṃ siprātaṭaṃ yayau // SoKss_5,1.107 //
snātvā sānucaro dṛṣṭvā devāgre japatatparam /
taṃ śivaṃ paramaprahvo nipapātāsya pādayoḥ // SoKss_5,1.108 //
jagāda ca janasyāgre nāstīdṛk tāpaso 'paraḥ /
asakṛd dhi mayā dṛṣṭas tīrthāny eṣa bhramann iti // SoKss_5,1.109 //
śivas tu taṃ vilokyāpi dambhastambhitakaṃdharaḥ /
tathaivāsīt tataḥ so 'pi mādhavo vasatiṃ yayau // SoKss_5,1.110 //
rātrau militvā caikatra bhuktvā pītvā ca tāv ubhau /
mantrayām āsatuḥ śeṣaṃ kartavyaṃ yad ataḥ param // SoKss_5,1.111 //
yāme ca paścime svairam āgāt svamaṭhikāṃ śivaḥ /
mādhavo 'pi prabhāte svaṃ dhūrtam ekaṃ samādiśat // SoKss_5,1.112 //
etad gṛhītvā gaccha tvaṃ vastrayugmam upāyanam /
śaṃkarasvāminaḥ pārśvam iha rājapurodhasaḥ // SoKss_5,1.113 //
rājaputraḥ parābhūto mādhavo nāma gotrajaiḥ /
pitryaṃ bahu gṛhītvārtham āgato dakṣiṇāpathāt // SoKss_5,1.114 //
samaiḥ katipayair anyai rājaputrair anudrutaḥ /
sa ceha yuṣmadīyasya rājñaḥ sevāṃ kariṣyati // SoKss_5,1.115 //
tena tvaddarśanāyāhaṃ preṣito yaśasāṃ nidhe /
iti tvayā savinayaṃ sa ca vācyaḥ purohitaḥ // SoKss_5,1.116 //
evaṃ sa mādhavenoktvā dhūrtaḥ saṃpreṣitas tadā /
jagāmopāyanakaro gṛhaṃ tasya purodhasaḥ // SoKss_5,1.117 //
upetyāvasare dattvā prābhūtaṃ vijane ca tat /
tasmai mādhavasaṃdeśaṃ śaṃsati sma yathocitam // SoKss_5,1.118 //
so 'py upāyanalobhāt tac chraddadhe kalpitāyatiḥ /
upapradānaṃ lipsūnām ekaṃ hy ākarṣaṇauṣadham // SoKss_5,1.119 //
tataḥ pratyāgate tasmin dhūrte 'nyedyuḥ sa mādhavaḥ /
labdhāvakāśas tam agāt svayaṃ draṣṭuṃ purohitam // SoKss_5,1.120 //
dhṛtakārpaṭikākārai rājaputrāpadeśibhiḥ /
vṛtaḥ pārśvacarair āttakāṣṭhakhaṇḍakalāñchanaiḥ // SoKss_5,1.121 //
purogāveditaś cainam abhyagāt sa purohitam /
tenāpy abhyudgamānandasvāgatair abhyanandyata // SoKss_5,1.122 //
tatas tena saha sthitvā kathālāpaiḥ kṣaṇaṃ ca saḥ /
āyayau tadanujñāto mādhavo vasatiṃ nijām // SoKss_5,1.123 //
dvitīye 'hni punaḥ preṣya prābhṛtaṃ vastrayor yugam /
bhūyo 'pi tam upāgacchat purohitam uvāca ca // SoKss_5,1.124 //
parivārānurodhena kila sevārthino vayam /
tena tvam āśrito 'smābhir arthamātrāsti naḥ punaḥ // SoKss_5,1.125 //
tac chrutvā prāptim āśaṅkya tasmāt so 'tha purohitaḥ /
pratiśuśrāva tat tasmai mādhavāya samīhitam // SoKss_5,1.126 //
kṣaṇāc ca gatvā rājānam etadarthaṃ vyajijñapat /
tadgauraveṇa rājāpi tat tathā pratyapadyata // SoKss_5,1.127 //
apare 'hni ca nītvā taṃ mādhavaṃ saparicchadam /
nṛpāyādarśayat tasmai sa purodhāḥ sagauravam // SoKss_5,1.128 //
nṛpo 'pi mādhavaṃ dṛṣṭvā rājaputropamākṛtim /
ādareṇānujagrāha vṛttiṃ cāsya pradiṣṭavān // SoKss_5,1.129 //
tato 'tra sevamānas taṃ nṛpaṃ tasthau sa mādhavaḥ /
rātrau rātrau ca mantrāya śivena samagacchata // SoKss_5,1.130 //
ihaiva vasa madgehe iti tena purodhasā /
so 'rthitaś cābhaval lobhād upacāropajīvinā // SoKss_5,1.131 //
tataḥ sahacaraiḥ sākaṃ tasyaivāśiśriyad gṛham /
vināśahetur vāsāya madguḥ skandhaṃ taror iva // SoKss_5,1.132 //
[alternative reading for cd:
vināśaheturvāṃso 'yam ākhoḥ skandhe taror iva]
kṛtvā kṛtrimamāṇikyamayair ābharaṇair bhṛtam /
bhāṇḍaṃ ca sthāpayām āsa tadīye koṣaveśmani // SoKss_5,1.133 //
antarā ca tad udghāṭya tais tair vyājārdhadarśitaiḥ /
jahārābharaṇais tasya śaṣpair iva paśor manaḥ // SoKss_5,1.134 //
viśvaste ca tatas tasmin purodhasi cakāra saḥ /
māndyam alpatarāhārakṛśīkṛtatanur mṛṣā // SoKss_5,1.135 //
yāte katipayāhne ca taṃ śayyopāntavartinam /
purohitaṃ sa vakti sma dhūrtarājo 'lpayā girā // SoKss_5,1.136 //
[-āhne em. for -āhe]
mama tāvac charīre 'smin vartate viṣamā daśā /
tad vipravara kaṃcit tvaṃ brāhmaṇottamam ānaya // SoKss_5,1.137 //
yasmai dāsyāmi sarvasvam ihāmutra ca śarmaṇe /
asthire jīvite hy āsthā kā dhaneṣu manasvinaḥ // SoKss_5,1.138 //
ity uktaḥ sa purodhāś ca tena dānopajīvakaḥ /
evaṃ karomīty āha sma so 'patac cāsya pādayoḥ // SoKss_5,1.139 //
tataḥ sa brāhmaṇaṃ yaṃ yam ānināya purohitaḥ /
viśeṣecchānibhāt taṃ taṃ śraddadhe na sa mādhavaḥ // SoKss_5,1.140 //
tad dṛṣṭvā tasya pārśvastho dhūrta eko 'bravīd idam /
na tāvad asmai sāmānyo vipraḥ prāyeṇa rocate // SoKss_5,1.141 //
tad ya eṣa śivo nāma śiprātīre mahātapāḥ /
sthitaḥ saṃprati bhāty asya na vety etan nirūpyatām // SoKss_5,1.142 //
[śiprā em. for siprā]
tac chrutvā mādhavo 'vādīt kṛtārtis taṃ purohitam /
hanta prasīdānaya taṃ vipro nānyo hi tādṛśaḥ // SoKss_5,1.143 //
ity uktas tena ca yayau sa śivasyāntikaṃ tataḥ /
purodhās tam apaśyac ca racitadhyānaniścalam // SoKss_5,1.144 //
upāviśac ca tasyāgre tataḥ kṛtvā pradakṣiṇam /
tatkṣaṇaṃ so 'pi dhūrto 'bhūc chanair utmīlitekṣaṇaḥ // SoKss_5,1.145 //
tataḥ praṇamya taṃ prahvaḥ sa uvāca purohitaḥ /
na cet kupyasi tat kiṃcit prabho vijñāpayāmy aham // SoKss_5,1.146 //
tan niśamya ca tenoṣṭhapuṭonnamanasaṃjñayā /
anujñātaḥ śivenaivaṃ tam avādīt purohitaḥ // SoKss_5,1.147 //
iha sthito dākṣiṇātyo rājaputro mahādhanaḥ /
mādhavākhyaḥ sa cāsvasthaḥ sarvasvaṃ dātum udyataḥ // SoKss_5,1.148 //
manyase yadi tat tubhyaṃ sa sarvaṃ tat prayacchati /
nānānarghamahāratnamayālaṃkaraṇojjvalam // SoKss_5,1.149 //
tac chrutvā sa śanair muktamaunaḥ kila śivo 'bravīt /
brahman bhikṣāśanasyārthaiḥ ko 'rtho me brahmacāriṇaḥ // SoKss_5,1.150 //
tataḥ purohito 'py evaṃ sa taṃ punar abhāṣata /
maivaṃ vādīr mahābrahman kiṃ na vetsy āśramakramam // SoKss_5,1.151 //
kṛtadāro gṛhe kurvan devapitratithikriyāḥ /
dhanais trivargaṃ prāpnoti gṛhī hy āśramiṇāṃ varaḥ // SoKss_5,1.152 //
tataḥ so 'pi śivo 'vādīt kuto me dārasaṃgrahaḥ /
na hy ahaṃ pariṇeṣyāmi kulād yādṛśatādṛśāt // SoKss_5,1.153 //
tac chrutvā sukhabhogyaṃ ca matvā tasya tathā dhanam /
sa prāptāvasaro lubdhaḥ purodhās tam abhāṣata // SoKss_5,1.154 //
asti tarhi sutā kanyā vinayasvāminīti me /
atirūpavatī sā ca tāṃ ca tubhyaṃ dadāmy aham // SoKss_5,1.155 //
yac ca pratigrahadhanaṃ tasmāt prāpnoṣi mādhavāt /
tad ahaṃ tava rakṣāmi tad bhajasva gṛhāśramam // SoKss_5,1.156 //
ity ākarṇya sa saṃpannayatheṣṭārthaḥ śivo 'bravīt /
brahman grahas tavāyaṃ cet tat karomi vacas tava // SoKss_5,1.157 //
hemaratnasvarūpe tu mugdha evāsmi tāpasaḥ /
tvadvācaiva pravarte 'haṃ yathā vetsi tathā kuru // SoKss_5,1.158 //
etac chivavacaḥ śrutvā parituṣṭas tatheti tam /
mūḍho nināya gehaṃ svaṃ tathaiva sa purohitaḥ // SoKss_5,1.159 //
saṃniveśya ca tatrainaṃ śivākhyam aśivaṃ tataḥ /
yathākṛtaṃ śaśaṃsaitan mādhavāyābhinandate // SoKss_5,1.160 //
tadaiva ca dadau tasmai sutāṃ kleśavivardhitām /
nijāṃ śivāya saṃpattim iva mūḍhatvahāritām // SoKss_5,1.161 //
kṛtodvāhaṃ tṛtīye 'hni pratigrahakṛte ca tam /
nināya vyājamandasya mādhavasya tato 'ntikam // SoKss_5,1.162 //
atarkyatapasaṃ vande tvām ity avitathaṃ vadan /
mādhavo 'py apatat tasya śivasyotthāya pādayoḥ // SoKss_5,1.163 //
dadau ca tasmai vidhivat koṣāgārāt tadāhṛtam /
bhūrikṛtrimamāṇikyamayābharaṇabhāṇḍakam // SoKss_5,1.164 //
śivo 'pi pratigṛhyaitat tasya haste purodhasaḥ /
nāhaṃ vedmi tvam evaitad vetsīty uktvā samarpayat // SoKss_5,1.165 //
aṅgīkṛtam idaṃ pūrvaṃ mayā cintā tavātra kā /
ity uktvā tac ca jagrāha tatkṣaṇaṃ sa purohitaḥ // SoKss_5,1.166 //
kṛtāśiṣi tato yāte svavadhūvāsakaṃ śive /
nītvā sa sthāpayām āsa tan nije koṣaveśmani // SoKss_5,1.167 //
mādhavo 'pi tad anyedyur māndyavyājaṃ śanais tyajan /
rogopaśāntiṃ vakti sma mahādānaprabhāvataḥ // SoKss_5,1.168 //
tvayā dharmasahāyena samuttirṇo 'ham āpadaḥ /
iti cāntikam āyāntaṃ praśaśaṃsa purohitam // SoKss_5,1.169 //
etatprabhāvād etan me śarīram iti kīrtayan /
prakāśam eva cakre ca śivena saha mitratām // SoKss_5,1.170 //
śivo 'pi yāteṣu dineṣv avādīt taṃ purohitam /
evam eva bhavadgehe bhokṣyate ca kiyan mayā // SoKss_5,1.171 //
tat kiṃ tvam eva mūlyena gṛhṇāsy ābharaṇaṃ na tat /
mahārgham iti cen mūlyaṃ yathāsaṃbhavi dehi me // SoKss_5,1.172 //
tac chrutvā tad anarghaṃ ca matvā tanniṣkrayaṃ dadau /
tatheti tasmai sarvasvaṃ śivāya sa purohitaḥ // SoKss_5,1.173 //
tadarthaṃ ca svahastena jīvaṃ lekhyam akārayat /
svayaṃ cāpy akarod buddhvā tad dhanaṃ svadhanādhikam // SoKss_5,1.174 //
anyonyalikhitaṃ haste gṛhītvā sa purohitaḥ /
pṛthag āsīt pṛthak so 'pi śivo bheje gṛhasthitim // SoKss_5,1.175 //
tataś ca sa śivaḥ so 'pi mādhavaḥ saṃgatāv ubhau /
purohitārthān bhuñjānau yathecchaṃ tatra tasthatuḥ // SoKss_5,1.176 //
gate kāle ca mūlyārthī sa purodhāḥ kilāpaṇe /
tato 'laṃkāraṇād ekaṃ vikretuṃ kaṭakaṃ yayau // SoKss_5,1.177 //
tatraitad ratnatattvajñāḥ parīkṣya vaṇijo 'bruvan /
aho kasyāsti vijñānaṃ yenaitat kṛtrimaṃ kṛtam // SoKss_5,1.178 //
kācasphaṭikakhaṇḍā hi nānārāgoparañjitāḥ /
rītibaddhā ime naite maṇayo na ca kāñcanam // SoKss_5,1.179 //
tac chrutvā vihvalo gatvā sa purodhās tadaiva tat /
ānīyābharaṇaṃ gehāt kṛtsnaṃ teṣām adarśayat // SoKss_5,1.180 //
te dṛṣṭvā tadvad evāsya sarvaṃ kṛtrimam eva tat /
ūcire ca sa tac chrutvā vajrāhata ivābhavat // SoKss_5,1.181 //
tataś ca gatvā tatkālaṃ sa mūḍhaḥ śivam abhyadhāt /
gṛhṇīṣva svān alaṃkārāṃs tan me dehi nijaṃ dhanam // SoKss_5,1.182 //
kuto mamādyāpi dhanaṃ tad dhy aśeṣaṃ gṛhe mayā /
kālena bhuktam iti taṃ śivo 'pi pratyabhāṣata // SoKss_5,1.183 //
tato vivadamānau tau pārśvāvasthitamādhavam /
purodhaś ca śivaś cobhau rājānam upajagmatuḥ // SoKss_5,1.184 //
kācasphaṭikayoḥ khaṇḍai rītibaddhaiḥ surañjitaiḥ /
racitaṃ deva dattvaiva vyājālaṃkaraṇaṃ mahat // SoKss_5,1.185 //
[dattvā em. Tawney for tatrā]
śivena mama sarvasvam ajānānasya bhakṣitam /
iti vijñāpayām āsa nṛpatiṃ sa purohitaḥ // SoKss_5,1.186 //
tataḥ śivo 'bravīd rājann ā bālyāt tāpaso 'bhavam /
anenaiva tad abhyarthya grāhito 'haṃ pratigraham // SoKss_5,1.187 //
tadaiva bhāṣitaṃ cāsya mugdhenāpi satā mayā /
ratnādiṣv anabhijñasya pramāṇaṃ me bhavān iti // SoKss_5,1.188 //
ahaṃ sthitas tavātreti pratyapadyata caiṣa tat /
pratigṛhya ca tat sarvaṃ haste 'syaiva mayārpitam // SoKss_5,1.189 //
[tat em. for sat]
tato 'nena gṛhītaṃ tat svecchaṃ mūlyena me prabho /
vidyate cāvayor atra svahastalikhitaṃ mithaḥ // SoKss_5,1.190 //
idānīṃ caiva sāhāyyaṃ paraṃ jānāty ataḥ prabhuḥ /
evaṃ śive samāptoktāv uvāca sa ca mādhavaḥ // SoKss_5,1.191 //
maivam ādiśa mānyas tvam aparādho mamātra kaḥ /
na gṛhītaṃ mayā kiṃcid bhavato vā śivasya vā // SoKss_5,1.192 //
paitṛkaṃ dhanam anyatra ciraṃ nyāsīkṛtaṃ sthitam /
tadā tad eva cānītaṃ mayā dattaṃ dvijanmane // SoKss_5,1.193 //
satyaṃ yadi na tat svarṇaṃ na ca ratnāni tāni tat /
rītisphaṭikakācānāṃ pradānād astu me phalam // SoKss_5,1.194 //
nirvyājahṛdayatvena dāne ca pratyayo mama /
dṛṣṭa evāvatīrṇo 'smi yad rogam atidustaram // SoKss_5,1.195 //
ity abhinnamukhacchāyam uktavaty atra mādhave /
jahāsa mantrisahito rājā tasmai tutoṣa ca // SoKss_5,1.196 //
naivam anyāyataḥ kiṃcin mādhavasya śivasya vā /
iti tatra sabhāsadbhiḥ sāntarhāsam udīrite // SoKss_5,1.197 //
purohitaḥ so 'tha yayau hāritārtho vilajjitaḥ /
kāsāṃ hi nāpadāṃ hetur atilobhāndhabuddhitā // SoKss_5,1.198 //
tau ca dhūrtau tatas tatra tasthatuḥ śivamādhavau /
parituṣṭanṛpāvāptaprasādasukhitau ciram // SoKss_5,1.199 //
evaṃ sūtraśatais tais tair jihvājālāni tanvate /
jālopajīvino dhūrtā dhārāyāṃ dhīvarā iva // SoKss_5,1.200 //
tat tāta mithyā kanakapurīṃ dṛṣṭām iva bruvan /
eṣo 'pi vañcayitvā tvāṃ vipro matprāptim icchati // SoKss_5,1.201 //
ataḥ saṃprati mā bhūt te madvivāhakṛte tvarā /
sthitāsmi tāvat kanyaiva paśyāmo bhavitātra kim // SoKss_5,1.202 //
ity uktaḥ sutayā rājā tayā kanakarekhayā /
paropakārī sa tadā tām evaṃ pratyabhāṣata // SoKss_5,1.203 //
yauvane kanyakābhāvaś ciraṃ putri na yujyate /
mithyā vadanti doṣaṃ hi durjanā guṇamatsarāḥ // SoKss_5,1.204 //
uttamasya viśeṣeṇa kalaṅkotpādako janaḥ /
harasvāmikathām atra śṛṇv etāṃ kathayāmi te // SoKss_5,1.205 //
gaṅgopakaṇṭhe kusumapuraṃ nāmāsti yat puram /
harasvāmīti ko 'py āsīt tīrthārthī tatra tāpasaḥ // SoKss_5,1.206 //
sa bhaikṣavṛttir vipro 'tra gaṅgātīrakṛtoṭajaḥ /
tapaḥprakarṣāl lokasya gauravāspadatāṃ yayau // SoKss_5,1.207 //
kadācic cātra taṃ dṛṣṭvā dūrād bhikṣāvinirgatam /
janamadhye jagādaikas tadguṇāsahanaḥ khalaḥ // SoKss_5,1.208 //
api jānītha jāto 'yaṃ kīdṛk kapaṭatāpasaḥ /
anenaivārbhakāḥ sarve nagare 'mutra bhakṣitāḥ // SoKss_5,1.209 //
tac chrutvā ca dvitīyo 'tra tatrāvocata tādṛśaḥ /
satyaṃ śrutaṃ mayāpy etad ucyamānaṃ janair iti // SoKss_5,1.210 //
evam etad iti smāha tṛtīyo 'pi samarthayan /
badhnāty āryaparīvādaṃ khalasaṃvādaśṛṅkhalā // SoKss_5,1.211 //
tenaiva ca krameṇaiva gataḥ karṇaparaṃparām /
pravādo bahulībhāvaṃ sarvatrātra pure yayau // SoKss_5,1.212 //
paurāś ca sarve gehebhyo balād bālān na tatyajuḥ /
harasvāmī śiśūn nītvā bhakṣayaty akhilān iti // SoKss_5,1.213 //
tataś ca brāhmaṇās tatra saṃtatikṣayabhīravaḥ /
saṃbhūya mantrayām āsuḥ purāt tasya pravāsanam // SoKss_5,1.214 //
graseta kupitaḥ so 'smān iti sākṣād bhayān na te /
yadā tasyāśakan vaktuṃ dūtān visasṛjus tadā // SoKss_5,1.215 //
te ca gatvā tadā dūtā dūrād eva tam abruvan /
nagarād gamyatām asmād ity āhus tvāṃ dvijātayaḥ // SoKss_5,1.216 //
kiṃ nimittam iti proktā vismitenātha tena te /
punar ūcus tvam aśnāsi bāladarśam iheti tam // SoKss_5,1.217 //
tac chrutvā sa harasvāmī svayaṃ pratyāyanecchayā /
viprāṇāṃ nikaṭaṃ teṣāṃ bhītinaśyajjano yayau // SoKss_5,1.218 //
viprāś cāruruhus trāsāt taṃ dṛṣṭvaiva maṭhopari /
pravādamohitaḥ prāyo na vicārakṣamo janaḥ // SoKss_5,1.219 //
atha dvijān harasvāmī tān ekaikam adhaḥ sthitaḥ /
nāmagrāhaṃ samāhūya sa jagādopari sthitān // SoKss_5,1.220 //
ko 'yaṃ moho 'dya vo viprā nāvekṣadhvaṃ parasparam /
kiyanto bālakāḥ kasya mayā kutra ca bhakṣitāḥ // SoKss_5,1.221 //
tac chrutvā yāvad anyonyaṃ viprāḥ parimṛśanti te /
tāvat sarve 'pi sarveṣāṃ jīvanto bālakāḥ sthitāḥ // SoKss_5,1.222 //
kramān niyuktāś cānye 'pi paurās tatra tathaiva tat /
pratyapadyanta sarve 'pi savipravaṇijo 'bruvan // SoKss_5,1.223 //
aho vimūḍhair asmābhiḥ sādhur mithyaiva dūṣitaḥ /
jīvanti bālāḥ sarveṣāṃ tat kasyānena bhakṣitāḥ // SoKss_5,1.224 //
ity uktavatsu sarveṣu harasvāmī tadaiva saḥ /
saṃpannaśuddhir nagarād gantuṃ pravavṛte tataḥ // SoKss_5,1.225 //
durjanotpāditāvadyaviraktīkṛtacetasi /
avivekini durdeśe ratiḥ kā hi manasvinaḥ // SoKss_5,1.226 //
tato vaṇigbhir vipraiś ca prārthitaś caraṇānataiḥ /
kathaṃcit sa harasvāmī tatra vastum amanyata // SoKss_5,1.227 //
itthaṃ saccaritāvalokanalasadvidveṣavācālitā mithyādūṣaṇam evam eva dadati prāyaḥ satāṃ durjanāḥ /
kiṃcit kiṃ punar āpnuvanti yadi te tatrāvakāśaṃ manāg draṣṭuṃ tajjvalite 'nale nipatitaḥ prājyājyadhārotkaraḥ // SoKss_5,1.228 //
tasmād viśalyayitum icchasi māṃ yadi tvaṃ vatse tad unmiṣati nūtanayauvane 'smin /
na sveccham arhasi ciraṃ khalu kanyakātvam āsevituṃ sulabhadurjanaduṣpravādam // SoKss_5,1.229 //
ity uktā narapatinā pitrā prāyeṇa kanakarekhā sā /
nijagāda rājatanayā tam avasthitaniścayā bhūyaḥ // SoKss_5,1.230 //
dṛṣṭā kanakapurī sā vipreṇa kṣatriyeṇa vā yena /
tarhi tam āsu gaveṣaya tasmai māṃ dehi bhāṣitaṃ hi mayā // SoKss_5,1.231 //
tac chrutvā dṛḍhaniścayāṃ vigaṇayañ jātismarāṃ tāṃ sutāṃ nāsyāś cānyam abhīṣṭabhartṛghaṭane paśyann upāyakramam /
deśe tatra tataḥ prabhṛty anudinaṃ praṣṭuṃ navāgantukān bhūyo bhūmipatiḥ sa nityapaṭahaprodghoṣaṇām ādiśat // SoKss_5,1.232 //
yo vipraḥ kṣatriyo vā nanu kanakapurīṃ dṛṣṭavān so 'bhidhattām tasmai rājā kila svāṃ vitarati tanayāṃ yauvarājyena sākam /
sarvatrāghoṣyataivaṃ punar api paṭahānantaraṃ cātra śaśvan na tv ekaḥ ko'pi tāvat kṛtakanakapurīdarśano labhyate sma // SoKss_5,1.233 //
iti mahākaviśrīsomadevabhaṭṭaviracite kathāsaritsāgare caturdārikālambake prathamas taraṅgaḥ /
dvitīyas taraṅgaḥ /
atrāntare dvijayuvā śaktidevaḥ sa durmanāḥ /
acintayad abhipretarājakanyāvamānitaḥ // SoKss_5,2.1 //
mayeha mithyākanakapurīdarśanavādinā /
vimānanā paraṃ prāptā na tv asau rājakanyakā // SoKss_5,2.2 //
tad etatprāptaye tāvad bhramaṇīyā mahī mayā /
yāvat sā nagarī dṛṣṭā prāṇair vāpi gataṃ mama // SoKss_5,2.3 //
tāṃ hi dṛṣṭvā purīm etya tatpaṇopārjitaṃ na cet /
labheya rājatanayām enāṃ kiṃ jīvitena tat // SoKss_5,2.4 //
evaṃ kṛtapratijñaḥ san vardhamānapurāt tataḥ /
dakṣiṇāṃ diśam ālambya sa pratasthe tadā dvijaḥ // SoKss_5,2.5 //
krameṇa gacchaṃś ca prāpa so 'tha vindhyamahāṭavīm /
viveśa ca nijāṃ vāñchām iva tāṃ gahanāyatām // SoKss_5,2.6 //
tasyāṃ ca mārutādhūtamṛdupādapapallavaiḥ /
vījayantyām ivātmānaṃ taptam arkakarotkaraiḥ // SoKss_5,2.7 //
bhūricauraparābhūtiduḥkhād iva divāniśam /
krośantyāṃ tīvrasiṃhādihanyamānamṛgāravaiḥ // SoKss_5,2.8 //
svacchandīcchaladuddāmamahāmarumarīcibhiḥ /
jigīṣantyām ivātyugrāṇy api tejāṃsi bhāsvataḥ // SoKss_5,2.9 //
jalasaṃhatihīnāyām apy aho sulabhāpadi /
satatollaṅghyamānāyām api dūrībhavadbhuvi // SoKss_5,2.10 //
[saṃhati em. for saṃgati]
divasair dūram adhvānam atikramya dadarśa saḥ /
ekānte śītalasvacchasalilaṃ sumahat saraḥ // SoKss_5,2.11 //
puṇḍarīkocchritacchattraṃ prollasaddhaṃsacāmaram /
kurvāṇam iva sarveṣāṃ sarasām adhirājatām // SoKss_5,2.12 //
tasmin snānādi kṛtvā ca tatpārśve punar uttare /
apaśyad āśramapadaṃ saphalasnigdhapādapam // SoKss_5,2.13 //
tatrāśvatthataror mūle niṣaṇṇaṃ tāpasair vṛtam /
sa sūryatapasaṃ nāma sthaviraṃ munim aikṣata // SoKss_5,2.14 //
svavayobdaśatagranthisaṃkhyayevākṣamālayā /
jarādhavalakarṇāgrasaṃśrayiṇyā virājitam // SoKss_5,2.15 //
praṇāmapūrvakaṃ taṃ ca munim abhyājagāma saḥ /
tenāpy atithisatkārair muninā so 'bhyanandyata // SoKss_5,2.16 //
apṛcchyata ca tenaiva saṃvibhajya phalādibhiḥ /
kutaḥ prāpto 'si gantāsi kva ca bhadrocyatām iti // SoKss_5,2.17 //
vardhamānapurāt tāvad bhagavann aham āgataḥ /
gantuṃ pravṛttaḥ kanakapurīm asmi pratijñayā // SoKss_5,2.18 //
na jāne kva bhavet sā tu bhagavān vaktu vetti cet /
iti taṃ śaktidevo 'pi sa prahvo munim abhyadhāt // SoKss_5,2.19 //
vatsa varṣaśatāny aṣṭau mamāśramapade tv iha /
atikrāntāni na ca sā śrutāpi nagarī mayā // SoKss_5,2.20 //
iti tenāpi muninā gaditaḥ sa viṣādavān /
punar evābravīt tarhi mṛto 'smi kṣmāṃ bhramann iha // SoKss_5,2.21 //
tataḥ krameṇa jñātārthaḥ sa munis tam abhāṣata /
yadi te niścayas tarhi yad ahaṃ vacmi tat kuru // SoKss_5,2.22 //
asti kāmpilyaviṣayo yojanānāṃ śateṣv itaḥ /
triṣu tatrottarākhyaś ca giris tatrāpi cāśramaḥ // SoKss_5,2.23 //
tatrāryo 'sti mama bhrātā jyeṣṭho dīrghatapā iti /
tatpārśvaṃ vraja jānīyāt sa vṛddho jātu tāṃ purīm // SoKss_5,2.24 //
etac chrutvā tathety uktvā jātāsthas tatra tāṃ niśām /
nītvā pratasthe sa prātaḥ śaktidevo drutaṃ tataḥ // SoKss_5,2.25 //
kleśātikrāntakāntāraśataś cāsādya taṃ cirāt /
kāmpilyaviṣayaṃ tasminn ārurohottare girau // SoKss_5,2.26 //
tatra taṃ dīrghatapasaṃ munim āśramavartinam /
dṛṣṭvā praṇamya ca prītaḥ kṛtātithyam upāyayau // SoKss_5,2.27 //
vyajijñapac ca kanakapurīṃ rājasutoditām /
prasthito 'haṃ na jānāmi bhagavan kvāsti sā purī // SoKss_5,2.28 //
sā ca me 'vaśyagantavyā tatas tadupalabdhaye /
ṛṣiṇā sūryatapasā preṣito 'smi tavāntikam // SoKss_5,2.29 //
ity uktavantaṃ taṃ śaktidevaṃ so 'py abravīn muniḥ /
iyatā vayasā putra purī sādya śrutā mayā // SoKss_5,2.30 //
deśāntarāgataiḥ kaiḥ kair jātaḥ paricayo ca me /
na ca tāṃ śrutavān asmi dūre taddarśanaṃ punaḥ // SoKss_5,2.31 //
[ca me em. for na me]
jānāmy ahaṃ ca niyataṃ davīyasi tayā kvacit /
bhāvyaṃ dvīpāntare vatsa tatropāyaṃ ca vacmi te // SoKss_5,2.32 //
asti vārinidher madhye dvīpam utsthalasaṃjñakam /
tatra satyavratākhyo 'sti niṣādādhipatir dhanī // SoKss_5,2.33 //
tasya dvīpāntareṣv asti sarveṣv api gatāgatam /
tena sā nagarī jātu bhaved dṛṣṭā śrutāpi vā // SoKss_5,2.34 //
tasmāt prayāhi jaladher upakaṇṭhapratiṣṭhitam /
nagaraṃ prathamaṃ tāvad viṭaṅkapurasaṃjñakam // SoKss_5,2.35 //
tataḥ kenāpi vaṇijā samaṃ pravahaṇena tat /
niṣādasyāspadaṃ gaccha dvīpaṃ tasyeṣṭasiddhaye // SoKss_5,2.36 //
ity uktas tena muninā śaktidevaḥ sa tatkṣaṇam /
tathety uktvā tam āmantrya prayāti sma tadāśramāt // SoKss_5,2.37 //
kālena prāpya collaṅghya deśān krośān vahaṃś ca saḥ /
vāridhes tīratilakaṃ tad viṭaṅkapuraṃ param // SoKss_5,2.38 //
tasmin samudradattākhyam utsthaladvīpayāyinam /
anviṣya vaṇijaṃ tena saha sakhyaṃ cakāra saḥ // SoKss_5,2.39 //
tadīyaṃ yānapātraṃ ca samaṃ tenādhiruhya saḥ /
tatprītipūrṇapātheyaḥ pratasthe 'mbudhivartmanā // SoKss_5,2.40 //
tato 'lpadeśe gantavye samuttasthāv aśaṅkitam /
kālo vidyullatājihvo garjan parjanyarākṣasaḥ // SoKss_5,2.41 //
laghūn unnamayan bhāvān gurūn apy avapātayan /
vavau vidher ivārambhaḥ pracaṇḍaś ca prabhañjanaḥ // SoKss_5,2.42 //
vātāhatāś ca jaladher udatiṣṭhan mahormayaḥ /
āśrayābhibhavakrodhād iva śailāḥ sapakṣakāḥ // SoKss_5,2.43 //
yayau ca tat pravahaṇaṃ kṣaṇam ūrdhvam adhaḥ kṣaṇam /
ucchrāyapātaparyāyaṃ darśayad dhaninām iva // SoKss_5,2.44 //
kṣaṇāntare ca vaṇijām ākrandais tīvrapūritam /
bharād iva tad utpatya vahanaṃ samabhajyata // SoKss_5,2.45 //
bhagne ca tasmiṃs tatsvāmī sa vaṇik patito 'mbudhau /
tīrṇaś ca phalakārūḍhaḥ prāpyānyad vahanaṃ cirāt // SoKss_5,2.46 //
śaktidevaṃ patantaṃ tu taṃ vyāttamukhakandaraḥ /
aparikṣatasarvāṅgaṃ mahāmatsyo nigīrṇavān // SoKss_5,2.47 //
sa ca matsyo 'bdhimadhyena tatkālaṃ svecchayā caran /
utsthaladvīpanikaṭaṃ jagāma vidhiyogataḥ // SoKss_5,2.48 //
tatra tasyaiva kaivartapateḥ satyavratasya saḥ /
śapharagrāhibhir bhṛtyaiḥ prāpya daivād agṛhyata // SoKss_5,2.49 //
te ca taṃ sumahākāyaṃ ninyur ākṛṣya kautukāt /
tadaiva dhīvarās tasya nijasya svāmino 'ntikam // SoKss_5,2.50 //
so 'pi taṃ tādṛśaṃ dṛṣṭvā tair eva sakutūhalaḥ /
pāṭhīnaṃ pāṭayām āsa bhṛtyaiḥ satyavrato nijaiḥ // SoKss_5,2.51 //
pāṭitasyodarāj jīvañ śaktidevo 'tha tasya saḥ /
anubhūtāparāścaryagarbhavāso viniryayau // SoKss_5,2.52 //
niryātaṃ ca kṛtasvastikāraṃ taṃ ca savismayaḥ /
yuvānaṃ vīkṣya papraccha dāśaḥ satyavratas tataḥ // SoKss_5,2.53 //
kas tvaṃ kathaṃ kutaś caiṣā śapharodaraśāyitā /
brahmaṃs tvayāptā ko 'yaṃ te vṛttānto 'tyantam adbhutaḥ // SoKss_5,2.54 //
tac chrutvā śaktidevas taṃ dāśendraṃ pratyabhāṣata /
brāhmaṇaḥ śaktidevākhyo vardhamānapurād aham // SoKss_5,2.55 //
avaśyagamyā kanakapurī ca nagarī mayā /
ajānānaś ca tāṃ dūrād bhrānto 'smi suciraṃ bhuvam // SoKss_5,2.56 //
tato dīrghatapovākyāt saṃbhāvya dvīpagāṃ ca tām /
tajjñaptaye dāśapater utsthaladvīpavāsinaḥ // SoKss_5,2.57 //
pārśvaṃ satyavratasyāhaṃ gacchan vahanabhaṅgataḥ /
magno 'mbudhau nigīrṇo 'haṃ matsyena prāpito 'dhunā // SoKss_5,2.58 //
ity uktavantaṃ taṃ śaktidevaṃ satyavrato 'bravīt /
satyavrato 'ham evaitad dvīpaṃ tac cedam eva te // SoKss_5,2.59 //
kiṃ tu dṛṣṭā bahudvīpadṛśvanāpi na sā mayā /
nagarī tvadabhipretā dvīpānteṣu śrutā punaḥ // SoKss_5,2.60 //
ity uktvā śaktidevaṃ ca viṣaṇṇaṃ vīkṣya tatkṣaṇam /
punar abhyāgataprītyā taṃ sa satyavrato 'bhyadhāt // SoKss_5,2.61 //
brahman mā gā viṣādaṃ tvam ihaivādya niśāṃ vasa /
prātaḥ kaṃcid upāyaṃ te vidhāsyāmīṣṭasiddhaye // SoKss_5,2.62 //
ity āśvāsya sa tenaiva dāśena prahitas tataḥ /
sulabhātithisatkāraṃ dvijo vipramaṭhaṃ yayau // SoKss_5,2.63 //
tatra tadvāsinaikena kṛtāhāro dvijanmanā /
viṣṇudattābhidhānena saha cakre kathākramam // SoKss_5,2.64 //
tatprasaṅgāc ca tenaiva pṛṣṭas tasmai samāsataḥ /
nijaṃ deśaṃ kulaṃ kṛtsnaṃ vṛttāntaṃ ca śaśaṃsa saḥ // SoKss_5,2.65 //
tad buddhvā parirabhyainaṃ viṣṇudattaḥ sa tatkṣaṇam /
babhāṣe harṣabāṣpāmbughargharākṣarajarjaram // SoKss_5,2.66 //
diṣṭyā mātulaputras tvam ekadeśabhavaś ca me /
ahaṃ ca bālya eva prāk tasmād deśād ihāgataḥ // SoKss_5,2.67 //
tad ihaivāsva nacirāt sādhayiṣyati cātra te /
iṣṭaṃ dvīpāntarāgacchadvaṇikkarṇaparamparā // SoKss_5,2.68 //
ity uktvānvayam āvedya viṣṇudatto yathocitaiḥ /
taṃ śaktidevaṃ tatkālam upacārair upācarat // SoKss_5,2.69 //
śaktidevo 'pi saṃprāpa vismṛtādhvaklamo mudam /
videśe bandhulābho hi marāv amṛtanirjharaḥ // SoKss_5,2.70 //
amaṃsta ca nijābhīṣṭasiddhim abhyarṇavartinīm /
antarāpāti hi śreyaḥ kāryasaṃpattisūcakam // SoKss_5,2.71 //
tato rātrāv anidrasya śayanīye niṣeduṣaḥ /
abhivāñchitasaṃprāptigatacittasya tasya saḥ // SoKss_5,2.72 //
śaktidevasya pārśvastho viṣṇudattaḥ samarthanam /
vinodapūrvakaṃ kurvan kathāṃ kathitavān imām // SoKss_5,2.73 //
purābhūt sumahāvipro govindasvāmisaṃjñakaḥ /
mahāgrahāre kālindyā upakaṇṭhaniveśini // SoKss_5,2.74 //
jāyete sma ca tasya dvau sadṛśau guṇaśālinaḥ /
aśokadatto vijayadattaś ceti sutau kramāt // SoKss_5,2.75 //
kālena tatra vasatāṃ teṣām ajani dāruṇam /
durbhikṣaṃ tena govindasvāmī bhāryām uvāca saḥ // SoKss_5,2.76 //
ayaṃ durbhikṣadoṣeṇa deśas tāvad vināśitaḥ /
tan na śaknomy ahaṃ draṣṭuṃ suhṛdbāndhavadurgatim // SoKss_5,2.77 //
dīyate ca kiyat kasya tasmād annaṃ yad asti naḥ /
tad dattvā mittrabandhubhyo vrajāmo viṣayād itaḥ // SoKss_5,2.78 //
vārāṇasīṃ ca vāsāya sakuṭumbāḥ śrayāmahe /
ity uktayā so 'numato bhāryayānnam adān nijam // SoKss_5,2.79 //
sadārasutabhṛtyaś ca sa deśāt prayayau tataḥ /
utsahante na hi draṣṭum uttamāḥ svajanāpadam // SoKss_5,2.80 //
gacchaṃś ca mārge jaṭilaṃ bhasmapāṇḍuṃ kapālinam /
sārdhacandram ivīśānaṃ mahāvratinam aikṣata // SoKss_5,2.81 //
upetya jñāninaṃ taṃ ca natvā snehena putrayoḥ /
śubhāśubhaṃ sa papraccha so 'tha yogī jagāda tam // SoKss_5,2.82 //
putrau te bhāvikalyāṇau kiṃ tv etena kanīyasā /
brahman vijayadattena viyogas te bhaviṣyati // SoKss_5,2.83 //
tato 'syāśokadattasya dvitīyasya prabhāvataḥ /
etena saha yuṣmākaṃ bhūyo bhāvī samāgamaḥ // SoKss_5,2.84 //
ity uktas tena govindasvāmī sa jñāninā tadā /
sukhaduḥkhādbhutākrāntas tam āmantrya tato yayau // SoKss_5,2.85 //
prāpya vārāṇasīṃ tāṃ ca tadbāhye caṇḍikāgṛhe /
dinaṃ tatrāticakrāma devīpūjādikarmaṇā // SoKss_5,2.86 //
sāyaṃ ca tatraiva bahiḥ sakuṭumbas taros tale /
samāvasat kārpaṭikaiḥ so 'nyadeśāgataiḥ saha // SoKss_5,2.87 //
rātrau ca tatra supteṣu sarveṣv adhigatādhvasu /
śrānteṣv āstīrṇaparṇādipānthaśayyāniṣādiṣu // SoKss_5,2.88 //
tadīyasya vibuddhasya tasyākasmāt kanīyasaḥ /
sūnor vijayadattasya mahāñ śītajvaro 'jani // SoKss_5,2.89 //
sa tena sahasā bhāvibandhuviśleṣahetunā /
bhayeneva jvareṇābhūd ūrdhvaromā savepathuḥ // SoKss_5,2.90 //
śītārtaś ca prabodhyaiva pitaraṃ svam uvāca tam /
bādhate tāta tīvro mām iha śītajvaro 'dhunā // SoKss_5,2.91 //
tan me samidham ānīya śītaghnaṃ jvalayānalam /
nānyathā mama śāntiḥ syān nayeyaṃ na ca yāminīm // SoKss_5,2.92 //
tac chrutvā taṃ sa govindasvāmī tadvedanākulaḥ /
tāvat kuto 'dhunā vahnir vatseti ca samabhyadhāt // SoKss_5,2.93 //
nanv ayaṃ nikaṭe tāta dṛśyate 'gnir jvalann itaḥ /
bhūyiṣṭhe 'traiva tad gatvā kiṃ nāṅgaṃ tāpayāmy aham // SoKss_5,2.94 //
tasmāt sakampaṃ haste māṃ gṛhītvā prāpaya drutam /
ity uktas tena putreṇa punar vipro 'pi so 'bravīt // SoKss_5,2.95 //
śmaśānam etad eṣā ca citā jvalati tat katham /
gamyate 'tra piśācādibhīṣaṇe tvaṃ hi bālakaḥ // SoKss_5,2.96 //
etac chrutvā pitur vākyaṃ vatsalasya vihasya saḥ /
vīro vijayadattas taṃ sāvaṣṭambham abhāṣata // SoKss_5,2.97 //
kiṃ piśācādibhis tāta varākaiḥ kriyate mama /
kim alpasattvaḥ ko 'py asmi tad aśaṅkaṃ nayātra mām // SoKss_5,2.98 //
ity āgrahād vadantaṃ taṃ sa pitā tatra nītavān /
so 'py aṅgaṃ tāpayan bālaś citām upasasarpa tām // SoKss_5,2.99 //
jvalantīm analajvālādhūmavyākulamūrdhajām /
nṛmāṃsagrāhiṇīṃ sākṣād iva rakṣo 'dhidevatām // SoKss_5,2.100 //
kṣaṇāt tatra samāśvasya so 'rbhakaḥ pitaraṃ ca tam /
citāntar dṛśyate vṛttaṃ kim etad iti pṛṣṭavān // SoKss_5,2.101 //
kapālaṃ mānuṣasyaitac citāyāṃ putra dahyate /
iti taṃ pratyavādīc ca so 'pi pārśvasthitaḥ pitā // SoKss_5,2.102 //
tataḥ svasāhaseneva dīptāgreṇa nihatya tam /
kapālaṃ sphoṭayām āsa kāṣṭhenaikena so 'rbhakaḥ // SoKss_5,2.103 //
tenoccaiḥ prasṛtā tasmān mukhe tasyāpatad vasā /
śmaśānavahninā naktaṃcarīsiddhir ivārpitā // SoKss_5,2.104 //
tadāsvādena bālaś ca saṃpanno 'bhūt sa rākṣasaḥ /
ūrdhvakeśaḥ śikhotkhātakhaḍgo daṃṣṭrāviśaṅkaṭaḥ // SoKss_5,2.105 //
ākṛṣya ca kapālaṃ tad vasāṃ pītvā lileha saḥ /
asthilagnānalajvālālolayā nijajihvayā // SoKss_5,2.106 //
tatas tyaktakapālaḥ san pitaraṃ nijam eva tam /
govindasvāminaṃ hantum udyatāsir iyeṣa saḥ // SoKss_5,2.107 //
kapālasphoṭa bho deva na hantavyaḥ pitā tava /
iti ehīti tatkālaṃ śmaśānād udabhūd vacaḥ // SoKss_5,2.108 //
tac chrutvā nāma labdhvā ca kapālasphoṭa ity adaḥ /
sa baṭuḥ pitaraṃ muktvā rakṣobhūtas tirodadhe // SoKss_5,2.109 //
tatpitā so 'pi govindasvāmī hā putra hā guṇin /
hā hā vijayadatteti muktākrandas tato yayau // SoKss_5,2.110 //
etya caṇḍīgṛhaṃ tac ca prātaḥ patnyai sutāya ca /
jyāyase 'sokadattāya yathāvṛttaṃ śaśaṃsa saḥ // SoKss_5,2.111 //
tatas tābhyāṃ sahānabhravidyudāpātadāruṇam /
yathā śokānalāveśam ājagāma sa tāpasaḥ // SoKss_5,2.112 //
tathā vārāṇasīsaṃstho devīsaṃdarśanāgataḥ /
tatropetya jano 'py anyo yayau tatsamaduḥkhatām // SoKss_5,2.113 //
[tathā em. for yathā]
tāvac ca devīpūjārtham āgatyaiko mahāvaṇik /
apaśyad atra govindasvāminaṃ taṃ tathāvidham // SoKss_5,2.114 //
samudradattanāmāsāv upetyāśvāsya taṃ dvijam /
tadaiva svagṛhaṃ sādhur nināya saparicchadam // SoKss_5,2.115 //
snānādinopacāreṇa tatra cainam upācarat /
nisargo hy eṣa mahatāṃ yadāpannānukampanam // SoKss_5,2.116 //
so 'pi jagrāha govindasvāmī patnyā samaṃ dhṛtim /
mahāvrativacaḥ śrutvā jātāsthaḥ sutasaṃgame // SoKss_5,2.117 //
tataḥ prabhṛti caitasyāṃ vārāṇasyām uvāsa saḥ /
abhyarthito mahāḍhyasya tasy aiva vaṇijo gṛhe // SoKss_5,2.118 //
tatraivādhītavidyo 'sya sa sutaḥ prāptayauvanaḥ /
dvitīyo 'śokadattākhyo bāhuyuddham aśikṣata // SoKss_5,2.119 //
krameṇa ca yayau tatra prakarṣaṃ sa tathā yathā /
ajīyata na kenāpi pratimallena bhūtale // SoKss_5,2.120 //
ekadā devayātrāyāṃ tatra mallasamāgame /
āgād eko mahāmallaḥ khyātimān dakṣiṇāpathāt // SoKss_5,2.121 //
tenātra nikhilā mallā rājño vārāṇasīpateḥ /
pratāpamukuṭākhyasya purato 'nye parājitāḥ // SoKss_5,2.122 //
tataḥ sa rājā mallasya yuddhe tasya samādiśat /
ānāyyāśokadattaṃ taṃ śrutaṃ tasmād vaṇigvarāt // SoKss_5,2.123 //
so 'pi mallo bhujaṃ hatvā hastenārabhatāhavam /
mallaṃ cāśokadattas tu bhujaṃ hatvā nyapātayat // SoKss_5,2.124 //
tatas tatra mahāmallanipātotthitaśabdayā /
yuddhabhūmyāpi saṃtuṣya sādhuvāda ivodite // SoKss_5,2.125 //
sa rājāśokadattaṃ taṃ tuṣṭo ratnair apūrayat /
cakāra cātmanaḥ pārśvavartinaṃ dṛṣṭavikramam // SoKss_5,2.126 //
so 'pi rājñaḥ priyo bhūtvā dinaiḥ prāpa parāṃ śriyam /
śevadhiḥ śūravidyasya viśeṣajño viśāṃpatiḥ // SoKss_5,2.127 //
so 'tha jātu yayau rājā caturdaśyāṃ bahiḥ pure /
supratiṣṭhāpitaṃ dūre devam arcayituṃ śivam // SoKss_5,2.128 //
kṛtārcanas tato naktaṃ śmaśānasyāntikena saḥ /
āgacchann aśṛṇod etāṃ tanmadhyād udgatāṃ giram // SoKss_5,2.129 //
ahaṃ daṇḍādhipeneha mithyā badhyānukīrtanāt /
dveṣeṇa viddhaḥ śūlāyāṃ tṛtīyaṃ divasaṃ prabho // SoKss_5,2.130 //
adyāpi na ca niryānti prāṇā me 'pāpakarmaṇaḥ /
tad deva tṛṣito 'tyartham ahaṃ dāpaya me jalam // SoKss_5,2.131 //
[em. - not in ed]
tac chrutvā kṛpayā rājā sa pārśvastham uvāca tam /
aśokadattam asyāmbhaḥ prahiṇotu bhavān iti // SoKss_5,2.132 //
ko 'tra rātrau vrajed deva tad gacchāmy aham ātmanā /
ity uktvāśokadattaḥ sa gṛhītvāmbhas tato yayau // SoKss_5,2.133 //
yāte ca svapurīṃ rājñi sa vīro gahanāntaram /
mahattareṇa tamasā sarvato 'ntaradhiṣṭhitam // SoKss_5,2.134 //
śivāvakīrṇapiśitaprattasaṃdhyāmahābali /
kvacitkvaciccitājyotirdīpradīpaprakāśitam // SoKss_5,2.135 //
lasaduttālavetālatālavādyaṃ viveśa tat /
śmaśānaṃ kṛṣṇarajanīnivāsabhavanopamam // SoKss_5,2.136 //
kenāmbho yācitaṃ bhūpād ity uccais tatra sa bruvan /
mayā yācitam ity evam aśṛṇod vācam ekataḥ // SoKss_5,2.137 //
gatvā tadanusāreṇa nikaṭasthaṃ citānalam /
dadarśa tatra śūlāgre viddhaṃ kaṃcit sa pūruṣam // SoKss_5,2.138 //
adhaś ca tasya rudatīṃ sadalaṃkārabhūṣitām /
adṛṣṭapūrvāṃ sarvāṅgasundarīṃ striyam aikṣata // SoKss_5,2.139 //
kṛṣṇapakṣaparikṣīṇe gate 'staṃ rajanīpatau /
citārohāya tadraśmiramyāṃ rātrim ivāgatām // SoKss_5,2.140 //
kā tvam amba kathaṃ ceha rudaty evam avasthitā /
iti pṛṣṭā ca sā tena yoṣid evaṃ tam abravīt // SoKss_5,2.141 //
asyāhaṃ śūlaviddhasya bhāryā vigatalakṣaṇā /
niścitāśā sthitāsmīha citārohe sahāmunā // SoKss_5,2.142 //
kaṃcit kālaṃ pratīkṣe ca prāṇānām asya niṣkramam /
tṛtīye 'hni gate 'py adya yānty etasya hi nāsavaḥ // SoKss_5,2.143 //
yācate ca muhus toyam ānītaṃ ca mayeha tat /
kiṃ tv ahaṃ nonnate śūle prāpnomy asya mukhaṃ sakhe // SoKss_5,2.144 //
iti tasyā vacaḥ śrutvā sa pravīro 'py uvāca tām /
idaṃ tv asya nṛpeṇāpi haste me preṣitaṃ jalam // SoKss_5,2.145 //
tan me pṛṣṭhe padaṃ dattvā dehy etasyaitadānane /
na parasparśamātraṃ hi strīṇām āpadi dūṣaṇam // SoKss_5,2.146 //
etac chrutvā tathety āttajalā dattvā padadvayam /
śūlamūlāvanamrasya pṛṣṭhaṃ tasyāruroha sā // SoKss_5,2.147 //
kṣaṇād bhuvi svapṛṣṭhe ca raktabinduṣv aśaṅkitam /
patatsu mukham unnamya sa vīro yāvad īkṣate // SoKss_5,2.148 //
tāvat striyam apaśyat tāṃ chittvā churikayā muhuḥ /
khādantīṃ tasya māṃsāni puṃsaḥ śūlāgravartinaḥ // SoKss_5,2.149 //
tatas tāṃ vikṛtiṃ matvā krodhād ākṛṣya sa kṣitau /
āsphoṭayiṣyañ jagrāha pāde raṇitanūpure // SoKss_5,2.150 //
sāpi taṃ tarasā pādam ākṣipyaiva svamāyayā /
kṣipraṃ gaganam utpatya jagāma kvāpy adarśanam // SoKss_5,2.151 //
tasya cāśokadattasya tatpādān maṇinūpuram /
tasmād ākarṣaṇasrastam avatasthe karāntare // SoKss_5,2.152 //
tatas tāṃ peśalām ādāv adhaḥkartrīṃ ca madhyataḥ /
ante vikāraghorāṃ ca durjanair iva saṃgatim // SoKss_5,2.153 //
naṣṭāṃ vicintayan paśyan haste divyaṃ ca nūpuram /
savismayaḥ sābhitāpaḥ saharṣaś ca babhūva saḥ // SoKss_5,2.154 //
tataḥ śmaśānatas tasmāt sa jagāmāttanūpuraḥ /
nijagehaṃ prabhāte ca snāto rājakulaṃ yayau // SoKss_5,2.155 //
kiṃ tasya śūlaviddhasya dattaṃ vārīti pṛcchate /
rājñe sa ca tathety uktvā taṃ nūpuram upānayat // SoKss_5,2.156 //
etat kuta iti svairaṃ pṛṣṭas tena sa bhūbhṛtā /
tasmai svarātrivṛttāntaṃ śaśaṃsādbhutabhīṣaṇam // SoKss_5,2.157 //
tataś cānanyasāmānyaṃ sattvaṃ tasyāvadhārya saḥ /
tuṣṭo 'py anyaguṇotkarṣāt tutoṣa sutarāṃ nṛpaḥ // SoKss_5,2.158 //
gṛhītvā nūpuraṃ taṃ ca gatvā devyai dadau svayam /
hṛṣṭas tatprāptivṛttāntaṃ tasyai ca samavarṇayat // SoKss_5,2.159 //
sā tad buddhvā ca dṛṣṭvā ca taṃ divyaṃ maṇinūpuram /
aśokadattaślāghaikatatparā mumude rahaḥ // SoKss_5,2.160 //
tato jagāda tāṃ rājā devi jātyeva vidyayā /
satyeneva ca rūpeṇa mahatām apy ayaṃ mahān // SoKss_5,2.161 //
aśokadatto bhavyāyā bhartā ca duhitur yadi /
bhaven madanalekhāyās tad bhadram iti me matiḥ // SoKss_5,2.162 //
varasyāmī guṇāḥ prekṣyā na lakṣmīḥ kṣaṇabhaṅginī /
tad etasmai pravīrāya dadāmy etāṃ sutām aham // SoKss_5,2.163 //
iti bhartur vacaḥ śrutvā devī sā sādarāvadat /
yuktam etad asau hy asyā yuvā bhartānurūpakaḥ // SoKss_5,2.164 //
sā ca tena madhūdyānadṛṣṭena hṛtamānasā /
śūnyāśayā dineṣv eṣu na śṛṇoti na paśyati // SoKss_5,2.165 //
tatsakhītaś ca tad buddhvā sacintāhaṃ niśākṣaye /
suptā jāne striyā svapne kayāpy uktāsmi divyayā // SoKss_5,2.166 //
vatse madanalekheyaṃ deyānyasmai na kanyakā /
eṣa hy aśokadattasya bhāryā janmāntarārjitā // SoKss_5,2.167 //
tac ca śrutvā prabuddhyaiva gatvā pratyūṣa eva ca /
svayaṃ tatpratyayād vatsāṃ samāśvāsitavaty aham // SoKss_5,2.168 //
idānīṃ cāryaputreṇa svayam eva mamoditam /
tasmāt sametu tenāsau vṛkṣeṇevārtavī latā // SoKss_5,2.169 //
ity uktaḥ priyayā prītaḥ sa rājā racitotsavaḥ /
āhūyāśokadattāya tasmai tāṃ tanayāṃ dadau // SoKss_5,2.170 //
tayoś ca so 'bhūd rājendraputrīviprendraputrayoḥ /
saṃgamo 'nyonyaśobhāyai lakṣmīvinayayor iva // SoKss_5,2.171 //
tataḥ kadācid rājānaṃ taṃ devī vadati sma sā /
aśokadattānītaṃ tad uddiśya maṇinūpuram // SoKss_5,2.172 //
āryaputrāyam ekākī nūpuro na virājate /
anurūpas tad etasya dvitīyaḥ parikalpyatām // SoKss_5,2.173 //
tac chrutvā hemakārādīn ādideśa sa bhūpatiḥ /
nūpurasyāsya sadṛśo dvitīyaḥ kriyatām iti // SoKss_5,2.174 //
te tan nirūpya jagadur nedṛśo deva śakyate /
aparaḥ kartum etad dhi divyaṃ śilpaṃ na mānuṣam // SoKss_5,2.175 //
ratnānīdṛṃśi bhūyāṃsi na bhavanty eva bhūtale /
tasmād eṣa yataḥ prāptas tatraivānyo gaveṣyatām // SoKss_5,2.176 //
etac chrutvā sadevīke viṣaṇṇe rājñi tatkṣaṇam /
aśokadattas tatrasthas tad dṛṣṭvā sahasābravīt // SoKss_5,2.177 //
aham evānayāmy asya dvitīyaṃ nūpurasya te /
evaṃ kṛtapratijñaś ca rājñā sāhasaśaṅkinā // SoKss_5,2.178 //
snehān nivāryamāṇo 'pi niścayān na cacāla saḥ /
gṛhītvā nūpuraṃ tac ca śmaśānaṃ sa punar yayau // SoKss_5,2.179 //
niśi kṛṣṇacaturdaśyāṃ yatraiva tam avāptavān /
praviśya tatra ca prājyacitādhūmamalīmasaiḥ // SoKss_5,2.180 //
pāśopaveṣṭitagalaskandhollambitamānuṣaiḥ /
pādapair iva rakṣobhir ākīrṇe pitṛkānane // SoKss_5,2.181 //
[“pādapairiva-” ity asmātpūrvam,
“antargatūlkāhutabhukprajvalat koṭarānanaiḥ” ity ardhaślokaḥ pustakāntare 'dhikaḥ]
apaśyan pūrvadṛṣṭāṃ tāṃ striyaṃ tannūpurāptaye /
upāyam ekaṃ bubudhe sa mahāmāṃsavikrayam // SoKss_5,2.182 //
tarupāśād gṛhītvātha śavaṃ babhrāma tatra saḥ /
vikrīṇāno mahāmāṃsaṃ gṛhyatām iti ghoṣayan // SoKss_5,2.183 //
mahāsattva gṛhītvaitad ehi tāvan mayā saha /
iti kṣaṇāc ca jagade sa dūrād ekayā striyā // SoKss_5,2.184 //
tac chrutvā sa tathaivaitām upetyānusaran striyam /
ārāt tarutale divyarūpāṃ yoṣitam aikṣata // SoKss_5,2.185 //
strībhir vṛtām āsanasthāṃ ratnābharaṇabhāsurām /
asaṃbhāvyasthitiṃ tatra marāv ambhojinīm iva // SoKss_5,2.186 //
striyā tayopanītaś ca tām upetya tathāsthitām /
nṛmāṃsam asmi vikrīṇe gṛhyatām ity uvāca saḥ // SoKss_5,2.187 //
bho mahāsattva mūlyena kenaitad dīyate tvayā /
iti sāpi tadāha sma divyarūpā kilāṅganā // SoKss_5,2.188 //
tataḥ sa vīro hastasthaṃ tam ekaṃ maṇinūpuram /
saṃdarśya skandhapṛṣṭhasthapretakāyo jagāda tām // SoKss_5,2.189 //
yo dadāty asya sadṛśaṃ dvitīyaṃ nūpurasya me /
māṃsaṃ tasya dadāmy etad asty asau yadi gṛhyatām // SoKss_5,2.190 //
tac chrutvā sāpy avādīt tam asty anyo nūpuro mama /
asau madīya evaiko nūpuro hi hṛtas tvayā // SoKss_5,2.191 //
saivāhaṃ yā tvayā dṛṣṭā śūlaviddhasya pārśvataḥ /
kṛtānyarūpā bhavatā parijñātāsmi nādhunā // SoKss_5,2.192 //
tat kiṃ māṃsena yad ahaṃ vacmi te tat karoṣi cet /
tad dvitīyaṃ dadāmy asya tulyaṃ tubhyaṃ svanūpuram // SoKss_5,2.193 //
ity uktaḥ sa tadā vīraḥ pratipadya tad abravīt /
yat tvaṃ vadasi tat sarvaṃ karomy eva kṣaṇād iti // SoKss_5,2.194 //
tatas tasmai jagādaivam ā mūlāt sā manīṣitam /
asti bhadra trighaṇṭākhyaṃ himavacchikhare puram // SoKss_5,2.195 //
tatrāsīl lambajihvākhyaḥ pravīro rākṣasādhipaḥ /
tasya vidyucchikhā nāma bhāryāhaṃ kāmarūpiṇī // SoKss_5,2.196 //
sa caikasyāṃ sutāyāṃ me jātāyāṃ daivataḥ patiḥ /
prabhoḥ kapālasphoṭasya purato nihato raṇe // SoKss_5,2.197 //
tato nijapuraṃ tan me prabhuṇā tena tuṣyatā /
pradattaṃ tena ca sukhaṃ sthitāsmi sasutādhunā // SoKss_5,2.198 //
sā ca madduhitedānīm ārūḍhā navayauvanam /
tatpravīravaraprāpticintā ca mama mānasam // SoKss_5,2.199 //
atas tadā samaṃ rājñā yāntaṃ tvām amunā pathā /
dṛṣṭvā naktaṃ caturdaśyām ihasthāham acintayam // SoKss_5,2.200 //
ayaṃ bhavyo yuvā vīro yogyo me duhituḥ patiḥ /
tad etatprāptaye kaṃcid upāyaṃ kiṃ na kalpaye // SoKss_5,2.201 //
iti saṃkalpya yācitvā śūlaviddhavacomiṣāt /
jalaṃ madhye śmaśānaṃ tvam ānīto 'bhūr mayā mṛṣā // SoKss_5,2.202 //
māyādarśitarūpādiprapañcālīkavādinī /
vipralabdhavatī cāsmi tatra tvāṃ kṣaṇamātrakam // SoKss_5,2.203 //
ākarṣaṇāya bhūyas te yuktyā caikaṃ svanūpuram /
saṃtyajya śṛṅkhalāpāśam iva yātā tato 'py aham // SoKss_5,2.204 //
adya cetthaṃ mayā prāpto bhavāṃs tad gṛham etya naḥ /
bhajasva me sutāṃ kiṃ ca gṛhāṇāparanūpuram // SoKss_5,2.205 //
ity uktaḥ sa niśācaryā tathety uktvā tayā saha /
vīro gaganamārgeṇa tatsiddhyā tatpuraṃ yayau // SoKss_5,2.206 //
sauvarṇaṃ tad apaśyac ca śṛṅge himavataḥ puram /
nabho 'dhvakhedaviśrāntam arkabimbam ivācalam // SoKss_5,2.207 //
rakṣo 'dhipasutāṃ tatra nāmnā vidyutprabhāṃ sa tām /
svasāhasamahāsiddhim iva mūrtām avāptavān // SoKss_5,2.208 //
tayā ca saha tatraiva kaṃcit kālam uvāsa saḥ /
aśokadattaḥ priyayā śvaśrūvibhavanirvṛtaḥ // SoKss_5,2.209 //
tato jagāda tāṃ śvaśrūṃ mahyaṃ tad dehi nūpuram /
yataḥ saṃprati gantavyā purī vārāṇasī mayā // SoKss_5,2.210 //
tatra hy etat pratijñātaṃ svayaṃ narapateḥ puraḥ /
ekatvannūpuraspardhidvitīyānayanaṃ mayā // SoKss_5,2.211 //
ity uktā tena sā śvaśrūr dvitīyaṃ taṃ svanūpuram /
tasmai dattvā punaś caikaṃ suvarṇakamalaṃ dadau // SoKss_5,2.212 //
prāptābjanūpuras tasmāt sa purān niryayau tataḥ /
aśokadatto vacasā niyamyāgamanaṃ punaḥ // SoKss_5,2.213 //
tayā śvaśrvaiva cākāśapathena punar eva tam /
śmaśānaṃ prāpitaḥ so 'bhūn nijasiddhiprabhāvataḥ // SoKss_5,2.214 //
tarumūle ca tatraiva sthitvā sā taṃ tato 'bravīt /
sadā kṛṣṇacaturdaśyām iha rātrāv upaimy aham // SoKss_5,2.215 //
tasyāṃ niśi ca bhūyo 'pi tvam eṣyasi yadā yadā /
tadā tadā vaṭataror mūlāt prāpsyasi mām itaḥ // SoKss_5,2.216 //
[tasyāṃ em. Tawney for tasmāt]
etac chrutvā tathety uktvā tām āmantrya niśācarīm /
aśokadattaḥ sa tato yayau tāvat pitur gṛham // SoKss_5,2.217 //
kanīyaḥsutaviśleṣaduḥkhadvaiguṇyadāyinā /
tādṛśā tatpravāsena pitarau tatra duḥkhitau // SoKss_5,2.218 //
atarkitāgato yāvad ānandayati tatkṣaṇāt /
tāvat sa buddhvā śvaśuras tatraivāsyāyayau nṛpaḥ // SoKss_5,2.219 //
sa taṃ sāhasikasparśabhītair iva sakaṇṭakaiḥ /
aṅgaiḥ praṇatam āliṅgya mumude bhūpatiś ciram // SoKss_5,2.220 //
tatas tena samaṃ rājñā viveśa nṛpamandiram /
aśokadattaḥ sa tadā pramodo mūrtimān iva // SoKss_5,2.221 //
dadau rājñe sa saṃyuktaṃ tad divyaṃ nūpuradvayam /
kurvāṇam iva tadvīryastutiṃ jhaṇajhaṇāravaiḥ // SoKss_5,2.222 //
arpayām āsa tac cāsmai kāntaṃ kanakapaṅkajam /
rakṣaḥkoṣaśriyo hastāl līlāmbujam ivāhṛtam // SoKss_5,2.223 //
pṛṣṭo 'tha kautukāt tena rājñā devīyutena saḥ /
avarṇayad yathāvṛttaṃ svaṃ karṇānandadāyi tat // SoKss_5,2.224 //
vicitracaritollekhacamatkāritacetanam /
prāpyate kiṃ yaśaḥ śubhram anaṅgīkṛtya sāhasam // SoKss_5,2.225 //
evaṃ vadaṃs tatas tena jāmātrā kṛtakṛtyatām /
mene sa rājā devī ca prāptanūpurayugmakā // SoKss_5,2.226 //
utsavātodyanirhrādi tadā rājagṛhaṃ ca tat /
aśokadattasya guṇānudgāyad iva nirbabhau // SoKss_5,2.227 //
anyedyuś ca sa rājā tat svakṛte surasadmani /
hemābjaṃ sthāpayām āsa sadraupyakalaśopari // SoKss_5,2.228 //
ubhau kalaśapadmau ca śuśubhāte sitāruṇau /
yaśaḥpratāpāv iva tau bhūpālāśokadattayoḥ // SoKss_5,2.229 //
tādṛśau ca vilokyaitau sa harṣotphullalocanaḥ /
rājā māheśvaro bhaktirasāveśād abhāṣata // SoKss_5,2.230 //
aho vibhāti padmena tuṅgo 'yaṃ kalaśo 'munā /
bhūtiśubhraḥ kapardīva jaṭājūṭena babhruṇā // SoKss_5,2.231 //
abhaviṣyad dvitīyaṃ ced īdṛśaṃ kanakāmbujam /
asthāpayiṣyatāmuṣmin dvitīye kalaśe 'pi tat // SoKss_5,2.232 //
iti rājavacaḥ śrutvāśokadattas tato 'bravīt /
āneṣyāmy aham ambhojaṃ dvitīyam api deva te // SoKss_5,2.233 //
tac chrutvā na mamānyena paṅkajena prayojanam /
alaṃ te sāhaseneti rājāpi pratyuvāca tam // SoKss_5,2.234 //
divaseṣv atha yāteṣu hemābjaharaṇaiṣiṇi /
aśokadatte sā bhūyo 'py agāt kṛṣṇacaturdaśī // SoKss_5,2.235 //
tasyāṃ cāsya suvarṇābjavāñchāṃ buddhvā bhayād iva /
dyusaraḥsvarṇakamale yāte 'staśikharaṃ ravau // SoKss_5,2.236 //
saṃdhyāruṇābhrapiśitagrāsagarvād iva kṣaṇāt /
tamorakṣaḥsu dhāvatsu dhūmadhūmreṣu sarvataḥ // SoKss_5,2.237 //
sphuraddīpāvalīdantamālābhāsvarabhīṣaṇe /
jṛmbhamāṇe mahāraudre niśānaktaṃcarīmukhe // SoKss_5,2.238 //
prasuptarājaputrīkāt svairaṃ nirgatya mandirāt /
aśokadattaḥ sa yayau śmaśānaṃ punar eva tat // SoKss_5,2.239 //
tatra tasmin vaṭataror mūle tāṃ punar āgatām /
dadarśa rākṣasīṃ śvaśrūṃ vihitasvāgatādarām // SoKss_5,2.240 //
tayā ca saha bhūyas tad agamat tanniketanam /
sa yuvā himavacchṛṅgaṃ mārgonmukhavadhūjanam // SoKss_5,2.241 //
kaṃcit kālaṃ samaṃ vadhvā tatra sthitvābravīc ca tām /
śvaśrūṃ dehi dvitīyaṃ me kutaścit kanakāmbujam // SoKss_5,2.242 //
tac chrutvā sāpy avādīt taṃ kuto 'nyat paṅkajaṃ mama /
etat kapālasphoṭasya vidyate 'smatprabhoḥ saraḥ // SoKss_5,2.243 //
atredṛśāni jāyante hemābjāni samantataḥ /
tasmāt tad ekaṃ madbhartre prītyā padmaṃ sa dattavān // SoKss_5,2.244 //
evaṃ tayokte so 'vādīt tarhi tan māṃ sarovaram /
naya yāvat svayaṃ tasmād ādāsye kanakāmbujam // SoKss_5,2.245 //
na śakyam etad rakṣobhir dāruṇais tad dhi rakṣyate /
evaṃ niṣiddho 'pi tayā nirbandhaṃ na sa taṃ jahau // SoKss_5,2.246 //
tataḥ kathaṃcin nītaś ca tayā śvaśrvā dadarśa tat /
dūrāt sarovaraṃ divyaṃ tuṅgādrikaṭakāśritam // SoKss_5,2.247 //
channaṃ nirantaroddaṇḍadīptahemasaroruhaiḥ /
satatonmukhatāpītasaṃkrāntārkaprabhair iva // SoKss_5,2.248 //
gatvaiva tatra yāvac ca padmāny avacinoti saḥ /
tāvat tadrakṣiṇo ghorā rurudhus taṃ niśācarāḥ // SoKss_5,2.249 //
saśastraḥ so 'vadhīc cainān anyān anye palāyya ca /
gatvā kapālasphoṭāya svāmine tan nyavedayan // SoKss_5,2.250 //
sa tad buddhvaiva kupitas tatra rakṣaḥpatiḥ svayam /
āgatyāśokadattaṃ tam apaśyal luṇṭhitāmbujam // SoKss_5,2.251 //
kathaṃ bhrātā mamāśokadattaḥ so 'yam ihāgataḥ /
iti pratyabhyajānāc ca tatkṣaṇaṃ taṃ savismayaḥ // SoKss_5,2.252 //
tataḥ śastraṃ samutsṛjya harṣabāṣpāplutekṣaṇaḥ /
dhāvitvā pādayoḥ sadyaḥ patitvā ca jagāda tam // SoKss_5,2.253 //
ahaṃ vijayadattākhyaḥ sodaryaḥ sa tavānujaḥ /
āvāṃ dvijavarasyobhau govindasvāminaḥ sutau // SoKss_5,2.254 //
iyac ciraṃ ca jāto 'haṃ daivād īdṛṅ niśācaraḥ /
citākapāladalanāt kapālasphoṭanāmakaḥ // SoKss_5,2.255 //
tvaddarśanād idānīṃ ca brāhmaṇyaṃ tat smṛtaṃ mayā /
gataṃ ca rākṣasatvaṃ me mohācchāditacetanam // SoKss_5,2.256 //
evaṃ vijayadattasya vadataḥ parirabhya saḥ /
yāvat kṣālayatīvāṅgaṃ rākṣasībhāvadūṣitam // SoKss_5,2.257 //
aśokadatto bāṣpāmbupūrais tāvad avātarat /
prajñaptikauśiko nāma vidyādharagurur divaḥ // SoKss_5,2.258 //
sa tau dvāv apy upetyaiva bhrātarau gurur abravīt /
yūyaṃ vidyādharāḥ sarve śāpād etāṃ daśāṃ gatāḥ // SoKss_5,2.259 //
adhunā ca sa śāpo vaḥ sarveṣāṃ śāntim āgataḥ /
tad gṛhṇīta nijā vidyā bandhusādhāraṇīr imāḥ // SoKss_5,2.260 //
vrajataṃ ca nijaṃ dhāma svīkṛtasvajanau yuvām /
ity uktvā dattavidyo 'sau tayor dyām udyayau guruḥ // SoKss_5,2.261 //
tau ca vidyādharībhūtau prabuddhau jagmatus tataḥ /
vyomnā tad dhimavacchṛṅgaṃ gṛhītakanakāmbujau // SoKss_5,2.262 //
tatra cāśokadattas tāṃ rakṣaḥpatisutāṃ priyām /
upāgāt sāpy abhūt kṣīṇaśāpā vidyādharī tadā // SoKss_5,2.263 //
tayā ca sākaṃ sudṛśā bhrātarau tāv ubhāv api /
vārāṇasīṃ prayayatuḥ kṣaṇād gaganagāminau // SoKss_5,2.264 //
tatra copetya pitarau viprayogāgnitāpitau /
niravāpayatāṃ sadyo darśanāmṛtavarṣiṇau // SoKss_5,2.265 //
adehabhede 'py ākrāntacitrajanmāntarau ca tau /
na pitror eva lokasyāpy utsavāya babhūvatuḥ // SoKss_5,2.266 //
cirād vijayadattaś ca gāḍham āśliṣyataḥ pituḥ /
bhujamadhyam ivātyarthaṃ manoratham apūrayat // SoKss_5,2.267 //
tatas tatraiva tad buddhvā pratāpamukuṭo 'pi saḥ /
aśokadattaśvaśuro rājā harṣād upāyayau // SoKss_5,2.268 //
tatsatkṛtaś ca tadrājadhānīṃ sotkasthitapriyām /
aśokadattaḥ svajanaiḥ sārdhaṃ baddhotsavām agāt // SoKss_5,2.269 //
dadau ca kanakābjāni rājñe tasmai bahūni saḥ /
abhyarthitādhikaprāptihṛṣṭaḥ so 'py abhavan nṛpaḥ // SoKss_5,2.270 //
tato vijayadattaṃ taṃ sarveṣv atra sthiteṣu saḥ /
pitā papraccha govindasvāmī sāścaryakautukaḥ // SoKss_5,2.271 //
tadā śmaśāne yāminyāṃ rākṣasatvaṃ gatasya te /
abhavat kīdṛśo vatsa vṛttānto varṇyatām iti // SoKss_5,2.272 //
tato vijayadattas taṃ babhāṣe tāta cāpalāt /
prasphoṭitacitādīptakapālo 'haṃ vidher vaśāt // SoKss_5,2.273 //
mukhapraviṣṭayā sadyas tadvasāchaṭayā tadā /
rakṣobhūtas tvayā tāvad dṛṣṭo māyāvimohitaḥ // SoKss_5,2.274 //
kapālasphoṭa ity evaṃ nāma kṛtvā hi rākṣasaiḥ /
tato 'nyair aham āhūtas tanmadhye milito 'bhavam // SoKss_5,2.275 //
taiś ca nīto nijasyāsmi pārśvaṃ rakṣaḥpateḥ kramāt /
so 'pi dṛṣṭvaiva māṃ prītaḥ senāpatye nyayojayat // SoKss_5,2.276 //
tataḥ kadācid gandharvān abhiyoktuṃ madena saḥ /
gato rakṣaḥpatis tatra saṅgrāme nihato 'ribhiḥ // SoKss_5,2.277 //
tadaiva pratipannaṃ ca tadbhṛtyair mama śāsanam /
tato 'haṃ rakṣasāṃ rājyam akārṣaṃ tatpure sthitaḥ // SoKss_5,2.278 //
[tad em. for mad,
following Tawney's translation]
tatrākasmāc ca hemābjahetoḥ prāptasya darśanāt /
āryasyāśokadattasya praśāntā sā daśā mama // SoKss_5,2.279 //
anantaraṃ yathāsmābhiḥ śāpamokṣavaśān nijāḥ /
vidyāḥ prāptās tathāryo vaḥ kṛtsnam āvedayiṣyati // SoKss_5,2.280 //
evaṃ vijayadattena tena tatra nivedite /
aśokadattaḥ sa tadā tad ā mūlād avarṇayat // SoKss_5,2.281 //
purā vidyādharau santau gaganād gālavāśrame /
āvāṃ snāntīr apaśyāva gaṅgāyāṃ munikanyakāḥ // SoKss_5,2.282 //
tulyābhilāṣās tāś cātra vāñchantau sahasā rahaḥ /
buddhvā tadbandhubhiḥ krodhāc chaptau svo divyadṛṣṭibhiḥ // SoKss_5,2.283 //
pāpācārau prajāyethāṃ martyayonau yuvām ubhau /
tatrāpi viprayogaś ca vicitro vāṃ bhaviṣyati // SoKss_5,2.284 //
mānuṣāgocare deśe viprakṛṣṭe 'py upāgatam /
ekaṃ dṛṣṭvā dvitīyo vāṃ yadā prajñānam āpsyati // SoKss_5,2.285 //
tadā vidyādharaguror vidyāṃ prāpya bhaviṣyathaḥ /
punar vidyādharau yuktau śāpamuktau svabandhubhiḥ // SoKss_5,2.286 //
evaṃ tair munibhiḥ śaptau jātāv āvām ubhāv iha /
viyogo 'tra yathā bhūtas tat sarvaṃ viditaṃ ca vaḥ // SoKss_5,2.287 //
idānīṃ padmahetoś ca śvaśrūsiddhiprabhāvataḥ /
rakṣaḥpateḥ puraṃ gatvā prāpto 'yaṃ cānujo mayā // SoKss_5,2.288 //
tatraiva ca guroḥ prāpya vidyāḥ prajñaptikauśikāt /
sadyo vidyādharībhūya vayaṃ kṣipram ihāgatāḥ // SoKss_5,2.289 //
ity uktvā pitarau ca tau priyatamāṃ tāṃ cātmajāṃ bhūpateḥ sadyaḥ śāpatamovimokṣamudito vidyāviśeṣair nijaiḥ /
tais taiḥ saṃvyabhajad vicitracaritaḥ so 'śokadattas tadā yenaite sapadi prabuddhamanaso 'jāyanta vidyādharāḥ // SoKss_5,2.290 //
tatas tam āmantrya nṛpaṃ sa sākaṃ mātāpitṛbhyāṃ dayitādvayena /
utpatya dhanyo nijacakravartidhāma dyumārgeṇa javī jagāma // SoKss_5,2.291 //
tatrālokya tam ājñāṃ prāpya ca tasmād aśokavega iti /
nāma sa bibhrat so 'pi ca tadbhrātā vijayavega iti // SoKss_5,2.292 //
vidyādharavarataruṇau svajanānugatāv ubhau nijanivāsam /
govindakūṭasaṃjñakam acalavaraṃ bhrātarau yayatuḥ // SoKss_5,2.293 //
so 'py āścaryavaśaḥ pratāpamukuṭo vārāṇasībhūpatiḥ svasmin devakule dvitīyakalaśanyastaikahemāmbujaḥ /
taddattair aparaiḥ suvarṇakamalair abhyarcitatryambakas tatsaṃbandhamahattayā pramudito mene kṛtārthaṃ kulam // SoKss_5,2.294 //
evaṃ divyāḥ kāraṇenāvatīrṇā jāyante 'smiñ jantavo jīvaloke /
sattvotsāhau svocitau te dadhānā duṣprāpām apy arthasiddhiṃ labhante // SoKss_5,2.295 //
tat sattvasāgara bhavān api ko'pi jāne devāṃśa eva bhavitā ca yatheṣṭasiddhiḥ /
prāyaḥ kriyāsu mahatām api duṣkarāsu sotsāhatā kathayati prakṛter viśeṣam // SoKss_5,2.296 //
sāpi tvadīpsitā nanu divyā rājātmajā kanakarekhā /
bālānyathā hi vāñchati kanakapurīdarśinaṃ kathaṃ hi patim // SoKss_5,2.297 //
iti rahasi niśamya viṣṇudattāt sarasakathāprakaraṃ sa śaktidevaḥ /
hṛdi kanakapurīvilokanaiṣī dhṛtim avalambya nināya ca triyāmām // SoKss_5,2.298 //
iti mahākaviśrīsomadevabhaṭṭaviracite kathāsaritsāgare caturdārikālambake dvitīyas taraṅgaḥ /
tṛtīyas taraṅgaḥ /
tatas tatrotsthaladvīpe prabhāte taṃ maṭhasthitam /
śaktidevaṃ sa dāśendraḥ satyavrata upāyayau // SoKss_5,3.1 //
sa ca prākpratipannaḥ sann upetyainam abhāṣata /
brahmaṃs tvadiṣṭasiddhyartham upāyaś cintito mayā // SoKss_5,3.2 //
asti dvīpavaraṃ madhye ratnakūṭākhyam ambudheḥ /
kṛtapratiṣṭhas tatrāste bhagavān harir abdhinā // SoKss_5,3.3 //
āṣāḍhaśukladvādaśyāṃ tatra yātrotsave sadā /
āyānti sarvadvīpebhyaḥ pūjāyai yatnato janāḥ // SoKss_5,3.4 //
tatra jñāyeta kanakapurī sā jātucit purī /
tad ehi tatra gacchāvaḥ pratyāsannā hi sā tithiḥ // SoKss_5,3.5 //
iti satyavratenoktaḥ śaktidevas tatheti saḥ /
jagrāha hṛṣṭaḥ pātheyaṃ viṣṇudattopakalpitam // SoKss_5,3.6 //
tato vahanam āruhya sa satyavrataḍhaukitam /
tenaiva sākaṃ tvaritaḥ prāyād vāridhivartmanā // SoKss_5,3.7 //
gacchaṃś ca tatra sa dvīpanibhanakre 'dbhutālaye /
satyavrataṃ taṃ papraccha karṇadhāratayā sthitam // SoKss_5,3.8 //
ito dūraṃ mahābhogaṃ kim etad dṛśyate 'mbudhau /
yadṛcchāprodgatodagrasapakṣagirivibhramam // SoKss_5,3.9 //
tataḥ satyavrato 'vādīd asau devo vaṭadrumaḥ /
asyāhuḥ sumahāvartam adhastād vaḍavāmukham // SoKss_5,3.10 //
etaṃ ca parihṛtyaiva pradeśam iha gamyate /
atrāvarte gatānāṃ hi na bhavaty āgamaḥ punaḥ // SoKss_5,3.11 //
iti satyavrate tasmin vadaty evāmbuvegataḥ /
tasyām eva pravavṛte gantuṃ tadvahanaṃ diśi // SoKss_5,3.12 //
tad dṛṣṭvā śaktidevaṃ sa punaḥ satyavrato 'bravīt /
brahman vināśakālo 'yaṃ dhruvam asmākam āgataḥ // SoKss_5,3.13 //
yad akasmāt pravahaṇaṃ paśyātraiva prayāty adaḥ /
śakyate naiva roddhuṃ ca katham apy adhunā mayā // SoKss_5,3.14 //
tad āvarte gabhīre 'tra vayaṃ mṛtyor ivānane /
kṣiptā evāmbunākṛṣya karmaṇeva balīyasā // SoKss_5,3.15 //
etac ca naiva me duḥkhaṃ śarīraṃ kasya hi sthiram /
duḥkhaṃ tu yan na siddhas te kṛcchreṇāpi manorathaḥ // SoKss_5,3.16 //
tad yāvad vārayāmy etad ahaṃ pravahaṇaṃ manāk /
tāvad asyāvalambethāḥ śākhāṃ vaṭataror drutam // SoKss_5,3.17 //
kadācij jīvitopāyo bhaved bhavyākṛtes tava /
vidher vilāsān abdheś ca taraṅgān ko hi tarkayet // SoKss_5,3.18 //
iti satyavratasyāsya dhīrasattvasya jalpataḥ /
babhūva nikaṭe tasya taroḥ pravahaṇaṃ tataḥ // SoKss_5,3.19 //
tatkṣaṇaṃ sa kṛtotphālaḥ śaktidevo visādhvasaḥ /
pṛthulām agrahīc chākhāṃ tasyābdhivaṭaśākhinaḥ // SoKss_5,3.20 //
satyavratas tu vahatā dehena vahanena ca /
parārthakalpitenātra viveśa vaḍavāmukham // SoKss_5,3.21 //
śaktidevaś ca śākhābhiḥ pūritāśasya tasya saḥ /
āśrityāpi taroḥ śākhāṃ nirāśaḥ samacintayat // SoKss_5,3.22 //
na tāvat sā ca kanakapurī dṛṣṭā mayā purī /
apade naśyatā tāvad dāśendro 'py eṣa nāśitaḥ // SoKss_5,3.23 //
yadi vā satatanyastapadā sarvasya mūrdhani /
kāmaṃ bhagavatī kena bhajyate bhavitavyatā // SoKss_5,3.24 //
ity avasthocitaṃ tasya tataś cintayatas tadā /
viprayūnas taruskandhe dinaṃ tat paryahīyata // SoKss_5,3.25 //
sāyaṃ ca sarvatas tasmin sa mahāvihagān bahūn /
vaṭavṛkṣe praviśataḥ śabdāpūritadiktaṭān // SoKss_5,3.26 //
apaśyat pṛthutatpakṣavātadhūtārṇavūrmibhiḥ /
gṛdhrān paricayaprītyā kṛtapratyudgamān iva // SoKss_5,3.27 //
tataḥ śākhāvilīnānāṃ sa teṣāṃ pakṣiṇāṃ mithaḥ /
manuṣyavācā saṃlāpaṃ pattraughaiś chādito 'śṛṇot // SoKss_5,3.28 //
kaścid dvīpāntaraṃ kaścid giriṃ kaścid digantaram /
tad ahaścaraṇasthānam ekaikaḥ samavarṇayat // SoKss_5,3.29 //
ekaś ca vṛddhavihagas teṣāṃ madhyād abhāṣata /
ahaṃ vihartuṃ kanakapurīm adya gato 'bhavam // SoKss_5,3.30 //
prātaḥ punaś ca tatraiva gantāsmi carituṃ sukham /
śramāvahena ko 'rtho me vidūragamanena hi // SoKss_5,3.31 //
ity akāṇḍasudhāsārasadṛśenāsya pakṣiṇaḥ /
vacasā śāntatāpaḥ sañ śaktidevo vyacintayat // SoKss_5,3.32 //
diṣṭyā sāsty eva nagarī tatprāptyai cāyam eva me /
upāyaḥ sumahākāyo vihago vāhanīkṛtaḥ // SoKss_5,3.33 //
ity ālocya śanair etya tasya suptasya pakṣiṇaḥ /
pṛṣṭhapakṣāntare so 'tha śaktidevo vyalīyata // SoKss_5,3.34 //
prātaś cetas tatas teṣu gateṣv anyeṣu pakṣiṣu /
sa pakṣī darśitāścarya pakṣapāto vidhir yathā // SoKss_5,3.35 //
dattāskando vahan pṛṣṭhe śaktidevam alakṣitam /
kṣaṇād agacchat kanakapurīṃ tāṃ carituṃ punaḥ // SoKss_5,3.36 //
tatrodyānāntare tasminn ūpaviṣṭe vihaṃgame /
sa śaktidevo nibhṛtaṃ tasya pṛṣṭhād avātarat // SoKss_5,3.37 //
apasṛtya sa tatpārśvād yāvad bhrāmyati tatra saḥ /
dve puṣpāvacayavyagre tāvad aikṣata yoṣitau // SoKss_5,3.38 //
upagamya śanais te ca tadvilokanavismite /
so 'pṛcchat kaḥ pradeśo 'yaṃ ke ca bhadre yuvām iti // SoKss_5,3.39 //
iyaṃ kanakapuryākhyā purī vidyādharāspadam /
candraprabheti caitasyām āste vidyādharī sakhe // SoKss_5,3.40 //
tasyāś cāvām ihodyāne jānīhy udyānapālike /
puṣpoccayas tadartho 'yam iti te ca tam ūcatuḥ // SoKss_5,3.41 //
tataḥ so 'py avadad vipro yuvāṃ me kurutaṃ tathā /
yathāham api paśyāmi tāṃ yuṣmatsvāminīm iha // SoKss_5,3.42 //
etac chrutvā tathety uktvā nītavatyāv ubhe ca te /
striyāv antar nagaryās taṃ yuvānaṃ rājamandiram // SoKss_5,3.43 //
so 'pi prāptas tad adrākṣīn maṇikyastambhabhāsvaram /
sauvarṇabhitti saṃketaketanaṃ saṃpadām iva // SoKss_5,3.44 //
tatrāgataṃ ca dṛṣṭvā taṃ sarvaḥ parijano 'bravīt /
gatvā candraprabhāyās tan mānuṣāgamanādbhutam // SoKss_5,3.45 //
sāpy ādiśya pratīhāram avilambitam eva tam /
abhyantaraṃ svanikaṭaṃ vipraṃ prāveśayat tataḥ // SoKss_5,3.46 //
praviṣṭaḥ so 'py apaśyat tāṃ tatra netrotsavapradām /
dhātur adbhutanirmāṇaparyāptim iva rūpiṇīm // SoKss_5,3.47 //
sā ca sadratnaparyaṅkād dūrād utthāya taṃ svayam /
svāgatenādṛtavatī taddarśanavaśīkṛtā // SoKss_5,3.48 //
upaviṣṭam apṛcchac ca kalyāṇin kas tvam īdṛśaḥ /
kathaṃ ca mānuṣāgamyām imāṃ prāpto bhavān bhuvam // SoKss_5,3.49 //
ity uktaḥ sa tayā candraprabhayā sakutūhalam /
śaktidevo nijaṃ deśaṃ jātiṃ cāvedya nāma ca // SoKss_5,3.50 //
tatpurīdarśanapaṇāt prāptuṃ taṃ rājakanyakām /
yathā kanakarekhākhyām āgatas tad avarṇayat // SoKss_5,3.51 //
tad buddhvā kim api dhyātvā dīrghaṃ niḥśvasya sā tataḥ /
candraprabhā taṃ vijane śaktidevam abhāṣata // SoKss_5,3.52 //
śrūyatāṃ vacmi te kiṃcid idaṃ subhaga saṃprati /
asty asyāṃ śaśikhaṇḍākhyo vidyādharapatir bhuvi // SoKss_5,3.53 //
vayaṃ tasya catāsraś ca jātā duhitaraḥ kramāt /
jyeṣṭhā candraprabhety asmi candrarekheti cāparā // SoKss_5,3.54 //
śaśirekhā tṛtīyā ca caturthī ca śaśiprabhā /
tā vayaṃ kramaśaḥ prāptā vṛddhim atra pitur gṛhe // SoKss_5,3.55 //
ekadā ca bhaginyo me snātuṃ tisro 'pi tāḥ samam /
mayi kanyāvratasthāyāṃ jagmur mandākinītaṭam // SoKss_5,3.56 //
tatrāgryatapasaṃ nāma muniṃ yauvanadarpataḥ /
toyair jalastham asicann ārabdhajalakelayaḥ // SoKss_5,3.57 //
atinirbandhinīs tāś ca muniḥ kruddhaḥ śaśāpa saḥ /
kukanyakāḥ prajāyadhvaṃ martyaloke 'khilā iti // SoKss_5,3.58 //
tad buddhvā so 'smadīyena pitrā gatvā prasāditaḥ /
pṛthak pṛthak sa śāpāntam uktvā tāsāṃ yathāyatham // SoKss_5,3.59 //
jātismaratvaṃ divyena vijñānenopabṛṃhitam /
martyabhāvena sarvāsām ādideśa mahāmuniḥ // SoKss_5,3.60 //
tatas tāsu tanūs tyaktvā martyalokaṃ gatāsu saḥ /
dattvā me nagarīm etāṃ pitā khedād gato vanam // SoKss_5,3.61 //
atheha nivasantīṃ māṃ devī svapne kilāmbikā /
mānuṣaḥ putri bhartā te bhaviteti samādiśat // SoKss_5,3.62 //
tena vidyādharāṃs tāṃs tān varān uddiśato bahūn /
pitur vidhāraṇaṃ kṛtvā kanyaivādyāpy ahaṃ sthitā // SoKss_5,3.63 //
idānīṃ cāmunāścaryamayenāgamanena te /
vapuṣā ca vaśīkṛtya tubhyam evāham arpitā // SoKss_5,3.64 //
tad vrajāmi caturdaśyām āgāminyāṃ bhavatkṛte /
kartuṃ tātasya vijñaptim ṛṣabhākhyaṃ mahāgirim // SoKss_5,3.65 //
tatra tasyāṃ tithau sarve milanti prativatsaram /
devaṃ haraṃ pūjayituṃ digbhyo vidyādharottamāḥ // SoKss_5,3.66 //
tātas tatraiva cāyāti tadanujñām avāpya ca /
ihāgacchāmy ahaṃ tūrṇaṃ tataḥ pariṇayasva mām // SoKss_5,3.67 //
tat tiṣṭha tāvad ity uktvā sā taṃ vidyādharocitaiḥ /
candraprabhā śaktidevaṃ tais tair bhogair upācarat // SoKss_5,3.68 //
tasya cābhūt tathety atra tiṣṭhatas tat tadā sukham /
yaddāvānalataptasya sudhāhradanimajjane // SoKss_5,3.69 //
prāptāyāṃ ca caturdaśyāṃ sā taṃ candraprabhābravīt /
adya gacchāmi vijñaptyai tātasyāhaṃ bhavatkṛte // SoKss_5,3.70 //
sarvaḥ parijanaś cāyaṃ mayaiva saha yāsyati /
tvayā caikākinā duḥkhaṃ na bhāvyaṃ divasadvayam // SoKss_5,3.71 //
ekena punar etasmin mandire 'py avatiṣṭhatā /
madhyamā bhavatā bhūmir nāroḍhavyā kathaṃcana // SoKss_5,3.72 //
ity uktvā sā yuvānaṃ taṃ nyastacittā tadantike /
tadīyacittānugatā yayau candraprabhā tataḥ // SoKss_5,3.73 //
so 'py ekākī tatas tatra sthitaś ceto vinodayan /
sthānasthāneṣu babhrāma śaktidevo maharddhiṣu // SoKss_5,3.74 //
kiṃsvid atra niṣiddhaṃ me tayā pṛṣṭhe 'dhirohaṇam /
vidyādharaduhitreti jātakautūhalo 'tha saḥ // SoKss_5,3.75 //
tasyaiva madhyamāṃ bhūmiṃ mandirasyāruroha tām /
prāyo vāritavāmā hi pravṛttir manaso nṛṇām // SoKss_5,3.76 //
ārūḍhas tatra cāpaśyad guptāṃs trīn ratnamaṇḍapān /
ekaṃ codghāṭitadvāraṃ tanmadhyāt praviveśa saḥ // SoKss_5,3.77 //
praviśya cāntaḥ sadratnaparyaṅke nyastatūlike /
paṭāvaguṇṭhitatanuṃ śayānaṃ kaṃcid aikṣata // SoKss_5,3.78 //
vīkṣate yāvad utkṣipya paṭaṃ tāvan mṛtāṃ tathā /
paropakārinṛpates tanayāṃ varakanyakām // SoKss_5,3.79 //
dṛṣṭvā cācintayat so 'tha kim idaṃ mahad adbhutam /
kim aprabodhasupteyaṃ kiṃ vā bhrāntir abādhakā // SoKss_5,3.80 //
yasyāḥ kṛte pravāso 'yaṃ mama saiveha tiṣṭhati /
asāv apagataprāṇā tatra deśe ca jīvati // SoKss_5,3.81 //
amlānakāntir asyāś ca tad vidhātrā mama dhruvam /
kenāpi kāraṇenedam indrajālaṃ vitanyate // SoKss_5,3.82 //
iti saṃcintya nirgatya tāv anyau maṇḍapau kramāt /
praviśyāntaḥ sa dadṛśe tadvad anye ca kanyake // SoKss_5,3.83 //
tato 'pi nirgatas tasya sāścaryo mandirasya saḥ /
upaviṣṭaḥ sthito 'paśyad vāpīm atyuttamām adhaḥ // SoKss_5,3.84 //
tattīre ratnaparyāṇaṃ dadarśaikaṃ ca vājinam /
tenāvatīryaiva tatas tatpārśvaṃ kautukād yayau // SoKss_5,3.85 //
iyeṣa ca tam āroḍhuṃ śūnyaṃ dṛṣṭvā sa tena ca /
aśvenāhatya pādena tasyāṃ vāpyāṃ nicikṣape // SoKss_5,3.86 //
tannimagnaḥ sa ca kṣipraṃ vardhamānapurān nijāt /
udyānadīrghikāmadhyād unmamajja sasaṃbhramaḥ // SoKss_5,3.87 //
dadarśa janmabhūmau ca sadyo vāpījale sthitam /
ātmānaṃ kumudais tulyaṃ dīnaṃ candraprabhāṃ vinā // SoKss_5,3.88 //
vardhamānapuraṃ kvedaṃ kva sā vaidyādharī purī /
aho kim etad āścaryamāyāḍambarajṛmbhitam // SoKss_5,3.89 //
kaṣṭaṃ kim api kenāpi mandabhāgyo 'smi vañcitaḥ /
yadi vā ko 'tra jānāti kīdṛśī bhavitavyatā // SoKss_5,3.90 //
ity ādi cintayan so 'tha vāpīmadhyāt samutthitaḥ /
savismayaḥ śaktidevo yayau pitṛgṛhaṃ nijam // SoKss_5,3.91 //
tatrāpadiṣṭapaṭahabhramaṇaḥ kṛtakaitavaḥ /
pitrābhinanditas tasthau sotsavaiḥ svajanaiḥ saha // SoKss_5,3.92 //
dvitīye 'hni bahir gehān nirgataś cāśṛṇot punaḥ /
ghoṣyamāṇaṃ sapaṭahaṃ pure tasminn idaṃ vacaḥ // SoKss_5,3.93 //
viprakṣatriyamadhyāt kanakapurī yena tattvato dṛṣṭā /
vaktu sa tasmai tanayāṃ sayauvarājyāṃ dadāti nṛpaḥ // SoKss_5,3.94 //
tac chrutvaiva sa gatvā tān paṭahodghoṣakān kṛtī /
mayā dṛṣṭā purī seti śaktidevo 'bravīt punaḥ // SoKss_5,3.95 //
tais tūrṇaṃ nṛpater agraṃ sa nīto 'bhūn nṛpo 'pi tam /
prāgvan mene parijñāya punar vitathavādinam // SoKss_5,3.96 //
mithyā ced vacmi na mayā dṛṣṭa sā nagarī yadi /
tad idānīṃ śarīrasya nigraheṇa paṇo mama // SoKss_5,3.97 //
adya sā rājaputrī māṃ pṛcchatv ity udite tataḥ /
gatvā cānucarai rājā tatraivānāyayat sutām // SoKss_5,3.98 //
sā dṛṣṭā dṛṣṭapūrvaṃ taṃ vipraṃ rājānam abhyadhāt /
tāta mithyaiva bhūyo 'pi kiṃcid vakṣyaty asāv iti // SoKss_5,3.99 //
śaktidevas tato 'vādīd ahaṃ satyaṃ mṛṣaiva vā /
vacmi rājasute tvaṃ tu vadaivaṃ mama kautukam // SoKss_5,3.100 //
mayā kanakapuryāṃ tvaṃ paryaṅke gatajīvitā /
dṛṣṭā ceha ca paśyāmi jīvantīṃ bhavatīṃ katham // SoKss_5,3.101 //
ity uktā śaktidevena sābhijñānaṃ nṛpātmajā /
sadyaḥ kanakarekhā sā jagādaivaṃ pituḥ puraḥ // SoKss_5,3.102 //
tāta dṛṣṭāmunā satyaṃ nagarī sā mahātmanā /
acirāc caiṣa bhartā me tatrasthāyā bhaviṣyati // SoKss_5,3.103 //
tatra madbhaginīś cānyās tisro 'yaṃ pariṇeṣyati /
vidyādharādhirājyaṃ ca tasyāṃ puri kariṣyati // SoKss_5,3.104 //
mayā tv adya praveṣṭavyā svā tanuś ca purī ca sā /
muneḥ śāpād ahaṃ hy atra jātābhūvaṃ bhavadgṛhe // SoKss_5,3.105 //
yadā kanakapuryāṃ te deham ālokya mānuṣaḥ /
martyabhāvabhṛtas tattvapratibhedaṃ kariṣyati // SoKss_5,3.106 //
tadā te śāpamuktiś ca sa ca syān mānuṣaḥ patiḥ /
iti me ca sa śāpāntaṃ punar evādiśan muniḥ // SoKss_5,3.107 //
jātismarā ca mānuṣye 'py ahaṃ jñānavatī tathā /
tad vrajāmy adhunā siddhyai nijaṃ vaidyādharaṃ padam // SoKss_5,3.108 //
ity uktvā rājaputrī sā tanuṃ tyaktvā tirodadhe /
tumulaś codabhūt tasminn ākrando rājamandire // SoKss_5,3.109 //
śaktidevo 'py ubhayato bhraṣṭas tais tair duruttaraiḥ /
kleśaiḥ prāpyāpi na prāpte dhyāyaṃs te dve api priye // SoKss_5,3.110 //
nindan khinno 'pi cātmānam asaṃpūrṇamanorathaḥ /
nirgatya rājabhavanāt kṣaṇād evam acintayat // SoKss_5,3.111 //
abhīṣṭaṃ bhāvi me tāvad uktaṃ kanakarekhayā /
tat kimarthaṃ viṣīdāmi sattvādhīnā hi siddhayaḥ // SoKss_5,3.112 //
pathā tenaiva kanakapurīṃ gacchāmi tāṃ punaḥ /
bhūyo 'py avaśyaṃ daivaṃ me tatropāyaṃ kariṣyati // SoKss_5,3.113 //
ity ālocyaiva sa prāyāc chaktidevaḥ purāt tataḥ /
asiddhārthā nivartante na hi dhīrāḥ kṛtodyamāḥ // SoKss_5,3.114 //
gacchaṃś cirāc ca saṃprāpa jaladheḥ pulinasthitam /
tad viṭaṅkapuraṃ nāma nagaraṃ punar eva saḥ // SoKss_5,3.115 //
tatrāpaśyac ca vaṇijaṃ taṃ saṃmukham upāgatam /
yena sākaṃ gatasyābdhiṃ potam ādāv abhajyata // SoKss_5,3.116 //
so 'yaṃ samudradattaḥ syāt kathaṃ ca patito 'mbudhau /
uttīrṇo 'yaṃ na vā citram aham eva nidarśanam // SoKss_5,3.117 //
ity ālocya sa yāvat tam abhyeti vaṇijaṃ dvijaḥ /
tāvat sa taṃ parijñāya hṛṣṭaḥ kaṇṭhe 'grahīd vaṇik // SoKss_5,3.118 //
anaiṣīc ca nijaṃ gehaṃ kṛtātithyaś ca pṛṣṭavān /
potabhaṅge tvam ambhodheḥ katham uttirṇavān iti // SoKss_5,3.119 //
śaktidevo 'pi vṛttāntaṃ tathā taṃ kṛtsnam abravīt /
yathā matsyanigīrṇaḥ prāg utsthaladvīpam āpa saḥ // SoKss_5,3.120 //
anantaraṃ ca tam api pratyapṛcchad vaṇigvaram /
kathaṃ tadā tvam apy abdhim uttirṇo varṇyatām iti // SoKss_5,3.121 //
athābravīt so 'pi vaṇik tadāhaṃ patito 'mbudhau /
dinatrayaṃ bhramann āsam ekaṃ phalahakaṃ śritaḥ // SoKss_5,3.122 //
tatas tena pathākasmād ekaṃ vahanam āgatam /
tatrasthaiś cāham ākrandan dṛṣṭvā cātrādhiropitaḥ // SoKss_5,3.123 //
ārūḍhaś cātra pitaraṃ svam apaśyam ahaṃ tadā /
gatvā dvīpāntaraṃ pūrvaṃ cirāt tatkālam āgatam // SoKss_5,3.124 //
sa māṃ dṛṣṭvā parijñāya kṛtakaṇṭhagrahaḥ pitā /
rudann apṛcchad vṛttāntam ahaṃ caivaṃ tam abruvam // SoKss_5,3.125 //
cirakālaprayāte 'pi tāta tvayy anupāgate /
svadharma iti vāṇijye svayam asmi pravṛttavān // SoKss_5,3.126 //
tato dvīpāntaraṃ gacchann ahaṃ vahanabhaṅgataḥ /
adyāmbudhau nimagnaḥ san prāpya yuṣmābhir uddhṛtaḥ // SoKss_5,3.127 //
evaṃ mayoktas tāto māṃ sopālambham abhāṣata /
ārohasi kim arthaṃ tvam īdṛśān prāṇasaṃśayān // SoKss_5,3.128 //
dhanam asti hi me putra sthitaś cāhaṃ tadarjane /
paśyānītaṃ mayedaṃ te vahanaṃ hemapūritam // SoKss_5,3.129 //
ity uktvāśvāsya tenaiva vahanena nijaṃ gṛham /
viṭaṅkapuram ānītas tenaivedam ahaṃ tataḥ // SoKss_5,3.130 //
ity etad vaṇijas tasmāc chaktidevo niśamya saḥ /
viśramya sa triyāmāṃ tām anyedyus tam abhāṣata // SoKss_5,3.131 //
gantavyam utsthaladvīpaṃ sārthavāha punar mayā /
tat kathaṃ tatra gacchāmi sāṃprataṃ kathyatām iti // SoKss_5,3.132 //
gantuṃ pravṛttās tatrādya madīyā vyavahāriṇaḥ /
tadyānapātram āruhya prayātu saha tair bhavān // SoKss_5,3.133 //
ity uktas tena vaṇijā sa tais tadvyavahāribhiḥ /
sākaṃ tad utsthaladvīpaṃ śaktidevo yayau tataḥ // SoKss_5,3.134 //
yaḥ sa bandhur mahātmā me viṣṇudatto 'tra tiṣṭhati /
prāgvat tasyaiva nikaṭaṃ vastum icchāmi tan maṭham // SoKss_5,3.135 //
iti saṃprāpya ca dvīpaṃ tatkālaṃ ca vicintya saḥ /
vipaṇīmadhyamārgeṇa gantuṃ prāvartata dvijaḥ // SoKss_5,3.136 //
tāvac ca tatra daivāt taṃ dṛṣṭvā dāśapateḥ sutāḥ /
satyavratasya tasyārāt parijñāyaivam abruvan // SoKss_5,3.137 //
tātena sākaṃ kanakapurīṃ cinvann itas tadā /
brahmann agās tvam ekaś ca katham adyāgato bhavān // SoKss_5,3.138 //
[tātena em. for pātena]
śaktidevas tato 'vādīd amburāśau sa vaḥ pitā /
patito 'mbubhir ākṛṣṭavahano vaḍavāmukhe // SoKss_5,3.139 //
tac chrutvā dāśaputrās te kruddhā bhṛtyān babhāṣire /
badhnītainaṃ durātmānaṃ hato 'nena sa naḥ pitā // SoKss_5,3.140 //
anyathā katham ekasmin sati pravahaṇe dvayoḥ /
vaḍavāgnau pated eko dvitīyaś cottaret tataḥ // SoKss_5,3.141 //
tad eṣa caṇḍikādevyāḥ purastāt pitṛghātakaḥ /
asmābhir upahantavyaḥ śvaḥ prabhāte paśūkṛtaḥ // SoKss_5,3.142 //
ity uktvā dāśaputrās te bhṛtyān baddhvaiva taṃ tadā /
śaktidevaṃ tato ninyur bhayakṛccaṇḍikāgṛham // SoKss_5,3.143 //
śaśvatkavalitānekajīvaṃ pravitatodaram /
khacadghaṇṭāvalīdantamālaṃ mṛtyor ivānanam // SoKss_5,3.144 //
tatra baddhaḥ sthito rātrau saṃśayānaḥ svajīvite /
sa śaktidevo devīṃ tāṃ caṇḍīm evaṃ vyajijñapat // SoKss_5,3.145 //
bālārkabimbanibhyā bhagavati mūrtyā tvayā paritrātam /
nirbharapītapravisṛtarurudānavakaṇṭharudhirayeva jagat // SoKss_5,3.146 //
tan māṃ satatapraṇataṃ niṣkāraṇavidhuravargahastagatam /
rakṣasva sudūrāgatam iṣṭajanaprāptitṛṣṇayā varade // SoKss_5,3.147 //
iti devīṃ sa vijñapya prāpya nidrāṃ kathaṃcana /
apaśyad yoṣitaṃ svapne tadgarbhagṛhanirgatām // SoKss_5,3.148 //
sā divyākṛtir abhyetya sadayeva jagāda tam /
bhoḥ śaktideva mā bhaiṣīr na te 'niṣṭaṃ bhaviṣyati // SoKss_5,3.149 //
asty eṣāṃ dāśaputrāṇāṃ nāmnā bindumatī svasā /
sā prātar vīkṣya kanyā tvāṃ bhartṛtve 'bhyarthayiṣyati // SoKss_5,3.150 //
tac ca tvaṃ pratipadyethāḥ saiva tvāṃ mocayiṣyati /
na ca sā dhīvarī sā hi divyā strī śāpataś cyutā // SoKss_5,3.151 //
etac chrutvā prabuddhasya tasya netrāmṛtacchaṭā /
prabhāte dāśakanyā sā taddevīgṛham āyayau // SoKss_5,3.152 //
babhāṣe cainam abhyetya nivedyātmānam utsukā /
ito 'haṃ mocayāmi tvāṃ tat kuruṣvepsitaṃ mama // SoKss_5,3.153 //
bhrātṝṇāṃ saṃmatā hy ete pratyākhyātā varā mayā /
tvayi dṛṣṭe tu me prītiḥ saṃjātā tad bhajasva mām // SoKss_5,3.154 //
ity uktaḥ sa tayā bindumatyā dāśendrakanyayā /
śaktidevaḥ smarasvapnaṃ hṛṣṭas tat pratyapadyata // SoKss_5,3.155 //
tayaiva mocitas tāṃ ca sumukhīṃ pariṇītavān /
svapnalabdhāmbikādeśair bhrātṛbhir vihitepsitām // SoKss_5,3.156 //
tasthau ca sukhasiddhyeva tatra puṇyaikalabdhayā /
rūpāntaropāgatayā sa tayā saha divyayā // SoKss_5,3.157 //
ekadā harmyapṛṣṭhastho dhṛtagomāṃsabhārakam /
mārgāgataṃ sa caṇḍālaṃ dṛṣṭvā tām abravīt priyām // SoKss_5,3.158 //
vandyās trijagato 'py etā yāḥ kṛśodari dhenavaḥ /
tāsāṃ piśitam aśnāti paśyāyaṃ pāpakṛt katham // SoKss_5,3.159 //
tac chrutvā sāpy avādīt taṃ patiṃ bindumatī tadā /
acintyam āryaputraitat pāpam atra kim ucyate // SoKss_5,3.160 //
ahaṃ gavāṃ prabhāveṇa svalpād apy aparādhataḥ /
jātā dāśakule 'muṣmin kā tv etasyātra niṣkṛtiḥ // SoKss_5,3.161 //
evam uktavatīm eva śaktidevo jagāda tām /
citraṃ brūhi priye kā tvaṃ dāśajanma kathaṃ ca te // SoKss_5,3.162 //
atinirbandhataś caivaṃ pṛcchantaṃ tam uvāca sā /
vadāmi gopyam apy etadvacanaṃ me karoṣi cet // SoKss_5,3.163 //
bāḍhaṃ priye karomīti tenokte śapathottaram /
sā tadainaṃ jagādaivam ādau tāvat samīhitam // SoKss_5,3.164 //
asmin dvīpe dvitīyāpi bhāryā te bhavitādhunā /
sā cāryaputra nacirād dhṛtagarbhā bhaviṣyati // SoKss_5,3.165 //
aṣṭame garbhamāse ca pāṭayitvodaraṃ tvayā /
tasyāḥ sa garbhaḥ kraṣṭavyo naiva kāryā ghṛṇātra ca // SoKss_5,3.166 //
evam uktavatī tasmin kim etad iti vismite /
lasadghṛṇe ca bhūyaḥ sā dāśendratanayābravīt // SoKss_5,3.167 //
[ghṛṇe em. for dhṛṇe]
ity etat tava kartavyaṃ hetoḥ kasyāpi madvacaḥ /
athedaṃ śṛṇu yā cāhaṃ dāśajanma yathā ca me // SoKss_5,3.168 //
ahaṃ janmāntare 'bhūvaṃ kāpi vidyādharī purā /
martyaloke ca śāpena paribhraṣṭāsmi sāṃpratam // SoKss_5,3.169 //
vidyādharatve ca yadā chittvā dantair ayojayam /
vīṇāsu tantrīs teneha jātāhaṃ dāśaveśmani // SoKss_5,3.170 //
tad evaṃ vadane spṛṣṭe śuṣkeṇa snāyunā gavām /
īdṛśy adhogatiḥ kā tu vārtā tanmāṃsabhakṣaṇe // SoKss_5,3.171 //
ity evaṃ kathayantyāṃ ca tatra tasyāṃ sasaṃbhramam /
eko 'bhyupetya tadbhrātā śaktidevam abhāṣata // SoKss_5,3.172 //
uttiṣṭha sumahān eṣa kuto 'py utthāya sūkaraḥ /
hatānekajano darpād ito 'bhimukham āgataḥ // SoKss_5,3.173 //
tac chrutvā so 'vatīryaiva śaktidevaḥ svaharmyataḥ /
āruhya śaktihasto 'śvam adhāvat sūkaraṃ prati // SoKss_5,3.174 //
prajahāra ca dṛṣṭvaiva tasmin vīre 'bhidhāvati /
palāyya vraṇitaḥ so 'pi varāhaḥ prāviśad bilam // SoKss_5,3.175 //
śaktidevo 'pi tatraiva tadanveṣī praviśya ca /
kṣaṇād apaśyat sāvāsam udyānagahanaṃ mahat // SoKss_5,3.176 //
tatrasthaś ca dadarśaikāṃ kanyām atyadbhutākṛtim /
sasaṃbhramam upāyātāṃ prītyeva vanadevatām // SoKss_5,3.177 //
tām apṛcchac ca kalyāṇi kā tvaṃ kiṃ saṃbhramaś ca te /
tac chrutvā sāpi sumukhī tam evaṃ pratyabhāṣata // SoKss_5,3.178 //
asti dakṣiṇadiṅnātho nṛpatiś caṇḍavikramaḥ /
tasyāhaṃ bindurekhākhyā sutā subhaga kanyakā // SoKss_5,3.179 //
ihākasmāc ca pāpo māṃ daityo jvalitalocanaḥ /
apahṛtya cchalenādya pitur ānītavān gṛhāt // SoKss_5,3.180 //
sa cāmiṣārthī vārāhaṃ rūpaṃ kṛtvā bahir gataḥ /
viddho 'dyaiva kṣudhārtaḥ sañ śaktyā vīreṇa kenacit // SoKss_5,3.181 //
viddhamātraḥ praviśyeha pañcatām āgataś ca saḥ /
tadadūṣitakaumārā palāyyāhaṃ ca nirgatā // SoKss_5,3.182 //
tac chrutvā śaktidevas tām ūce kas tarhi saṃbhramaḥ /
mayaiva sa varāho hi hataḥ śaktyā nṛpātmaje // SoKss_5,3.183 //
tataḥ sāpy avadat tarhi brūhi me ko bhavān iti /
vipro 'haṃ śaktidevākhya iti pratyabravīc ca saḥ // SoKss_5,3.184 //
tarhi tvam eva me bhartety uditaḥ sa tayā tataḥ /
tathety ādāya tāṃ vīro biladvāreṇa niryayau // SoKss_5,3.185 //
gṛhaṃ gatvā ca bhāryāyai bindumatyai nivedya tat /
tacchraddhitaḥ kumārīṃ tāṃ bindurekhām udūḍhavān // SoKss_5,3.186 //
tatas tasya dvibhāryasya śaktidevasya tiṣṭhataḥ /
tatraikā bindurekhā sā bhāryā garbham adhārayat // SoKss_5,3.187 //
aṣṭame garbhamāse ca tasyāḥ svairam upetya tam /
ādyā bindumatī bhāryā śaktidevam uvāca sā // SoKss_5,3.188 //
vīra tat smara yan mahyaṃ pratiśrutam abhūt tvayā /
so 'yaṃ dvitīyabhāryāyā garbhamāso 'ṣṭamas tava // SoKss_5,3.189 //
tad gatvā garbham etasyā vipāṭyodaram āhara /
anatikramaṇīyaṃ hi nijaṃ satyavacas tava // SoKss_5,3.190 //
evam uktas tayā śaktidevaḥ snehakṛpākulaḥ /
pratijñāparatantraś ca kṣaṇam āsīd anuttaraḥ // SoKss_5,3.191 //
jātodvegaś ca nirgatya bindurekhāntikaṃ yayau /
sāpi khinnam upāyāntaṃ taṃ vilokyaivam abravīt // SoKss_5,3.192 //
āryaputra viṣaṇṇo 'si kim adya nanu vedmy aham /
bindumatyā niyuktas tvaṃ garbhasyotpāṭane mama // SoKss_5,3.193 //
tac ca te 'vaśyakartavyaṃ kāryaṃ kiṃcid dhi vidyate /
nṛśaṃsatā ca nāsty atra kācit tan mā ghṛṇāṃ kṛthāḥ // SoKss_5,3.194 //
tathā hi śṛṇu nāthātra devadattakathām imām /
purābhūd dharidattākhyaḥ kambukākhye pure dvijaḥ // SoKss_5,3.195 //
tasya ca śrīmataḥ putraḥ kṛtavidyo 'pi śaiśave /
devadattābhidhāno 'bhūd dyūtaikavyasanī yuvā // SoKss_5,3.196 //
dyūtahāritavastrādir gantuṃ nālaṃ pitur gṛham /
ekadā ca viveśaikaṃ sa śūnyaṃ devatāgṛham // SoKss_5,3.197 //
tatra cāpaśyad ekākī sādhitānekakārmaṇam /
japantaṃ jālapādākhyaṃ mahāvratinam ekakam // SoKss_5,3.198 //
cakāra ca śanais tasya praṇāmam upagamya saḥ /
tenāpy apāstamaunena svāgatenābhyanandyata // SoKss_5,3.199 //
sthitaḥ kṣaṇāc ca tenaiva pṛṣṭo vaidhuryakāraṇam /
śaśaṃsāsmai svavipadaṃ vyasanakṣīṇavittajām // SoKss_5,3.200 //
tatas taṃ sa jagādaivaṃ devadattaṃ mahāvratī /
nāsti vyasanināṃ vatsa bhuvi paryāptaye dhanam // SoKss_5,3.201 //
icchā ca vipadaṃ hātuṃ yadi te kuru madvacaḥ /
vidyādharatvaṃ prāptuṃ yatkṛtaḥ parikaro mayā // SoKss_5,3.202 //
[prāptuṃ em. for prāptaṃ]
tat sādhaya tvam apy etan mayā saha sulakṣaṇa /
macchāsanaṃ tu pālyaṃ te naśyantu vipadas tava // SoKss_5,3.203 //
ity ukto vratinā tena pratiśrutya tatheti tat /
sa devadattas tatpārśve tadaiva sthitim agrahīt // SoKss_5,3.204 //
anyedyuś ca śmaśānānte gatvā vaṭataror adhaḥ /
vidhāya rajanau pūjāṃ paramānnaṃ nivedya ca // SoKss_5,3.205 //
balīn dikṣu ca vikṣipya saṃpāditatadarcanaḥ /
taṃ pārśvavartinaṃ vipram uvāca sa mahāvratī // SoKss_5,3.206 //
evam eva tvayā kāryam iha pratyaham arcanam /
vidyutprabhe gṛhāṇemāṃ pūjām ity abhidhāyinā // SoKss_5,3.207 //
ataḥ paraṃ ca jāne 'haṃ siddhiś caivaṃ dhruvāvayoḥ /
ity uktvā sa yayau tena samaṃ svanilayaṃ vratī // SoKss_5,3.208 //
so 'pi nityaṃ taros tasya mūle gatvā tathaiva tat /
devadatto 'rcanaṃ cakre tathaiva vidhinā tataḥ // SoKss_5,3.209 //
ekadā ca saparyānte dvidhābhūtāt taros tataḥ /
akasmāt paśyatas tasya divyā nārī viniryayau // SoKss_5,3.210 //
ehy asmatsvāminī bhadra vakti tvām iti vādinī /
sā taṃ praveśayām āsa tasyaivābhyantaraṃ taroḥ // SoKss_5,3.211 //
sa praviśya dadarśātra divyaṃ maṇimayaṃ gṛham /
paryaṅkavartinīm ekāṃ tatra cāntar varastriyam // SoKss_5,3.212 //
rūpiṇī siddhir asmākam iyaṃ syād iti sa kṣaṇāt /
yāvad dhyāyati tāvat sā kṛtātithyā varāṅganā // SoKss_5,3.213 //
raṇitābharaṇair aṅgair vihitasvāgatair iva /
utthāya nijaparyaṅke tam upāveśayat svayam // SoKss_5,3.214 //
jagāda ca mahābhāga sutā yakṣapater aham /
kanyā hi ratnavarṣasya khyātā vidyutprabhākhyayā // SoKss_5,3.215 //
ārādhayac ca mām eṣa jālapādo mahāvratī /
tasyārthasiddhidaivāsmi tvaṃ prāṇeṣv api me prabhuḥ // SoKss_5,3.216 //
tasmād dṛṣṭānurāgiṇyāḥ kuru pāṇigrahaṃ mama /
ity uktaḥ sa tayā cakre devadattas tatheti tat // SoKss_5,3.217 //
sthitvā ca kaṃcit kālaṃ sa garbhabhāre tayā dhṛte /
jagāma punar āgantuṃ taṃ mahāvratinaṃ prati // SoKss_5,3.218 //
śaśaṃsa ca yathāvṛttaṃ taṃ tasmai sabhayaṃ tataḥ /
so 'py evam ātmasiddhyarthī jagādainaṃ mahāvratī // SoKss_5,3.219 //
bhadra sādhu kṛtaṃ kiṃ tu gatvāsyā yakṣayoṣitaḥ /
vipāṭyodaram ākṛṣya śīghraṃ garbhaṃ tam ānaya // SoKss_5,3.220 //
ity uktvā smārayitvā ca vratinā pūrvasaṃgaram /
preṣitas tena bhūyas tāṃ devadatto 'py agāt priyām // SoKss_5,3.221 //
tatra tiṣṭhati yāvac ca tadvibhāvanadurmanāḥ /
tāvad vidyutprabhā sā taṃ yakṣī svayam abhāṣata // SoKss_5,3.222 //
āryaputra viṣaṇṇo 'si kimarthaṃ viditaṃ mayā /
ādiṣṭaṃ jālapādena tava madgarbhapāṭanam // SoKss_5,3.223 //
tad garbham etam ākarṣa pāṭayitvā mamodaram /
na cet svayaṃ karomy etat kāryaṃ hy asty atra kiṃcana // SoKss_5,3.224 //
evaṃ tayoktaḥ sa yadā kartuṃ tan nāśakad dvijaḥ /
tad ākṛṣṭavatī garbhaṃ sā svayaṃ pāṭitodarā // SoKss_5,3.225 //
taṃ ca kṛṣṭaṃ puras tyaktvā devadattaṃ tam abhyadhāt /
bhoktur vidyādharatvasya kāraṇaṃ gṛhyatām ayam // SoKss_5,3.226 //
ahaṃ ca śāpād yakṣītve jātā vidyādharī satī /
ayam īdṛk ca śāpānto mama jātismarā hy aham // SoKss_5,3.227 //
idānīṃ yāmi dhāma svaṃ saṃgamaś cāvayoḥ punaḥ /
tatraivety abhidhāyaiṣā kvāpi vidyutprabhā yayau // SoKss_5,3.228 //
devadatto 'pi taṃ garbhaṃ gṛhītvā khinnamānasaḥ /
jagāma jālapādasya tasya sa vratino 'ntikam // SoKss_5,3.229 //
upānayac ca taṃ garbhaṃ tasmai siddhipradāyinam /
bhajanty ātmaṃbharitvaṃ hi durlabhe 'pi na sādhavaḥ // SoKss_5,3.230 //
so 'pi tat pācayitvaiva garbhamāṃsaṃ mahāvratī /
vyasṛjad devadattaṃ taṃ bhairavārcākṛte 'ṭavīm // SoKss_5,3.231 //
tato dattabalir yāvad etya paśyati sa dvijaḥ /
tāvan māṃsam aśeṣaṃ tad vratinā tena bhakṣitam // SoKss_5,3.232 //
kathaṃ sarvaṃ tvayā bhuktam iti cātrāsya jalpataḥ /
jihmo vidyādharo bhūtvā jālapādaḥ kham udyayau // SoKss_5,3.233 //
vyomaśyāmalanistriṃśe hārakeyūrarājite /
tasminn utpatite so 'tha devadatto vyacintayat // SoKss_5,3.234 //
kaṣṭaṃ kīdṛg anenāhaṃ vañcitaḥ pāpabuddhinā /
yadi vātyantam ṛjutā na kasya paribhūtaye // SoKss_5,3.235 //
tad etasyāpakārasya katham adya pratikriyām /
kuryāṃ vidyādharībhūtam apy enaṃ prāpnuyāṃ katham // SoKss_5,3.236 //
tan nāsty upāyo vetālasādhanād aparo 'tra me /
iti niścitya sa yayau rātrau pitṛvanaṃ tataḥ // SoKss_5,3.237 //
tatrāhūya taror mūle vetālaṃ nṛkalevare /
pūjayitvākarot tasya nṛmāṃsabalitarpaṇam // SoKss_5,3.238 //
atṛpyantaṃ ca vetālaṃ tam anyānayanāsaham /
tarpayiṣyan svamāṃsāni cchettum ārabhate sma saḥ // SoKss_5,3.239 //
tatkṣaṇaṃ taṃ sa vetālo mahāsattvam abhāṣata /
sattvenānena tuṣṭo 'smi tava mā sāhasaṃ kṛthāḥ // SoKss_5,3.240 //
tad bhadra kim abhipretaṃ tava yat sādhayāmi te /
ity uktavantaṃ vetālaṃ sa vīraḥ pratyuvāca tam // SoKss_5,3.241 //
viśvastavañcako yatra jālapādo vratī sthitaḥ /
vidyādharanivāsaṃ taṃ naya tannigrahāya mām // SoKss_5,3.242 //
tathety uktavatā tena vetālena sa tatkṣaṇāt /
skandhe 'dhiropya nabhasā ninye vaidyādharaṃ padam // SoKss_5,3.243 //
tatrāpaśyac ca taṃ jālapādaṃ prāsādavartinam /
sa vidyādhararājatvadṛptaṃ ratnāsanasthitam // SoKss_5,3.244 //
pratārayantaṃ tām eva labdhavidyādharīpadām /
vidyutprabhām anicchantīṃ bhāryātve tattaduktibhiḥ // SoKss_5,3.245 //
dṛṣṭvaiva ca savetālo 'py abhyadhāvat sa taṃ yuvā /
hṛṣyadvidyutprabhānetracakorāmṛtacandramāḥ // SoKss_5,3.246 //
jālapādo 'pi so 'kasmāt taṃ dṛṣṭvaivāgataṃ tathā /
vitrāsād bhraṣṭanistriṃśo nipapātāsanād bhuvi // SoKss_5,3.247 //
devadatto 'pi tat khaḍgaṃ sa labdhvāpy avadhīn na tam /
ripuṣv api hi bhīteṣu sānukampā mahāśayāḥ // SoKss_5,3.248 //
jighāṃsantaṃ ca vetālaṃ taṃ jagāda sa vārayan /
pākhaṇḍinā kim etena kṛpaṇena hatena naḥ // SoKss_5,3.249 //
sthāpyatāṃ bhuvi nītvāyaṃ tasmāt svanilaye tvayā /
āstāṃ tatraiva bhūyo 'pi pāpaḥ kāpālikā varam // SoKss_5,3.250 //
ity evaṃ vadatas tasya devadattasya tatkṣaṇam /
divo 'vatīrya śarvāṇī devī pratyakṣatāṃ yayau // SoKss_5,3.251 //
sā jagāda ca taṃ prahvaṃ putra tuṣṭāsmi te 'dhunā /
ananyasadṛśeneha sattvotkarṣeṇa saṃprati // SoKss_5,3.252 //
tad vidyādhararājatvaṃ mayā dattam ihaiva te /
ity uktvārpitavidyā sā devī sadyas tiro 'bhavat // SoKss_5,3.253 //
jālapādaś ca nītvaiva vetālena sa bhūtale /
vibhraṣṭasiddhir nidadhe nādharmaś ciram ṛddhaye // SoKss_5,3.254 //
devadatto 'pi sahitaḥ sa vidyutprabhayā tayā /
vidyādharādhirājyaṃ tat prāpya tatra vyajṛmbhata // SoKss_5,3.255 //
ity ākhyāya kathāṃ patye śaktidevāya satvarā /
sā bindurekhā bhūyas taṃ babhāṣe mṛdubhāṣiṇī // SoKss_5,3.256 //
itīdṛṃśi bhavanty eva kāryāṇi tad idaṃ mama /
bindumatyuditaṃ garbhaṃ muktaśokaṃ vipāṭaya // SoKss_5,3.257 //
ity evaṃ bindurekhāyāṃ vadantyāṃ pāpaśaṅkite /
śaktideve ca gaganād udabhūt tatra bhāratī // SoKss_5,3.258 //
bhoḥ śaktideva niḥśaṅkaṃ garbho 'syāḥ kṛṣyatāṃ tvayā /
kaṇṭhe muṣṭyā gṛhīto hi khaḍgo 'sau te bhaviṣyati // SoKss_5,3.259 //
iti divyāṃ giraṃ śrutva pāṭitodaram āśu saḥ /
garbhaṃ tasyāḥ samākṛṣya pāṇinā kaṇṭhato 'grahīt // SoKss_5,3.260 //
gṛhītamātro jajñe ca sa khaḍgas tasya hastagaḥ /
ākṛṣṭaḥ sattvataḥ siddheḥ keśapāśa ivāyataḥ // SoKss_5,3.261 //
tato vidyādharaḥ kṣiprāt sa vipraḥ samajāyata /
bindurekhā ca tatkālam adarśanam iyāya sā // SoKss_5,3.262 //
tad dṛṣṭvā ca sa gatvaiva dāśaputryai nyavedayat /
bindumatyai dvitiyasyai patnyai sarvaṃ tathāvidhaḥ // SoKss_5,3.263 //
sā tam āha vayaṃ nātha vidyādharapateḥ sutāḥ /
tisro bhaginyaḥ kanakapurītaḥ śāpataś cyutāḥ // SoKss_5,3.264 //
ekā kanakarekhā sā vardhamānapure tvayā /
yasyā dṛṣṭaḥ sa śāpāntaḥ sā ca tāṃ svāṃ purīṃ gatā // SoKss_5,3.265 //
śāpānto hīdṛśas tasyā vicitro vidhiyogataḥ /
aham eva tṛtīyā ca śāpāntaś cādhunaiva me // SoKss_5,3.266 //
mayā cādyaiva gantavyā nagarī sā nijā priya /
vidyādharaśarīrāṇi tatraivāsmākam āsate // SoKss_5,3.267 //
[“mayā cādy aiva-” ity asmātpūrvaṃ pustakāntare,
“vidyāvijñānavatyaś ca mānuṣye 'py akhilā vayam” iti ślokārthamadhikam]
candraprabhā ca bhaginī jyāyasī hi sthitātra naḥ /
tad āyāhi tvam apy āśu khaḍgasiddhiprabhāvataḥ // SoKss_5,3.268 //
tatra hy asmāṃś catasro 'pi bhāryāḥ saṃprāpya cādhikāḥ /
vanasthenārpitāḥ pitrā puri rājyaṃ kariṣyasi // SoKss_5,3.269 //
iti nijaparamārtham uktavatyā samam anayā punar eva bindumatyā /
atha kanakapurīṃ sa śaktidevo gaganapathena tatheti tāṃ jagāma // SoKss_5,3.270 //
tasyāṃ ca yāni yoṣidvapūṃṣi paryaṅkatalpavartīni /
nirjīvitāny apaśyat pūrvaṃ triṣu maṇḍapeṣu divyāni // SoKss_5,3.271 //
tāni yathāvat svātmabhir anupraviṣṭāḥ sa kanakarekhādyāḥ /
prāpto bhūyaḥ praṇatā adrākṣīt tā nijapriyās tisraḥ // SoKss_5,3.272 //
tāṃ ca caturthīm aikṣata tajjyeṣṭhāṃ racitamaṅgalāṃ tatra /
candraprabhāṃ pibantīṃ ciradarśanasotkayā dṛṣṭyā // SoKss_5,3.273 //
svasvaniyogavyāpṛtaparijanavanitābhinanditāgamanaḥ /
vāsagṛhāntaḥ prāptaś candraprabhayā tayā jagade // SoKss_5,3.274 //
yā tatra kanakarekhā rājasutā subhaga vardhamānapure /
dṛṣṭā bhavatā seyaṃ bhaginī me candrarekhākhyā // SoKss_5,3.275 //
yā dāśādhipaputrī bindumatī prathamam utsthaladvīpe /
pariṇītābhūd bhavatā śaśirekhā matsvasā seyam // SoKss_5,3.276 //
yā tadanu bindurekhā rājasutā tatra dānavānītā /
bhāryā ca te tad ābhūc chaśiprabhā seyam anujā me // SoKss_5,3.277 //
tad idānīm ehi kṛtinn asmatpitur antikaṃ sahāsmābhiḥ /
tena prattāś caitā drutam akhilāḥ pariṇayasvāsmān // SoKss_5,3.278 //
iti kusumaśarājñāsapragalbhaṃ ca tasyāṃ tvaritam uditavatyām atra candraprabhāyām /
api catasṛbhir ābhiḥ sākam etatpitus tan nikaṭam anuvanāntaṃ śaktidevo jagāma // SoKss_5,3.279 //
sa ca caraṇanatābhis tābhir āveditārtho duhitṛbhir akhilābhir divyavākpreritaś ca /
yugapad atha dadau tāḥ śaktidevāya tasmai muditamatir aśeṣās tatra vidyādharendraḥ // SoKss_5,3.280 //
tadanu kanakapuryām ṛddham asyāṃ svarājyaṃ sapadi sa vitatāra svāś ca vidyāḥ samastāḥ /
api ca kṛtinam enaṃ śaktivegaṃ svanāmnā vyadhita samucitena sveṣu vidyādhareṣu // SoKss_5,3.281 //
anyo na jeṣyati bhavantam atiprabhāvād vatseśvarāt punar udeṣyati cakravartī /
yuṣmāsu yo 'tra naravāhanadattanāmā bhāvī vibhuḥ sa tava tasya natiṃ vidadhyāḥ // SoKss_5,3.282 //
ity ūcivāṃś ca visasarja mahāprabhāvo vidyādharādhipatir ātmatapovanāt tam /
satkṛtya sapriyatamaṃ nijarājadhānīṃ jāmātaraṃ sa śaśikhaṇḍapadābhidhānaḥ // SoKss_5,3.283 //
atha so 'pi śaktivego rājā bhūtvā viveśa kanakapurīm /
svavadhūbhiḥ saha gatvā vidyādharalokavaijayantīṃ tām // SoKss_5,3.284 //
tasyāṃ tiṣṭhan kanakaracanāvisphuranmandirāyām atyaunnatyād iva paṭupatatpiṇḍitārkaprabhāyām /
vāmākṣībhiś catasṛbhir asau ratnasopānavāpīhṛdyodyāneṣv alabhata tarāṃ nirvṛtiṃ preyasībhiḥ // SoKss_5,3.285 //
iti kathayitvā caritaṃ nijam eva vicitram eṣa tatkālam /
nijagāda śaktivego vāgmī vatseśvaraṃ bhūyaḥ // SoKss_5,3.286 //
taṃ māṃ śaśāṅkakulabhūṣaṇa śaktivegaṃ jānīhy upāgatam imaṃ khalu vatsarāja /
utpannabhāvinijanūtanacakravarti yuṣmatsutāṅghriyugadarśanasābhilāṣam // SoKss_5,3.287 //
itthaṃ mayeha manujena satāpi labdhā vidyādharādhipatitā purajitprasādāt /
gacchāmi cāham adhunā nṛpate svadhāma dṛṣṭaprabhur bhavatu bhadram abhaṅguraṃ vaḥ // SoKss_5,3.288 //
[dṛṣṭa em. for dṛṣṭaḥ]
ity uktvā racitāñjalau ca vadati prāptābhyanujñe tatas tasminn utpatite mṛgāṅkamahasi dyāṃ śaktivege kṣaṇāt /
devībhyāṃ sahitaḥ sabālatanayo vatseśvaro mantribhiḥ sākaṃ kām api tatra saṃmadamayīṃ bheje tadānīṃ daśām // SoKss_5,3.289 //
iti mahākaviśrīsomadevabhaṭṭaviracite kathāsaritsāgare caturdārikālambake tṛtīyas taraṅgaḥ /
samāpto 'yaṃ caturdārikālambakaḥ pañcamaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
madanamañcukā nāma ṣaṣṭho lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya sarayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_6,0.1 //
prathamas taraṅgaḥ /
tarjayann iva vighnaughān namitonnamitena yaḥ /
muhur vibhāti śirasā sa pāyād vo gajānanaḥ // SoKss_6,1.1 //
namaḥ kāmāya yadbāṇapātair iva nirantaram /
bhāti kaṇṭakitaṃ śaṃbhor apy umāliṅgitaṃ vapuḥ // SoKss_6,1.2 //
ityādidivyacaritaṃ kṛtvātmānaṃ kilānyavat /
prāptavidyādharaiśvaryo yad ā mūlāt svayaṃ jagau // SoKss_6,1.3 //
naravāhanadatto 'tra sapatnīkair maharṣibhiḥ /
pṛṣṭaḥ prasaṅge kutrāpi tad idaṃ śṛṇutādhunā // SoKss_6,1.4 //
atha saṃvardhyamāno 'tra pitrā vatseśvareṇa saḥ /
naravāhanadatto 'bhūd vyutkrāntāṣṭamavatsaraḥ // SoKss_6,1.5 //
vinīyamāno vidyāsu krīḍann upavaneṣu ca /
saha mantrisutair āsīd rājaputras tadā ca saḥ // SoKss_6,1.6 //
devī vāsavadattā ca rājñī padmāvatī tathā /
āstām ekatamasnehāt tadekāgre divāniśam // SoKss_6,1.7 //
ārohadguṇanamreṇa reje sadvaṃśajanmanā /
śanair āpūryamāṇena vapuṣā dhanuṣā ca saḥ // SoKss_6,1.8 //
pitā vatseśvaraś cāśya vivāhādimanorathaiḥ /
āsannaphalasaṃpattikāntaiḥ kālaṃ nināya tam // SoKss_6,1.9 //
atrāntare kathāsaṃdhau yad abhūt tan niśamyatām /
āsīt takṣaśilā nāma vitastāpuline purī // SoKss_6,1.10 //
tadambhasi babhau yasyāḥ pratimā saudhasaṃtateḥ /
pātālanagarīvādhastacchobhālokanāgatā // SoKss_6,1.11 //
tasyāṃ kaliṅgadattākhyo rājā paramasaugataḥ /
abhūt tārāvarasphītajinabhaktākhilaprajaḥ // SoKss_6,1.12 //
rarāja sā purī yasya caityaratnair nirantaraiḥ /
mattulyā nāma nāstīti madaśṛṅgair ivoditaḥ // SoKss_6,1.13 //
prajānāṃ na paraṃ cakre yaḥ pitevānupālanam /
yāvad gurur iva jñānam api svayam upādiśat // SoKss_6,1.14 //
tathā ca tasyāṃ ko 'py āsin nagaryāṃ saugato vaṇik /
dhanī vitastādattākhyo bhikṣupūjaikatatparaḥ // SoKss_6,1.15 //
ratnadattābhidhānaś ca tasyābhūt tanayo yuvā /
sa ca taṃ pitaraṃ śaśvat pāpa ity ājugupsata // SoKss_6,1.16 //
putra nindasi kasmān mām iti pitrā ca tena saḥ /
pṛcchyamāno vaṇikputraḥ sābhyasūyam abhāṣata // SoKss_6,1.17 //
tāta tyaktatrayīdharmas tvam adharmaṃ niṣevase /
yad brāhmaṇān parityajya śramaṇāñ śaśvad arcasi // SoKss_6,1.18 //
snānādiyantraṇāhīnāḥ svakālāśanalolupāḥ /
apāstasaśikhāśeṣakeśakaupīnasusthitāḥ // SoKss_6,1.19 //
vihārāspadalābhāya sarve 'py adhamajātayaḥ /
yam āśrayanti kiṃ tena saugatena nayena te // SoKss_6,1.20 //
[lābhāya em. for lobhāya]
tac chrutvā sa vaṇik prāha na dharmasyaikarūpatā /
anyo lokottaraḥ putra dharmo 'nyaḥ sārvalaukikaḥ // SoKss_6,1.21 //
brāhmaṇyam api tat prāhur yad rāgādivivarjanam /
satyaṃ dayā ca bhūteṣu na mṛṣā jātivigrahaḥ // SoKss_6,1.22 //
kiṃ ca darśanam etat tvaṃ sarvasattvābhayapradam /
prāyaḥ puruṣadoṣeṇa na dūṣayitum arhasi // SoKss_6,1.23 //
upakārasya dharmatve vivādo nāsti kasyacit /
bhūteṣv abhayadānena nānyā copakṛtir mama // SoKss_6,1.24 //
tad ahiṃsāpradhāne 'smin vatsa mokṣapradāyini /
darśane 'tiratiś cen me tad adharmo mamātra kaḥ // SoKss_6,1.25 //
iti tenoditaḥ pitrā vaṇikputraḥ prasahya saḥ /
na tathā pratipede tanninindābhyadhikaṃ punaḥ // SoKss_6,1.26 //
tataḥ sa tatpitā khedād gatvā dharmānuśāsituḥ /
rājñaḥ kaliṅgadattasya purataḥ sarvam abravīt // SoKss_6,1.27 //
so 'pi rājā tam āsthāne yuktyānāyya vaṇiksutam /
mṛṣāracitakopaḥ sann evaṃ kṣattāram ādiśat // SoKss_6,1.28 //
śrutaṃ mayā vaṇikputraḥ pāpo 'yam atiduṣkṛtī /
nirvicāraṃ tad eṣo 'dya hanyatāṃ deśadūṣakaḥ // SoKss_6,1.29 //
ity ūcivāṃs tataḥ pitrā kṛtavijñāpanaḥ kila /
nṛpatir dharmacaryārthaṃ dvau māsau vadhanigraham // SoKss_6,1.30 //
saṃvidhārya tadante ca punar ānayanāya saḥ /
tasyaiva tatpitur haste nyastavāṃs taṃ vaṇiksutam // SoKss_6,1.31 //
so 'pi pitrā gṛhaṃ nīto vaṇikputro bhayākulaḥ /
kiṃ mayāpakṛtaṃ rājño bhaved iti vicintayan // SoKss_6,1.32 //
akāraṇaṃ dvimāsānte maraṇaṃ bhāvi bhāvayan /
anidro 'pacitāhāraklāntas tasthau divāniśam // SoKss_6,1.33 //
tato māsadvaye yāte rājāgre kṛśapāṇḍuraḥ /
punaḥ svapitrā tenāsau vaṇiksūnur anīyata // SoKss_6,1.34 //
rājā taṃ ca tathābhūtaṃ vīkṣyāpannam abhāṣata /
kim īdṛk tvaṃ kṛśībhūtaḥ kiṃ ruddhaṃ te mayāśanam // SoKss_6,1.35 //
tac chrutvā sa vaṇikputro rājānaṃ tam abhāṣata /
ātmāpi vismṛto bhītyā mama kā tv aśane kathā // SoKss_6,1.36 //
yuṣmadādiṣṭanidhanaśravaṇāt prabhṛti prabho /
mṛtyum āyāntam āyāntam anvahaṃ cintayāmy aham // SoKss_6,1.37 //
ity uktavantaṃ taṃ rājā sa vaṇikputram abravīt /
bodhito 'si mayā vatsa yuktyā prāṇabhayaṃ svataḥ // SoKss_6,1.38 //
īdṛg eva hi sarvasya jantor mṛtyubhayaṃ bhavet /
tadrakṣaṇopakārāc ca dharmaḥ ko 'bhyadhiko vada // SoKss_6,1.39 //
tad etat tava dharmāya mumukṣāyai ca darśitam /
mṛtyubhīto hi yatate naro mokṣāya buddhimān // SoKss_6,1.40 //
ato na garhaṇīyo 'yam etaddharmā pitā tvayā /
iti rājavacaḥ śrutvā prahvo 'vādīd vaṇiksutaḥ // SoKss_6,1.41 //
dharmopadeśād devena kṛtī tāvad ahaṃ kṛtaḥ /
mokṣāyecchā prajātā me tam apy upadiśa prabho // SoKss_6,1.42 //
tac chrutvā taṃ vaṇikputraṃ prāpte tatra purotsave /
tailapūrṇaṃ kare pātraṃ dattvā rājā jagāda saḥ // SoKss_6,1.43 //
idaṃ pātraṃ gṛhītvā tvam ehi bhrāntvā purīm imām /
tailabindunipātaś ca rakṣaṇīyas tvayā suta // SoKss_6,1.44 //
nipatiṣyati yady ekas tailabindur itas tava /
sadyo nipātayiṣyanti tvām ete puruṣās tataḥ // SoKss_6,1.45 //
evaṃ kiloktvā vyasṛjat taṃ bhrāmāya vaṇiksutam /
utkhātakhaḍgān puruṣān dattvā paścāt sa bhūpatiḥ // SoKss_6,1.46 //
vaṇikputro 'pi sa bhayād rakṣaṃs tailalavacyutim /
purīṃ tām abhito bhrāntvā kṛcchrād āgān nṛpāntikam // SoKss_6,1.47 //
nṛpo 'py agalitānītatailaṃ dṛṣṭvā tam abhyadhāt /
kaścit purabhrame 'py adya dṛṣṭo 'tra bhramatā tvayā // SoKss_6,1.48 //
['tra em. for 'tre]
tac chrutvā sa vaṇikputraḥ provāca racitāñjaliḥ /
yat satyaṃ na mayā deva dṛṣṭaṃ kiṃcin na ca śrutam // SoKss_6,1.49 //
ahaṃ hy ekāvadhānena tailaleśaparicyutam /
khaḍgapātabhayād rakṣaṃs tadānīm abhramaṃ purīm // SoKss_6,1.50 //
evaṃ vaṇiksutenokte sa rājā nijagāda tam /
dṛśyatailaikacittena na tvayā kiṃcid īkṣitam // SoKss_6,1.51 //
tat tenaivāvadhānena parānudhyānam ācara /
ekāgro hi bahirvṛttinivṛttas tattvam īkṣate // SoKss_6,1.52 //
dṛṣṭatattvaś ca na punaḥ karmajālena badhyate /
eṣa mokṣopadeśas te saṃkṣepāt kathito mayā // SoKss_6,1.53 //
ity uktvā prahito rājñā patitvā tasya pādayoḥ /
kṛtārthaḥ sa vaṇikputro hṛṣṭaḥ pitṛgṛhaṃ yayau // SoKss_6,1.54 //
evaṃ kaliṅgadattasya prajās tasyānuśāsataḥ /
tārādattābhidhānābhūd rājñī rājñaḥ kulocitā // SoKss_6,1.55 //
yayā sa rājā śuśubhe rītimatyā suvṛttayā /
nānādṛṣṭāntarasiko bhāratyā sukavir yathā // SoKss_6,1.56 //
yā prakāśaguṇaślāghyā jyotsneva śaśalakṣmaṇaḥ /
tasyāmṛtamayasyābhūd avibhinnaiva bhūpateḥ // SoKss_6,1.57 //
tayā devyā samaṃ tatra sukhinas tasya tiṣṭhataḥ /
nṛpasya jagmur divasāḥ śacyeva divi vajriṇaḥ // SoKss_6,1.58 //
atrāntare kilaitasmin kathāsaṃdhau śatakratoḥ /
kuto 'pi hetos tridive vartate sma mahotsavaḥ // SoKss_6,1.59 //
tatrāpsaraḥsu sarvāsu nartituṃ militāsv api /
ekā surabhidattākhyā nādṛśyata varāpsarāḥ // SoKss_6,1.60 //
praṇidhānāt tataḥ śakras tāṃ dadarśa rahaḥsthitām /
vidyādhareṇa kenāpi sahitāṃ nandanāntare // SoKss_6,1.61 //
tad dṛṣṭvā jātakopo 'ntaḥ sa vṛtrārir acintayat /
aho etau durācārau madanāndhāv ubhāv api // SoKss_6,1.62 //
ekā yad ācaraty eva vismṛtyāsmān svatantravat /
karoty avinayaṃ cānyo devabhūmau praviśya yat // SoKss_6,1.63 //
athavāsya varākasya doṣo vidyādharasya kaḥ /
ākṛṣṭo hi vaśīkṛtya rūpeṇāyam ihānayā // SoKss_6,1.64 //
kāntayāntaḥ kilāpūrṇatuṅgastanataṭāntayā /
lāvaṇyāmbutaraṅgiṇyā hṛtaḥ syād ātmanaḥ prabhuḥ // SoKss_6,1.65 //
cakṣubhe kiṃ na śarvo 'pi purā dṛṣṭvā tilottamām /
dhātrā gṛhītvā racitām uttamebhyas tilaṃ tilam // SoKss_6,1.66 //
tapaś ca menakāṃ dṛṣṭvā viśvāmitro na kiṃ jahau /
śarmiṣṭhārūpalobhāc ca yayātir nāptavāñ jarām // SoKss_6,1.67 //
ato vidyādharayuvā naivāyam aparādhyati /
trijagatkṣobhaśaktena rūpeṇāpsarasā hṛtaḥ // SoKss_6,1.68 //
iyaṃ tu svarvadhūḥ pāpā hīnāsaktāparādhinī /
praveśitaḥ surān hitvā yayāyam iha nandane // SoKss_6,1.69 //
ity ālocya vimucyainaṃ vidyādharakumārakam /
ahalyākāmukaḥ so 'syai śāpam apsarase dadau // SoKss_6,1.70 //
pāpe prayāhi mānuṣyaṃ prāpya cāyonijāṃ sutām /
divyaṃ kṛtvā ca kartavyam eṣyasi dyām imām iti // SoKss_6,1.71 //
atrāntare ca sā tasya rājñas takṣaśilāpuri /
rājñī kaliṅgadattasya tārādattā yayāv ṛtum // SoKss_6,1.72 //
tasyāḥ surabhidattā sā śakraśāpacyutāpsarāḥ /
saṃbabhūvodare devyā dehasaundaryadāyinī // SoKss_6,1.73 //
tadā ca nabhaso bhraṣṭāṃ jvālāṃ devī dadarśa sā /
tārādattā kila svapne praviśantīṃ nijodare // SoKss_6,1.74 //
prātaś cāvarṇayat svapnaṃ bhartre taṃ sā savismayā /
rājñe kaliṅgadattāya so 'pi prīto jagāda tām // SoKss_6,1.75 //
devi divyāḥ patanty eva śāpān mānuṣyayoniṣu /
taj jāne devajātīyaḥ ko'pi garbhe tavārpitaḥ // SoKss_6,1.76 //
vicitrasadasatkarmanibaddhāḥ saṃcaranti hi /
jantavas trijagaty asmiñ śubhāśubhaphalāptaye // SoKss_6,1.77 //
ity uktā bhūbhṛtā rājñī sā prasaṅgād uvāca tam /
satyaṃ karmaiva balavad bhogadāyi śubhāśubham // SoKss_6,1.78 //
tathā cedam upodghātaṃ śrutaṃ vacmy atra te śṛṇu /
abhavad dharmadattākhyaḥ kośalādhipatir nṛpaḥ // SoKss_6,1.79 //
nāgaśrīr iti tasyāsīd rājñī yā patidevatā /
bhūmāv arundhatī khyātā rundhanty api satīdhuram // SoKss_6,1.80 //
kāle gacchati tasyāṃ ca devyāṃ tasya ca bhūpateḥ /
aham eṣā samutpannā duhitāhitasūdana // SoKss_6,1.81 //
tato mayy atibālāyāṃ deva sā jananī mama /
akasmāt pūrvajātiṃ svāṃ smṛtvā svapatim abravīt // SoKss_6,1.82 //
rājann akāṇḍa evādya pūrvajanma smṛtaṃ mayā /
aprītyai tad anākhyātam ākhyātaṃ mṛtaye ca me // SoKss_6,1.83 //
aśaṅkitaṃ smṛtā jātiḥ syād ākhyātaiva mṛtyave /
iti hy āhur ato deva mayy atīva viṣāditā // SoKss_6,1.84 //
ity uktaḥ sa tayā patnyā rājā tāṃ pratyabhāṣata /
priye mayāpi prāg janma tvayeva sahasā smṛtam // SoKss_6,1.85 //
tan mamācakṣva tāvat tvaṃ kathayiṣyāmy ahaṃ ca te /
yad astu ko 'nyathā kartuṃ śakto hi bhavitavyatām // SoKss_6,1.86 //
iti sā preritā tena bhartrā rājñī jagāda tam /
nirbandho yadi te rājañ śṛṇu tarhi vadāmy aham // SoKss_6,1.87 //
ihaiva deśe viprasya mādhavākhyasya kasyacit /
gṛhe 'ham abhavaṃ dāsī suvṛttā pūrvajanmani // SoKss_6,1.88 //
devadāsābhidhānaś ca patir atra mamābhavat /
kasyāpy ekasya vaṇijaḥ sādhuḥ karmakaro gṛhe // SoKss_6,1.89 //
tāv āvām avasāvātra kṛtvā gehaṃ nijocitam /
svasvasvāmigṛhānītapakvānnakṛtavartanau // SoKss_6,1.90 //
vāridhānī ca kumbhaś ca mārjanī mañcakas tathā /
ahaṃ ca matpatiś ceti yugmatritayam eva nau // SoKss_6,1.91 //
akaliprasare gehe saṃtoṣaḥ sukhinor abhūt /
devapitratithiprattaśeṣaṃ pramitam aśnatoḥ // SoKss_6,1.92 //
ekaikato 'dhikaṃ kiṃcid yad ācchādanam apy abhūt /
sudurgatāya kasmaicit tad āvābhyām adīyata // SoKss_6,1.93 //
athātrodabhavat tīvro durbhikṣas tena cāvayoḥ /
bhṛtyannam anvahaṃ prāpyam alpam alpam upānamat // SoKss_6,1.94 //
tataḥ kṣutkṣāmavapuṣoḥ śanair nāv avasīdatoḥ /
kadācid āgād āhārakāle klānto 'tithir dvijaḥ // SoKss_6,1.95 //
tasmai niḥśeṣam āvābhyāṃ dvābhyām api nijāśanam /
prāṇasaṃśayakāle 'pi dattaṃ yāvac ca yac ca tat // SoKss_6,1.96 //
bhuktvā tasmin gate prāṇā bhartāraṃ me tam atyajan /
arthiny asyādaro nāsmāsv iti manyuvaśād iva // SoKss_6,1.97 //
tataś cāhaṃ samādhāya patye samucitāṃ citām /
ārūḍhā cāvarūḍhaś ca vipadbhāro mamātmanaḥ // SoKss_6,1.98 //
atha rājagṛhe jātā jātāhaṃ mahiṣī tava /
acintyaṃ hi phalaṃ sūte sadyaḥ sukṛtapādapaḥ // SoKss_6,1.99 //
ity uktaḥ sa tayā rājñā dharmadatto nṛpo 'bravīt /
ehi priye sa evāhaṃ pūrvajanmapatis tava // SoKss_6,1.100 //
vaṇikkarmakaro 'bhūvaṃ devadāso 'ham eva saḥ /
etad eva mayāpy adya prāktanaṃ janma hi smṛtam // SoKss_6,1.101 //
ity uktvā svāny abhijñānāny udīrya sa tayā saha /
devyā viṣaṇṇo hṛṣṭaś ca rājā sadyo divaṃ gataḥ // SoKss_6,1.102 //
evaṃ tayoś ca matpitror lokāntaram upeyuṣoḥ /
mātuḥ svasā vardhayituṃ mām anaiṣīn nijaṃ gṛham // SoKss_6,1.103 //
kanyāyāṃ mayi cābhyāgād ekas tatrātithir muniḥ /
mātṛsvasā ca māṃ tasya śuśrūṣāyai samādiśat // SoKss_6,1.104 //
sa ca kunty eva durvāsā yatnenārādhito mayā /
tadvarāc ca mayā prāpto dhārmikas tvaṃ patiḥ prabho // SoKss_6,1.105 //
evaṃ bhavanti bhadrāṇi dharmād eva yad ādarāt /
pitṛbhyāṃ saha saṃprāpya rājyaṃ jātir api smṛtā // SoKss_6,1.106 //
etat sa tārādattāyā devyāḥ śrutvā vaco nṛpaḥ /
kaliṅgadatto dharmaikasādaro nijagāda tām // SoKss_6,1.107 //
satyaṃ samyakkṛto 'lpo 'pi dharmo bhūriphalo bhavet /
tathā ca prāktanīṃ devi saptadvijakathāṃ śṛṇu // SoKss_6,1.108 //
kuṇḍinākhye pure pūrvam upādhyāyasya kasyacit /
brāhmaṇasyābhavañ śiṣyāḥ sapta brāhmaṇaputrakāḥ // SoKss_6,1.109 //
sa tāñ śiṣyān upādhyāyo dhenuṃ durbhikṣadoṣataḥ /
gomataḥ śvaśurād ekāṃ yācituṃ prāhiṇot tataḥ // SoKss_6,1.110 //
te ca gatvānyadeśasthaṃ durbhikṣakṣāmakukṣayaḥ /
taṃ tadgirā tacchvaśuraṃ tacchiṣyā gāṃ yayācire // SoKss_6,1.111 //
so 'pi vṛttikarīm ekāṃ dhenuṃ tebhyaḥ samarpayat /
kṛpaṇaḥ kṣudhitebhyo 'pi na tu tebhyo 'śanaṃ dadau // SoKss_6,1.112 //
tatas te tāṃ gṛhītvā gām āyānto 'rdhapathe kṣudhā /
udgāḍhapīḍitāḥ klāntā nipetur dharaṇītale // SoKss_6,1.113 //
upādhyāyagṛhaṃ dūraṃ dūre cāpadgatā vayam /
durlabhaṃ sarvataś cānnaṃ tat prāṇair gatam eva naḥ // SoKss_6,1.114 //
evaṃ ca dhenur apy eṣā nistoyavanamānuṣe /
araṇye 'smin vipannaiva gurvartho 'lpo 'pi kas tataḥ // SoKss_6,1.115 //
tad asyāḥ piśitaiḥ prāṇān saṃdhāryāśu gurūn api /
saṃbhāvayām astaccheṣair āpatkālo hi vartate // SoKss_6,1.116 //
iti saṃmantrya saptāpi jaghnuḥ sabrahmacāriṇaḥ /
śāstroktavidhinā dhenuṃ tāṃ paśūkṛtya tatra te // SoKss_6,1.117 //
iṣṭvā devān pitṝn bhuktvā tanmāṃsaṃ vidhivac ca tat /
jagmur ādāya taccheṣam upādhyāyasya cāntikam // SoKss_6,1.118 //
tasmai praṇamya sarvaṃ te śasaṃsus tad yathā kṛtam /
sa tebhyaḥ sāparādhebhyo 'py atuṣyat satyabhāṣaṇāt // SoKss_6,1.119 //
dinaiḥ saptāpi durbhikṣadoṣāt te ca vipedire /
jātismarāś ca bhūyo 'pi tena satyena jajñire // SoKss_6,1.120 //
itthaṃ phalati śuddhena siktaṃ saṃkalpavāriṇā /
puṇyabījam api svalpaṃ puṃsāṃ kṛṣikṛtām iva // SoKss_6,1.121 //
tad eva dūṣitaṃ devi duṣṭasaṃkalpapāthasā /
phalaty aniṣṭam atredaṃ vacmy anyad api tac chṛṇu // SoKss_6,1.122 //
gaṅgāyāṃ tulyakālau dvau tapasy anaśane janau /
eko vipro dvitīyaś ca caṇḍālas tasthatuḥ purā // SoKss_6,1.123 //
tayor vipraḥ kṣudhākrānto niṣādān vīkṣya tatragān /
matsyān ādāya bhuñjānān evaṃ mūḍho vyacintayat // SoKss_6,1.124 //
aho dāsyāḥ sutā ete dhanyā jagati dhīvarāḥ /
ye yathākāmam aśnanti pratyahaṃ śapharāmiṣam // SoKss_6,1.125 //
dvitīyas tu sa cāṇḍālo dṛṣṭvā tān eva dhīvarān /
acintayad dhigas tv etān kravyādān prāṇighātinaḥ // SoKss_6,1.126 //
tat kim evaṃ sthitasyeha dṛṣṭair eṣāṃ mukhair mama /
iti saṃmīlya netre sa tatrāsīt svātmani sthitaḥ // SoKss_6,1.127 //
kramāc cānaśanenobhau vipannau tau dvijāntyajau /
dvijas tatra śvabhir bhuktaḥ śīrṇo gaṅgājale 'ntyajaḥ // SoKss_6,1.128 //
tato 'kṛtātmā kaivartakula evātra sa dvijaḥ /
abhyajāyata tīrthasya guṇāj jātismaras tv abhūt // SoKss_6,1.129 //
caṇḍālo 'pi sa tatraiva gaṅgātīre mahībhujaḥ /
gṛhe jātismaro jajñe dhīro 'nupahatātmakaḥ // SoKss_6,1.130 //
jātayoś ca tayor evaṃ prāgjanmasmarator dvayoḥ /
eko 'nutepe dāsaḥ san rājā san mumude 'paraḥ // SoKss_6,1.131 //
iti dharmataror mūlam aśuddhaṃ yasya mānasam /
śuddhaṃ yasya ca tadrūpaṃ phalaṃ tasya na saṃśayaḥ // SoKss_6,1.132 //
ity etad uktvā devīṃ tāṃ tārādattāṃ sa bhūpatiḥ /
kaliṅgadattaḥ punar apy uvācaināṃ prasaṅgataḥ // SoKss_6,1.133 //
kiṃ ca sattvādhikaṃ karma devī yan nāma yādṛśam /
phalāya tad yataḥ sattvam anudhāvanti saṃpadaḥ // SoKss_6,1.134 //
tathā ca kathayāmy atra śṛṇu citrām imāṃ kathām /
astīha bhuvanakhyātāvantīṣūjjayinī purī // SoKss_6,1.135 //
rājate sitaharmyair yā mahākālanivāsabhūḥ /
tatsevārasasaṃprāptakailāsaśikharair iva // SoKss_6,1.136 //
saccakravartipānīyaḥ praviśad vāhinīśataḥ /
yadābhogo 'bdhigambhīraḥ sapakṣakṣmābhṛdāśritaḥ // SoKss_6,1.137 //
tasyāṃ vikramasiṃhākhyo babhūvānvarthayākhyayā /
rājā vairimṛgā yasya naiva san saṃmukhāḥ kvacit // SoKss_6,1.138 //
sa ca niṣpratipakṣatvād alabdhasamarotsavaḥ /
astreṣu bāhuvīrye ca sāvajño 'ntar atapyata // SoKss_6,1.139 //
atha so 'maraguptena tadabhirpāyavedinā /
kathāntare prasaṅgena mantriṇā jagade nṛpaḥ // SoKss_6,1.140 //
deva dordaṇḍadarpeṇa śastravidyāmadena ca /
āśaṃsatām api ripūn rājñāṃ doṣo na durlabhaḥ // SoKss_6,1.141 //
tathā ca pūrvaṃ bāṇena yuddhayogyam ariṃ haraḥ /
darpād bhujasahasrasya tāvad ārādhya yācitaḥ // SoKss_6,1.142 //
yāvat prāpta tathābhūtatadvaraḥ sa murāriṇā /
devena vairiṇā saṃkhye lūnabāhuvanaḥ kṛtaḥ // SoKss_6,1.143 //
tasmāt tvayāpi kartavyo nāsaṃtoṣo yudhaṃ vinā /
kāṅkṣaṇīyo na cāniṣṭo vipakṣo 'pi kadācana // SoKss_6,1.144 //
śastraśikṣā svavīryaṃ ca darśanīyaṃ taveha cet /
yogyabhūmāv aṭavyāṃ tanmṛgayāyāṃ ca darśaya // SoKss_6,1.145 //
rājñāṃ cākheṭakam api vyāyāmādikṛte matam /
yuddhādhvani na śasyante rājāno hy akṛtaśramāḥ // SoKss_6,1.146 //
āraṇyāś ca mṛgā duṣṭāḥ śūnyām icchanti medinīm /
tena te nṛpater vadhyā ity apy ākheṭam iṣyate // SoKss_6,1.147 //
na cāti te niṣevyante tatsevāvyasanena hi /
gatā nṛpatayaḥ pūrvam api pāṇḍvādayaḥ kṣayam // SoKss_6,1.148 //
ity ukto 'maraguptena mantriṇā sa sumedhasā /
rājā vikramasiṃho 'tra tatheti tad amanyata // SoKss_6,1.149 //
anyedyuś cāśvapādātasārameyamayīṃ bhuvam /
vicitravāgurocchrāyamayīś ca sakalā diśaḥ // SoKss_6,1.150 //
saharṣamṛgayugrāmaninādamayam ambaram /
kurvan sa mṛgayāhetor nagaryā niryayau nṛpaḥ // SoKss_6,1.151 //
nirgacchan gajapṛṣṭhastho bāhye śūnye surālaye /
puruṣau dvāv apaśyac ca vijane sahitasthitau // SoKss_6,1.152 //
svairaṃ mantrayamāṇau ca mithaḥ kim api tāv ubhau /
dūrāt sa tarkayan rājā jagāma mṛgayāvanam // SoKss_6,1.153 //
tatra protkhātakhaḍgeṣu vṛddhavyāghreṣu ca vyadhāt /
toṣaṃ sa siṃhanādeṣu bhūbhāgeṣu nageṣu ca // SoKss_6,1.154 //
tāṃ sa vikramabījābhair mahīṃ tastāra mauktikaiḥ /
siṃhānāṃ hastihantṝṇāṃ nihatānāṃ nakhacyutaiḥ // SoKss_6,1.155 //
tiryañcas tiryag evāsya petur vakraplutā mṛgaḥ /
laghu nirbhidya tān pūrvaṃ harṣaṃ prāpad avakragaḥ // SoKss_6,1.156 //
kṛtākheṭaś ca suciraṃ rājāsau śrāntasevakaḥ /
āgāc chithilitajyena cāpenojjayinīṃ punaḥ // SoKss_6,1.157 //
tasyāṃ devakule tasmiṃs tāvat kālaṃ tathaiva tau /
sthitau dadarśa puruṣau nirgacchanyau sa dṛṣṭavān // SoKss_6,1.158 //
kāv etau mantrayete ca kiṃ svid evam iyac ciram /
nūnaṃ cārāv imau dīrgharahasyālāpasevinau // SoKss_6,1.159 //
ity ālocya pratīhāraṃ visṛjyānāyayat sa tau /
puruṣau dvāv avaṣṭabhya rājā baddhau cakāra ca // SoKss_6,1.160 //
dvitīye 'hani cāsthānaṃ tāv ānāyya sa pṛṣṭavān /
kau yuvāṃ suciraṃ kaś ca mantrastāvān sa vāmiti // SoKss_6,1.161 //
tatas tayoḥ svayaṃ rājñā tatra paryanuyuktayoḥ /
yācitābhayayor eko yuvā vaktuṃ pracakrame // SoKss_6,1.162 //
śrūyatāṃ varṇayāmy etad yathāvad adhunā prabho /
abhūt karabhako nāma vipro 'syām eva vaḥ puri // SoKss_6,1.163 //
tasya pravīraputrecchakṛtāgnyārādhanodbhavaḥ /
aham eṣa mahārāja vedavidyāvidaḥ sutaḥ // SoKss_6,1.164 //
tasmiṃś ca bhāryānugate pitari svargate śiśuḥ /
adhītavidyo 'py ānāthyāt svamārgaṃ tyaktavān aham // SoKss_6,1.165 //
pravṛttaś cābhavaṃ dyūtaṃ śastravidyāś ca sevitum /
kasya nocchṛṅkhalaṃ bālyaṃ guruśāsanavarjitam // SoKss_6,1.166 //
tena krameṇa cottīrṇe śaiśave jātadormadaḥ /
aṭavīm ekadā bāṇān ahaṃ kṣeptuṃ gato 'bhavam // SoKss_6,1.167 //
tāvat tena pathā caikā nagaryā nirgatā vadhūḥ /
āgāt karṇīrathārūḍhā janyair bahubhir anvitā // SoKss_6,1.168 //
akasmāc ca tadaivātra karī troṭitaśṛṅkhalaḥ /
kuto 'py āgatya tām eva vadhūm abhyāpatan madāt // SoKss_6,1.169 //
tadbhayena ca sarve 'pi tyaktvā tām anuyāyinaḥ /
tadbhartrāpi saha klībāḥ palāyyetas tato gatāḥ // SoKss_6,1.170 //
tad dṛṣṭvā sahasaivāhaṃ sasaṃbhramam acintayam /
hā kathaṃ kātarair ebhis tyaktaikeyaṃ tapasvinī // SoKss_6,1.171 //
tad ahaṃ vāraṇād asmād rakṣyāmy aśaraṇām imām /
āpannatrāṇavikalaiḥ kiṃ prāṇaiḥ pauruṣeṇa vā // SoKss_6,1.172 //
ity ahaṃ muktanādas taṃ gajendraṃ prati dhāvitaḥ /
gajo 'pi tāṃ striyaṃ hitvā sa mām evābhyadudruvat // SoKss_6,1.173 //
tato 'haṃ bhītayā nāryā vīkṣyamāṇas tayā nadan /
palāyamānaś ca gajaṃ taṃ dūram apakṛṣṭavān // SoKss_6,1.174 //
kramāt patraghanāṃ bhagnāṃ prāpya śākhāṃ mahātaroḥ /
ātmānaṃ ca tayācchādya tarumadhyamagām aham // SoKss_6,1.175 //
tatrāgre sthāpayitvā tāṃ śākhāṃ tiryak sulāghavāt /
palāyito 'haṃ hastī ca sa tāṃ śākhām acūrṇayat // SoKss_6,1.176 //
tato 'haṃ yoṣitas tasyāḥ samīpam agamaṃ drutam /
śarīrakuśalaṃ caitām apṛccham iha bhīṣitām // SoKss_6,1.177 //
sāpi māṃ vīkṣya duḥkhārtā saharṣā cāvadattadā /
kiṃ me kuśalametasmai dattā kāpuruṣāya yā // SoKss_6,1.178 //
īdṛśe saṃkaṭe yo māṃ tyaktvā kvāpi gataḥ prabho /
etat tu kuśalaṃ yat tvam akṣataḥ punar īkṣitaḥ // SoKss_6,1.179 //
tan me sa katamo bhartā tvam idānīṃ patir mama /
yenātmanirapekṣeṇa hṛtā mṛtyumukhād aham // SoKss_6,1.180 //
sa caiṣa dṛśyate bhṛtyaiḥ sahāgacchan patir mama /
ataḥ svairaṃ tvam asmākaṃ paścād āgaccha sāṃpratam // SoKss_6,1.181 //
labdhe 'ntare hi milita yāsyāmo yatrakutracit /
evaṃ tayoktas tad ahaṃ tatheti pratipannavān // SoKss_6,1.182 //
surūpāpy arpitātmāpi parastrīyaṃ kim etayā /
iti dhairyasya mārgo 'yaṃ na tāruṇyasya saṅginaḥ // SoKss_6,1.183 //
kṣaṇād etya ca sā bhartrā bālā saṃbhāvitā satī /
tena sākaṃ sabhṛtyena gantuṃ prāvartata kramāt // SoKss_6,1.184 //
ahaṃ ca gupta taddattapātheyaḥ paravartmanā /
paścād alakṣitas tasya dūram adhvānam abhyagām // SoKss_6,1.185 //
sā ca hastibhayabhraṣṭabhaṅgāṅgajanitāṃ rujam /
pathi mithyā vadantī taṃ patiṃ sparśe 'py avarjayat // SoKss_6,1.186 //
kasya raktonmukhī gāḍharūḍhāntarviṣaduḥsahā /
tiṣṭhed anapakṛtya strī bhujagīva vikāritā // SoKss_6,1.187 //
kramāc ca lohanagaraṃ prāptāḥ smas te puraṃ vayam /
vaṇijyājīvino yatra bhartus tasya gṛhaṃ striyāḥ // SoKss_6,1.188 //
sthitāḥ smas tad ahaś cātra sarve bāhye surālaye /
tatra saṃmilitaś caiṣa dvitīyo brāhmaṇaḥ sakhā // SoKss_6,1.189 //
nave 'pi darśane 'nyonyam āśvāsaḥ samabhūc ca nau /
cittaṃ jānāti jantūnāṃ prema janmāntarārjitam // SoKss_6,1.190 //
tato rahasyam ātmīyaṃ sarvam asmai mayoditam /
tad buddhvaiva tadā svairaṃ mām evam ayam abravīt // SoKss_6,1.191 //
tuṣṇīṃ bhavāsty upāyo 'tra yatkṛte tvam ihāgataḥ /
etasyā bhartṛbhaginī vidyate 'tra vaṇikstriyāḥ // SoKss_6,1.192 //
gṛhītārthā mayā sākam itaḥ sā gantum udyatā /
tat kariṣye tadīyena sāhāyyena tavepsitam // SoKss_6,1.193 //
ity uktvā mām ayaṃ vipro gatvā tasyās tadā rahaḥ /
vaṇigvadhū nanāndus tad yathāvastu nyavedayat // SoKss_6,1.194 //
anyedyuḥ kṛtasaṃvic ca sā nanāndā sametya tām /
prāveśayad bhrātṛjāyāṃ tatra devagṛhāntare // SoKss_6,1.195 //
tatrāntaḥ sthitayor nau ca madhyād etaṃ tadaiva sā /
mittraṃ me bhrātṛjāyāyās tasyā veṣam akārayat // SoKss_6,1.196 //
kṛtatadveṣam enaṃ ca gṛhītvā nagarāntaram /
bhrātrā sahāviśad gehaṃ kṛtvā naḥ kāryasaṃvidam // SoKss_6,1.197 //
ahaṃ ca nirgatya tatas tayā puruṣaveṣayā /
vaṇigvadhvā samaṃ prāptaḥ krameṇojjayinīm imām // SoKss_6,1.198 //
tan nanāndā ca sā rātrau tad ahaḥ sotsavāt tataḥ /
mattasuptajanād gehād anena saha nirgatā // SoKss_6,1.199 //
tataś cāyaṃ gṛhītvā tāṃ vipracchannaiḥ prayāṇakaiḥ /
āgato nagarīm etām athāvāṃ militāv iha // SoKss_6,1.200 //
ity āvābhyām ubhe bhārye prāpte pratyagrayauvane /
nanāndṛbhrātṛjāye te svānurāgasamarpite // SoKss_6,1.201 //
ato nivāse sarvatra deva śaṅkāmahe vayam /
kasyāśvasiti ceto hi vihitasvairasāhasam // SoKss_6,1.202 //
tadavasthānahetoś ca vittārthaṃ ca rahaś ciram /
āvāṃ mantrayamāṇau hy o dṛṣṭau devena dūrataḥ // SoKss_6,1.203 //
dṛṣṭvānāyya ca saṃyamya sthāpitau cāraśaṅkayā /
adya pṛṣṭau ca vṛttāntaṃ sa caiṣa kathito mayā // SoKss_6,1.204 //
devaḥ prabhavatīdānīm ity anenodite tadā /
rājā vikramasiṃhas tau viprau dvāv apy abhāṣata // SoKss_6,1.205 //
tuṣṭo 'smi vāṃ bhayaṃ mā bhūd ihaiva puri tiṣṭhatam /
aham eva ca dāsyāmi paryāptaṃ yuvayor dhanam // SoKss_6,1.206 //
ity uktvā sa dadau rājā yatheṣṭaṃ jīvanaṃ tayoḥ /
tau ca bhāryānvitau tasya nikaṭe tasthatuḥ sukham // SoKss_6,1.207 //
itthaṃ kriyāsu nivasanty api yāsu tāsu puṃsāṃ śriyaḥ prabalasattvabahiṣkṛtāsu /
evaṃ ca sāhasadhaneṣv atha buddhimatsu saṃtuṣya dānaniratāḥ kṣitipā bhavanti // SoKss_6,1.208 //
ity aihikena ca purāvihitena cāpi svenaiva karmavibhavena śubhāśubhena /
śaśvad bhavet tadanurūpavicitrabhogaḥ sarvo hi nāma sasurāsura eṣa sargaḥ // SoKss_6,1.209 //
tat svapnavṛttanibhato nabhasaś cyutā yā jvālā tvayāntar udaraṃ viśatīha dṛṣṭā /
sā kāpi devi surajātir asaṃśayaṃ te garbhaṃ kuto 'pi khalu karmavaśāt prapannā // SoKss_6,1.210 //
iti nijabhartur vadanāc chrutvā nṛpateḥ kaliṅgadattasya /
devī tārādattā prāpa sagarbhā paraṃ pramadam // SoKss_6,1.211 //
iti mahākaviśrīsomadevabhaṭṭaviracite kathāsaritsāgare madanamañcukālambake prathamas taraṅgaḥ /
dvitīyas taraṅgaḥ /
tataḥ kaliṅgadattasya rājño garbhabharālasā /
rājñī takṣaśilāyāṃ sā tārādattā śanair abhūt // SoKss_6,2.1 //
udeṣyac candralekhāṃ ca prācīm anucakāra sā /
āsannaprasavā pāṇḍumukhī taralatārakā // SoKss_6,2.2 //
jajñe ca tasyā nacirād ananyasadṛśī sutā /
vedhasaḥ sarvasaundaryasargavarṇakasaṃnibhā // SoKss_6,2.3 //
īdṛk putro na kiṃ jāta itīva snehaśālinaḥ /
rakṣāpradīpās tatkrāntijitā vicchāyatāṃ yayuḥ // SoKss_6,2.4 //
pitā kaliṅgadattaś ca jātāṃ tāṃ tādṛśīm api /
dṛṣṭvā tadrūpaputrāśāvaiphalyavimanā abhūt // SoKss_6,2.5 //
divyāṃ tām api saṃbhāvya sa putrecchur adūyata /
śokakandaḥ ka kanyā hi kānandaḥ kāyavān sutaḥ // SoKss_6,2.6 //
tataś cetovinodāya khinno nirgatya mandirāt /
yayau nānājinākāraṃ vihāraṃ sa mahīpatiḥ // SoKss_6,2.7 //
tatraikadeśe śuśrāva dharmapāṭhakabhikṣuṇā /
janamadhyopaviṣṭena kathyamānam idaṃ vacaḥ // SoKss_6,2.8 //
arthapradānam evāhuḥ saṃsāre sumahattapaḥ /
arthadaḥ prāṇadaḥ proktaḥ prāṇā hy artheṣu kīlitāḥ // SoKss_6,2.9 //
buddhena ca parasyārthe karuṇākulacetasā /
ātmāpi tṛṇavaddattaḥ kā varāke dhane kathā // SoKss_6,2.10 //
tādṛśena ca dhīreṇa tapasā sa gataspṛhaḥ /
saṃprāptadivyavijñāno buddho buddhatvam āgataḥ // SoKss_6,2.11 //
ā śarīram ataḥ sarveṣv iṣṭeṣv āśānivartanāt /
prājñaḥ sattvahitaṃ kuryāt samyaksaṃbodhalabdhaye // SoKss_6,2.12 //
tathā ca pūrvaṃ kasyāpi kṛtanāmno mahīpateḥ /
ajāyantātisubhagaḥ kramāt sapta kumārikāḥ // SoKss_6,2.13 //
bālā eva ca tās tyaktvā vairāgyeṇa pitur gṛham /
śmaśānaṃ śiśriyuḥ pṛṣṭā jagaduś ca paricchadam // SoKss_6,2.14 //
asāraṃ viśvam evaitat tatrāpīdaṃ śarīrakam /
tatrāpy abhīṣṭasaṃyogasukhādi svapnavibhramaḥ // SoKss_6,2.15 //
ekaṃ parihitaṃ tv atra saṃsāre sāram ucyate /
tadenenāpi dehena kurmaḥ sattvahitaṃ vayam // SoKss_6,2.16 //
kṣipāmo jīvadevaitaccharīraṃ pitṛkānane /
kravyād gaṇopayogāya kāntenāpi hy anena kim // SoKss_6,2.17 //
tathā ca rājaputro 'tra viraktaḥ ko 'py abhūt purā /
sa yuvāpi sukānto 'pi parivrajyām aśiśriyat // SoKss_6,2.18 //
sa jātu bhikṣuḥ kasyāpi praviṣṭo vaṇijo gṛham /
dṛṣṭas taruṇyā tatpatnyā padmapatrāyatekṣaṇaḥ // SoKss_6,2.19 //
sā tallocanalāvaṇyahṛtacittā tam abravīt /
katham āttam idaṃ kaṣṭam īdṛśena tvayā vratam // SoKss_6,2.20 //
sā dhanyā strī tavānena cakṣuṣā yā nirīkṣyate /
pratyuktaḥ sa tayā bhikṣuś cakṣur ekam apāṭayat // SoKss_6,2.21 //
ūce ca haste kṛtvā tanmātaḥ paśyed amīdṛśam /
jugupsitam asṛṅmāṃsaṃ gṛhyatāṃ yadi rocate // SoKss_6,2.22 //
īdṛg eva dvitīyaṃ ca vada ramyaṃ kim etayoḥ /
ity uktā tena tad dṛṣṭvā vyaṣīdat sā vaṇigvadhūḥ // SoKss_6,2.23 //
uvāca ca hahā pāpaṃ mayā kṛtam abhavyayā /
yad ahaṃ hetutāṃ prāptā locanotpāṭane tava // SoKss_6,2.24 //
tac chrutvā bhikṣur avadan mā bhūd amba tava vyathā /
mama tvayā hy upakṛtaṃ yataḥ śṛṇu nidarśanam // SoKss_6,2.25 //
āsīt ko'pi purā kānte kutrāpy upavane yatiḥ /
anujāhnavi vairāgyaniḥśeṣanikaṣecchayā // SoKss_6,2.26 //
tapasyataś ca ko 'py asya rājā tatraiva daivataḥ /
vihartum āgataḥ sākam avarodhavadhūjanaiḥ // SoKss_6,2.27 //
vihṛtya pānasuptasya pārśvād utthāya tasya ca /
nṛpasya cāpalād rājñyas tadudyāne kilābhraman // SoKss_6,2.28 //
dṛṣṭvā tatraikadeśe ca taṃ samādhisthitaṃ munim /
atiṣṭhan parivāryainaṃ kim etad iti kautukāt // SoKss_6,2.29 //
cirasthitāsu tāsv atra prabuddhaḥ so 'tha bhūpatiḥ /
apaśyan dayitāḥ pārśve tata babhrāma sarvataḥ // SoKss_6,2.30 //
dadarśa cātra rājñīs tāḥ parivārya muniṃ sthitāḥ /
kupitaś cerṣyayā tasmin khaḍgena prāharan munau // SoKss_6,2.31 //
aiśvaryam īrṣyā nairghṛṇyaṃ kṣībatvaṃ nirvivekitā /
ekaikaṃ kiṃ na yat kuryāt pañcāṅgitve tu kā kathā // SoKss_6,2.32 //
tato gate nṛpe tasmin kṛttāṅgam api taṃ munim /
akruddhaṃ prakaṭībhūya kāpy uvācātra devatā // SoKss_6,2.33 //
mahātman yena pāpena krodhenaitat kṛtaṃ tvayi /
svaśaktyā tam ahaṃ hanmi manyate yadi tad bhavān // SoKss_6,2.34 //
tac chrutvā sa jagādarṣidevi mā smaivam ādiśaḥ /
sa hi dharmasahāyo me na viprīyakaraḥ punaḥ // SoKss_6,2.35 //
tatprasādāt kṣamādharmaṃ bhagavatyāptavāhanam /
kasya kṣameya kiṃ devi naivaṃ cet sa samācaret // SoKss_6,2.36 //
kaḥ kopo naśvarasyāsya dehasyārthe manasvinaḥ /
priyāpriyeṣu sāmyena kṣamā hi brahmaṇaḥ padam // SoKss_6,2.37 //
ity uktā muninā sātha tapasā tasya toṣitā /
aṅgāni devatā kṛtvā nirvraṇāni tirodadhe // SoKss_6,2.38 //
tad yathā so 'pi tasyarṣer upakārī mato nṛpaḥ /
netrotkhananahetos tvaṃ tapovṛddhyā tathāmba me // SoKss_6,2.39 //
ity uktvā sa vaśī bhikṣur vinamrāṃ tāṃ vaṇigvadhūm /
kānte 'pi vapuṣi svasminn anāsthaḥ siddhaye yayau // SoKss_6,2.40 //
tasmād bāle 'pi ramye 'pi kaḥ kāye gatvare grahaḥ /
sattvopakāras tv etasmād ekaḥ prājñasya śasyate // SoKss_6,2.41 //
tad imā vayam etasmin nisargasukhasadmani /
śmaśāne prāṇinām arthe vinyasyama śarīrakam // SoKss_6,2.42 //
ity uktvā parivāraṃ vāḥ sapta rājakumārikāḥ /
tathaiva cakruḥ prāpuś ca saṃsiddhiṃ paramāṃ tataḥ // SoKss_6,2.43 //
evaṃ nije śarīre 'pi mamatvaṃ nāsti dhīmatām /
kiṃ punaḥ sutadārādiparigrahatṛṇotkare // SoKss_6,2.44 //
ity ādi sa nṛpaḥ śrutvā vihāre dharmapāṭhakāt /
kaliṅgadatto nītvā ca dinaṃ prāyāt svamandiram // SoKss_6,2.45 //
tatrānubādhyamānaś ca kanyājanmaśucā punaḥ /
sa rājā gṛhavṛddhena kenāpy ūce dvijanmanā // SoKss_6,2.46 //
rājan kiṃ kanyakāratnajanmanā paritapyase /
putre 'bhyo 'py uttamāḥ kanyāḥ śivāś ceha paratra ca // SoKss_6,2.47 //
rājyalubdheṣu kā teṣu putreṣv āsthā mahībhujām /
ye bhakṣayanti janakaṃ bata markaṭakā iva // SoKss_6,2.48 //
nṛpās tu kuntibhojād yaḥ kuntyāditanayāguṇaiḥ /
tīrṇā duḥsahadurvāsaḥprabhṛtibhyaḥ parābhavam // SoKss_6,2.49 //
phalaṃ yac ca sutādānāt kutaḥ putrāt paratra tat /
sulocanākathām atra kiṃ ca vacmi niśamyatām // SoKss_6,2.50 //
āsīd rājā suṣeṇākhyaś citrakūṭācale yuvā /
kāmo 'nya iva yo dhātrā nirmitas tryambakerṣyayā // SoKss_6,2.51 //
sa cakre divyam ārāmaṃ mūle tasya mahāgireḥ /
suraṇāṃ nandanodyānavāsavairasyadāyinam // SoKss_6,2.52 //
tanmadhye ca cakāraikāṃ vāpīm utphallapaṅkajām /
lakṣmīlīlāravindānāṃ navākaramahīm iva // SoKss_6,2.53 //
tasyās tasthau ca sadratnasopānāyās taṭe sadā /
patnīnaṃ svānurūpāṇām abhāvād avadhūsakhaḥ // SoKss_6,2.54 //
ekadā tena mārgeṇa nabhasā surasundarī /
rambhā jambhāribhavanād ājagāma yadṛcchayā // SoKss_6,2.55 //
sā taṃ dadarśa rājānaṃ tatrodyāne vihāriṇam /
sākṣān madhum ivotphullapuṣpakānanamadhyagam // SoKss_6,2.56 //
vāpikāpadmapatitāṃ divo 'nu patitaḥ śriyam /
candraḥ kim eṣa naitad vā śrīr asya hy anapāyinī // SoKss_6,2.57 //
nūnaṃ puṣpeṣur udyānaṃ puṣpecchuḥ so 'yam āgataḥ /
kiṃ tu sā ratir etasya kva gatā sahacāriṇī // SoKss_6,2.58 //
ity autsukyakṛtollekhā sāvatīrya nabhontarāt /
rambhā mānuṣarūpeṇa rājānaṃ tam upāgamat // SoKss_6,2.59 //
upetāṃ tāṃ ca sahasa dṛṣṭvā rājā savismayaḥ /
acintayad aho keyam asaṃbhavyavapur bhavet // SoKss_6,2.60 //
na tāvan mānuṣī yena pādau nāsya rajaḥspṛśau /
na cakṣuḥ sanimeṣaṃ vā tasmād divyaiva kāpy asau // SoKss_6,2.61 //
praṣṭavyā tu mayā neyaṃ palāyeta hi jātucit /
ratibhedāsahāḥ prāyo divyāḥ kāraṇasaṃgatāḥ // SoKss_6,2.62 //
iti dhyāyan sa nṛpatiḥ kṛtasaṃbhāṣaṇas tayā /
tatkrameṇaiva tatkālaṃ tatkaṇṭhāśleṣam āptavān // SoKss_6,2.63 //
cikrīḍa ca ciraṃ so 'tra sākam apsarasā tayā /
divaṃ sāpi na sasmāra ramyaṃ prema na janmabhūḥ // SoKss_6,2.64 //
tatsakhīyakṣiṇīvṛṣṭair apūri svarṇarāśibhiḥ /
sāsya bhūmir narendrasya dyaur meruśikharair iva // SoKss_6,2.65 //
kālena cāsya rājñaḥ sā suṣeṇasya varāpsarāḥ /
asūtānanyasadṛśīṃ dhṛtagarbhā satī sutām // SoKss_6,2.66 //
prasūtamātraiva ca sā jagādainaṃ mahīpatim /
rājan śāpo 'yam īdṛṅ me kṣīṇo jātaḥ sa cādhunā // SoKss_6,2.67 //
ahaṃ hi rambhā nākastrī tvayi dṛṣṭe 'nurāgiṇī /
jāte ca garbhe muktvā taṃ gacchāmas tatkṣaṇaṃ vayam // SoKss_6,2.68 //
samayo hīdṛśo 'smākaṃ tadrakṣeḥ kanyakām imām /
etadvivāhān nāke nau bhūyo bhāvī samāgamaḥ // SoKss_6,2.69 //
evam uktvāpsarā rambhā vivaśā sā tirodadhe /
tadduḥkhāc ca sa rājābhūt tadā prāṇavyayodyataḥ // SoKss_6,2.70 //
nirāsthenāpi kiṃ tyaktaṃ viśvāmitreṇa jīvitam /
menakāyāṃ prayātāyāṃ prasūyaiva śakuntalām // SoKss_6,2.71 //
ity ādi sacivair ukto jñātārthaḥ sa nṛpo dhṛtim /
śanair ādatta kanyāṃ ca punaḥ saṃgamakāraṇam // SoKss_6,2.72 //
tāṃ ca bālāṃ tadekāgraḥ pitā sarvāṅgasundarīm /
so 'tilocanasaundaryān nāmnā cakre sulocanām // SoKss_6,2.73 //
kālena yauvanaprāptām udyānasthaṃ dadarśa tām /
yuvā yadṛcchayā bhrāmyan vatsākhyaḥ kāśyapo muniḥ // SoKss_6,2.74 //
sa taporāśirūpo 'pi dṛṣṭvaivaitāṃ nṛpātmajām /
anurāgarasajño 'bhūd iti cātra vyacintayat // SoKss_6,2.75 //
aho rūpaṃ kim apy asyāḥ kanyāyāḥ paramādbhutam /
nemāṃ prāpnoti ced bhāryāṃ kim anyat tapasaḥ phalam // SoKss_6,2.76 //
iti dhyāyan muniyuvā sa sulocanayā tayā /
adarśi prajvalattejā vidhūma iva pāvakaḥ // SoKss_6,2.77 //
taṃ vīkṣya sāpi sapremā sākṣasūtrakamaṇḍalum /
śāntaś ca kamanīyaś ca ko 'yaṃ syād ity acintayat // SoKss_6,2.78 //
varaṇāyeva copetya nayanotpalamālikām /
kṣipantī tasya vapuṣi praṇāmam akaron muneḥ // SoKss_6,2.79 //
patiṃ samāpnuhīty āśīs tasyās tenābhyadhīyata /
surāsuradurullaṅghyamanmathājñāvaśātmanā // SoKss_6,2.80 //
tato 'sāmānyatadrūpalobhaluṇṭhitalajjayā /
tayāpy ūce sa vinamadvaktrayā munipuṃgavaḥ // SoKss_6,2.81 //
eṣā yadīcchā bhavato nirmālāpo na ced ayam /
tad deva dātā nṛpatiḥ pitā me yacyatām iti // SoKss_6,2.82 //
athānvayaṃ parijanān munis tasyā niśamya saḥ /
gatvā nṛpaṃ tatpitaraṃ suṣeṇaṃ tām ayācata // SoKss_6,2.83 //
so 'pi taṃ vīkṣya tapasā vapuṣā cātibhūmigam /
uvāca racitātithyo rājā munikumārakam // SoKss_6,2.84 //
jātāpsarasi rambhāyāṃ kanyaiṣā bhagavan mama /
asyā vivāhān nāke me tayā bhāvī samāgamaḥ // SoKss_6,2.85 //
evaṃ tayā vrajantyā dyāṃ rambhayaiva mamoditam /
etat kathaṃ mahābhāga bhaved iti nirūpyatām // SoKss_6,2.86 //
tac chrutvā muniputro 'sau kṣaṇam evam acintayat /
kiṃ purā menakodbhūtā sarpadaṣṭā pramadvarā // SoKss_6,2.87 //
dattvāyuṣo 'rdhaṃ muninā na bhāryā ruruṇā kṛtā /
triśaṅkuḥ kiṃ na nīto dyāṃ viśvāmitreṇa lubdhakaḥ // SoKss_6,2.88 //
tad idaṃ svatapobhāgavyayāt kiṃ na karomy aham /
ity alocya na bhāro 'yam ity uktvā so 'bravīn muniḥ // SoKss_6,2.89 //
he devatās tapoṃśena madīyenaiṣa bhūpatiḥ /
saśarīro divaṃ yātu rambhāsaṃbhogasiddhaye // SoKss_6,2.90 //
ity ukte tena muninā śṛṇvantyāṃ rājasaṃsadi /
evam astv iti suvyaktā divyā vāg udabhūt tataḥ // SoKss_6,2.91 //
tataḥ sulocanāṃ tasmai munaye kāśyapāya tām /
vatsāya dattvā tanayāṃ sa rājā divam udyayau // SoKss_6,2.92 //
tatra divyatvam āsādya tayā śakraniyuktayā /
sa reme rambhayā sākaṃ bhūyo divyānubhāvayā // SoKss_6,2.93 //
itthaṃ kṛtārthatāṃ deva suṣeṇaḥ prāpa kanyayā /
kanyā yuṣmādṛśāṃ geheṣv īdṛśyo 'vataranti hi // SoKss_6,2.94 //
tad eṣā kāpi divyā te jāta śāpacyutā gṛhe /
kanyā nūnam ato mā gāḥ śucaṃ taj janmanā vibho // SoKss_6,2.95 //
iti śrutvā kathāṃ rājā gṛhavṛddhād dvijanmanaḥ /
kaliṅgadatto nṛpatir jahau cintāṃ tutoṣa ca // SoKss_6,2.96 //
tāṃ ca cakre nijasutāṃ nayanānandadāyinīm /
nāmnā kaliṅgaseneti bālām indukalopamām // SoKss_6,2.97 //
sāpi tasya pitur gehe rājaputrī tataḥ kramāt /
kaliṅgasenā vavṛdhe vayasyāmadhyavartinī // SoKss_6,2.98 //
vijahāra ca harmyeṣu sā gṛheṣu vaneṣu ca /
krīḍārasamayasyeva laharī śaiśavāmbudheḥ // SoKss_6,2.99 //
kadācid atha harmyasthāṃ kelisaktāṃ dadarśa tām /
māyāsurasutā yāntī vyomnā somaprabhābhidhā // SoKss_6,2.100 //
sā tām ālokya rūpeṇa munimānasamohinīm /
somaprabhā nabhaḥsthaiva jātaprītir acintayat // SoKss_6,2.101 //
keyaṃ kim aindavī mūrtiḥ kāntis tasyā divā kutaḥ /
ratir vā yadi kāmaḥ kva kanyakā tad avaimy aham // SoKss_6,2.102 //
atra rājagṛhe kāpi divyā śāpacyutā bhavet /
jāne janmāntare cābhūn nūnaṃ sakhyaṃ mamaitayā // SoKss_6,2.103 //
etad dhi me vadaty asyām atisnehākulaṃ manaḥ /
tadyuktaṃ kartum etāṃ me svayaṃ varasakhīṃ punaḥ // SoKss_6,2.104 //
iti saṃcintya bālāyās tasyāḥ saṃtrāsaśaṅkayā /
somaprabhā sā aganādalakṣitam avātarat // SoKss_6,2.105 //
manuṣyakanyakābhāvam āśrityāśvāsakāraṇam /
sāsyāḥ kaliṅgasenāyāḥ śanair upasasarpa ca // SoKss_6,2.106 //
diṣṭyā rājasutā kāpi svayam atyadbhutākṛtiḥ /
asau samāgatā pārśvam uciteyaṃ sakhī mama // SoKss_6,2.107 //
iti taddarśanād eva vicintyotthāya cādarāt /
kaliṅgasenāpy āliṅgat sā tāṃ somaprabhāṃ tadā // SoKss_6,2.108 //
upaveśya ca papraccha kṣaṇād anvayanāmanī /
vakṣyāmi sarvaṃ tiṣṭheti tāṃ ca somaprabhābravīt // SoKss_6,2.109 //
tataḥ kathākrameṇaiva vācā sakhyam abadhyata /
tābhyām ubhābhyam anyonyahastagrahapuraḥsaram // SoKss_6,2.110 //
atha somaprabhāvādīt sakhi tvaṃ rājakanyakā /
rājaputraiḥ samaṃ sakhyaṃ kṛcchrād apy ativāhyate // SoKss_6,2.111 //
alpenāpy aparādhena te hi kupyanty amātrayā /
rājaputravaṇikputrakathāṃ śṛṇv atra vacmi te // SoKss_6,2.112 //
nagaryāṃ puṣkarāvatyāṃ gūḍhasenābhidho nṛpaḥ /
āsīt tasya ca jāto 'bhūd eka eva kilātmajaḥ // SoKss_6,2.113 //
sa rājaputro dṛptaḥ sann ekaputratayā śubham /
aśubhaṃ vāpi yac cakre pitā tasyāsahiṣṭa tat // SoKss_6,2.114 //
bhrāmyatopavane jātu dṛṣṭas tenaikaputrakaḥ /
vaṇijo brahmadattasya svatulyavibhavākṛtiḥ // SoKss_6,2.115 //
dṛṣṭvā ca sadyaḥ so 'nena svayaṃvarasuhṛtkṛtaḥ /
tadaiva caikarūpau tau jātau rājavaṇiksutau // SoKss_6,2.116 //
sthātuṃ na śekatuḥ kṣipraṃ tāv anyonyam adarśanam /
āśu badhnāti hi prema prāgjanmāntarasaṃstavaḥ // SoKss_6,2.117 //
nopabhuṅkte sma taṃ bhogaṃ rājaputraḥ kadācana /
vaṇikputrasya yas tasya nādāv evopakalpitaḥ // SoKss_6,2.118 //
ekadā suhṛdas tasya niścityodvāham āditaḥ /
ahicchatraṃ vivāhāya sa pratasthe nṛpātmajaḥ // SoKss_6,2.119 //
mittreṇa tena sākaṃ ca gajārūḍhaḥ sasainikaḥ /
gacchann ikṣumatītīraṃ prāpya sāyaṃ samāvasat // SoKss_6,2.120 //
tatra candrodaye pānam āsevya śayanaṃ śritaḥ /
arthito nijayā dhātryā kathāṃ vaktuṃ pracakrame // SoKss_6,2.121 //
upakrāntakatho jahre śrānto mattaś ca nidrayā /
dhātrī ca tadvat so 'py āsīt snehāj jāgradvaṇiksutaḥ // SoKss_6,2.122 //
tataḥ supteṣu cānyeṣu strīṇām iva mithaḥ kathā /
gagane śuśruve tena vaṇikputreṇa jāgratā // SoKss_6,2.123 //
anākhyāya kathāṃ suptaḥ pāpo 'yaṃ tac chapāmy aham /
paridrakṣyaty asau hāraṃ prātastaṃ ced grahīṣyati // SoKss_6,2.124 //
kaṇṭhalagnena tenaiṣa tatkṣaṇaṃ mṛtyum āpsyati /
ity uktvā virarāmaikā dvitīyā ca tato 'bravīt // SoKss_6,2.125 //
ato yady ayam uttīrṇas tad drakṣyaty āmrapādapam /
viyokṣyate phalāny asya tataḥ prāṇair vimokṣyate // SoKss_6,2.126 //
ity uktvā vyaramat sāpi tṛtīyābhidhadhe tataḥ /
yady etad api tīrṇo 'yaṃ tadvivāhakṛte gṛham // SoKss_6,2.127 //
praviṣṭaś cet tad evāsya hantuṃ pṛṣṭhe patiṣyati /
uktveti nyavṛtat sāpi caturthī vyāharat tataḥ // SoKss_6,2.128 //
ato 'pi yadi nistīrṇas tan naktaṃ vāsaveśmani /
praviṣṭaḥ śatakṛtvo 'yaṃ kṣutaṃ sadyaḥ kariṣyati // SoKss_6,2.129 //
śatakṛtvo 'pi yady asya jīveti na vadiṣyati /
kaścid atra tataś caiṣa mṛtyor vaśam upaiṣyati // SoKss_6,2.130 //
yena cedaṃ śrutaṃ so 'sya rakṣārthaṃ yadi vakṣyati /
tasyāpi bhavitā mṛtyur ity uktvā sā nyavartata // SoKss_6,2.131 //
vaṇiksutaś ca tat sarvaṃ śrutvā nirghātadāruṇam /
sa tasya rājaputrasya snehodvigno vyacintayat // SoKss_6,2.132 //
upakrantām anākhyātāṃ dhik kathāṃ yady alakṣitāḥ /
devataḥ śrotum āyātāḥ śapantyas tu kutūhalāt // SoKss_6,2.133 //
tad etasmin mṛte rājasute ko 'rtho mamāsubhiḥ /
ato 'yaṃ rakṣaṇīyo mety uktyā prāṇasamaḥ suhṛt // SoKss_6,2.134 //
vṛttānto 'pi na vācyo 'sya mā bhūd doṣo mamāpy ataḥ /
ity ālocya niśāṃ ninye sa kṛcchreṇa vaṇiksutaḥ // SoKss_6,2.135 //
rājaputro 'pi sa prātaḥ prasthitas tatsakhaḥ pathi /
dadarśa purato hāraṃ tam ādātum iyeṣa ca // SoKss_6,2.136 //
tato 'bravīd vaṇikputro hāraṃ mā sma grahīḥ sakhe /
māyeyam anyathā naite paśyeyuḥ sainikāḥ katham // SoKss_6,2.137 //
tac chrutvā taṃ parityajya gacchann agre dadarśa saḥ /
āmravṛkṣaṃ phalāny asya bhoktuṃ caicchan nṛpātmajaḥ // SoKss_6,2.138 //
vaṇikputreṇa ca prāgvat tato 'pi sa nivāritaḥ /
sāntaḥkhedaḥ śanair gacchan prāpa śvaśuraveśma tat // SoKss_6,2.139 //
tatrodvāhakṛte veśma viśan dvārān nivartitaḥ /
tenaiva sakhyā yāvac ca tāvat tatpatitaṃ gṛham // SoKss_6,2.140 //
tataḥ kathaṃcid uttīrṇaḥ kiṃcit sapratyayo niśi /
nivāsakaṃ viveśānyaṃ rājaputro vadhūsakhaḥ // SoKss_6,2.141 //
tatra tasmin vaṇikputre praviśyālakṣitasthite /
śatakṛtvaḥ kṣutaṃ cakre śayanīyāśrito 'tha saḥ // SoKss_6,2.142 //
śatakṛtvo 'pi tasyātra nīcair jīvety udīrya saḥ /
kṛtakāryo vaṇikputro hṛṣṭaḥ svairaṃ bahir yayau // SoKss_6,2.143 //
niryāntaṃ tam apaśyac ca rājaputro vadhūsakhaḥ /
īrṣyāvismṛtatatsnehaḥ kruddho dvāḥsthān uvāca ca // SoKss_6,2.144 //
pāpātmāyaṃ rahaḥsthasya praviṣṭo 'ntaḥpuraṃ mama /
tad baddhvā sthāpyatāṃ yāvat prabhāte 'sau nigṛhyate // SoKss_6,2.145 //
tad buddhvā rakṣibhir baddho niśāṃ ninye vaṇiksutaḥ /
prātar vadhyabhuvaṃ taiś ca nīyamāno 'bravītsa tān // SoKss_6,2.146 //
ādau nayata māṃ tāvad rājaputrāntikaṃ yataḥ /
vakṣyāmi kāraṇaṃ kiṃcit tataḥ kuruta me vadham // SoKss_6,2.147 //
ity uktais tena tair gatvā vijñaptaḥ sa nṛpātmajaḥ /
sacivair bodhitaś cānyais tasyānayanam ādiśat // SoKss_6,2.148 //
ānītaḥ so 'bravīt tasmai vṛttāntaṃ rājasūnave /
pratyayād gṛhapātotthān mene satyaṃ ca so 'pi tat // SoKss_6,2.149 //
tatas tuṣṭaḥ samaṃ sakhya vadhamuktena tena saḥ /
āyayau rājatanayaḥ kṛtadāro nijāṃ purīm // SoKss_6,2.150 //
tatra so 'pi suhṛt tasya kṛtadāro vaṇiksutaḥ /
stūyamānaguṇaḥ sarvair janair āsīd yathāsukham // SoKss_6,2.151 //
evam ucchṛṅkhalā bhūtvā svaniyantṛpramāthinaḥ /
rājaputrā na manyante hitaṃ mattā gajā iva // SoKss_6,2.152 //
vetālais taiś ca kā maittrī ye vihasya haranty asūn /
tad rājaputri sakhyaṃ me ma sma vyabhicaraḥ sadā // SoKss_6,2.153 //
iti śrutvā kathām etāṃ harmye somaprabhāmukhāt /
kaliṅgasenā sasnehaṃ tāṃ sakhīṃ pratyabhāṣata // SoKss_6,2.154 //
ete piśācā na tv ete rājaputrā matāḥ sakhi /
piśācadurgrahakathām aham ākhyāmi te śṛṇu // SoKss_6,2.155 //
yajñasthalākhye ko 'py āsīd agrahāre purā dvijaḥ /
sa jātu durgataḥ kāṣṭhāny āhartum aṭavīṃ yayau // SoKss_6,2.156 //
tatra kāṣṭhaṃ kuṭhāreṇa pāṭyamānaṃ vidher vaśāt /
āpatya tasya jaṅghāyāṃ bhittvāntaḥ praviveśa tat // SoKss_6,2.157 //
tataḥ sa prasravadrakto dṛṣṭvā kenāpi mūrcchitaḥ /
utkṣipyānīyata gṛhaṃ puṃsāṃ pratyabhijānatā // SoKss_6,2.158 //
tatra vihvalayā patnyā tasya prakṣālya śoṇitam /
āśvāsya tasya jaṅghāyāṃ nibaddho vraṇapaṭṭakaḥ // SoKss_6,2.159 //
tataś cikitsyamānaḥ san vraṇas tasya dine dine /
na paraṃ na rurohaiva yāvan nāḍītvam āyayau // SoKss_6,2.160 //
tato nāḍīvraṇāt khinno daridro maraṇodyataḥ /
abhyetya sakhyā vipreṇa kenāpi jagade rahaḥ // SoKss_6,2.161 //
sakhā me yajñadattākhyaś ciraṃ bhūtvātidurgataḥ /
piśācasādhanaṃ kṛtvā dhanaṃ prāpya sukhī sthitaḥ // SoKss_6,2.162 //
tac ca tatsādhanaṃ tena mamāpy uktaṃ tvam apy ataḥ /
piśācaṃ sādhaya sakhe sa te ropayitā vraṇam // SoKss_6,2.163 //
ity uktvākhyātamantro 'sāv uvācāsya kriyām imām /
utthāya paścime yāme muktakeśo digambaraḥ // SoKss_6,2.164 //
anācāntaś ca muṣṭī dvau taṇḍulānāṃ yathākṣamam /
dvābhyām ādāya hastābhyāṃ japan gaccheś catuṣpatham // SoKss_6,2.165 //
tatra taṇḍulamuṣṭī dvau sthāpayitvā tataḥ sakhe /
maunenaiva tvam āgaccher mā vīkṣiṣṭhāś ca pṛṣṭhataḥ // SoKss_6,2.166 //
evaṃ kuru sadā yāvat piśāco vyaktatāṃ gataḥ /
ahaṃ hi hanmi te vyādhim iti tvāṃ vakṣyati svayam // SoKss_6,2.167 //
tato 'bhinandes taṃ so 'tha tava rogaṃ hariṣyati /
ity uktas tena mittreṇa sa dvijas tat tathākarot // SoKss_6,2.168 //
tataḥ siddhaḥ piśācaḥ sa tasyārtasya mahauṣadhīḥ /
himācalendrād ānīya ropayām āsa taṃ vraṇam // SoKss_6,2.169 //
jagāda ca prahṛṣṭaṃ taṃ so 'tha lagnagraho dvijam /
dehi vraṇaṃ dvitīyaṃ me yāvat taṃ ropayāmy aham // SoKss_6,2.170 //
na cet sṛjāmy anarthaṃ te śarīraṃ saṃharāmi vā /
tac chrutvā sa dvijo bhītaḥ sadyo muktyai tam abhyadhāt // SoKss_6,2.171 //
vraṇaṃ dvitīyaṃ dāsyāmi saptabhis te dinair iti /
tatas tenojjhitaḥ so 'bhūn nirāśo jīvite dvijaḥ // SoKss_6,2.172 //
ity uktvā viratā madhyād aślīlākhyānalajjayā /
kaliṅgasenā bhūyaḥ sāvādīt somaprabhām idam // SoKss_6,2.173 //
tato vraṇāntarālābhād ārtaṃ vipram uvāca tam /
dṛṣṭvā pṛṣṭvā ca duhitā vidagdhā mṛtabhartṛkā // SoKss_6,2.174 //
vañcaye 'haṃ piśācaṃ taṃ gaccha tvaṃ brūhi taṃ punaḥ /
nāḍīvraṇo madduhitur bhavatā ropyatām iti // SoKss_6,2.175 //
tac chrutvā mudito gatvā tathaivoktvā ca sa dvijaḥ /
anaiṣīd duhitus tasyāḥ piśācaṃ taṃ tato 'ntikam // SoKss_6,2.176 //
sā ca tasya piśācasya varāṅgaṃ svam adarśayat /
ropayemaṃ vraṇaṃ bhadra mameti bruvatī rahaḥ // SoKss_6,2.177 //
sa ca mūḍhaḥ piśāco 'syā varāṅge satataṃ dadau /
piṇḍīlepādi na tv āsīt sa taṃ ropayituṃ kṣamaḥ // SoKss_6,2.178 //
dinaiś ca khinnas tasyāḥ sa kṛtvā jaṅghe nijāṃsayoḥ /
kiṃsvin na rohatīty evaṃ tadvarāṅgaṃ vyalokayat // SoKss_6,2.179 //
yāvad dvitīyaṃ tasyādhaḥ sa payuvraṇam aikṣata /
taṃ dṛṣṭvaiva ca saṃbhrāntaḥ sa piśāco vyacintayat // SoKss_6,2.180 //
eko na ropito yāvad utpanno 'yaṃ vraṇo 'paraḥ /
satyaḥ pravādo yacchidreṣv anarthā yānti bhūritām // SoKss_6,2.181 //
prabhavanti yato lokāḥ pralayaṃ yānti yena ca /
saṃsāravartma vivṛtaṃ kaḥ pidhātuṃ tad īśvaraḥ // SoKss_6,2.182 //
ity ālocya viruddhārthasiddhyā bandhanaśaṅkayā /
sa piśācas tato mūrkhaḥ palāyyādarśanaṃ yayau // SoKss_6,2.183 //
evaṃ ca vañcayitvā taṃ piśācaṃ mocitas tayā /
duhitrā sa dvijas tasthau rogottīrṇo yathāsukham // SoKss_6,2.184 //
itthaṃ piśācās tat tulyā bālā rājasutāś ca ye /
te siddhā apy anarthāya sakhi rakṣyās tu buddhibhiḥ // SoKss_6,2.185 //
rājaputryaḥ kulīnās tu naitādṛśyaḥ śrutāḥ kvacit /
ato 'nyathā na bhāvyaṃ te sakhi matsaṃgataṃ prati // SoKss_6,2.186 //
evaṃ kaliṅgasenāyā mukhāc chrutvā yathākramam /
sahāsacitramadhuraṃ toṣaṃ somaprabhā yayau // SoKss_6,2.187 //
ito me ṣaṣṭiyojanyāṃ gṛhaṃ yāti ca vāsaraḥ /
ciraṃ sthitāsmi tat tanvi yāmīty etām uvāca ca // SoKss_6,2.188 //
tato 'stagiriśekharaṃ vrajati vāsareśe śanaiḥ sakhīṃ punar upāgamat praṇayinīṃ samāpṛcchya tām /
kṣaṇaṃ janitavismayā gaganamārgam utpatya sā jagāma vasatiṃ nijāṃ prasabham eva somaprabhā // SoKss_6,2.189 //
vilokya ca tad adbhutaṃ bahuvitarkam atyadbhutaṃ praviśya samacintayat kila kaliṅgasenā ca sā /
na vedmi kim asāv aho mama sakhī hi siddhāṅganā bhavet kim athavāpsarāḥ kim athavāpi vidyādharī // SoKss_6,2.190 //
divyā tāvad iyaṃ bhavaty avitathaṃ vyomāgrasaṃcāriṇī divyā yānti ca mānuṣībhir asamasnehāhṛtāḥ saṃgatim /
bheje kiṃ nṛpateḥ pṛthos tanayayā sakhyaṃ na sārundhatī tatprītyā pṛthur ānināya surabhiṃ svargān na kiṃ bhūtale // SoKss_6,2.191 //
tatkṣīrāśanato na kiṃ punar asau bhraṣṭo 'pi yāto divaṃ saṃbhūtāś ca tataḥ prabhṛty avikalā gāvo na kiṃ bhūtale /
tad dhanyāsmi śubhodayād upanatā divyā sakhīyaṃ mama prātaś cānvayanāmanī sunipuṇaṃ prakṣyāmi tām āgatām // SoKss_6,2.192 //
ity ādi rājatanayā hṛdi cintayantī tāṃ yāminīm anayad atra kaliṅgasenā /
somaprabhā ca nijaveśmani bhūya eva taddarśanotsukamanā rajanīṃ nināya // SoKss_6,2.193 //
iti mahākaviśrīsomadevabhaṭṭaviracite kathāsaritsāgare madanamañcukālambake dvitīyas taraṅgaḥ /
tṛtīyas taraṅgaḥ /
tataḥ somaprabhā prātas tadvinodopapādinīm /
nyastadārumayānekam āyasadyantraputrikām // SoKss_6,3.1 //
karaṇḍināṃ samādāya sā nabhastalacāriṇī /
tasyāḥ kaliṅgasenāyā nikaṭaṃ punar āyayau // SoKss_6,3.2 //
kaliṅgasenāpy ālokya tām ānandāśrunirbharā /
utthāya kaṇṭhe jagrāha pārśvāsīnām uvāca ca // SoKss_6,3.3 //
tvadīyamukhapūrṇendudarśanena vinā sakhi /
tamomayī triyāmādya śatayām eva me gatā // SoKss_6,3.4 //
tajjanmāntarasaṃbandhaḥ kīdṛśaḥ syāt tvayā mama /
yasyāyaṃ pariṇāmo 'dya tvaṃ devī vetsi ced vada // SoKss_6,3.5 //
tac chrutvā rājaputrīṃ tām evaṃ somaprabhābravīt /
īdṛṅ me nāsti vijñānaṃ na hi jātiṃ smarāmy aham // SoKss_6,3.6 //
na cātra munayo 'bhijñāḥ ke cit tu yadi jānate /
taiḥ kṛtaṃ tādṛśaṃ pūrvaṃ paratattvavidaś ca te // SoKss_6,3.7 //
evam uktavatīṃ bhūyaḥ premaviśrambhapeśalam /
kaliṅgasenā papraccha vijane tāṃ sakautukā // SoKss_6,3.8 //
brūhi me sakhi kasyeha devajāteḥ pitus tvayā /
janmanālaṃkṛto vaṃśo muktayeva suvṛttayā // SoKss_6,3.9 //
jagatkarṇāmṛtaṃ kiṃ ca tava nāma sulakṣaṇe /
karaṇḍikā kimartheyam asyām asti ca vastu kim // SoKss_6,3.10 //
evaṃ kaliṅgasenāyāḥ śrutvā sapraṇayaṃ vacaḥ /
somaprabhā sā sarvaṃ tat kramād vaktuṃ pracakrame // SoKss_6,3.11 //
asti trijagati khyāto mayo nāma mahāsuraḥ /
āsuraṃ bhāvam utsṛjya śauriṃ sa śaraṇaṃ śritaḥ // SoKss_6,3.12 //
tena dattābhayaś cakre sa ca vajrabhṛtaḥ sabhām /
daityāś ca devapakṣo 'yam iti taṃ prati cukrudhuḥ // SoKss_6,3.13 //
tadbhayāt tena vindhyādrau māyāvivaramandiram /
agamyam asurendrāṇāṃ bahvāścaryamayaṃ kṛtam // SoKss_6,3.14 //
tasyāvāṃ dve duhitarau mayasya brahmacāriṇī /
jyeṣṭhā svayaṃprabhā nāma kumārī tadgṛhasthitā // SoKss_6,3.15 //
ahaṃ somaprabhā nāma kaniṣṭhā sā tv ahaṃ sakhi /
nalakūbarasaṃjñāya dattā dhanadasūnave // SoKss_6,3.16 //
pitrā ca śikṣitāsmīha māyāyantrāṇy anekadhā /
tvatprītyā ceyam ānītā pūrṇā tava karaṇḍikā // SoKss_6,3.17 //
ity uktvādarśayat tasyāḥ prodghāṭya bahukautukāḥ /
somaprabhā kāṣṭhamayīḥ svamāyāyantraputrikāḥ // SoKss_6,3.18 //
kīlikāhatimātreṇa kācid gatvā vihāyasā /
tadājñayā puṣpamālām ādāya drutam āyayau // SoKss_6,3.19 //
kācit tathaiva pānīyam ānināya yadṛcchayā /
kācinn anarta kācic ca kathālāpam athākarot // SoKss_6,3.20 //
ity ādibhir mahāścaryaiḥ kaṃcit kālaṃ vinodya tām /
surakṣitāṃ sthāpayitvā tāṃ ca yantrakaraṇḍikām // SoKss_6,3.21 //
kaliṅgasenām āmantrya sotkāṃ somaprabhā tataḥ /
yayau bhartṛparāyattā nabhasā nijamandiram // SoKss_6,3.22 //
kaliṅgasenāpy āścaryadarśanadhvastayā kṣudhā /
prahṛṣṭā tad ahas tasthau sarvāhāraparāṅmukhī // SoKss_6,3.23 //
tad dṛṣṭvā ca tatas tasyā jananī rogaśaṅkinī /
ānandākhyena bhiṣajā nirūpyāvikaloditā // SoKss_6,3.24 //
kuto 'pi hetor harṣeṇa naṣṭāsyāḥ kṣun na rogataḥ /
utphullanetraṃ vakty etad asyā hasad ivānanam // SoKss_6,3.25 //
ity uktā bhiṣajā harṣahetuṃ tajjananī ca sā /
papraccha tāṃ yathāvṛttaṃ sāpi tasyai tad abravīt // SoKss_6,3.26 //
tataḥ ślāghyasakhī saṅgahṛṣṭāṃ matvābhinandya ca /
āhāraṃ kārayām āsa jananī tāṃ yathocitam // SoKss_6,3.27 //
athānyedyur upāgatya viditārthā krameṇa sā /
kaliṅgasenāṃ tām eva rahaḥ somaprabhābhyadhāt // SoKss_6,3.28 //
mayā tvatsakhyam āvedya tvatpārśvāgamane 'nvaham /
anujñā jñānino bhartur gṛhītā viditārthataḥ // SoKss_6,3.29 //
tasmāt tvam apy anujñātā pitṛbhyāṃ bhava sāṃpratam /
yena svairaṃ mayā sākaṃ niḥśaṅkā vihariṣyasi // SoKss_6,3.30 //
evam uktavatīṃ haste tāṃ gṛhītvaiva tatkṣaṇam /
kaliṅgasenā svapitur mātuś ca nikaṭaṃ yayau // SoKss_6,3.31 //
tatra nāmānvayākhyānapūrvaṃ caitām adarśayat /
pitre kaliṅgadattāya rājñe somaprabhāṃ sakhīm // SoKss_6,3.32 //
mātre ca tārādattāyai tathaivaitām adarśayat /
tau ca dṛṣṭvā yathākhyānam enām abhinanandatuḥ // SoKss_6,3.33 //
ūcatuś cākṛtiprītau daṃpatī tāv ubhau tataḥ /
satkṛtya duhitṛsnehāt tāṃ mahāsurasundarīm // SoKss_6,3.34 //
vatse kaliṅgaseneyaṃ haste tava samarpitā /
tad idānīṃ yathakāmam ubhe viharatāṃ yuvām // SoKss_6,3.35 //
etat tayor vaco dve cāpy abhinandya nirīyatuḥ /
samaṃ kaliṅgasenā ca sā ca somaprabhā tataḥ // SoKss_6,3.36 //
jagmatuś ca vihārāya vihāraṃ rājanirmitam /
āninyatuś ca tāṃ tatra māyāyantrakaraṇḍikām // SoKss_6,3.37 //
tato yantramayaṃ yakṣaṃ gṛhītvā prāhiṇot tadā /
somaprabhā svaprayogād buddhārcānayanāya sā // SoKss_6,3.38 //
sa yakṣo nabhasā gatvā dūram adhvānam āyayau /
ādāya muktāsadratnahemāmburuhasaṃcayam // SoKss_6,3.39 //
tenābhipūjya sugatān bhasayām āsa tatra sā /
somaprabhā sanilayān sarvāścaryapradāyinā // SoKss_6,3.40 //
tad buddhvāgatya dṛṣṭvā ca vismito mahiṣīsakhaḥ /
rājā kaliṅgadattas tām apṛcchad yantraceṣṭitam // SoKss_6,3.41 //
tataḥ somaprabhāvādīd rājann etāny anekadhā /
māyāyantrādiśilpāni pitrā sṛṣṭāni me purā // SoKss_6,3.42 //
yathā cedaṃ jagadyantraṃ pañcabhūtātmakaṃ tathā /
yantrāṇy etāni sarvāṇi śṛṇu tāni pṛthak pṛthak // SoKss_6,3.43 //
pṛthvīpradhānaṃ yantraṃ yad dvārādi pidadhāti tat /
pihitaṃ tena śaknoti na codghāṭayituṃ paraḥ // SoKss_6,3.44 //
ākāras toyayantrotthaḥ sajīva iva dṛśyate /
tejomayaṃ tu yad yantraṃ taj jvalāḥ parimuñcati // SoKss_6,3.45 //
vātayantraṃ ca kurute ceṣṭā gatyāgamādikāḥ /
vyaktīkaroti cālāpaṃ yantram ākāśasaṃbhavam // SoKss_6,3.46 //
mayā caitāny avāptāni tātāt kiṃ tvam ṛtasya yat /
rakṣakaṃ cakrayantraṃ tat tāto jānāti nāparaḥ // SoKss_6,3.47 //
iti tasyā vadantyās tadvacaḥ śraddadhatām iva /
madhyāhne pūryamāṇānāṃ śaṅkhānām udabhūd dhvaniḥ // SoKss_6,3.48 //
tataḥ svocitam āhāraṃ dātuṃ vijñāpya taṃ nṛpam /
prāpy anujñāṃ vimāne tāṃ sānugāṃ yantranirmite // SoKss_6,3.49 //
kaliṅgasenām ādāya pratasthe gaganena sā /
somaprabhā pitṛgṛhaṃ jyeṣṭhāyāḥ svasur antikam // SoKss_6,3.50 //
kṣaṇāc ca prāpya vindhyādrivarti tatpitṛmandiram /
tasyāḥ svayaṃprabhāyāś ca pārśvaṃ tām anayat svasuḥ // SoKss_6,3.51 //
tatrāpaśyaj jaṭājūṭamālinīṃ tāṃ svayaṃprabhām /
kaliṅgasenā lambākṣamālāṃ sā brahmacāriṇīm // SoKss_6,3.52 //
susitāmbarasaṃvītāṃ hasantīm iva pārvatīm /
kāmabhogamahābhogagṛhītogratapaḥkriyām // SoKss_6,3.53 //
sāpi somaprabhākhyātāṃ praṇatāṃ tāṃ nṛpātmajām /
svayaṃprabhā kṛtātithyā saṃvibheje phalāśanaiḥ // SoKss_6,3.54 //
sakhi bhuktaiḥ phalair etair jarā te na bhaviṣyati /
vināśinyasya rūpasya padmasyeva himāhatiḥ // SoKss_6,3.55 //
etadartham iha snehād ānītā bhavatī mayā /
iti somaprabhā caitāṃ rājaputrīm abhāṣata // SoKss_6,3.56 //
tataḥ kaliṅgasenātra tāny abhuṅkta phalāni sā /
sadyo 'mṛtarasāsārasiktāṅgīva babhūva ca // SoKss_6,3.57 //
dadarśa ca purodyānaṃ bhramantī tatra kautukāt /
sasuvarṇābjavāpīkaṃ sudhāsvāduphaladrumam // SoKss_6,3.58 //
haimacitrakhagākīrṇaṃ san maṇistambhavibhramam /
bhittibuddhikaraṃ śūnye bhittau śūnyapratītidam // SoKss_6,3.59 //
jale sthaladhiyaṃ kurvat sthale ca jalabuddhikṛt /
lokāntaram ivāpūrvaṃ mayamāyāvinirmitam // SoKss_6,3.60 //
praviṣṭapūrvaṃ plavagaiḥ purā sītāgaveṣibhiḥ /
svayaṃprabhāprasādena cirāt saṃprāptanirgamaiḥ // SoKss_6,3.61 //
tatas tadadbhutapuraprakāmālokavismitām /
ajarābhājanībhūtāṃ tām āpṛcchya svayaṃprabhām // SoKss_6,3.62 //
kaliṅgasenām āropya yantre bhūyo vihāyasā /
somaprabhā takṣaśilām ānināya svamandiram // SoKss_6,3.63 //
tatra sā tad yathāvastu pitroḥ sarvam avarṇayat /
kaliṅgasenā tau cāpi paraṃ saṃtoṣam īyatuḥ // SoKss_6,3.64 //
itthaṃ tayor dvayoḥ sakhyor gacchatsu divaseṣv atha /
ūce kaliṅgasenāṃ tām evaṃ somaprabhaikadā // SoKss_6,3.65 //
yāvan na pariṇīta tvaṃ tāvat sakhyaṃ mama tvayā /
tvadbhartṛbhavane paścān mama syād āgamaḥ kutaḥ // SoKss_6,3.66 //
na dṛśyo hi sakhībhartā nāṅgīkāryaḥ kathaṃcana /
avervṛkīva snuṣāyāḥ śvaśrūr māṃsāni khādati // SoKss_6,3.67 //
tathā ca śṛṇu vacmy etāṃ kīrtisenākathāṃ tava /
pure pāṭaliputrākhye dhuryo dhanavatāṃ vaṇik /
nāmnā yathārthena purā dhanapālita ity abhūt // SoKss_6,3.69 //
kīrtisenābhidhānā ca tasyājāyata kanyakā /
rūpeṇānanyasadṛśī prāṇebhyo 'py adhikapriyā // SoKss_6,3.70 //
sā ca tena samānāya magadheṣu maharddhaye /
devasenābhidhānāya dattābhūd vaṇije sutā // SoKss_6,3.71 //
tasya cātisuvṛttasya devasenasya durjanī /
vipannajanakasyāsīj jananī svāminī gṛhe // SoKss_6,3.72 //
sā snuṣāṃ kīrtisenāṃ tāṃ paśyantī patisaṃmatām /
krudhā jvalantī putrasya parokṣam akadarthayat // SoKss_6,3.73 //
kīrtisenā ca sā patyur vaktuṃ naiva śaśāka tat /
kaṣṭā hi kuṭilaśvaśrūparatantravadhūsthitiḥ // SoKss_6,3.74 //
ekadā sa patis tasyā devaseno vaṇijyayā /
gantuṃ pravavṛte bandhuprerito valabhīṃ purīm // SoKss_6,3.75 //
tataḥ sā kīrtisenā taṃ patim evam abhāṣata /
iyac ciraṃ mayā naitad āryaputra tavoditam // SoKss_6,3.76 //
kadarthayati mām eṣā tavāmbā tvayy api sthite /
tvayi tu proṣite kiṃ me kuryād iti na vedmy aham // SoKss_6,3.77 //
tac chrutvā sa samudbhrāntas tatsnehāt sabhayaḥ śanaiḥ /
devasenas tadā gatvā mātaraṃ praṇato 'bravīt // SoKss_6,3.78 //
kīrtisenādhunā haste tavāmba prasthitasya me /
nāsyā niḥsnehatā kāryā kulīnatanayā hy asau // SoKss_6,3.79 //
tac chrutvā kīrtisenāṃ tām āhūyodvartitekṣaṇā /
taṃ devasenaṃ mātā sā tatkālaṃ samabhāṣata // SoKss_6,3.80 //
kṛtaṃ mayā kiṃ pṛcchaitām evaṃ tvāṃ prerayatyasu /
gṛhabhedakarī putra mama tu dvau yuvāṃ samau // SoKss_6,3.81 //
śrutvaitac chāntacitto 'bhūt tatkṛte sa vaṇigvaraḥ /
vyājasapraṇayair vākyair jananyā yo na vañcyate // SoKss_6,3.82 //
kīrtisenā tu sā tūṣṇīm āsīd udvegasasmitā /
devasenas tu so 'nyedyuḥ pratasthe valabhīṃ vaṇik // SoKss_6,3.83 //
tatas tadvirahakleśajuṣas tasyāḥ krameṇa sā /
tanmātā kīrtisenāyā dāsīḥ pārśvān nyavārayat // SoKss_6,3.84 //
kṛtvā ca gṛhacāriṇyā svaceṭyā saha saṃvidam /
ānāyyābhyantaraṃ guptaṃ tāṃ vivastraṃ cakāra sā // SoKss_6,3.85 //
pāpe harasi me putram ity uktvā sakacagraham /
pādair dantair nakhaiś caitāṃ ceṭyā samam apāṭayat // SoKss_6,3.86 //
cikṣepa caināṃ bhūgehe sapidhāne dṛḍhārgale /
tatratye 'bhyuddhṛtāśeṣapūrvajātārthasaṃcaye // SoKss_6,3.87 //
nyadhāc ca tasyās tatrāntaḥ pratyahaṃ sā dinātyaye /
pāpā tādṛgavasthāyā bhaktasyārdhaśarāvakam // SoKss_6,3.88 //
acintayac ca dūrasthe patyāv evaṃ mṛtā svayam /
imāṃ vyutthāpya yāteti vakṣyāmi divasair iti // SoKss_6,3.89 //
itthaṃ bhūmigṛhe kṣiptā śvaśrvā pāpakṛtā tayā /
sukhārhā rudatī tatra kīrtisenā vyacintayat // SoKss_6,3.90 //
āḍhyaḥ patiḥ kule janma saubhāgyaṃ sādhuvṛttatā /
tad apy aho mama śvaśrūprasādād īdṛśī vipat // SoKss_6,3.91 //
etadarthaṃ ca nindanti kanyānāṃ janma bāndhavāḥ /
śvaśrūn anandṛsaṃtrāsam asaubhāgyādidūṣitam // SoKss_6,3.92 //
iti śocanty akasmāt sā kīrtisenā khanitrakam /
lebhe 'smād bhūgṛhād dhātrā manaḥ śalyam ivoddhṛtam // SoKss_6,3.93 //
ayomayena tenātra suruṅgāṃ nicakhāna sā /
tāvad yāvat tayottasthe daivāt svād vāsaveśmanaḥ // SoKss_6,3.94 //
dadarśa ca pradīpena prāktanenātha tadgṛham /
akṣīṇena kṛtālokā dharmeṇaiva nijena sā // SoKss_6,3.95 //
ādāyātaś ca vastrāṇi svaṃ varṇaṃ ca niśākṣaye /
nirgatyaiva tato guptaṃ jagāma nagarād bahiḥ // SoKss_6,3.96 //
evaṃvidhāyā gantuṃ me na yuktaṃ pitṛveśmani /
kiṃ vakṣye tatra lokaś ca pratyeṣyati kathaṃ mama // SoKss_6,3.97 //
ataḥ svayuktyā gantavyaṃ patyur evāntikaṃ mayā /
ihāmutra ca sādhvīnāṃ patir ekā gatir yataḥ // SoKss_6,3.98 //
ity ālocya cakārātra taḍāgāmbukṛtāplavā /
rājaputrasya veṣaṃ sā kīrtisenā subṛṃhitam // SoKss_6,3.99 //
tato gatvāpaṇe dattvā kiṃcin mūlyena kāñcanam /
kasyāpi vaṇijo gehe dine tasminn uvāsa sā // SoKss_6,3.100 //
anyedyus tatra cakre ca valabhīṃ gantum icchatā /
samudrasenanāmnā sā vaṇijā saha saṃstavam // SoKss_6,3.101 //
tena sākaṃ sabhṛtyena prāptuṃ prākprasthitaṃ patim /
sadrājaputraveṣā sā pratasthe valabhīṃ prati // SoKss_6,3.102 //
jagāda taṃ ca vaṇijaṃ gotrajair asmi bādhitaḥ /
tat tvayā saha gacchāmi valabhīṃ svajanāntikam // SoKss_6,3.103 //
tac chrutvā sa vaṇikputro mārge paryacarac ca tām /
rājaputro dhruvaṃ bhavyaḥ ko 'py asāv iti gauravāt // SoKss_6,3.104 //
yayau ca sa vaṇiksārthaḥ puraskṛtyāṭavīpatham /
bahuśulkabhayatyaktamārgāntarajanāśritam // SoKss_6,3.105 //
dinaiḥ prāpyāṭavīdvāraṃ sāyaṃ sārthe kṛtasthitau /
cakre kṛtāntadūtīva śabdaṃ bhayakaraṃ śivā // SoKss_6,3.106 //
tadabhijñe vaṇigloke cauradyāpātaśaṅkini /
haste gṛhītaśastreṣu sarvato ripur akṣiṣu // SoKss_6,3.107 //
dhvānte dhāvati dasyūnām agrayāyibalopame /
kīrtisenā tad ālokya puṃveṣā sā vyacintayat // SoKss_6,3.108 //
aho duṣkṛtināṃ karma saṃtānenaiva vardhate /
paśya śvaśrūkṛtā vyāpad ihāpi phalitā mama // SoKss_6,3.109 //
prathamaṃ mṛtyunevāhaṃ śvaśrūkopena bhakṣitā /
praviṣṭā bhūgṛhaṃ paścād garbhavāsam ivāparam // SoKss_6,3.110 //
daivāt tato 'pi niṣkrāntā jāteva punar apy aham /
ihādyāgatya saṃprāptā bhūyo jīvitasaṃśayam // SoKss_6,3.111 //
caurair yadi hatāsmīha tacchvaśrūr mama vairiṇī /
anyāsaktā gatā kvāpīty abhidhāsyati te patim // SoKss_6,3.112 //
strīti jñātāsmi kenāpi hṛtavastrāntarā yadi /
tato mṛtyur mama śreyān na punaḥ śīlaviplavaḥ // SoKss_6,3.113 //
tena cātmaiva me rakṣyo nāpekṣyo 'yaṃ suhṛdvaṇik /
satīdharmo hi sustrīṇāṃ cintyo na suhṛdādayaḥ // SoKss_6,3.114 //
iti niścitya sā prāpa cinvatī tarumadhyagam /
gartaṃ gṛhākṛtiṃ dattaṃ kṛpayevāntaraṃ bhuvā // SoKss_6,3.115 //
tatra praviśya cācchādya tṛṇaparṇādibhis tanum /
tasthau saṃdhāryamāṇā sā patisaṃgamavāñchayā // SoKss_6,3.116 //
tato niśīthe sahasā nipatyaivodyatāyudhā /
caurasenā sumahatī sārthaṃ vaiṣṭayati sma tam // SoKss_6,3.117 //
ninadad dasyukālābhraṃ śastrajvālāciraprabham /
tataḥ sarudhirāsāraṃ tatrābhūd yuddhadurdinam // SoKss_6,3.118 //
hatvā samudrasenaṃ ca sānugaṃ taṃ vaṇikpatim /
balino 'tha yayuś caurā gṛhītadhanasaṃcayāḥ // SoKss_6,3.119 //
tadā ca kīrtisenā sā śrutakolāhalā balāt /
yan na muktāsubhis tatra kāraṇaṃ kevalo vidhiḥ // SoKss_6,3.120 //
tato niśāyāṃ yātāyām udite tigmatejasi /
nirjagāma ca sā tasmād gartād viṭapamadhyataḥ // SoKss_6,3.121 //
kāmaṃ bhartrekabhaktānām aviskhalitatejasām /
devatā eva sādhvīnāṃ trāṇam āpadi kurvate // SoKss_6,3.122 //
yat tatra nirjane 'raṇye siṃho dṛṣṭvāpi tāṃ jahau /
na paraṃ yāvad abhyetya kutaścit ko'pi tāpasaḥ // SoKss_6,3.123 //
pṛṣṭodantāṃ samāśvāsya jalapānaṃ kamaṇḍaloḥ /
dattvopadiśya panthānaṃ tasyāḥ kvāpi tirodhadhe // SoKss_6,3.124 //
tatas tṛptāmṛteneva kṣutpipāsāvinākṛtā /
tāpasoktena mārgeṇa pratasthe sā pativrata // SoKss_6,3.125 //
athāstaśikharārūḍhaṃ prasāritakaraṃ ravim /
rātrim ekāṃ kṣamasveti vadantam iva vīkṣya sā // SoKss_6,3.126 //
mahato 'raṇyavṛkṣasya gṛhābhaṃ mūlakoṭaram /
viveśa pidadhe cāsya dvāram anyena dāruṇā // SoKss_6,3.127 //
pradoṣe ca dadarśātra dvāracchindrāntareṇa sā /
rākṣasīm āgatāṃ ghorāṃ bālakair anvitāṃ sutaiḥ // SoKss_6,3.128 //
tīrṇāny avipad adyāham anayā bhakṣiteti sā /
trastā yāvat tarau tāvad ārūḍhā tatra rākṣasī // SoKss_6,3.129 //
anvārūḍhāś ca tatputrās tatra tāṃ kila rākṣasīm /
abruvann amba naḥ kiṃcid bhakṣyaṃ dehīti tatkṣaṇam // SoKss_6,3.130 //
tataḥ sā rākṣasī bālāṃs tān uvācādya putrakāḥ /
mahāśmaśānaṃ gatvāpi bhakṣyaṃ nāsāditaṃ mayā // SoKss_6,3.131 //
yācito ḍākinīsaṃgho 'py atra bhāgam adān na me /
tatkhedād atha vijñapya yācito bhairavo mayā // SoKss_6,3.132 //
sa ca nāmānvayau pṛṣṭvā devo mām evam ādiśat /
bhayaṃkari kulīnāsi kharadūṣaṇavaṃśajā // SoKss_6,3.133 //
tad ito nātidūrasthaṃ masudattapuraṃ vraja /
tatrāste vasudattākhyo rājā dharmaparo mahān // SoKss_6,3.134 //
yaḥ kṛtsnām aṭavīm etāṃ paryantastho 'bhirakṣati /
svayaṃ gṛhṇāti śulkaṃ ca nigṛhṇāti ca taskarān // SoKss_6,3.135 //
tasyāṭavyāṃ ca mṛgayāśramasuptasya bhūpateḥ /
ajñātaiva praviṣṭāntaḥ karṇe śatapadī laghu // SoKss_6,3.136 //
sā ca kālena bahuśaḥ prasutāsya śirontare /
tena rogeṇa rājāsau snāyuśeṣo 'dya vartate // SoKss_6,3.137 //
vaidyāś cāsya na taṃ vyādhiṃ vidanty anyo 'pi ko'pi cet /
na jñāsyati tataś caiṣa dinair alpair vipatsyate // SoKss_6,3.138 //
tasya māṃsāni bhuñjīthā vipannasya svamāyayā /
bhakṣitais tarhi ṣaṇmāsān paritṛptā bhaviṣyasi // SoKss_6,3.139 //
itthaṃ me bhairaveṇāpi saṃvibhāgaḥ sasaṃśayaḥ /
kālavāṃś cādya vihitas tatputrāḥ kiṃ karomy aham // SoKss_6,3.140 //
evaṃ tayoktā rākṣasyā putrās te tām athābruvan /
jñātāpanīte roge 'smin kiṃ sa rājāmba jīvati // SoKss_6,3.141 //
kathaṃ ca tādṛśo rogo vada tasyāpanīyate /
evam uktavatas tān sā tanayān rākṣasī jagau // SoKss_6,3.142 //
jñātāpanīte roge 'smiñ jīvaty eva sa bhūpatiḥ /
śrūyatāṃ ca yathā so 'sya mahārogo 'panīyate // SoKss_6,3.143 //
śiraḥ pūrvaṃ ghṛtābhyaktaṃ tasya nyastoṣṇasarpiṣā /
kṛtvā madhyāhnakaṭhine sthāpitasyātape ciram // SoKss_6,3.144 //
niveśya karṇakuhare suṣirāṃ vaṃśanāḍikām /
śītāmbughaṭapṛṣṭhasthaśarāvacchidrasaṅginīm // SoKss_6,3.145 //
tena svedātapaklāntā nirgatyāsya śirontarāt /
karṇarandhreṇa tenaiva vaṃśanāḍīṃ praviśya tām // SoKss_6,3.146 //
ghaṭe śītābhilāṣiṇyaḥ śatapadyaḥ patanti tāḥ /
evaṃ sa nṛpatis tasmān mahārogād vimucyate // SoKss_6,3.147 //
ity uktvā rākṣasīṃ putrān vṛkṣasthān virarāma sā /
kīrtisenā ca tat sarvam aśṛṇot koṭarasthitā // SoKss_6,3.148 //
śrutvā ca cintayām āsa nistariṣyāmi ced itaḥ /
tad gatvaivaitayā yuktyā jīvayiṣyāmi taṃ nṛpam // SoKss_6,3.149 //
etām aivāṭavīṃ so 'lpaśulkaḥ prāntasthito 'vati /
tatsaukaryāc ca vaṇijaḥ sarve yānty amunā pathā // SoKss_6,3.150 //
etat samudraseno 'pi svargāmī so 'bravīd vaṇik /
tad etenaiva mārgeṇa sa me bhartāgamiṣyati // SoKss_6,3.151 //
ato gatvāṭavīprānte vasudattapure nṛpam /
rogād uttārya tatrasthā pratīkṣe bhartur āgamam // SoKss_6,3.152 //
eyaṃ vicintayantī sā kṛcchrāt tām anayan niśām /
prātar naṣṭeṣu rakṣaḥsu niragāt koṭarāt tataḥ // SoKss_6,3.153 //
kramāt tato 'ṭavīmadhye yāntī puruṣaveṣabhṛt /
prāpte 'parāhṇe gopālam ekaṃ sādhuṃ dadarśa sā // SoKss_6,3.154 //
tatsaukumāryadūrādhvadarśanārdrīkṛtaṃ ca tam /
papracchopetya sā ko 'yaṃ pradeśaḥ kathyatām iti // SoKss_6,3.155 //
so 'pi gopālako 'vādīd vasudattasya bhūpateḥ /
vasudattapuraṃ nāma puram etatpuraḥ sthitam // SoKss_6,3.156 //
rājāpi sa mahātmātra mumūrṣur vyādhitaḥ sthitaḥ /
tac chrutvā kīrtisenā taṃ gopālakam abhāṣata // SoKss_6,3.157 //
yadi māṃ nayate kaścid rājñas tasyāntikaṃ tataḥ /
ahaṃ taṃ tasya jānāmi nivārayitum āmayam // SoKss_6,3.158 //
tac chrutvaivāvadad gopaḥ pure 'traiva vrajāmy aham /
tad āyāhi mayā sākaṃ yāvad yatnaṃ karomi te // SoKss_6,3.159 //
tathety uktavatīṃ tāṃ ca kīrtisenāṃ tadaiva saḥ /
vasudattapuraṃ gopaḥ puṃveṣāṃ nayati sma tām // SoKss_6,3.160 //
tac ca tatra tathā vastu nivedyātārya tatkṣaṇāt /
pratīhārāya kalyāṇalakṣaṇāṃ tāṃ samarpayat // SoKss_6,3.161 //
pratīhāro 'pi rājānaṃ vijñapyaiva tadājñayā /
praveśayām āsa sa tāṃ tasyāntikam aninditām // SoKss_6,3.162 //
rājā ca so 'tra rogārtas tāṃ dṛṣṭvaivādbhutākṛtim /
āśvasto vasudatto 'bhūd vetty ātmaiva hitāhitam // SoKss_6,3.163 //
uvāca caitāṃ puṃveṣāṃ yadīmām apaneṣyasi /
rujam etat pradāsyāmi rājyārdhaṃ te sulakṣaṇa // SoKss_6,3.164 //
jāne jahāra pṛṣṭhān me svapne strī kṛṣṇakambalam /
tan niścitam imaṃ rogaṃ hariṣyati bhavān mama // SoKss_6,3.165 //
tac chrutvā kīrtisenā taṃ jagādādya dinaṃ gatam /
deva śvaste 'paneṣyāmi rogaṃ mā smādhṛtiṃ kathāḥ // SoKss_6,3.166 //
ity uktvā mūrdhni rājño 'sya gavyaṃ ghṛtam adāpayat /
tena tasyāyayau nidrā yayau sā cātivedanā // SoKss_6,3.167 //
bhiṣagrūpeṇa devo 'yaṃ puṇyair naḥ ko 'py upāgataḥ /
iti tatra ca tāṃ sarve kīrtisenāṃ tato 'stuvan // SoKss_6,3.168 //
mahādevī ca tais tais tām upacārair upācarat /
naktaṃ veśma pṛthak cāsyāḥ sadāsīkam akalpayat // SoKss_6,3.169 //
athāparedyur madhyāhne mantriṣv antaḥpureṣu ca /
paśyatsu tasya bhūpasya kīrtisenā cakarṣa sā // SoKss_6,3.170 //
śirasaḥ karṇamārgeṇa sārdhaṃ śatapadīśatam /
rākṣasyuditayā pūrvaṃ yuktyātyadbhutayā tayā // SoKss_6,3.171 //
sthāpayitvā ca ghaṭake sā tāḥ śatapadīs tataḥ /
ghṛtakṣīrādisekena taṃ nṛpaṃ samatarpayat // SoKss_6,3.172 //
kramāt tasmin samāśvaste rogamukte mahīpatau /
ghaṭe tān prāṇino dṛṣṭvā ko na tatra visismiye // SoKss_6,3.173 //
rājā ca sa vilokyaitān kukīṭān mūrdhanirgatān /
tatrāsa dadhyau mumude mene janma nijaṃ punaḥ // SoKss_6,3.174 //
kṛtotsavaś ca sa snātaḥ kīrtisenām apūjayat /
tām anādṛtarājyārdhāṃ grāmahastyaśvakāñcanaiḥ // SoKss_6,3.175 //
devī ca mantriṇaś caitāṃ hemnā vastrair apūrayan /
prabhuprāṇaprado 'smākaṃ pūjyo bhiṣag asāv iti // SoKss_6,3.176 //
sā ca tasyaiva rājñas tān haste 'rthān saṃprati nyadhāt /
kaṃcit kālaṃ vratastho 'ham ity uktvā bhartrapekṣiṇī // SoKss_6,3.177 //
tataḥ saṃmānyamānātra sarvaiḥ kāny apy ahāni sā /
yāvat puruṣaveṣeṇa kīrtisenāvatiṣṭhate // SoKss_6,3.178 //
tavāc chuśrāva lokāt taṃ valabhītaḥ samāgatam /
sārthavāhaṃ pathā tena devasenaṃ nijaṃ patim // SoKss_6,3.179 //
puri tatrātha taṃ sārthaṃ prāptaṃ buddhvaiva sābhyagāt /
bhartāraṃ tam apaśyac ca mayūrīva navāmbudam // SoKss_6,3.180 //
citteneva cirautsukyasaṃtāpapravilāyinā /
dattārghānandabāṣpeṇa pādayos tasya cāpatat // SoKss_6,3.181 //
so 'pi pratyabhyajānāc ca veṣacchannāṃ nirūpya tām /
bhartā bhāsvatkarālakṣmyāṃ divā mūrtim ivaindavīm // SoKss_6,3.182 //
tasya tadvadanenduṃ ca candrakāntasya paśyataḥ /
devasenasya hṛdayaṃ citraṃ na galati sma yat // SoKss_6,3.183 //
athāsyāṃ kīrtisenāyām evaṃ prakaṭitātmani /
kim etad iti sāścaryaṃ sthite tasmiṃś ca tatpatau // SoKss_6,3.184 //
vismite ca vaṇiggrāme tad buddhvaiva savismayaḥ /
sa rājā vasudatto 'tra svayam eva kilāyayau // SoKss_6,3.185 //
tena pṛṣṭā ca sā kīrtisenā patyuḥ puro 'khilam /
śvaśrūduścaritotpannaṃ svavṛttāntam avarṇayat // SoKss_6,3.186 //
devasenaś ca tac chrutvā tadbhartā sa svamātari /
parāṅmukho 'bhavat kopakṣamāvismayaharṣavān // SoKss_6,3.187 //
bhartṛbhaktir athārūḍhāḥ śīlasaṃnāharakṣitāḥ /
dharmasārathayaḥ sādhvyo jayanti matihetayaḥ // SoKss_6,3.188 //
iti tatra sthito 'vādīd ākarṇyaiva tad adbhutam /
caritaṃ kīrtisenāyāḥ sānandaḥ sakalo janaḥ // SoKss_6,3.189 //
rājāpy uvāca patyartham āśritakleśayānayā /
sītādevy api rāmasya parikleśavahā jitā // SoKss_6,3.190 //
tad eṣā dharmabhaginī mama prāṇapradāyinī /
ity uktavantaṃ taṃ bhūpaṃ kīrtisenātha sābravīt // SoKss_6,3.191 //
deva tvatprītidāyo yas tava haste mama sthitaḥ /
grāmahastyaśvaratnādiḥ sa me bhartre samarpyatām // SoKss_6,3.192 //
evam uktas tayā rājā dattvā grāmādi tasya tat /
tadbhartur devasenasya prītaḥ paṭṭaṃ babandha saḥ // SoKss_6,3.193 //
atha narapatidattais tair vaṇijyārjitaiś ca prasabhabharitakoṣo devaseno dhanoghaiḥ /
parihṛtajananīkaḥ saṃstuvan kīrtisenāṃ kṛtavasatir amuṣminn eva tasthau pure saḥ // SoKss_6,3.194 //
sukham apagatapāpaśvaśrukaṃ kīrtisenāpy asamacaritalabdhakhyātir āsādya tatra /
nyavasad akhilabhogaiśvaryabhāgāntikasthā sukṛtaphalasamṛddhir dehabaddhveva bhartuḥ // SoKss_6,3.195 //
evaṃ viṣahya vidhurasya vidher niyogam āpatsu rakṣitacaritradhanā hi sādhvyaḥ /
guptāḥ svasattvavibhavena mahattamena kalyāṇam ādadhati patyur athātmanaś ca // SoKss_6,3.196 //
itthaṃ ca pārthivakumāri bhavanti doṣāḥ śvaśrūn anāndṛvihitā bahavo vadhūnām /
tadbhartṛveśma tava tādṛśam arthaye 'haṃ śvaśrūr na yatra na ca yatra śaṭhā nanāndā // SoKss_6,3.197 //
itīdam ānandikathādbhutaṃ sā mukhān niśamyāsurarājaputryāḥ /
somaprabhāyā manujendraputrī kaliṅgasenā parituṣyati sma // SoKss_6,3.198 //
tato vicitrārthakathāvasānaṃ dṛṣṭveva gantuṃ m ihire pravṛtte /
sotkāṃ samāliṅgya kaliṅgasenāṃ somaprabhā svaṃ bhavanaṃ jagāma // SoKss_6,3.199 //
iti mahākaviśrīsomadevabhaṭṭaviracite kathāsaritsāgare madanamañcukālambake tṛtīyas taraṅgaḥ /
caturthas taraṅgaḥ /
tataḥ svasadma yātāyāḥ paścān mārgam avekṣitum /
somaprabhāyāḥ snehena mārgaharmyāgram āsthitām // SoKss_6,4.1 //
kaliṅgasenām ārāt tāṃ dadarśa gaganāgataḥ /
daivān madanavegākhyo yuvā vidyādharādhipaḥ // SoKss_6,4.2 //
sa tāṃ dṛṣṭvaiva rūpeṇa jagattritayamohinīm /
kṣobhaṃ jagāma kāmaindrajālikasyeva picchikām // SoKss_6,4.3 //
alaṃ vidyādharastrībhiḥ kā kathāpsarasām api /
yatredṛg etad etasyā mānuṣyā rūpam adbhutam // SoKss_6,4.4 //
tad eṣā yadi me na syād bhāryā kiṃ jīvitena tat /
kathaṃ ca mānuṣīsaṅgaṃ kuryāṃ vidyādharo 'pi san // SoKss_6,4.5 //
ity ālocya sa dadhyau ca vidyāṃ prajñaptisaṃjñikām /
sā cāvirbhūya sākārā tam evam avadattadā // SoKss_6,4.6 //
tattvato mānuṣī neyam eṣā śāpacyutāpsarāḥ /
jātā kaliṅgadattasya gṛhe subhaga bhūpateḥ // SoKss_6,4.7 //
ity ukte vidyayā so 'tha hṛṣṭo gatvā svadhāmani /
vidyādharo 'nyavimukhaḥ kāmārtaḥ samacintayat // SoKss_6,4.8 //
haṭhād yadi harāmy etāṃ tad etan me na yujyate /
strīṇāṃ haṭhopabhoge hi mama śāpo 'sti mṛtyudaḥ // SoKss_6,4.9 //
tad etatprāptaye śaṃbhur ārādhyas tapasā mayā /
tapo 'dhīnāni hi śreyāṃsy upāyo 'nyo na vidyate // SoKss_6,4.10 //
iti niścitya cānyedyur gatvā ṛṣabhaparvatam /
ekapādasthitas tepe nirāhāras tapāṃsi saḥ // SoKss_6,4.11 //
atha tuṣṭo 'cirāt tīvrais tapobhir dattadarśanaḥ /
evaṃ madanavegaṃ tam ādideśāmbikāpatiḥ // SoKss_6,4.12 //
eṣā kaliṅgasenākhyā khyātā rūpeṇa bhūtale /
kanyā nāsyāś ca bhartāpi sadṛśo rūpasaṃpadā // SoKss_6,4.13 //
ekas tu vatsarājo 'sti sa caitām abhivāñchati /
kiṃ tu vāsavadattāyā bhītyā nārthayate sphuṭam // SoKss_6,4.14 //
eṣāpi rūpalubdhā taṃ śrutvā somaprabhāmukhāt /
svayaṃvarāya vatseśaṃ rājaputry abhivāñchati // SoKss_6,4.15 //
tatra yāvad vivāho 'syā na bhavet tāvad antarā /
kṛtvā kālāsahasyeva rūpaṃ vatseśvarasya tat // SoKss_6,4.16 //
gatvā gāndharvavidhinā bhāryāṃ kuryād bhavān imām /
evaṃ kaliṅgasenāsau tava setsyati sundarī // SoKss_6,4.17 //
ity ādiṣṭaḥ sa śarveṇa praṇipatyātha taṃ yayau /
gṛhaṃ madanavegaḥ svaṃ kālakūṭagires taṭam // SoKss_6,4.18 //
atrāntare pratiniśaṃ gacchantyā nijamandiram /
pratiprabhātam āyāntyā yantreṇa vyomagāminā // SoKss_6,4.19 //
tayā takṣaśilāpuryāṃ sā somaprabhayā saha /
kaliṅgasenā krīḍantī tāṃ jagādaikadā rahaḥ // SoKss_6,4.20 //
sakhi vācyaṃ na kasyāpi tvayā yat te bravīmy aham /
vivāho mama saṃprāpta iti jāne yataḥ śṛṇu // SoKss_6,4.21 //
iha māṃ yācituṃ dūtāḥ preṣitā bahubhir nṛpaiḥ /
te ca tātena saṃvṛtya tathaiva preṣitā itaḥ // SoKss_6,4.22 //
yas tu prasenajinnāma śrāvastyām asti bhūpatiḥ /
tadīyaḥ kevalaṃ dūtaḥ sādaraṃ tena satkṛtaḥ // SoKss_6,4.23 //
mantritaṃ cāmbayāpy etat tan manye madvaro nṛpaḥ /
sa tātasya tathāmbāyāḥ kulīna iti saṃmataḥ // SoKss_6,4.24 //
sa hi tatra kule jāto yatrāmbāmbālikādikāḥ /
pitāmahyaḥ kurūṇāṃ ca pāṇḍavānāṃ ca jajñire // SoKss_6,4.25 //
tat prasenajite tasmai sakhi dattāsmi sāṃpratam /
tātena rājñe śrāvastyāṃ nagaryām iti niścayaḥ // SoKss_6,4.26 //
etat kaliṅgasenātaḥ śrutvā somaprabhā śucā /
sṛjantīvāparaṃ hāraṃ sadyo dhārāśruṇārudat // SoKss_6,4.27 //
jagāda caitāṃ pṛcchantīṃ vayasyām aśrukāraṇam /
dṛṣṭaniḥśeṣabhūloka sā mayāsuraputrikā // SoKss_6,4.28 //
vayo rūpaṃ kulaṃ śīlaṃ vittaṃ ceti varasya yat /
mṛgyate sakhi tatrādyaṃ vayo vaṃśādikaṃ tataḥ // SoKss_6,4.29 //
prasenajic ca pravayāḥ sa dṛṣṭo nṛpatir mayā /
jātīpuṣpasya jātyeva jīrṇasyāsya kulena kim // SoKss_6,4.30 //
himaśubhreṇa tena tvaṃ heman teneva padminī /
parimlānāmbujamukhī yuktā śocyā bhaviṣyasi // SoKss_6,4.31 //
ato jāto viṣādo me praharṣas tu bhaven mama /
yadi syād vatsarājas te kalyāṇy udayanaḥ patiḥ // SoKss_6,4.32 //
tasya nāsti hi rūpeṇa lāvaṇyena kulena ca /
śauryeṇa ca vibhūtyā ca tulyo 'nyo nṛpatir bhuvi // SoKss_6,4.33 //
tena ced yujyase bhartrā sadṛśena kṛśodari /
dhātuḥ phalati lāvaṇyanirmāṇaṃ tad idaṃ tvayi // SoKss_6,4.34 //
iti somaprabhākḷptair vakyair yantrair iveritam /
yayau kaliṅgasenāyā mano vatseśvaraṃ prati // SoKss_6,4.35 //
tataś ca sā tāṃ papraccha rājakanyā mayātmajām /
kathaṃ sa vatsarājākhyaḥ sakhi kiṃvaṃśasaṃbhavaḥ // SoKss_6,4.36 //
kathaṃ codayano nāmnā tvayā me kathyatām iti /
sātha somaprabhāvādīc chṛṇu tat sakhi vacmi te // SoKss_6,4.37 //
vatsa ity asti vikhyāto deśo bhūmer vibhūṣaṇam /
purī tatrāsti kauśāmbī dvitīyevāmarāvatī // SoKss_6,4.38 //
tasyāṃ sa kurute rājyaṃ yato vatseśvaras tataḥ /
vaṃśaṃ ca tasya kalyāṇi kīrtyamānaṃ mayā śṛṇu // SoKss_6,4.39 //
pāṇḍavasyārjunasyābhūd abhimanyuḥ kilātmajaḥ /
cakravyūhabhidā yena nītā kurucamūḥ kṣayam // SoKss_6,4.40 //
tasmāt parīkṣid abhavad rājā bharatavaṃśabhṛt /
sarpasattrapraṇetābhūt tato 'pi janamejayaḥ // SoKss_6,4.41 //
tato 'bhavac chatānīkaḥ kauśāmbīm adhyuvāsa yaḥ /
yaś ca devāsuragaṇe daityān hatvā vyapadyata // SoKss_6,4.42 //
tasmād rājā jagacchlāghyaḥ sahasrānīka ity abhūt /
yaḥ śakrapreṣitaratho divi cakre gatāgatam // SoKss_6,4.43 //
tasya devyāṃ mṛgāvatyām asāv udayano 'jani /
bhūṣaṇaṃ śaśino vaṃśe jagannetrotsavo nṛpaḥ // SoKss_6,4.44 //
nāmno nimittam apy asya śṛṇu sā hi mṛgāvatī /
antarvatnī sati rājño janany asya sujanmanaḥ // SoKss_6,4.45 //
utpannarudhirasnānadohadā pāpabhīruṇā /
bhartrā racitalākṣādirasavāpīkṛtāplavā // SoKss_6,4.46 //
pakṣiṇā tārkṣyavaṃśyena nipatyāmiṣaśaṅkayā /
nītvā vidhivaśāt tyaktā jīvantyevodayācale // SoKss_6,4.47 //
tatra cāśvāsitā bhūyo bhartṛsaṃgamavādinā /
jamadagnyarṣiṇā dṛṣṭā sthitāsau tatra cāśrame // SoKss_6,4.48 //
avajñājaniterṣyāyāḥ kaṃcit kālaṃ hi tādṛśaḥ /
śāpas tilottamāto 'bhūt tadbhartus tadviyogadaḥ // SoKss_6,4.49 //
divasaiḥ sā ca tatraiva jamadagnyāśrame sutam /
udayādrau prasūte sma dyaur indum iva nūtanam // SoKss_6,4.50 //
asāv udayano jātaḥ sārvabhaumo mahīpatiḥ /
janiṣyate ca putro 'sya sarvavidyādharādhipaḥ // SoKss_6,4.51 //
ity uccāryāmbarād vāṇīm aśarīrāṃ tadā kṛtam /
nāgodayana ity asya devair udayajanmataḥ // SoKss_6,4.52 //
so 'pi śāpāntabaddhāśaḥ kālaṃ mātalibodhitaḥ /
kṛcchrāt sahasrānīkas tāṃ vinānaiṣīn mṛgāvatīm // SoKss_6,4.53 //
prāpte śāpāvasāne tu śabarād vidhiyogataḥ /
udayādrer upāyātāt prāpyābhijñānam ātmanaḥ // SoKss_6,4.54 //
āveditārthas tatkālaṃ gaganodgatayā girā /
śabaraṃ taṃ puraskṛtya jagāmaivodayācalam // SoKss_6,4.55 //
tatra vāñchitasaṃsiddhim iva prāpya mṛgāvatīm /
bhāryām udayanaṃ taṃ ca manorājyam ivātmajam // SoKss_6,4.56 //
tau gṛhītvātha kauśāmbīm āgatyaivābhiṣiktavān /
yauvarājye tanūjaṃ taṃ tadguṇotkarṣatoṣitaḥ // SoKss_6,4.57 //
yaugandharāyaṇādīṃś ca tasmai mantrisutān dadau /
tenāttabhāro bubhuje bhogān bhāryāsakhaś ciram // SoKss_6,4.58 //
kālenāropya rājye ca tam evodayanaṃ sutam /
vṛddhaḥ sabhāryāsacivo yayau rājā mahāpatham // SoKss_6,4.59 //
evaṃ sa pitryaṃ rājyaṃ tat prāpya jitvā tato 'khilām /
yaugandharāyaṇasakhaḥ praśāsty udayano mahīm // SoKss_6,4.60 //
ity āśu kathayitvā sā kathāṃ somaprabhā rahaḥ /
sakhīṃ kaliṅgasenāṃ tāṃ punar evam abhāṣata // SoKss_6,4.61 //
evaṃ vatseṣu rājatvād vatsarājaḥ sugātri saḥ /
pāṇḍavān vayasaṃ bhūtyā somavaṃśodbhavas tathā // SoKss_6,4.62 //
nāmnāpy udayanaḥ prokto devair udayajanmanā /
rūpeṇa cātra saṃsāre kaṃdarpo 'pi na tādṛśaḥ // SoKss_6,4.63 //
sa ekas tava tulyo 'sti patis trailokyasundari /
sa ca vāñchati lāvaṇyalubdhas tvāṃ prārthitāṃ dhruvam // SoKss_6,4.64 //
kiṃ tu caṇḍamahāsenamahīpatitanūdbhavā /
asti vāsavadattākhyā tasyāgryamahiṣī sakhi // SoKss_6,4.65 //
tathā sa ca vṛtas tyaktvā bāndhavān atiraktayā /
uṣāśakuntalādīnāṃ kanyānāṃ hṛtalajjayā // SoKss_6,4.66 //
naravāhanadattākhyas tasyāṃ jāto 'sya cātmajaḥ /
ādiṣṭaḥ kila devair yo bhāvī vidyādharādhipaḥ // SoKss_6,4.67 //
atas tasyāḥ sa vatseśo bibhyat tvāṃ neha yācate /
sā ca dṛṣṭā mayā na tvāṃ spardhate rūpasaṃpadā // SoKss_6,4.68 //
evam uktavatīṃ tāṃ ca sakhīṃ somaprabhāṃ tadā /
kaliṅgasenā vatseśa sotsukā nijagāda sā // SoKss_6,4.69 //
jāne 'ham etadvaśyāyāḥ pitroḥ śakyaṃ tu kiṃ mama /
sarvajñā saprabhāvāc ca tattvam evātra me gatiḥ // SoKss_6,4.70 //
daivāyattam idaṃ kāryaṃ tathā cātra kathāṃ śṛṇu /
somaprabhā tām ity uktvā śaśaṃsyāsyai kathām imām // SoKss_6,4.71 //
rājā vikramasenākhya ujjayinyām abhūt purā /
tasya tejasvatīty āsīd rūpeṇāpratimā sutā // SoKss_6,4.72 //
tasyāś cābhimataḥ kaścit prāyo nābhūd varo nṛpaḥ /
ekadā ca dadarśaikaṃ puruṣaṃ sā svaharmyagā // SoKss_6,4.73 //
tena svākṛtinā daivāt saṃgatiṃ vāñchati sma sā /
svābhiprāyaṃ ca saṃdiśya tasmai svāṃ vyasṛjat sakhīm // SoKss_6,4.74 //
sā gatvā tatsakhī tasya puṃsaḥ sāhasaśaṅkinaḥ /
anicchato 'pi prārthyaivaṃ yatnāt saṃketakaṃ vyadhāt // SoKss_6,4.75 //
etad devakulaṃ bhadra viviktaṃ paśyasīha yam /
atra rātrau pratīkṣethā rājaputryās tvam āgamam // SoKss_6,4.76 //
ity uktvā sā tam āmantrya gatvā tasyai tad abhyadhāt /
tejasvatyai tataḥ sāpi tasthau sūryāvalokinī // SoKss_6,4.77 //
pumāṃś ca so 'numānyāpi bhayāt kvāpy anyato yayau /
na bhekaḥ kokanadinīkiṃjalkāsvādakovidaḥ // SoKss_6,4.78 //
atrāntare ca ko 'py atra rājaputraḥ kulodgataḥ /
mṛte pitari tanmittraṃ rājānaṃ draṣṭum āyayau // SoKss_6,4.79 //
sa cātra sāyaṃ saṃprāptaḥ somadattābhidho yuvā /
dāyādahṛtarājyādir ekākī kāntadarśanaḥ // SoKss_6,4.80 //
viveśa daivāt tatraiva netuṃ devakule niśām /
rājaputryāḥ sakhī yatra puṃsaḥ saṃketam ādiśat // SoKss_6,4.81 //
taṃ tatra sthitam abhyetya rājaputry avibhāvya sā /
niśāyām anurāgāndhā svayaṃvarapatiṃ vyadhāt // SoKss_6,4.82 //
so 'py abhyananda tūṣṇīṃ tāṃ prajño vidhisamarpitām /
saṃsūcayantīṃ bhāvinyā rājalakṣmyā samāgamam // SoKss_6,4.83 //
tataḥ kṣaṇād rājasutā sā vilokyaivam eva tam /
kamanīyatamaṃ mene dhātrātmānam avañcitam // SoKss_6,4.84 //
anantaraṃ kathāṃ kṛtvā yathāsvaṃ saṃvidā tayoḥ /
ekā svamandiram agād anyas tatrānayan niśām // SoKss_6,4.85 //
prātar gatvā pratīhāramukhenāvedya nāma saḥ /
rājaputraḥ parijñāto rājñaḥ prāviśad antikam // SoKss_6,4.86 //
tatroktarājyahārādiduḥkhasya sa kṛtādaraḥ /
aṅgīcakre sahāyatvaṃ rājā tasyārimardane // SoKss_6,4.87 //
matiṃ cakre ca tāṃ tasmai dātuṃ prāgditsitāṃ sutām /
mantribhyaś ca tadaivaitam abhiprāyaṃ śaśaṃsa saḥ // SoKss_6,4.88 //
ahai tasmai ca rājñe taṃ sutāvṛttāntam abhyadhāt /
devī svābodhitā pūrvaṃ tayaivāptasakhīmukhaiḥ // SoKss_6,4.89 //
asiddhān iṣṭasiddheṣṭakākatālīyavismitam /
tatas taṃ tatra rājānam eko mantrī tadābravīt // SoKss_6,4.90 //
vidhir eva hi jāgarti bhavyānām arthasiddhiṣu /
asaṃcetayamānānāṃ sadbhṛtyaḥ svāminām iva // SoKss_6,4.91 //
tathā ca kathayāmy etāṃ rājann atra kathāṃ śṛṇu /
babhūva hariśarmākhyaḥ ko'pi grāme kvacid dvijaḥ // SoKss_6,4.92 //
sa daridraś ca mūrkhaś ca vṛttyabhāvena duḥsthitaḥ /
pūrvaduṣkṛtabhogāya jāto 'tibahubālakaḥ // SoKss_6,4.93 //
sakuṭumbo bhraman bhikṣāṃ prāpyaikaṃ nagaraṃ kramāt /
śiśriye sthūladattākhyaṃ gṛhasthaṃ sa mahādhanam // SoKss_6,4.94 //
gavādirakṣakān putrān bhāryāṃ karmakarīṃ nijām /
tasya kṛtvā gṛhābhyarṇe praiṣyaṃ kurvann uvāsa saḥ // SoKss_6,4.95 //
ekadā sthūladattasya sutāpariṇayotsavaḥ /
tasyābhūd āgatān ekajanyayātrājanākulaḥ // SoKss_6,4.96 //
tadā ca hariśarmātra tadgṛhe sakuṭumbakaḥ /
ākaṇṭhaghṛtamāṃsādibhojanāsthāṃ babandha saḥ // SoKss_6,4.97 //
tadvelāṃ vīkṣamāṇo 'tha smṛtaḥ kenāpi nātra saḥ /
tato 'nāhāranirviṇṇo bhāryām ity abravīn niśi // SoKss_6,4.98 //
dāridryād iha maurkhyāc ca mamedṛśam agauravam /
tad atra kṛtrimaṃ yuktyā vijñānaṃ prayunajmy aham // SoKss_6,4.99 //
yenāsya sthūladattasya bhaveyaṃ gauravāspadam /
tvaṃ prāpte 'vasare cāsmai jñāninaṃ māṃ nivedaya // SoKss_6,4.100 //
ity uktvā tāṃ vicintyātra dhiyā supte jane hayaḥ /
sthūladattagṛhāt tena jahre jāmātṛvāhanaḥ // SoKss_6,4.101 //
dūre pracchannam etena sthāpitaṃ prātar atra tam /
itas tato vicinvanto 'py aśvaṃ janyā na lebhire // SoKss_6,4.102 //
athāmaṅgalavitrastaṃ hayacauragaveṣiṇam /
hariśarmavadhūr etya sthūladattam uvāca sā // SoKss_6,4.103 //
bhartā madīyo vijñānī jyotirvidyādikovidaḥ /
aśvaṃ vo lambhayaty enaṃ kimarthaṃ sa na pṛcchyate // SoKss_6,4.104 //
tac chrutvā sthūladattas taṃ hariśarmāṇam āhvayat /
hyo vismṛto hṛteśve tu smṛto 'smy adyeti vādinam // SoKss_6,4.105 //
vismṛtaṃ naḥ kṣamasveti prārthitaṃ brāhmaṇaṃ ca saḥ /
papraccha kenāpahṛto hayo naḥ kathyatām iti // SoKss_6,4.106 //
hariśarmā tato mithyā rekhāḥ kurvann uvāca saḥ /
ito dakṣiṇasīmānte cauraiḥ saṃsthāpito hayaḥ // SoKss_6,4.107 //
pracchannastho dinānte ca dūraṃ yāvan na nīyate /
tāvad ānīyatāṃ gatvā tvaritaṃ sa turaṃgamaḥ // SoKss_6,4.108 //
tac chrutvā dhāvitaiḥ prāpya kṣaṇāt sa bahubhir naraiḥ /
āninye 'śvaḥ praśaṃsadbhir vijñānaṃ hariśarmaṇaḥ // SoKss_6,4.109 //
tato jñānīti sarveṇa pūjyamāno janena saḥ /
uvāsa hariśarmātra sthūladattārcitaḥ sukham // SoKss_6,4.110 //
atha gacchatsu divaseṣv atra rājagṛhāntarāt /
hemaratnādi caureṇa bhūri kenāpy anīyata // SoKss_6,4.111 //
nājñāyata yadā cauras tadā jñāniprasiddhitaḥ /
ānāyayām āsa nṛpo hariśarmāṇam āśu tam // SoKss_6,4.112 //
sa cānītaḥ kṣipan kālaṃ vakṣye prātar iti bruvan /
vāsake sthāpito jñānavigno rājñāsurakṣitaḥ // SoKss_6,4.113 //
tatra rājakule cāsīn nāmnā jihveti ceṭikā /
yayā bhrātrā samaṃ tac ca nītam abhyantarād dhanam // SoKss_6,4.114 //
sā gatvā niśi tatrāsya vāsake hariśarmaṇaḥ /
jijñāsayā dadau dvāri karṇaṃ tajjñānaśaṅkitā // SoKss_6,4.115 //
hariśarmā ca tatkālam ekako 'bhyantare sthitaḥ /
nijāṃ jihvāṃ ninindaivaṃ mṛṣāvijñānavādinīm // SoKss_6,4.116 //
bhogalampaṭayā jihve kim idaṃ vihitaṃ tvayā /
durācāre sahasva tvam idānīm iha nigraham // SoKss_6,4.117 //
tac chrutvā jñāninānena jñātāsmīti bhayena sā /
jihvākhyā ceṭikā yuktyā praviveśa tadantikam // SoKss_6,4.118 //
patitvā pādayos tasya jñānivyañjanam abravīt /
brahmann iyaṃ sā jihvāhaṃ tvayā jñātārthahāriṇī // SoKss_6,4.119 //
nītvā tac ca mayāsyaiva mandirasyeha pṛṣṭhataḥ /
udyāne dāḍimasyādho nikhātaṃ bhūtale dhanam // SoKss_6,4.120 //
tad rakṣa māṃ gṛhāṇemaṃ kiṃcin me hema hastagam /
etac chrutvā sagarvaṃ sa hariśarmā jagāda tām // SoKss_6,4.121 //
gaccha jānāmy ahaṃ sarvaṃ bhūtaṃ bhavyaṃ bhavat tathā /
tvāṃ tu nodghāṭayiṣyāmi kṛpaṇāṃ śaraṇāgatām // SoKss_6,4.122 //
yac ca hastagataṃ te 'sti tad dāsyasi punar mama /
ity uktā tena sā ceṭī tathety āśu tato yayau // SoKss_6,4.123 //
hariśarmā ca sa tato vismayād ity acintayat /
asādhyaṃ sādhayaty arthaṃ helayābhimukho vidhiḥ // SoKss_6,4.124 //
yad ihopasthite 'narthe siddho 'rtho 'śaṅkitaṃ mama /
svajihvāṃ nindato jihvā caurī me patitā puraḥ // SoKss_6,4.125 //
śaṅkayaiva prakāśan te bata pracchannapātakāḥ /
ity ādy ākalayan so 'tra hṛṣṭo rātriṃ nināya tām // SoKss_6,4.126 //
prāyaś cālīkavijñānayuktyā nītvā sa taṃ nṛpam /
tatrodyāne nikhātasthaṃ prāpayām āsa tad dhanam // SoKss_6,4.127 //
cauraṃ cāpy apanītāṃśaṃ śaśaṃsa prapalāyitam /
tatas tuṣṭo nṛpas tasmai grāmān dātuṃ pracakrame // SoKss_6,4.128 //
kahaṃ syān mānuṣāgamyaṃ jñānaṃ śāstraṃ vinedṛśam /
tan nūnaṃ caurasaṃketakṛteyaṃ dhūrtajīvikā // SoKss_6,4.129 //
tasmād eṣo 'nyayā yuktyā vāram ekaṃ parīkṣyatām /
deva jñānīti karṇe taṃ mantrī rājānam abhyadhāt // SoKss_6,4.130 //
tato 'ntaḥ kṣiptamaṇḍūkaṃ sapidhānaṃ navaṃ ghaṭam /
svairam ānāyya rājā taṃ hariśarmāṇam abravīt // SoKss_6,4.131 //
brahman yad asmin ghaṭake sthitaṃ jānāsi tad yadi /
tad adya te kariṣyāmi pūjāṃ sumahatīm aham // SoKss_6,4.132 //
tac chrutvā nāśakālaṃ taṃ matvā smṛtvā tato nijam /
pitrā krīḍākṛtaṃ bālye maṇḍūka iti nāma saḥ // SoKss_6,4.133 //
vidhātṛpreritaḥ kurvaṃs tenātra paridevanam /
brāhmaṇo hariśarmātra sahasaivaivam abravīt // SoKss_6,4.134 //
sādhor eva tu maṇḍūka tavākāṇḍe ghaṭo 'dhunā /
avaśasya vināśāya saṃjāto 'yaṃ haṭhād iha // SoKss_6,4.135 //
tac chrutvāho mahājñānī bheko 'pi vidito 'munā /
iti jalpan nanāndātra prastutārthānvayāj janaḥ // SoKss_6,4.136 //
tatas tatprātibhajñānaṃ manvāno hariśarmaṇe /
tuṣṭo rājā dadau grāmān sahemacchatravāhanān // SoKss_6,4.137 //
kṣaṇāc ca hariśarmā sa jajñe sāmantasaṃnibhaḥ /
itthaṃ daivena sādhyante sadarthāḥ śubhakarmaṇām // SoKss_6,4.138 //
tat somadattaṃ sadṛśaṃ daivenaivābhisāritā /
nivāryāsadṛśaṃ rājaṃs tava tejasvatī sutā // SoKss_6,4.139 //
iti mantrimukhāc chrutvā tasmai rājasutāya tām /
rājā vikramaseno 'tha dadau lakṣmīm ivātmajām // SoKss_6,4.140 //
tataḥ śvaśurasainyena gatvā jitvā ripūṃś ca saḥ /
somadattaḥ svarājyasthas tasthau bhāryāsakhaḥ sukham // SoKss_6,4.141 //
evaṃ vidher bhavati sarvam idaṃ viśeṣāt tvām īdṛśīṃ ghaṭayituṃ ka iha kṣameta /
vatseśvareṇa sadṛśena vinaiva daivaṃ kuryām ahaṃ sakhi kim atra kaliṅgasene // SoKss_6,4.142 //
itthaṃ kathāṃ rahasi rājasutā niśamya somaprabhāvadanato 'tra kaliṅgasenā /
tatprārthinī śithilabandhubhayatrapā sā vatseśasaṃgamasamutkamanā babhūva // SoKss_6,4.143 //
athāstam upayāsyati tribhuvanaikadīpe ravau prabhātasamayāgamāvadhi kathaṃcid āmantrya tām /
sakhīm abimatodyamasthitamatiṃ khamārgeṇa sā mayāsurasutā yayau nijagṛhāya somaprabhā // SoKss_6,4.144 //
iti mahākaviśrīsomadevabhaṭṭaviracite kathāsaritsāgare madanamañcukālambake caturthas taraṅgaḥ /
pañcamas taraṅgaḥ /
tato 'nyedyurupetāṃ tāṃ prātaḥ somaprabhāṃ sakhīm /
kaliṅgasenā viśrambhātkatāṃ kurvatyuvāca sā // SoKss_6,5.1 //
māṃ prasenajite rājñe tāto dāsyati niścitam /
etac chrutaṃ mayāmbāto dṛṣṭo vṛddhaḥ sa ca tvayā // SoKss_6,5.2 //
vatseśastu yathā rūpe tvay aiva kathitastathā /
śrutimārgapraviṣṭena hṛtaṃ tena yathā manaḥ // SoKss_6,5.3 //
tatprasenajitaṃ pūrvaṃ pradarśya naya tatra mām /
āste vatseśvaro yatra kiṃ tātena kimambayā // SoKss_6,5.4 //
evam uktavatīṃ tāṃ ca sotkāṃ somaprabhābravīt /
gantavyaṃ yadi tadyāmo yantreṇa vyomagāminā // SoKss_6,5.5 //
kiṃ tu sarvaṃ gṛhāṇa tvaṃ nijaṃ parikaraṃ yataḥ /
dṛṣṭvā vatseśvaraṃ bhūyo nāgantum iha śakṣyasi // SoKss_6,5.6 //
na ca tvaṃ drakṣyasi punaḥ pitarau na smariṣyasi /
dūrasthāṃ prāptadayitā vismariṣyasi mām api // SoKss_6,5.7 //
nahyevam ahameṣyāmi bhartṛveśmani te sakhi /
tac chrutvā rājakanyā sā rudatī tām abhāṣata // SoKss_6,5.8 //
tarhi vatseśvaraṃ taṃ tvam ihaivānaya me sakhi /
notsahe tatra hi sthātuṃ kṣaṇam ekaṃ tvayā vinā // SoKss_6,5.9 //
nāninye cāniruddhaḥ kimupāyāccitralekhayā /
jānatyapi tathā caitāṃ mattastvaṃ tatkathāṃ śṛṇu // SoKss_6,5.10 //
bāṇāsurasya tanayā babhūvoṣeti viśrutā /
tasyāścārādhitā gaurī patiprāptyai varaṃ dadau // SoKss_6,5.11 //
svapne prāpsyasi yatsaṅgaṃ sa te bhartā bhaved iti /
tato devakumārābhaṃ kaṃcitsvapne dadarśa sā // SoKss_6,5.12 //
gāndharvavidhinā tena pariṇītā tathaiva ca /
prāptatatsatyasaṃbhogā prābudhyata niśākṣaye // SoKss_6,5.13 //
adṛṣṭvā taṃ patiṃ dṛṣṭaṃ dṛṣṭvā saṃbhogalakṣaṇam /
smṛtvā gaurīvaraṃ sābhūtsātaṅkabhayavismayā // SoKss_6,5.14 //
tāmyantī ca tataḥ sā taṃ svapne dṛṣṭaṃ priyaṃ vinā /
pṛcchantyai citralekhāyai sakhyai sarvaṃ śaśaṃsa tat // SoKss_6,5.15 //
sāpi nāmādyabhijñānaṃ na kiṃcittasya jānatī /
yogeśvarī citralekhā tāmuṣām evam abravīt // SoKss_6,5.16 //
sakhi devīvarasyāyaṃ prabhāvo 'tra kimucyate /
kiṃ tv abhijñānaśūnyas te so 'nveṣṭavyaḥ priyaḥ katham // SoKss_6,5.17 //
parijānāsi cettaṃ te sasurāsuramānuṣam /
jagallikhāmi tanmadhye taṃ me darśaya yena saḥ // SoKss_6,5.18 //
ānīyate mayety uktā sā tathety udite tayā /
citralekhā kramādviśvamalikhadvarnavartibhiḥ // SoKss_6,5.19 //
tatroṣā so 'yamityasyā hṛṣṭāṅgulyā sakampayā /
dvārāvatyāṃ yadukulādaniruddhamadarśayat // SoKss_6,5.20 //
citralekhā tato 'vādītsakhi dhanyāsi yattvayā /
bhartāniruddhaḥ prāpto 'yaṃ pautro bhagavato hareḥ // SoKss_6,5.21 //
yojanānāṃ sahasreṣu ṣaṣṭau vasati sa tvitaḥ /
acchrutvā sādhikautsukyavaśāttām abravīduṣā // SoKss_6,5.22 //
nādya cetsakhi tasyāṅkaṃ śraye śrīkhaṇḍaśītalam /
tadatyuddāmakāmāgninirdagdhāṃ viddhi māṃ mṛtām // SoKss_6,5.23 //
śrutvaitaccitralekhā sā tāmāśvāsya priyāṃ sakhīm /
tadaivotpatya nabhasā yayau dvāravatīṃ purīm // SoKss_6,5.24 //
dadarśa ca pṛthūttuṃgairmandirairabdhimadhyagām /
kurvatī taṃ punaḥ kṣiptamanthādriśikharabhramam // SoKss_6,5.25 //
tasyāṃ suptaṃ niśi prāpya sāniruddhaṃ vibodhya ca /
uṣānurāgaṃ taṃ tasmai śaśaṃsa svapnadarśanāt // SoKss_6,5.26 //
ādāya cāttatadrūpasvapnavṛttāntam eva tam /
sotkaṃ siddhiprabhāveṇa kṣaṇenaivāyayau tataḥ // SoKss_6,5.27 //
etya cāvekṣamāṇāyās tasyāḥ sakhyāḥ svavartmanā /
prāveśayaduṣāyāstaṃ guptamantaḥpuraṃ priyam // SoKss_6,5.28 //
sā dṛṣṭvaivāniruddhaṃ tamuṣā sākṣādupāgatam /
amṛtāṃśumivāmbhodhivelā nāṅgeṣv avartata // SoKss_6,5.29 //
tatas tena samaṃ tasthau sakhīdattena tatra sā /
jīviteneva mūrtena vallabhena yathāsukham // SoKss_6,5.30 //
tajjñānātpitaraṃ cāsyāḥ kruddhaṃ bāṇaṃ jigāya saḥ /
aniruddhaḥ svavīryeṇa pitāmahabalena ca // SoKss_6,5.31 //
tato dvāravatīṃ gatvā tāvabhinnatanū ubhau /
uṣāniruddhau jajñāte girijāśaṃkarāviva // SoKss_6,5.32 //
ity uṣāyāḥ priyo 'hnaiva melitaścitralekhayā /
tvaṃ saprabhāvāpyadhikā tato 'pi sakhi me matā // SoKss_6,5.33 //
tanmamānaya vatseśam iha mā sma ciraṃ kṛthāḥ /
evaṃ kaliṅgasenātaḥ śrutvā somaprabhābravīt // SoKss_6,5.34 //
citralekhā surastrī sā samutkṣipyānayatparam /
mādṛśī kiṃ vidadhyāttu parasparśādyakurvatī // SoKss_6,5.35 //
tattvāṃ nayāmi tatraiva yatra vatseśvaraḥ sakhi /
prākprasenajitaṃ taṃ te darśayitvā tvadarthinam // SoKss_6,5.36 //
iti somaprabhoktā sā tathety uktvā tayā saha /
kaliṅgasenā tatkḷptaṃ māyāyantravimānakam // SoKss_6,5.37 //
tadaivaruhya nabhasā sakoṣā saparicchadā /
kṛtaprāsthānikā prāyātpitroraviditā tataḥ // SoKss_6,5.38 //
na hi paśyati tuṅgaṃ vā śvabhraṃ vā strījano 'grataḥ /
smareṇa nītaḥ paramāṃ dhārāṃ vājīva sādinā // SoKss_6,5.39 //
śrāvastīṃ prāpya pūrvaṃ ca taṃ prasenajitaṃ nṛpam /
mṛgayānirgataṃ dūrājjarāpāṇḍuṃ dadarśa sā // SoKss_6,5.40 //
vṛddhādvrajāsmād iti tāṃ dūrādiva niṣedhatā /
uddhūyamānena muhuścāmareṇopalakṣitam // SoKss_6,5.41 //
so 'yaṃ prasenajidrājā pitrāsmai tvaṃ praditsitā /
paśyeti somaprabhayā darśitaṃ sopahāsayā // SoKss_6,5.42 //
jarayāyaṃ vṛto rājā kā vṛṇīte 'parā tvamum /
taditaḥ sakhi śīghraṃ māṃ naya vatseśvaraṃ prati // SoKss_6,5.43 //
iti somaprabhāṃ coktvā tatkṣaṇaṃ sā tayā saha /
kaliṅgasenā vyomnaiva kauśāmbīṃ nagarīṃ yayau // SoKss_6,5.44 //
tatrodyānagataṃ sā taṃ vatseśaṃ sakhyudīritam /
dadarśa dūrāt sotkaṇṭhā cakorīvāmṛtatviṣam // SoKss_6,5.45 //
sā tadutphullayā dṛṣṭyā hṛnnyastena ca pāṇinā /
praviṣṭo 'yaṃ pathānena māmatretyabravīd iva // SoKss_6,5.46 //
sakhi saṃgamayādy aiva vatsarājena mām iha /
enaṃ vilokya hi sthātuṃ na śaktā kṣaṇam apy aham // SoKss_6,5.47 //
iti coktavatīṃ tāṃ sā sakhī somaprabhābravīt /
adyāśubhaṃ mayā kiṃcinnimittamupalakṣitam // SoKss_6,5.48 //
tadidaṃ divasaṃ tūṣṇīmudyāne 'sminnalakṣitā /
adhitiṣṭhasva mā kārṣīḥ sakhi dūraṃ gatāgatam // SoKss_6,5.49 //
prātarāgatya yuktiṃ vā ghaṭayiṣyāmi saṃgame /
adhunā gantumicchāmi bhartuścittagṛhe gṛham // SoKss_6,5.50 //
ity uktvā tām avasthāpya yayau somaprabhā tataḥ /
vatsarājo 'pi codyānātsvamandiramathāviśat // SoKss_6,5.51 //
tataḥ kaliṅgasenā sā tatrasthā svamahattaram /
yathātattvaṃ svasaṃdeśaṃ dattvā vatseśvaraṃ prati // SoKss_6,5.52 //
prāhiṇotprāṅniṣiddhāpi svasakhyā śakunajñayā /
svatantro 'bhinavārūḍho yuvatīnāṃ manobhavaḥ // SoKss_6,5.53 //
sa ca gatvā pratīhāramukhenāvedya tatkṣaṇam /
mahattaraḥ praviśy aivaṃ vatsarājaṃ vyajijñapat // SoKss_6,5.54 //
rājan kaliṅgadattasya rājñas takṣaśilāpateḥ /
sutā kaliṅgasenākhyā śrutvā tvāṃ rūpavattaram // SoKss_6,5.55 //
svayaṃvarārtham iha te saṃprāptā tyaktabāndhavā /
māyāyantravimānena sānugā vyomagāminā // SoKss_6,5.56 //
ānītā guhyacāriṇyā sakhyā somaprabhākhyayā /
mayāsurasyātmajayā nalakūbarabhāryayā // SoKss_6,5.57 //
tayā vijñāpanāyāhaṃ preṣitaḥ svīkuruṣva tām /
yuvayorastu yogo 'yaṃ kaumudīcandrayor iva // SoKss_6,5.58 //
evaṃ mahattarāc chrutvā taṃ tathety abhinandya ca /
prahṛṣṭo hemavastrādyair vatsarājo 'bhyapūjayat // SoKss_6,5.59 //
āhūya cābravīnmantrimukhyaṃ yaugandharāyaṇam /
rājñaḥ kaliṅgadattasya khyātarūpā kṣitau sutā // SoKss_6,5.60 //
svayaṃ kaliṅgasenākhyā varaṇāya mam āgatā /
tadbrūhi śīghramatyājyāṃ kadā pariṇayāmi tām // SoKss_6,5.61 //
ity ukto vatsarājena mantrī yaugandharāyaṇaḥ /
asyāyatihitāpekṣī kṣaṇam evam acintayat // SoKss_6,5.62 //
kaliṅgasenā sā tāvatkhyātarūpā jagattraye /
nāstyanyā tādṛśī tasyai spṛhayanti surā api // SoKss_6,5.63 //
tāṃ labdhvā vatsarājo 'yaṃ sarvamanyatparityajet /
devī vāsavadattā ca tataḥ prāṇair viyujyate // SoKss_6,5.64 //
naravāhanadatto 'pi naśyedrājasutas tataḥ /
padmāvatyapi tatsnehāddevī jīvati duṣkaram // SoKss_6,5.65 //
tataś caṇḍamahāsenapradyotau pitarau dvayoḥ /
devyorvimuñcataḥ prāṇān vikṛtiṃ vāpi gacchataḥ // SoKss_6,5.66 //
evaṃ ca sarvanāśaḥ syānna ca yuktaṃ niṣedhanam /
rājño 'sya vyasanaṃ yasmādvāritasyādhikībhavet // SoKss_6,5.67 //
tasmādanupraveśasya siddhyai kālaṃ harāmy aham /
ity ālocya sa vatseśaṃ prāha yaugandharāyaṇaḥ // SoKss_6,5.68 //
deva dhanyo 'si yaṣyaiṣā svayaṃ te gṛham āgatā /
kaliṅgasenā bhṛtyatvaṃ prāptaścaitatpitā nṛpaḥ // SoKss_6,5.69 //
tat tvayā gaṇakān pṛṣṭvā sulagne 'syā yathāvidhi /
kāryaḥ pāṇigraho rājño bṛhato duhitā hy asau // SoKss_6,5.70 //
adyāsyā dīyatāṃ tāvadyogyaṃ vāsagṛhaṃ pṛthak /
dāsīdāsā visṛjyantāṃ vastrāṇyābharaṇāni ca // SoKss_6,5.71 //
ity ukto mantrimukhyena vatsarājastatheti tat /
prahṛṣṭahṛdayaḥ sarvaṃ saviśeṣaṃ cakāra saḥ // SoKss_6,5.72 //
kaliṅgasenā ca tataḥ praviṣṭā vāsaveśma tat /
svamanorathamāsannaṃ matvā prāpa parāṃ mudam // SoKss_6,5.73 //
yaugandharāyaṇaḥ so 'pi kṣaṇādrājakulātataḥ /
nirgatya svagṛhaṃ gatvā dhīmānevam acintayat // SoKss_6,5.74 //
prāyo 'śubhasya kāryasya kālahāraḥ pratikriyā /
tathā ca vṛtraśatrau prāgbrahmahatyāpalāyite // SoKss_6,5.75 //
devarājyamavāptena nahuṣeṇabhivāñchitā /
rakṣitā devaguruṇā śacī śaraṇamāśritā // SoKss_6,5.76 //
adya prātar upaiti tvāmity uktvā kālahārataḥ /
yāvatsa naṣṭo nahuṣo huṃkārādbrahmaśāpataḥ // SoKss_6,5.77 //
prāptaś ca pūrvavacchakraḥ sa punardevarājatām /
evaṃ kaliṅgasenārte kālaḥ kṣepyo mayā prabhoḥ // SoKss_6,5.78 //
iti saṃcintya sarveṣāṃ gaṇakānāṃ sa saṃvidam /
dūralagnapradānāya mantrī guptaṃ vyadhāttadā // SoKss_6,5.79 //
atha vijñāya vṛttāntaṃ devyā vāsavadattayā /
āhūya sa mahāmantrī svamandiramanīyata // SoKss_6,5.80 //
tatra praviṣṭaṃ praṇataṃ rudatī sā jagāda tam /
ārya pūrvaṃ tvayoktaṃ me yathā devi mayi sthite // SoKss_6,5.81 //
padmāvatyā ṛte nānyā sapatnī te bhaviṣyati /
kaliṅgasenāpy adyaiṣā paśyeha pariṇeṣyate // SoKss_6,5.82 //
sā ca rūpavatī tasyāmāryaputraś ca rajyati /
ato vitathavādī tvaṃ jāto 'haṃ ca mṛtādhunā // SoKss_6,5.83 //
tac chrutvā tām avocatsa mantrī yaugandharāyaṇaḥ /
dhīrā bhava kathaṃ hy etaddevi syānmama jīvataḥ // SoKss_6,5.84 //
tvayā tu nātra kartavyā rājño 'sya pratikūlatā /
pratyutālambya dhīratvaṃ darśanīyānukūlatā // SoKss_6,5.85 //
nāturaḥ pratikūloktair vaśe vaidyasya vartate /
vartate tvanukūloktaiḥ sāmnaivācarataḥ kriyām // SoKss_6,5.86 //
pratīpaṃ kṛṣyamāṇo hi nottareduttarennaraḥ /
vāhyamāno 'nukūlaṃ tu nodyogādvyasanāttathā // SoKss_6,5.87 //
ataḥ samīpamāyāntaṃ rājānaṃ tvamavikriyā /
upacārairupacareḥ saṃvṛtyākāramātmanaḥ // SoKss_6,5.88 //
kaliṅgasenāsvīkāraṃ śraddadhyās tasya sāṃpratam /
vṛddhiṃ bruvāṇā rājyasya sahāye tatpitaryapi // SoKss_6,5.89 //
evaṃ kṛte ca mahātmyaguṇaṃ dṛṣṭvā paraṃ tava /
pravṛddhasnehadākṣiṇyo rājāsau bhavati tvayi // SoKss_6,5.90 //
matvā kaliṅgasenāṃ ca svādhīnāṃ notsuko bhavet /
vāryamāṇasya vāñchā hi viṣayeṣv abhivardhate // SoKss_6,5.91 //
devī padmāvatī caitacchikṣaṇīyā tvayānaghe /
evaṃ sa rājā kārye 'smin kālakṣepaṃ saheta naḥ // SoKss_6,5.92 //
ataḥ paraṃ ca jāne 'haṃ paśyeryuktibalaṃ mama /
saṃkaṭe hi parīkṣyante prājñāḥ śūrāś ca saṃgare // SoKss_6,5.93 //
taddevi mā viṣaṇṇā bhūriti devīṃ prabodhya tām /
tayādṛtoktiḥ sa yayau tato yaugandharāyaṇaḥ // SoKss_6,5.94 //
vatseśvaraś ca tadahar na divā na rātrau devyordvayor api sa vāsagṛhaṃ jagāma /
tādṛk svayaṃvararasopanamatkaliṅgasenāsamānanavasaṃgamasotkacetāḥ // SoKss_6,5.95 //
rātriṃ ca durlabharasotsukatātigāḍha cintāmahotsavamayīm iva tāṃ tatas te /
ninyuḥ svasadmasu pṛthakpṛthageva devī vatseśatatsacivamukhyakaliṅgasenā // SoKss_6,5.96 //
iti mahākaviśrīsomadevabhaṭṭaviracite kathāsaritsāgare madanamañcukālambake pañcamas taraṅgaḥ /
ṣaṣṭhas taraṅgaḥ /
tataḥ pratīkṣamāṇaṃ taṃ vatsarājamupetya saḥ /
yaugandharāyaṇo dhūrtaḥ prātarmantrī vyajijñapat // SoKss_6,6.1 //
lagnaḥ kaliṅgasenāyā devasya ca śubhāvahaḥ /
vivāhamaṅgalāyeha kiṃ nādy aiva vilokyate // SoKss_6,6.2 //
[pustakāntare 'smāc chlokātpūrvaṃ “rājankaliṅgadattasya rājñastakṣaśilāpateḥ / ... //
” ayaṃ truṭitottarārdhaḥ śloko vartate]
tac chrutvā so 'bravīdrājā mamāpyevaṃ hṛdi sthitam /
tāṃ vinā hi muhūrtaṃ me sthātuṃ na sahate manaḥ // SoKss_6,6.3 //
ity uktvaiva sa tatkālaṃ pratīhāraṃ puraḥsthitam /
ādiśyānāyayām āsa gaṇakānsaralāśayaḥ // SoKss_6,6.4 //
tena pṛṣṭā mahāmantripūrvasthāpitasaṃvidaḥ /
ūcurlagno 'nukūlo sti rājño māseṣu ṣaṭsvitaḥ // SoKss_6,6.5 //
tac chrutvaiva mṛṣā kopaṃ kṛtvā yaugandharāyaṇaḥ /
ajñā ime dhig ity uktvā rājānaṃ nipuṇo 'bravīt // SoKss_6,6.6 //
yo 'sau jñānīti devena pūjito gaṇakaḥ purā /
sa nāgato 'dya taṃ pṛṣṭvā yathāyuktaṃ vidhīyatām // SoKss_6,6.7 //
etanmantrivacaḥ śrutvā vatseśo gaṇakaṃ tadā /
tam apy ānāyayām āsa dolārūḍhena cetasā // SoKss_6,6.8 //
so 'py asya kālahārāya sthitasaṃvit tathaiva tam /
lagnaṃ pṛṣṭo 'bravīddhyātvā ṣaṇmāsānte vyavasthitam // SoKss_6,6.9 //
tato rājānamudvigna iva yaugandharāyaṇaḥ /
jagāda deva kartavyaṃ kimatrādiśyatāmiti // SoKss_6,6.10 //
rājāpyutkaḥ sulagnaiṣī sa vimṛśya tato 'bhyadhāt /
kaliṅgasenā praṣṭavyā sā kimāhetavekṣyatām // SoKss_6,6.11 //
tac chrutvā sā tathety uktvā gṛhītvā gaṇakadvayam /
pārśvaṃ kaliṅgasenāyā yayau yaugandharāyaṇaḥ // SoKss_6,6.12 //
tayā kṛtādaro dṛṣṭvā tadrūpaṃ sa vyacintayat /
prāpyemāṃ vyasanādrājā sarvaṃ rājyaṃ tyajed iti // SoKss_6,6.13 //
uvāca cainām udvāhalagnaṃ te gaṇakaiḥ saha /
niścetum āgato 'smy etair janmarkṣaṃ tan nivedyatām // SoKss_6,6.14 //
tac chrutvā janmanakṣatraṃ tasyāḥ parijanoditam /
gaṇakāste mṛṣā kṛtvā vicāraṃ mantrisaṃvidā // SoKss_6,6.15 //
lagnaṃ tam eva tatrāpi māsaṣaṭkāntavartinam /
nārvāgataḥ puro 'stīti vadantaḥ punarabhyadhuḥ // SoKss_6,6.16 //
śrutvā dūrataraṃ taṃ ca lagnamāvignacetasi /
tataḥ kaliṅgasenāyāṃ tanmahattarako 'bhyadhāt // SoKss_6,6.17 //
prekṣyo lagno 'nukūlaḥ prāgyena syādetayoḥ śubham /
yāvatkālaṃ hi daṃpatyoḥ kiṃ cireṇācireṇa vā // SoKss_6,6.18 //
etanmahattaravacaḥ śrutvā sarve 'pi tatkṣaṇam /
saduktam evam evaitad iti tatra babhāṣire // SoKss_6,6.19 //
yaugandharāyaṇo 'py āha hā kulagne kṛte ca naḥ /
kaliṅgadattaḥ saṃbandhī rājā khedaṃ vrajed iti // SoKss_6,6.20 //
tataḥ kaliṅgasenāpi sarvāṃstānavaśā satī /
yathā bhavanto jānantīty uktvā tūṣṇīṃ babhūva sā // SoKss_6,6.21 //
tadeva ca vacas tasyā gṛhītvāmantrya tāṃ tataḥ /
yaugandharāyaṇo rājñaḥ pārśvaṃ sagaṇako yayau // SoKss_6,6.22 //
tatra tasmai tadāvedya vatseśāya tathaiva saḥ /
yuktyā ca tamavasthāpya sa jagāma nijaṃ gṛham // SoKss_6,6.23 //
siddhakālātipātaś ca kāryaśeṣāya tatra saḥ /
yogeśvarākhyaṃ suhṛdaṃ sasmāra brahmarākṣasam // SoKss_6,6.24 //
sa pūrvapratipannastaṃ svairaṃ dhyānādupasthitaḥ /
rākṣaso mantriṇaṃ natvā kiṃ smṛto 'smīty avocata // SoKss_6,6.25 //
tataḥ sa mantrī tasmai taṃ kṛtsnaṃ vyasanadaṃ prabhoḥ /
kaliṅgasenāvṛttāntam uktvā bhūyo jagāda tam // SoKss_6,6.26 //
kālo mayā hṛto mittra tanmadhye tvaṃ svayuktitaḥ /
vṛttaṃ kaliṅgasenāyāḥ pracchanno 'syā nirūpayeḥ // SoKss_6,6.27 //
vidyādharādayastāṃ hi channaṃ vāñchanti niścitam /
yato 'nyā tādṛśī nāsti rūpeṇāsmiñjagattraye // SoKss_6,6.28 //
ataḥ kenāpi siddhena saṅgaṃ vidyādhareṇa vā /
gacchetsā yadi tac ca tvaṃ paśyestadbhadrakaṃ bhavet // SoKss_6,6.29 //
anyarūpāgataś cātra lakṣyaste divyakāmukaḥ /
svāpakāle yato divyāḥ suptāḥ sve rūpa āsate // SoKss_6,6.30 //
evaṃ tvaddṛṣṭitas tasyā doṣo 'smābhir vilokyate /
tasyāṃ rājā virajyec ca tatkāryaṃ nirvahec ca naḥ // SoKss_6,6.31 //
ity ukto mantriṇā tena so 'bravīdbrahmarākṣasaḥ /
yuktyāham eva kiṃ naitāṃ dhvaṃsayāmi nihanmi vā // SoKss_6,6.32 //
tac chrutvaiva mahāmantrī taṃ sa yaugandharāyaṇaḥ /
uvāca naitatkartavyam adharmo hi mahān bhavet // SoKss_6,6.33 //
yaś ca dharmamabādhitvā svena saṃsarate pathā /
tasyopayāti sāhāyyaṃ sa evābhīṣṭasiddhiṣu // SoKss_6,6.34 //
tattasyāḥ svotthito doṣaḥ prekṣaṇīyastvayā sakhe /
yenāsmābhirbhavanmaitryā rājakāryaṃ kṛtaṃ bhavet // SoKss_6,6.35 //
iti mantrivarādiṣṭaḥ sa gatvā brahmarākṣasaḥ /
gṛhaṃ kaliṅgasenāyā yogacchannaḥ praviṣṭavān // SoKss_6,6.36 //
atrāntare sakhī tasyāḥ sā mayāsuraputrikā /
āgāt kaliṅgasenāyāḥ pārśvaṃ somaprabhā punaḥ // SoKss_6,6.37 //
sā pṛṣṭvā rātrivārtāṃ tāṃ yuktabandhuṃ mayātmajā /
rājaputrīm uvācaivaṃ tasmiñ śṛṇvati rākṣase // SoKss_6,6.38 //
adya pūrvāhṇa evāhaṃ vicitya tvām ihāgatā /
channā tvatiṣṭhaṃ tvatpārśve dṛṣṭvā yaugandharāyaṇam // SoKss_6,6.39 //
śrutaś ca yuṣmadālāpaḥ sarvaṃ cāvagataṃ mayā /
tatkiṃ tvayā hy a evaitadārabdhaṃ manniṣiddhayā // SoKss_6,6.40 //
avyapohyānimittaṃ hi kāryaṃ cāvagataṃ mayā /
tadaniṣṭāya kalpteta tathā cemāṃ kathāṃ śṛṇu // SoKss_6,6.41 //
antarvedyām abhūt pūrvaṃ vasudatta iti dvijaḥ /
visṇudattābhidhānaś ca putras tasyodapadyata // SoKss_6,6.42 //
sa viṣṇudatto vayasā pūrṇaṣoḍaśavatsaraḥ /
gantuṃ pravavṛte vidyāprāptaye valabhīṃ purīm // SoKss_6,6.43 //
milanti sma ca tasyānye sapta viprasutāḥ samāḥ /
saptāpi te punarmūkhāḥ sa vidvānsatkulodgataḥ // SoKss_6,6.44 //
kṛtvānyonyaparityāgaśapathaṃ taiḥ samaṃ tataḥ /
viṣṇudattaḥ pratasthe sa pitroravidito niśi // SoKss_6,6.45 //
prasthitaś cāgrato 'kasmād animittam upasthitam /
dṛṣṭvā so 'tra vayasyāṃstānsahaprasthāyino 'bhyadhāt // SoKss_6,6.46 //
animittamidaṃ hanta yuktamadya nivartitum /
punar eva prayasyāmaḥ siddhaye śakunānvitāḥ // SoKss_6,6.47 //
tac chrutvaiva sakhāyastaṃ mūrkhāḥ saptāpi te 'bruvan /
mṛṣā mājīgaṇaḥ śaṅkāṃ nahyato bibhimo vayam // SoKss_6,6.48 //
tvaṃ cedbibheṣi tanmā gā vayaṃ yāmo 'dhunaiva tu /
prātarviditaghṛttāntā nāsmāṃstyakṣyanti bāndhavāḥ // SoKss_6,6.49 //
ity uktavadbhirajñaistaiḥ sākaṃ śapathayantritaḥ /
viṣṇudatto yayāveva sa smṛtvāghaharaṃ harim // SoKss_6,6.50 //
rātryante ca vilokyānyadanimittaṃ punarvadan /
mūrkhaistaiḥ sakhibhiḥ sarvaiḥ sa evaṃ nirabhartsyata // SoKss_6,6.51 //
etadevānimittaṃ naḥ kimanyenādhvamīluka /
yattvamasmābhirānītaḥ kākaśaṅkī pade pade // SoKss_6,6.52 //
ityādi bhartsanāṃ kṛtvā gacchadbhis taiḥ samaṃ ca saḥ /
vivaśaḥ prayayau viṣṇudattas tūṣṇīṃ babhūva ca // SoKss_6,6.53 //
nopadeśo vidhātavyo mūrkhasya svābhicāriṇaḥ /
saṃskāro 'vaskarasyeva tiraskarakaro hi saḥ // SoKss_6,6.54 //
eko bahūnāṃ mūrkhāṇāṃ madhye nipatato budhaḥ /
padmaḥ pāthastaraṅgāṇām iva viplavate dhruvam // SoKss_6,6.55 //
tasmādeṣāṃ na vaktavyaṃ mayā bhūyo hitāhitam /
tūṣṇīm eva prayātavyaṃ vidhiḥ śreyo vidhāsyati // SoKss_6,6.56 //
ity ādyākalayanmūrkhaiḥ prakramaṃstaiḥ samaṃ pathi /
viṣṇudatto dinasyānte śabaragrāmamāpa saḥ // SoKss_6,6.57 //
tatra bhrāntvā niśi prāpa taruṇyādhiṣṭhitaṃ striyā /
gṛham ekaṃ yayāce ca nivāsaṃ so 'tha tāṃ striyam // SoKss_6,6.58 //
tayā datte 'pavarake sahānyaistair viveśa saḥ /
sakhibhiste ca saptāpi tatra nidrāṃ kṣaṇaṃ yayuḥ // SoKss_6,6.59 //
sa eko jāgradevāsīdamanuṣyagṛhāśrayāt /
svapantyajñā hi niśceṣṭāḥ kuto nidrā vivekinām // SoKss_6,6.60 //
tāvac ca tatra puruṣaḥ ko 'py eko nibhṛtaṃ yuvā /
abhyantaragṛhaṃ tasyāḥ praviveśāntikaṃ striyāḥ // SoKss_6,6.61 //
tena sākaṃ ca sā reme ciraṃ guptābhibhāṣiṇī /
ratiśrāntau ca tau devānnidrāṃ dvāvapi jagmatuḥ // SoKss_6,6.62 //
tac ca dīpaprakāśena sarvaṃ dvārāntareṇa saḥ /
viṣṇudatto viloky aivaṃ sanirvedamacintayat // SoKss_6,6.63 //
kaṣṭaṃ kathaṃ praviṣṭāḥ smo duścāriṇyāḥ striyā gṛham /
dhruvaṃ jñāto 'yam etasyā na kaumāraḥ patiḥ punaḥ // SoKss_6,6.64 //
nānyathā hi bhavatyeṣā saśaṅkanibhṛtā gatiḥ /
mayā capalacitteyamādāveva ca lakṣitā // SoKss_6,6.65 //
anyālābhāt praviṣṭāḥ smaḥ kiṃ tv atrānyonyasākṣiṇaḥ /
ity evaṃ cintayañ śabdaṃ janānāṃ so 'śṛṇod bahiḥ // SoKss_6,6.66 //
dadarśa praviśantaṃ ca svasvasthānasthitānugam /
yuvānamabhipaśyantaṃ sakhaḍgaṃ śabarādhipam // SoKss_6,6.67 //
ke yūyamiti pṛcchantaṃ matvā gṛhapatiṃ sa tam /
bhītaḥ pānthāḥ sma ityāha viṣṇudattaḥ pulindapam // SoKss_6,6.68 //
sa cāntaḥ śabaro gatvā dṛṣṭvā bhāryāṃ tathāsthitām /
ciccheda tasya suptasya tajjārasyāsinā śiraḥ // SoKss_6,6.69 //
bhāryā tu nigṛhītā na tena sā nāpi bodhitā /
bhuvi nyastāsinānyatra paryaṅke suptam eva tu // SoKss_6,6.70 //
tad dṛṣṭvā sapradīpe 'tra viṣṇudatto vyacintayat /
yuktaṃ strīti na yadbhāryā hatā dāraharo hataḥ // SoKss_6,6.71 //
kiṃ tu kṛtvedṛśaṃ karma yadanenātra supyate /
visrabdhaṃ tadaho citraṃ vīryamudriktacetasām // SoKss_6,6.72 //
ity atra cintayatyeva viṣṇudatte prabudhya sā /
kustrī dadarśa jāraṃ svaṃ hataṃ suptaṃ ca taṃ patim // SoKss_6,6.73 //
utthāya ca gṛhītvā tatskandhe jārakabandhakam /
hastenaikena cādāya tacchiraḥ sā viniryayau // SoKss_6,6.74 //
gatvā bahiś ca nikṣipya bhasmakūṭāntare drutam /
kabandhaṃ saśiraskaṃ tamāyayau nibhṛtaṃ tataḥ // SoKss_6,6.75 //
viṣṇudattaś ca nirgatya sarvaṃ dūrādvilokya tat /
madhye sakhīnāṃ suptānāṃ praviśyāsīttathaiva saḥ // SoKss_6,6.76 //
sā cāgatya praviśyāntaḥ patyuḥ suptasya durjanī /
tenaiva tatkṛpāṇena tasya mūrdhānamacchinat // SoKss_6,6.77 //
nirgatya śrāvayantī ca bhṛtyāñ śabdaṃ cakāra sā /
hā hatāsmi hato bhartā mamaibhiḥ pathikair iti // SoKss_6,6.78 //
tataḥ parijanāḥ śrutvā pradhāvyālokya taṃ prabhum /
hataṃ tānviṣṇudattādīnabhyadhāvannudāyudhāḥ // SoKss_6,6.79 //
etaiścāhanyamāneṣu teṣu trastotthiteṣv atha /
anyeṣu tatsahāyeṣu viṣṇudatto 'bravīddrutam // SoKss_6,6.80 //
alaṃ vo brahmahatyābhirnaivāsmābhiridaṃ kṛtam /
etay aiva kṛtaṃ hy etatkustriyānyaprasaktayā // SoKss_6,6.81 //
mayā cāpāvṛtadvāramārgeṇā mūlamīkṣitam /
nirgatya ca bahirdṛṣṭaṃ kṣamadhvaṃ yadi vacmi tat // SoKss_6,6.82 //
ity uktvā tānsa śabarānviṣṇudatto nivārya ca /
tebhyo niḥśeṣamā mūlādvṛttāntaṃ tamavarṇayat // SoKss_6,6.83 //
nītvā cādarśayatteṣāṃ kabandhaṃ taṃ śironvitam /
sadyo hataṃ tayā kṣiptaṃ striyā tasminn avaskare // SoKss_6,6.84 //
tataḥ svena vivarṇena mukhenāṅgīkṛte tayā /
kulaṭāṃ tāṃ tiraskṛtya sarve tatraivamabruvan // SoKss_6,6.85 //
smarākṛṣṭā tanotyeva yā sāhasamaśaṅkitā /
sā parasvīkṛtā kustrī kṛpāṇīva na hanti kam // SoKss_6,6.86 //
ity uktvā viṣṇudattādīnsarvāṃste mumucustata /
viṣṇudattaṃ ca saptānye sahāyāste 'tha tuṣṭuvuḥ // SoKss_6,6.87 //
rakṣāratnapradīpastvaṃ jāto naḥ svapatāṃ niśi /
tvatprasādena tīrṇāḥ smo mṛtyumadyānimittajam // SoKss_6,6.88 //
stutvaivaṃ viṣṇudattaṃ taṃ śamayitvā ca durvacaḥ /
praṇatāste yayuḥ prātaḥ svakāryāy aiva tadyutāḥ // SoKss_6,6.89 //
itthaṃ kaliṅgasenāyāḥ kathayitvā kathāṃ mithaḥ /
somaprabhā sā kauśāmbyāṃ sakhīṃ punaruvāca tām // SoKss_6,6.90 //
evaṃ kāryapravṛttānāmanimittamupasthitam /
vilambadyapratihataṃ sakhyaniṣṭaṃ prayacchati // SoKss_6,6.91 //
tataś cātrānutapyante prājñavākyāvamāninaḥ /
pravartamānā rabhasātparyante mandabuddhayaḥ // SoKss_6,6.92 //
ato 'śubhe nimitte hy o vatseśaṃ prati yattvayā /
ātmagrahāya prahito dūto yuktaṃ na tatkṛtam // SoKss_6,6.93 //
tadavighnaṃ vivāhaṃ ca vidadhātu vidhis tava /
kulagnenāgatā gehādvivāhastena dūrataḥ // SoKss_6,6.94 //
devā api ca lubhyanti tvayi rakṣyamidaṃ tataḥ /
cintyaś ca nītinipuṇo mantrī yaugandharāyaṇaḥ // SoKss_6,6.95 //
rājavyasanaśaṅkī sanso 'tra vighnaṃ samācaret /
vihite 'pi vivāhe vā doṣamutpādayettava // SoKss_6,6.96 //
dhārmikaḥ sanna kuryādvā doṣaṃ tad api te sakhi /
sapatnī sarvathā cintyā kathāṃ vacmyatra te śṛṇu // SoKss_6,6.97 //
astīhekṣumatī nāma purī tasyāś ca pārśvataḥ /
nadī tadabhidhānaiva viśvāmitrakṛte ubhe // SoKss_6,6.98 //
tatsamīpe mahaccāsti vanaṃ tatra kṛtāśramaḥ /
ūrdhvapādastapaścakre munirmaṅkaṇakābhidhaḥ // SoKss_6,6.99 //
tapasyatā ca tenātra gaganenāgatāpsaraḥ /
adarśi menakā nāma vātena calitāmbarā // SoKss_6,6.100 //
tato labdhāvakāśena kāmena kṣobhitātmanaḥ /
nūtane kadalīgarbhe vīryaṃ tasyāpatanmuneḥ // SoKss_6,6.101 //
jajñe tataś ca kanyā sā sadyaḥ sarvāṅgasundarī /
amoghaṃ hi maharṣīnāṃ vīryaṃ phalati tatkṣaṇam // SoKss_6,6.102 //
saṃbhūtā kadalīgarbhe yasmāttasmāccakāra tām /
nāmnā sa kadalīgarbhāṃ pitā maṅkaṇako muniḥ // SoKss_6,6.103 //
tasyāśrame sā vavṛdhe gautamasya kṛpī yathā /
droṇabhāryā purā rambhādarśanacyutavīryajā // SoKss_6,6.104 //
ekadā ca viveśaitamāśramaṃ mṛgayārasāt /
dṛḍhavarmā hṛto 'svena madhyadeśabhavo nṛpaḥ // SoKss_6,6.105 //
sa tāṃ dadarśa kadalīgarbhāṃ prāvṛtavalkalām /
munikanyocitenātra veṣeṇātyantaśobhitām // SoKss_6,6.106 //
sā ca dṛṣṭvāsya nṛpateḥ svīcakre hṛdayaṃ tathā /
yathāvakāśo 'pi hṛtas tatrāntaḥpurayoṣitām // SoKss_6,6.107 //
apīmāṃ prāpnuyāṃ bhāryāṃ kasyāpīha sutāmṛṣeḥ /
duṣyanta iva kaṇvasya muneḥ kanyāṃ śakuntalām // SoKss_6,6.108 //
iti saṃcintayanneva saṃgṛhītasamitkuśam /
so 'trāpaśyattamāyāntaṃ muniṃ maṅkaṇakaṃ nṛpaḥ // SoKss_6,6.109 //
vavande cainamabhyetya pādayorbhuktavāhanaḥ /
pṛṣṭaścātmānametasmai munaye sa nyavedayat // SoKss_6,6.110 //
tataḥ sa kadalīgarbhāṃ munir ādiśati sma tām /
vatse rājño 'titherasya tvayārghyaṃ kalpyatāmiti // SoKss_6,6.111 //
tatheti kalpitātithyastayā rājā sa namrayā /
īdṛkkutaste kanyeyamiti papraccha taṃ munim // SoKss_6,6.112 //
muniś ca sa tatas tasyāstāmutpattiṃ ca nāma ca /
anvarthaṃ kadalīgarbhetyasmai rājñe nyavedayat // SoKss_6,6.113 //
tatas tāṃ sa muneḥ kanyāṃ menakābhāvanodbhavām /
matvāpsarasamatyutko rājā tasmādayācata // SoKss_6,6.114 //
so 'py etāṃ kadalīgarbhāṃ dadau tasmai sutāmṛṣiḥ /
divyānubhāvaṃ pūrveṣāmavicāryaṃ hi ceṣṭitam // SoKss_6,6.115 //
tac ca buddhvā prabhāveṇa tatrābhyetya surāṅganāḥ /
menakāprītitas tasyāś cakrur udvāhamaṇḍanam // SoKss_6,6.116 //
dattvā ca sarṣapān haste jagadus tāṃ tadaiva tāḥ /
yāntī mārge vapasvaitāṃs tvam abhijñānasiddhaye // SoKss_6,6.117 //
yadi bhartra kṛtāvajñā kadācittvam ihaiṣyasi /
tajjātairebhirāyāntī panthānaṃ putri vetsyati // SoKss_6,6.118 //
ity uktāṃ tābhirāropya kṛtodvāhāṃ svavājini /
sa rājā kadalīgarbhāṃ dṛḍhavarmā yayau tataḥ // SoKss_6,6.119 //
prāptānvāgatasainyo 'tha vapantyā sarṣapān pathi /
vadhvā tayā saha prāpa rājadhānīṃ nijāṃ ca saḥ // SoKss_6,6.120 //
tatrānyapatnīvimukhaḥ kadalīgarbhayā tayā /
samaṃ sa tasthāvākhyātatadvṛttāntaḥ svamantriṣu // SoKss_6,6.121 //
tatas tasya mahādevī tadīyaṃ mantriṇaṃ rahaḥ /
smārayitvopakārānsvāñjagādātyantaduḥkhitā // SoKss_6,6.122 //
rājñā nūtanabhāryaikasaktenādāhamujjhitā /
tattathā kuru yenaiṣā sapatnī me nivartate // SoKss_6,6.123 //
tac chrutvā so 'bravīnmantrī devi kartuṃ na yujyate /
mādṛśānāṃ praboḥ patnyā vināśo 'tha viyojanam // SoKss_6,6.124 //
eṣa pravrājakastrīṇāṃ viṣayaḥ kuhakādiṣu /
prayogeṣv abhiyuktānāṃ saṃgatānāṃ tathāvidhaiḥ // SoKss_6,6.125 //
tā hi kaitavatāpasyaḥ praviśyaivānivāritāḥ /
gṛheṣu māyākuśalāḥ karma kiṃ kiṃ na kurvate // SoKss_6,6.126 //
ity uktā tena sā devī vinatevāha taṃ hriyā /
alaṃ tarhi mamānena garhitena satāmiti // SoKss_6,6.127 //
tadvaco hṛdi kṛtvā tu taṃ visṛjya ca mantriṇam /
kāṃcitpravrājikāṃ ceṭīmukhenānayati sma sā // SoKss_6,6.128 //
tasyāḥ śaśaṃsa cāmūlāttatsarvaṃ svamanīṣitam /
aṅgīcakāra dātuṃ ca siddhe kārye dhanaṃ mahat // SoKss_6,6.129 //
sāpyarthalobhād ārtāṃ tām ity uvāca kutāpasī /
devī kiṃ nāma vastv etad ahaṃ te 'sadhayāmy adaḥ // SoKss_6,6.130 //
nānāvidhān hi jānāmi prayogān subahūn aham /
evam āśvāsya tāṃ devīṃ sātha pravrājikā yayau // SoKss_6,6.131 //
maṭhikāṃ prāpya ca nijāṃ bhītevetthamacintayat /
aho atīva bhogāśā kaṃ nāma na viḍambayet // SoKss_6,6.132 //
yan mayā sahasā devyāḥ pratijñā purataḥ kṛtā /
vijñānaṃ cātra tādṛṅ me samyak kiṃcin na vidyate // SoKss_6,6.133 //
anyatr eva ca na vyājaṃ kartuṃ rājagṛhe kṣamam /
jñātvā jātu hi kurvīrannigrahaṃ prabhaviṣṇavaḥ // SoKss_6,6.134 //
ekas tatrābhyupāyaḥ syād yat suhṛn me 'sti nāpitaḥ /
idṛgvijñānakuśalaḥ sa cetkuryādihodyamam // SoKss_6,6.135 //
ity ālocy aiva sā tasya nāpitasyāntikaṃ yayau /
tasmai manīṣitaṃ sarvaṃ tacchaśaṃsārthasiddhidam // SoKss_6,6.136 //
tataḥ sa nāpito vṛddho dhūrtaścaivamacintayat /
upasthitamidaṃ diṣṭyā lābhasthānaṃ mamādhunā // SoKss_6,6.137 //
tanna bādhyā navā rājavadhū rakṣyā tu sā yataḥ /
divyadṛṣṭiḥ pitā tasya sarvaṃ prakhyāpayedidam // SoKss_6,6.138 //
viśliṣyaitāṃ tu nṛpaterdevīṃ saṃprati bhuñjmahe /
kurahasyasahāye hi bhṛte bhṛtyāyate prabhuḥ // SoKss_6,6.139 //
saṃśleṣya kāle rājñe ca vācyametattathā mayā /
yathā syādupajīvyo me rājā sā cārṣikanyakā // SoKss_6,6.140 //
evaṃ ca nātipāpaṃ syādbhaveddirghā ca jīvikā /
ity ālocya sa tāṃ prāha nāpitaḥ kūṭatāpasīm // SoKss_6,6.141 //
amba sarvaṃ karomyetatkiṃ tu yogabalena cet /
eṣā rājño navā bhāryā hanyate tanna yujyate // SoKss_6,6.142 //
buddhvā kadācid rājā hi sarvān asmān vināśayet /
strīhatyāpātakaṃ ca syāttatpitā ca muniḥ śapet // SoKss_6,6.143 //
tasmādbuddhibalenaiṣā rājño viśleṣyate param /
yena devī sukhaṃ tiṣṭhed arthaprāptir bhavec ca naḥ // SoKss_6,6.144 //
etac ca me kiyat kiṃ hi na buddhyā sādhayāmy aham /
prajñānaṃ māmakīnaṃ ca śrūyatāṃ varṇayāmi te // SoKss_6,6.145 //
abhūd asya pitā rājño duḥśīlo dṛḍhavarmaṇaḥ /
ahaṃ ca dāsas tasyeha rājñaḥ svocitakarmakṛt // SoKss_6,6.146 //
sa kadācid iha bhrāmyan bhāryām aikṣata māmakīm /
tasyāṃ tasya surūpāyāṃ taruṇyāṃ ca mano yayau // SoKss_6,6.147 //
nāpitastrīti cābodhi pṛṣṭvā parijanaṃ sa tām /
kiṃ nāpitaḥ karotīti praviśy aiva sa me gṛham // SoKss_6,6.148 //
upabhujy aiva tāṃ svecchaṃ madbhāryāṃ kunṛpo yayau /
ahaṃ ca tadahardaivādgṛhādāsaṃ bahiḥ kvacit // SoKss_6,6.149 //
anyedyuś ca praviṣṭena dṛṣṭā sānyādṛśī mayā /
pṛṣṭā bhāryā yathāvṛttaṃ sābhimāneva me 'bhyadhāt // SoKss_6,6.150 //
tatkrameṇaiva tāṃ bhāryām aśaktasya niṣedhane /
nityam evopabhuñjānaḥ sa mamottabdhavān nṛpaḥ // SoKss_6,6.151 //
kuto gamyamagamyaṃ vā kuśīlonmādinaḥ prabhoḥ /
vātodbhūtasya dāvāgneḥ kiṃ tṛṇaṃ kiṃ ca kānanam // SoKss_6,6.152 //
tato yāvad gatir me 'sti na kācit tannivāraṇe /
tāvatsvalpāśanakṣāmo māndyavyājamaśiśriyam // SoKss_6,6.153 //
tādṛśaś ca gato 'bhūvaṃ rājñas tasyāham antikam /
svavyāpāropasevārthaṃ niḥśvasankṛśapāṇḍuraḥ // SoKss_6,6.154 //
tatra mandamivālokya sābhiprāyaḥ sa māṃ nṛpaḥ /
papraccha re kimīdṛktvaṃ saṃjātaḥ kathyatāmiti // SoKss_6,6.155 //
nirbandhapṛṣṭas taṃ cāhaṃ vijane yācitābhayaḥ /
pratyavocaṃ nṛpaṃ deva bhāryāsti mama ḍākinī // SoKss_6,6.156 //
sā ca suptasya me 'ntrāṇi gudenākṛṣya cūṣati /
tathaiva cāntaḥ kṣipati tenāhaṃ kṣāmatāṃ gataḥ // SoKss_6,6.157 //
poṣaṇāya ca me nityaṃ bṛṃhaṇaṃ bhojanaṃ kutaḥ /
ity uktaḥ sa mayā rājā jātāśaṅko vyacintayat // SoKss_6,6.158 //
kiṃ satyaṃ ḍākinī sā syāttenāhaṃ kiṃ hṛtastathā /
kiṃsvidāharapuṣṭasya cūṣedantraṃ mamāpi sā // SoKss_6,6.159 //
tadadya tām ahaṃ yuktyā jijñāsiṣye svayaṃ niśi /
iti saṃcintya rājā me so 'trāhāramadāpayat // SoKss_6,6.160 //
tato gatvā gṛhaṃ tasyā bhāryāyāḥ saṃnidhāvaham /
aśrūṇyamuñca pṛṣṭaś ca tayā tām evam abravam // SoKss_6,6.161 //
priye na vācyaṃ kasyāpi tvayā śṛṇu vadāmi te /
asya rājño gude jātā dantā vajrāśrisaṃnibhāḥ // SoKss_6,6.162 //
tac ca bhagno 'dya jātyo 'pi kṣuro me karma kurvataḥ /
evaṃ cātra mamedānīṃ kṣurastruṭyetpade pade // SoKss_6,6.163 //
tannavaṃ navamāneṣye kuto nityam ahaṃ kṣuram /
ato rodimi naṣṭā hi jīvikeyaṃ gṛhe mama // SoKss_6,6.164 //
ity uktā sā mayā bhāryā matimādhādupaiṣyataḥ /
rātrau rājño 'sya suptasya gudadantādbhutekṣaṇe // SoKss_6,6.165 //
ā saṃsārādadṛṣṭaṃ tadasatyaṃ na tvabodhi sā /
vidadhā api vañcyante viṭavarṇanayā striyaḥ // SoKss_6,6.166 //
athaitya tāṃ ni śi svairaṃ madbhāryāmupabhujya saḥ /
rājā śramādivālīkaṃ suptavānmadvacaḥ smaran // SoKss_6,6.167 //
madbhāryāpyatha taṃ suptaṃ matvā tasya śanaiḥ śanaiḥ /
hastaṃ prasārayām āsa gude dantopalabdhaye // SoKss_6,6.168 //
gudaprāpte ca tatpāṇāvutthāya sahasaiva saḥ /
ḍākinī ḍākinīty uktvā trasto rājā tato yayau // SoKss_6,6.169 //
tataḥ prabhṛti sā tena bhītyā tyaktā nṛpeṇa me /
bhāryā gṛhītasaṃtoṣā madekāyattatāṃ gatā // SoKss_6,6.170 //
ekaṃ pūrvaṃ nṛpādbuddhyā gṛhiṇī mocitā mayā /
iti tāṃ tāpasīmuktvā nāpitaḥ so 'bravītpunaḥ // SoKss_6,6.171 //
tadetatprajñayā kāramārye yuṣmanmanīṣitam /
yathā ca kriyate mātastadidaṃ vacmi te śṛṇu // SoKss_6,6.172 //
ko 'py antaḥpuravṛddho 'tra svīkāryo yo bravītyamum /
jāyā te kadalīgarbhā ḍākinīti nṛpaṃ rahaḥ // SoKss_6,6.173 //
āraṇyakāyā nahyasyāḥ kaścitparijanaḥ svakaḥ /
sarvaḥ paro bhedasaho lobhātkurvīta kiṃ na yat // SoKss_6,6.174 //
tato 'smin rājñi sāśaṅke śravaṇān niśi yatnataḥ /
hastapādādi kadalīgarbhādhāmni nidhīyate // SoKss_6,6.175 //
tatprabhāte viloky aiva rājā satyamavetya tat /
vṛddhoktaṃ kadalīgarbhāṃ bhītastāṃ tyakṣyati svayam // SoKss_6,6.176 //
evaṃ sapatnīvirahāddevī sukhamavāpnuyāt /
tvāṃ ca sā bahu manyeta lābhaḥ kaścidbhavec ca naḥ // SoKss_6,6.177 //
ity uktā tāpasī tena nāpitena tatheti sā /
gatvā rājño mahādevyai yathāvastu nyavedayat // SoKss_6,6.178 //
devī ca tattathā cakre sā tadyuktyā nṛpo 'pi tām /
pratyakṣaṃ vīkṣya kadalīgarbhāṃ duṣṭeti tāṃ jahau // SoKss_6,6.179 //
tuṣṭayā ca tato devyā tayā guptamadāyi yat /
pravrājikā tadbubhuje sā yatheṣṭaṃ sanāpita // SoKss_6,6.180 //
tyaktā ca kadalīgarbhā sā tena dṛḍhavarmaṇā /
rājñābhiśāpasaṃtaptā niryayau rājamandirāt // SoKss_6,6.181 //
yenājagāma tenaiva prayayau piturāśramam /
pūrvoptajātasiddhārthasābhijñānena sā pathā // SoKss_6,6.182 //
tatra tām āgatāṃ dṛṣṭvā so 'kasmāttatpitā muniḥ /
tasyā duścaritāśaṅkī tasthau maṅkaṇakaḥ kṣaṇam // SoKss_6,6.183 //
praṇidānāc ca taṃ kṛtsnaṃ tadvṛttāntamavetya saḥ /
āśvāsya ca svayaṃ snehāttāmādāya yayau tataḥ // SoKss_6,6.184 //
etya tasmai yadācakyau svayaṃ prahvāya bhūbhṛte /
devyā sapatnīdoṣeṇa kṛtaṃ kapaṭanāṭakam // SoKss_6,6.185 //
tatkālaṃ svayamabhyetya rājñe tasmai sa nāpitaḥ /
yathāvṛttaṃ tadācaṣṭa punar evamuvāca ca // SoKss_6,6.186 //
itthaṃ viśleṣya kadalīgarbhā rājñī mayā prabho /
abhicāravaśādyuktyā devīṃ saṃtoṣya rakṣitā // SoKss_6,6.187 //
tac chrutvā niścayaṃ dṛṣṭvā munīndravacanasya saḥ /
jagrāha kadalīgarbhāṃ saṃjātapratyayo nṛpaḥ // SoKss_6,6.188 //
anuvrajya muniṃ taṃ ca saṃvibheje sa nāpitam /
bhakto mamāyamityarthairdhūrtairbhojyā bateśvarāḥ // SoKss_6,6.189 //
tatas tayā samaṃ tasthau kadalīgarbhay aiva saḥ /
rājā svadevīvimukho dṛḍhavarma sunirvṛtaḥ // SoKss_6,6.190 //
evaṃvidhānvidadhate subahūnsapatnyo doṣānmṛṣāpyanavamāṅgi kaliṅgasene /
tvaṃ kanyakā ca cirabhāvivivāhalagnā vāñchantyacintyagatayaś ca surā api tvām // SoKss_6,6.191 //
tatsarvataḥ sāṃpratam ātmanā tvam ātmānam ekaṃ jagadekaratnam /
vatseśvaraikārpitam atra rakṣer vairaṃ tavāyaṃ hi nijaḥ prakarṣaḥ // SoKss_6,6.192 //
ahaṃ hi neṣyāmi sakhi tvadantikaṃ sthitādhunā tvaṃ patimandire yataḥ /
sakhīpateḥ sadma na yānti satstriyaḥ sugātri bhartādya nivāritāsmi ca // SoKss_6,6.193 //
na ca guptam ihāgamaḥ kṣamo me tvadatisnehavaśāt sa divyadṛṣṭiḥ /
tadavaiti hi matpatiḥ kathaṃcit tamanujñāpya kilāgatāhamadya // SoKss_6,6.194 //
iha nāstyadhunā hi māmakīnaṃ sakhi kāryaṃ tava yāmi tadgṛhāya /
yadi māmanumaṃsyate ca bhartā tadihaiṣyāmi punarvilaṅghya lajjām // SoKss_6,6.195 //
itthaṃ sabāṣpamabhidhāya kaliṅgasenāṃ tām aśrudhautavadanāṃ manujendraputrīm /
āśvāsya cāhni vigalatyasurendraputrī somaprabhā svabhavanaṃ nabhasā jagāma // SoKss_6,6.196 //
iti mahākaviśrīsomadevabhaṭṭaviracite kathāsaritsāgare madanamañcukālambake ṣaṣṭhas taraṅgaḥ /
saptamas taraṅgaḥ /
tataḥ somaprabhāṃ yātāṃ smarantī tāṃ priyāṃ sakhīm /
kaliṅgasenā saṃtyaktanijadeśasvabāndhavā // SoKss_6,7.1 //
sā vilambita vatseśapāṇigrahamahotsavā /
naredrakanyā kauśāmbyāṃ mṛgīvāsīdvanacyutā // SoKss_6,7.2 //
kaliṅgasenāvivāhavilambanavicakṣaṇān /
gaṇakān prati sāsūya iva vatseśvaro 'pi ca // SoKss_6,7.3 //
autsukyavimanāstasmin dine ceto vinodayan /
devyā vāsavadattāyā nivāsabavanaṃ yayau // SoKss_6,7.4 //
tatra sā taṃ patiṃ devī nirvikārā viśeṣataḥ /
upācarat svopacāraiḥ prāṅmantrivaraśikṣitā // SoKss_6,7.5 //
kaliṅgasenāvṛttānte khyāte 'py avikṛtā katham /
devīyamiti sa dhyātvā rājā jijñāsurāha tām // SoKss_6,7.6 //
kaccidevi tvayā jñātaṃ svayaṃvarakṛte mama /
kaliṅgasenā nāmaiṣā rājaputrī yad āgatā // SoKss_6,7.7 //
tac chrutvaivāvibhinnena mukharāgeṇa sābravīt /
jñātaṃ mayātiharṣo me lakṣmīḥ sā hy āgateha naḥ // SoKss_6,7.8 //
vaśage hi mahārāje tatprāptyā tatpitary api /
kaliṅgadatte pṛthvī te sutarāṃ vartate vaśe // SoKss_6,7.9 //
ahaṃ ca tvadvibhūtyaiva sukhitā tvatsukhena ca /
āryaputra tavaitac ca viditaṃ prāgapi sthitam // SoKss_6,7.10 //
tanna dhanyāsmi kiṃ yasyā mama bhartā tvamīdṛśaḥ /
yaṃ rājakanyā vāñchanti vāñchyamānā nṛpāntaraiḥ // SoKss_6,7.11 //
evaṃ vatseśvaraḥ prokto devyā vāsavadattayā /
yaugandharāyaṇaprattaśikṣayāntastutoṣa saḥ // SoKss_6,7.12 //
tay aiva ca sahāsevya pānaṃ tadvāsake niśi /
tasyāṃ suṣvāpa madhye ca prabuddhaḥ samacintayat // SoKss_6,7.13 //
kiṃsvinmahānubhāvetthaṃ devī māmanuvartate /
kaliṅgasenām api yatsapatnīmanumanyate // SoKss_6,7.14 //
kathaṃ vā śaknuyādetāṃ soḍhuṃ saiṣā tapasvinī /
padmāvatīvivāhe 'pi yā daivānna jahāvasṛn // SoKss_6,7.15 //
tadasyāścedaniṣṭaṃ syātsarvanāśastato bhavet /
etadālambanāḥ putraśvaśuryaśvaśurāś ca me // SoKss_6,7.16 //
padmāvatī ca rājyaṃ ca kimabhyadhikamucyate /
ataḥ kaliṅgasenaiṣā pariṇeyā kathaṃ mayā // SoKss_6,7.17 //
evamālocya vatseśo niśānte nirgatas tataḥ /
aparāhṇe yayau devyāḥ padmāvatyāḥ sa mandiram // SoKss_6,7.18 //
sāpyenam āgataṃ dattaśikṣā vāsavadattayā /
tathaivopācarattadvatpṛṣṭāvocattathaiva ca // SoKss_6,7.19 //
tato 'nyedyustayordevyorekaṃ cittaṃ vacaś ca tat /
yaugandharāyaṇāyāsau śaśaṃsa vimṛśannṛpaḥ // SoKss_6,7.20 //
so 'pi taṃ vīkṣya rājānaṃ vicārapatitaṃ śanaiḥ /
kālavedī jagādaivaṃ mantrī yaugandharāyaṇaḥ // SoKss_6,7.21 //
jāne 'haṃ naitadetāvadabhiprāyo 'tra dāruṇaḥ /
devībhyāṃ jīvitatyāgadārḍhyāduktaṃ hi tattathā // SoKss_6,7.22 //
anyāsakte gate ca dyāṃ striyo maraṇaniścitāḥ /
bhavantyadainyagambhīrāḥ sādhvyaḥ sarvatra niḥspṛhāḥ // SoKss_6,7.23 //
asahyaṃ hi puraṃdhrīṇāṃ premṇo gāḍhasya khaṇḍanam /
tathā ca rājaṃs tatraitāṃ śrutasainakathāṃ śṛṇu // SoKss_6,7.24 //
abhūd dakṣiṇabhūmau prāggokarṇākhye pure nṛpaḥ /
śrutasena iti khyātaḥ kulabhūṣāśrutānvitaḥ // SoKss_6,7.25 //
tasya caikābhavac cintā rājñaḥ saṃpūrṇasaṃpadaḥ /
ātmānurūpāṃ bhāryāṃ yat sa na tāvad avāptavān // SoKss_6,7.26 //
ekadā ca nṛpaḥ kurvaścintāṃ tāṃ tatkathāntare /
agniśarmābhidhānena jagade so 'grajanmanā // SoKss_6,7.27 //
āścarye dve mayā dṛṣṭe te rājanvarṇaye śṛṇu /
tīrthayātrāgataḥ pañcatīrthīṃ tām ahamāptavān // SoKss_6,7.28 //
yasyāmapsarasaḥ pañca grāhatvamṛṣiśāpataḥ /
prāptāḥ satīrudaharattirthayātrāgato 'rjunaḥ // SoKss_6,7.29 //
tatra tīrthavare snātvā pañcarātropavāsinām /
nārāyaṇānucaratādāyini snāyināṃ nṛṇām // SoKss_6,7.30 //
yāvadvrajāmi tāvac ca lāṅgalollikhitāvanim /
gāyantaṃ kaṃcidadrākṣaṃ kārṣikaṃ kṣetramadhyagam // SoKss_6,7.31 //
sa pṛṣṭaḥ kārṣiko mārgaṃ mārgāyātena kenacit /
pravrājakena sadvākyaṃ nāśṛṇodgītatatparaḥ // SoKss_6,7.32 //
tataḥ sa tasmai cukrodha parivrāḍ vidhuraṃ bruvan /
so 'pi gītaṃ vimucyātha kārṣikas tam abhāṣata // SoKss_6,7.33 //
aho pravrājako 'si tvaṃ dharmasyāśaṃ na vetsyasi /
mūrkheṇāpi mayā jñātaṃ sāraṃ dharmasya yatpunaḥ // SoKss_6,7.34 //
tac chrutvā kiṃ tvayā jñātam iti tena ca kautukāt /
pravrājakena pṛṣṭaḥ san kārṣikaḥ sa jagāda tam // SoKss_6,7.35 //
ihopaviśa pracchāye śṛṇu yāvad vadāmi te /
asmin pradeśe vidyante brāhmaṇā bhrātaras trayaḥ // SoKss_6,7.36 //
brahmadattaḥ somadatto viśvadattaś ca puṇyakṛt /
teṣāṃ jyeṣṭhau dāravantau kaniṣṭhastvaparigrahaḥ // SoKss_6,7.37 //
sa tayor jyeṣṭhayor ājñāṃ kurvan karmakaro yathā /
mayā sahāsīd akrudhyann ahaṃ teṣāṃ hi kārṣikaḥ // SoKss_6,7.38 //
tau ca jyeṣṭhāvabudhyetāṃ mṛduṃ taṃ buddhivarjitam /
sādhumatyaktasanmārgamṛjumāyāsavarjitam // SoKss_6,7.39 //
ekadā bhrātṛjāyābhyāṃ sakāmābhyāṃ raho 'rthitaḥ /
kaniṣṭho viśvadatto 'tha mātṛvatte nirākarot // SoKss_6,7.40 //
tatas te nijayorbhartrorubhe gatvā mṛṣocatuḥ /
vāñchatyāvāṃ rahasyeṣa kanīyānyuvayoriti // SoKss_6,7.41 //
tena taṃ prati tau jyeṣṭhau sāntaḥkopau babhūvatuḥ /
sadasadvā na vidatuḥ kustrīvacanamohitau // SoKss_6,7.42 //
athaitau bhrātarau jātu viśvadattaṃ tamūcatuḥ /
gaccha tvaṃ kṣetramadhyasthaṃ valmīkaṃ taṃ samīkuru // SoKss_6,7.43 //
tathety āgatya valmīkaṃ kuddālenākhanatsa tam /
mā m aivaṃ kṛṣṇasarpo 'tra vasatītyudito mayā // SoKss_6,7.44 //
tac chrutvāpi sa valmīkam akhanad yad bhavatv iti /
pāpaiṣiṇor apy ādeśaṃ jyeṣṭhabhrātror alaṅghayan // SoKss_6,7.45 //
khanyamānāt tataḥ prāpa kalaśaṃ hemapūritam /
na kṛṣṇasarpaṃ dharmo hi sāṃnidhyaṃ kurute satām // SoKss_6,7.46 //
taṃ ca nītvā sa kalaśaṃ bhrātṛbhyāṃ sarvamarpayat /
nivāryamāṇo 'pi mayā jyeṣṭhābhyāṃ dṛḍhabhaktitaḥ // SoKss_6,7.47 //
tau punastata evāṃśaṃ dattvā prerya ca ghātakān /
tasyācchedayatāṃ pāṇipādaṃ dhanajihīrṣayā // SoKss_6,7.48 //
tathāpi na sa cukrodha nirmanyurbhrātarau prati /
tena satyena tasyātra hastapādamajāyata // SoKss_6,7.49 //
tadāprabhṛti tad dṛṣṭvā tyaktaḥ krodho 'khilo mayā /
tvayā tu tāpasenāpi krodho 'dyāpi na mucyate // SoKss_6,7.50 //
akrodhena jitaḥ svargaḥ paśyaitadadhunaiva bhoḥ /
ity uktvaiva tanuṃ tyaktvā kārṣikaḥ sa divaṃ gataḥ // SoKss_6,7.51 //
ity āścaryaṃ mayā dṛṣṭaṃ dvitīyaṃ śṛṇu bhūpate /
ity uktvā śrutasenaṃ sa nṛpaṃ vipro 'bravītpunaḥ // SoKss_6,7.52 //
tato 'pi tīrthayātrārthaṃ paryaṭannambudhestaṭe /
ahaṃ vasantasenasya rājño rāṣṭramavāptavān // SoKss_6,7.53 //
tatra bhoktuṃ praviṣṭaṃ māṃ rājasattre 'bruvan dvijāḥ /
brahman pathāmunā mā gāḥ sthitā hy atra nṛpātmajā // SoKss_6,7.54 //
vidyuddyotābhidhānā tāṃ paśyedapi muniryadi /
sa kāmaśaranirbhinnaḥ prāpyonmādaṃ na jīvati // SoKss_6,7.55 //
tato 'haṃ pratyavocaṃ tānnaitaccitraṃ sadā hy aham /
paśyāmyaparakandarpaṃ śrutasenamahīpatim // SoKss_6,7.56 //
yātrādau nirgate yasmin rakṣibhir dṛṣṭigocarāt /
utsāryante satīvṛttabhaṅgabhītyā kulāṅganāḥ // SoKss_6,7.57 //
ity uktavantaṃ vijñāya bhāvatkaṃ bhojanāya mām /
nṛpāntikaṃ nītavantau sattrādhipapurohitau // SoKss_6,7.58 //
tatra sā rājatanayā vidyudyotā mayekṣitā /
kāmasyeva jaganmohamantravidyā śarīriṇī // SoKss_6,7.59 //
cirāttaddarśanakṣobhaṃ niyamyāhamacintayam /
asmatprabhoś ced bhāryeyaṃ bhaved rājyaṃ sa vismaret // SoKss_6,7.60 //
tathāpi kathanīyo 'yamudantaḥ svāmine mayā /
unmādinīdevasenavṛttānto hy anyathā bhavet // SoKss_6,7.61 //
devasenasya nṛpateḥ purā rāṣṭre vaṇiksutā /
unmādinītyabhūtkanyā jagadunmādakāriṇī // SoKss_6,7.62 //
āveditāpi sā pitrā na tenāttā mahībhṛtā /
vipraiḥ kulakṣaṇety uktā tasya vyasanarakṣibhiḥ // SoKss_6,7.63 //
pariṇītā tadīyena mantrimukhyena sā tataḥ /
vātāyanāgrād ātmānaṃ rājñe 'smai jātv adarśayat // SoKss_6,7.64 //
tayā bhujaṃgyā rājendro durāddṛṣṭiviṣāhataḥ /
muhurmumūrccha na ratiṃ lebhe nāhāramāharat // SoKss_6,7.65 //
prārthito 'pi a tadbhartṛpramukhaiḥ so 'tha mantribhiḥ /
dhārmikastāṃ na jagrāha tatsaktaś ca jahāvasūn // SoKss_6,7.66 //
tadīdṛśe pramāde 'tra vṛtte drohaḥ kṛto bhavet /
ity ālocya mayoktaṃ te citrametya tato 'dya tat // SoKss_6,7.67 //
śrutvaitatsa dvijāttasmānmadanājñānibhaṃ vacaḥ /
vidyuddyotāhṛtamanāḥ śrutasenanṛpo 'bhavat // SoKss_6,7.68 //
tatkṣaṇaṃ ca visṛjy aiva tatra vipraṃ tam eva saḥ /
tathākarodyathānīya śīghraṃ tāṃ pariṇītavān // SoKss_6,7.69 //
tataḥ sā nṛpates tasya vidyuddyotā nṛpātmajā /
śarīrāvyatiriktāsīdbhāskarasya prabhā yathā // SoKss_6,7.70 //
atha svayaṃvarāyāgāt taṃ nṛpaṃ rūpagarvitā /
kanyakā mātṛdattākhyā mahādhanavaṇiksutā // SoKss_6,7.71 //
adharmabhītyā jagrāha sa rājā tāṃ vaṇiksutām /
vidyuddyotātha tad buddhvā hṛtsphoṭena vyapadyata // SoKss_6,7.72 //
rājāpy āgata tāṃ kāntāṃ paśyann eva tathā gatām /
aṅke kṛtvā sa vilapan sadyaḥ prāṇair vyayujyata // SoKss_6,7.73 //
tato vaṇiksutā vahniṃ mātṛdattā viveśa sā /
itthaṃ praṇaṣṭaṃ sarvaṃ tad api rāṣṭraṃ sarājakam // SoKss_6,7.74 //
ato rājan prakṛṣṭasya bhaṅgaḥ premṇaḥ suduḥsahaḥ /
viśeṣeṇa manasvinyā devyā vāsavadattayā // SoKss_6,7.75 //
tasmātkaliṅgaseṇaiṣā pariṇītā yadi tvayā /
devī vāsavadattā tatprāṇāñjahyānna saṃśayaḥ // SoKss_6,7.76 //
devī padmāvatī tadvattayorekaṃ hi jīvitam /
naravāhanadattaś ca putraste syātkathaṃ tataḥ // SoKss_6,7.77 //
tañca devasya hṛdayaṃ soḍhuṃ jāne na śaknuyāt /
evam ekapade sarvamidaṃ naśyenmahīpate // SoKss_6,7.78 //
devyoryaccoktigāmbhīryaṃ tadeva kathayatyalam /
hṛdayaṃ jīvitatyāgagāḍhaniścitaniḥspṛham // SoKss_6,7.79 //
tatsvārtho rakṣaṇīyaste tiryañco 'pi hi jānate /
svarakṣāṃ kiṃ punardeva buddhimanto bhavādṛśāḥ // SoKss_6,7.80 //
iti mantrivarāc chrutvā svairaṃ yaugandharāyaṇāt /
samyagvivekapadavīṃ prāpya vatseśvaro 'bravīt // SoKss_6,7.81 //
evametanna saṃdeho naśyetsarvamidaṃ mama /
tasmātkaliṅgasenāyāḥ ko 'rthaḥ pariṇayena me // SoKss_6,7.82 //
ukto lagnaś ca dūre yat tad yuktaṃ gaṇakaiḥ kṛtam /
svayaṃvarāgatātyāgād adharmo vā kiyān bhavet // SoKss_6,7.83 //
ity ukto vatsarājena hṛṣṭo yaugandharāyaṇaḥ /
cintayām āsa kāryaṃ naḥ siddhaprāyaṃ yathepsitam // SoKss_6,7.84 //
upāyarasasaṃsiktā deśakālopabṛṃhitā /
seyaṃ nītimahāvallīṃ kiṃ nāma na phaletphalam // SoKss_6,7.85 //
iti saṃcintya sa dhyāyandeśakālau praṇamya tam /
rājānaṃ prayayau mantrī gṛhaṃ yaugandharāyaṇaḥ // SoKss_6,7.86 //
rājāpi racitātithyagūḍhakārāmupetya saḥ /
devīṃ vāsavadattāṃ tāṃ sāntvayannevam abravīt // SoKss_6,7.87 //
kimarthaṃ vacmi jānāsi tvam eva hariṇākṣi yat /
vāri vāriruhasyeva tvatprema mama jīvitam // SoKss_6,7.88 //
nāmāpi hi kimanyasyā grahītumahamutsahe /
kaliṅgasenā tu haṭhādupāyātā gṛhaṃ mama // SoKss_6,7.89 //
prasiddhaṃ cātra yadrambhā tapaḥsthena nirākṛtā /
pārthena ṣaṇḍhatāśāpaṃ dadau tasyai haṭhāgatā // SoKss_6,7.90 //
sa śāpastiṣṭhatā tena varṣaṃ vairāṭaveśmani /
strīveṣeṇa mahāścaryarūpeṇāpyativāhitaḥ // SoKss_6,7.91 //
ataḥ kaliṅgasenaiṣā niṣiddhā na tadā mayā /
vinā tvadicchayāhaṃ tu na kiṃcidvaktumutsahe // SoKss_6,7.92 //
ity āśvāsyopalabhyātha hṛdayeneva rāgiṇā /
mukhārpitena madyena satyaṃ krūraṃ tadāśayam // SoKss_6,7.93 //
tay aiva saha rātriṃ tāṃ rājñā vāsavadattayā /
mantrimukhyamatiprauḍhituṣṭo vatseśvaro 'vasat // SoKss_6,7.94 //
atrāntare ca yaṃ pūrvaṃ divārātrau prayuktavān /
kaliṅgasenāvṛttāntajñaptyai yaugandharāyaṇaḥ // SoKss_6,7.95 //
sa brahmarākṣaso 'bhyetya suhṛdyogeśvarābhidhaḥ /
tasyām eva niśi svairaṃ taṃ mantrivaramabhyadhāt // SoKss_6,7.96 //
kaliṅgasenāsadane sthito 'smy antarbahiḥ sadā /
divyānāṃ mānuṣāṇāṃ vā paśyāmi na tathāgamam // SoKss_6,7.97 //
adyāvyakto mayā śabdaḥ śruto 'kasmānnabhastale /
pracchannenātra harmyāgrasaṃnikarṣe niśāmukhe // SoKss_6,7.98 //
prabhāvaṃ tasya vijñātuṃ prayuktāpi tato mama /
vidyā na prābhavattena vimṛśyāhamacintayam // SoKss_6,7.99 //
ayaṃ divyaprabhāvasya śabdaḥ kasyāpi niścitam /
kaliṅgasenālāvaṇyalubdhasya bhramato 'mbare // SoKss_6,7.100 //
yena na kramate vidyā tadvīkṣe kiṃcidantaram /
na duṣprāpaṃ paracchidraṃ jāgradbhirnipuṇairyataḥ // SoKss_6,7.101 //
divyānāṃ vāñchitaiṣeti proktaṃ mantrivareṇa ca /
somaprabhā sakhī cāsyā vadantyetan mayā śrutā // SoKss_6,7.102 //
iti niścitya tat tubhyam ihāhaṃ vaktum āgataḥ /
idaṃ prasaṅgāt pṛcchāmi tan me tāvat tvayocyatām // SoKss_6,7.103 //
tiryañco 'pi hi rakṣanti svātmānam iti yat tvayā /
ukto rajā tad aśrauṣaṃ yogād aham alakṣitaḥ // SoKss_6,7.104 //
nidarśanaṃ ced atrāsti tan me kathaya sanmate /
iti yogeśvareṇoktaḥ smāha yaugandharāyaṇaḥ // SoKss_6,7.105 //
asti mittraṃ tathā cātra kathāmākhyāmi te śṛṇu /
vidiśānagarībāhye nyagrodho 'bhūtpurā mahān // SoKss_6,7.106 //
catvāraḥ prāṇinas tatra vasanti sma mahātarau /
nakulolūkamārjāramūṣakāḥ pṛthagālayāḥ // SoKss_6,7.107 //
bhinne bhinne bile mūla āstāṃ nakulamūṣakau /
mārjāro madhyabhāgasthe tarormahati koṭare // SoKss_6,7.108 //
ulūkastu śirobhāge 'nanyalabhye latālaye /
mūṣako 'tra tribhirvadhyo mārjāreṇa trayo 'pare // SoKss_6,7.109 //
annāya mārjārabhayānmūṣako nakulastathā /
svabhāvenāpyulūkaś ca paribhremurniśi trayaḥ // SoKss_6,7.110 //
mārjāraś ca divārātrau nirbhayaḥ prabhramaty asau /
tatrāsanne yavakṣetre sadā muṣakalipsayā // SoKss_6,7.111 //
ye 'nye 'pi yuktyā jagmustatsvakāle 'nnābhivāñchayā /
ekadā lubdhakas tatra caṇḍālaḥ kaścidāyayau // SoKss_6,7.112 //
sa mārjārapadaśreṇiṃ dṛṣṭvā tatkṣetragāminīm /
tadvadhāyābhitaḥ kṣetraṃ pāśāndattvā tato yayau // SoKss_6,7.113 //
tatra rātrau ca mārjāraḥ sa mūṣakajighāṃsayā /
etya praviṣṭas tatpāśaiḥ kṣetre tasminn abadhyata // SoKss_6,7.114 //
mūṣako 'pi tato 'nnārthī sa tatra nibhṛtāgataḥ /
baddhaṃ taṃ vīkṣya mārjāraṃ jaharṣa ca nanarta ca // SoKss_6,7.115 //
yāvadviśati tatkṣetraṃ dūrādekena vartmanā /
tatra tau tāvadāyātābulūkanakulāvapi // SoKss_6,7.116 //
dṛṣṭamārjārabandhau ca mūṣakaṃ labdhumaicchatām /
mūṣako 'pi ca tad dṛṣṭvā dūrādvigno vyacintayat // SoKss_6,7.117 //
nakulolūkabhayadaṃ mārjāraṃ saṃśraye yadi /
baddho 'py ekaprahāreṇa śatru rmām eṣa mārayet // SoKss_6,7.118 //
mārjārāddūragaṃ hanyādulūko nakulaś ca mām /
tacchatrusaṃkaṭagataḥ kva gacchāmi karomi kim // SoKss_6,7.119 //
hanta mārjāram eveha śrayāmy āpadgato hy ayam /
ātmatrāṇāya māṃ rakṣetpāśacchedopayoginam // SoKss_6,7.120 //
ity ālocya śanairgatvā mārjāraṃ mūṣako 'bravīt /
baddhe tvayyatiduḥkhaṃ me tatte pāśaṃ chinadbhyaham // SoKss_6,7.121 //
ṛjūnāṃ jāyate snehaḥ sahavāsādripuṣvapi /
kiṃ tu me nāsti viśvāsastava cittamajānataḥ // SoKss_6,7.122 //
tac chrutvovāca mārjāro bhadra viśvasyatāṃ tvayā /
adya prabhṛti me mittraṃ bhavān prāṇapradāyakaḥ // SoKss_6,7.123 //
iti śrutvaiva mārjārāttasyotsaṅgaṃ sa śiśriye /
tad dṛṣṭvā nakulolūkau nirāśau yayatus tataḥ // SoKss_6,7.124 //
tato jagāda mārjāro mūṣakaṃ pāśapīḍitaḥ /
gataprāyā niśā mittra tatpāśāṃśchindhi me drutam // SoKss_6,7.125 //
mūṣako 'pi śanaiśchindallubdhakāgamanonmukhaḥ /
mṛṣā kaṭakaṭāyadbhir daśanair akaroc ciram // SoKss_6,7.126 //
kṣaṇādrātrau prabhātāyāṃ lubdhake nikaṭāgate /
mārjāre 'rthayamāne drākpāśāṃściccheda mūṣakaḥ // SoKss_6,7.127 //
chinnapāśe 'tha mārjāre lubdhakatrāsavidrute /
mūṣako mṛtyumuktaḥ san palāyya prāviśad bilam // SoKss_6,7.128 //
nāśvasatpunarāhūto mārjāreṇa jagāda ca /
kālayuktyā hy arirmittraṃ jāyate na ca sarvadā // SoKss_6,7.129 //
evaṃ bahubhyaḥ śatrubhyaḥ prajñayātmābhirakṣitaḥ /
mūṣakena tiraścāpi kiṃ punarmānuṣeṣu yat // SoKss_6,7.130 //
etaduktastadā rājā mayā yattattvayā śrutam /
buddhyā kāryaṃ nijaṃ rakṣeddevi saṃrakṣaṇād iti // SoKss_6,7.131 //
buddhirnāma ca sarvatra mukhyaṃ mittraṃ na pauruṣam /
yogeśvara tathā caitām atrāpi tvaṃ kathāṃ śṛṇu // SoKss_6,7.132 //
śrāvastītyasti nagarī tasyāṃ pūrvaṃ prasenajit /
rājābhūttatra cābhyāgāt ko 'py apūrvo dvijaḥ puri // SoKss_6,7.133 //
so śūdrānnabhugekena vaṇijā guṇavāniti /
brāhmaṇasya gṛhe tatra kasyacitsthāpito dvijaḥ // SoKss_6,7.134 //
tatraiva tena śuṣkānnadakṣiṇādibhiranvaham /
āpūryata tato 'nyaiśca śanairbuddhvā vaṇigvaraiḥ // SoKss_6,7.135 //
tenāsau hemadīnārasahasraṃ kṛpaṇaḥ kramāt /
saṃcitya gatvāraṇye tan nihatya kṣiptavān bhuvi // SoKss_6,7.136 //
ekākī pratyahaṃ gatvā tac ca sthānamavaikṣata /
ekadā hemaśūnyaṃ tatkhātaṃ vyāttaṃ ca dṛṣṭavān // SoKss_6,7.137 //
śūnyaṃ tatkhātakaṃ tasya paśyato hatacetasaḥ /
na paraṃ hṛdi saṃkrāntā citraṃ dikṣv api śūnyatā // SoKss_6,7.138 //
athopāgāc ca vilapaṃstaṃ vipraṃ yadgṛhe sthitaḥ /
pṛṣṭastaṃ ca svavṛttāntaṃ tasmai sarvaṃ nyavedayat // SoKss_6,7.139 //
gatvā tīrthamabhuñjānaḥ prāṇāṃstyaktumiyeṣa ca /
buddhvā ca so 'nnadātāsya vaṇiganyaiḥ sahāyayau // SoKss_6,7.140 //
sa taṃ jagāda kiṃ brahmanvittahetormumūrṣasi /
akālameghavadvittamakasmād eti yāti ca // SoKss_6,7.141 //
ity ādyukto 'pi tenāsau na jahau maraṇagraham /
prāṇebhyo 'py arthamātrā hi kṛpaṇasya garīyasī // SoKss_6,7.142 //
tataś ca mṛtaye tīrthaṃ gacchato 'sya dvijanmanaḥ /
svayaṃ prasenajidrājā tad buddhvāntikamāyayau // SoKss_6,7.143 //
papraccha cainaṃ kiṃ kiṃcid asti tatropalakṣaṇam /
yatra bhūmau nikhātāste dīnārā brāhmaṇa tvayā // SoKss_6,7.144 //
tac chrutva sa dvijo 'vādīdasti kṣudro 'tra pādapaḥ /
aṭavyāṃ deva tanmūle nikhātaṃ tanmayā dhanam // SoKss_6,7.145 //
ity ākarṇyābravīdrājā dāsyāmyanviṣya tattava /
dhanaṃ svakoṣādathavā mā tyākṣīrjīvitaṃ dvija // SoKss_6,7.146 //
ity uktvā maraṇodyogānnivārya vinidhāya ca /
dvijaṃ taṃ vaṇijo haste sa rājābhyantaraṃ gataḥ // SoKss_6,7.147 //
tatrādiśya pratīhāraṃ śirortivyapadeśataḥ /
vaidyānānāyayatsarvāndattvā paṭahaghoṣaṇām // SoKss_6,7.148 //
āturāste kiyanto 'tra kasyādāḥ kiṃ tvamauṣadham /
ity upānīya papraccha tānekaikaṃ viviktagaḥ // SoKss_6,7.149 //
te 'pi tasmai tadaikaikaḥ sarvamūcurmahīpateḥ /
eko 'tha vaidyas tanmadhyāt kramapṛṣṭo 'bravīd idam // SoKss_6,7.150 //
vaṇijo mātṛdattasya deva nāgabalā mayā /
asvasthasyopadiṣṭādya dvitīyaṃ dinamoṣadhiḥ // SoKss_6,7.151 //
tac chrutvā sa tamāhūya rājā vaṇijamabhyadhāt /
nanu nāgabalā kena tavānītocyatāmiti // SoKss_6,7.152 //
deva karmakareṇeti tenokte vaṇijā tadā /
kṣipramānāyya taṃ rājā sa karmakaram abravīt // SoKss_6,7.153 //
tvayā nāgabalāhetoḥ khanatā śākhinastalam /
dīnārajātaṃ yallabdhaṃ brahmasvaṃ tatsamarpaya // SoKss_6,7.154 //
ity ukto bhūbhṛtā bhītaḥ pratipady aiva tatkṣaṇam /
sa tānānīya dīnārāṃs tatra karmakaro jahau // SoKss_6,7.155 //
rājāpy upoṣitāyāsmai dvijāyāhūya tān dadau /
dīnārān hāritaprāptān prāṇān iva bahiś carān // SoKss_6,7.156 //
evaṃ sa labdhavān buddhyā nītaṃ mūlatalāttaroḥ /
dvijārthaṃ bhūpatir jānann oṣadhiṃ tāṃ tadudbhavām // SoKss_6,7.157 //
tadevaṃ sarvadā buddheḥ prādhānyaṃ jitapauruṣam /
īdṛśeṣu ca kāryeṣu kiṃ vidadhyātparākramaḥ // SoKss_6,7.158 //
tadyogeśvara kurvīthāstvam api prajñayā tathā /
yathā kaliṅgasenāyā doṣo jñāyata kaścana // SoKss_6,7.159 //
asti caitadyathā tasyāṃ lubhyantīha surāsurāḥ /
tathā ca divi kasyāpi niśi śabdaḥ śrutastvayā // SoKss_6,7.160 //
labdhe 'tha doṣe tasyāś ca bhavedakuśalaṃ na naḥ /
nopayaccheta tāṃ rājā na cādharmaḥ kṛto bhavet // SoKss_6,7.161 //
ity udāradhiyaḥ śrutvā sarvaṃ yaugandharāyaṇāt /
yogeśvarastaṃ saṃtuṣya jagāda brahmarākṣasaḥ // SoKss_6,7.162 //
kastvayā sadṛśo nītāvanyo devādbṛhaspateḥ /
ayaṃ tvamṛtaseko 'sya tvanmantro rājyaśākhinaḥ // SoKss_6,7.163 //
so 'haṃ kaliṅgasenāyā jijñāsiṣye gatiṃ sadā /
buddhyā śaktyāpi cety uktvā tato yogeśvaro yayau // SoKss_6,7.164 //
tatkālaṃ sā ca harmyādau paryaṭantaṃ svaharmyagā /
kaliṅgasenā vatseśaṃ dṛṣṭvā dṛṣṭvā sma tāmyati // SoKss_6,7.165 //
tanmanāḥ smarasaṃtaptā mṛṇālāṅgadahāriṇī /
sā śrīkhaṇḍāṅgarāgā ca na lebhe nirvṛtiṃ kvacit // SoKss_6,7.166 //
atrāntare sa tāṃ pūrvaṃ dṛṣṭvā vidyādharādhipaḥ /
tasthau madanavegākhyo gāḍhānaṅgaśarārditaḥ // SoKss_6,7.167 //
tatprāptaye tapaḥ kṛtvā vare labdhe 'pi śaṃkarāt /
sānyāsaktānyadeśasthā sukhaprāpyāsya nābhavat // SoKss_6,7.168 //
yatastenāntaraṃ labdhumasau vidyādhareśvaraḥ /
rajanīṣu divi bhrāmyannāsīttanmandiropari // SoKss_6,7.169 //
saṃsmṛtya tu tamādeśaṃ tapastuṣṭasya dhūrjaṭeḥ /
ekasyāṃ niśi vatseśarūpaṃ cakre svavidyayā // SoKss_6,7.170 //
tadrūpaś ca viveśāsya mandiraṃ dvāḥsthavanditaḥ /
kālakṣepākṣamo guptaṃ mantriṇāṃ sa ivāgataḥ // SoKss_6,7.171 //
kaliṅgasenāpy uttasthau taṃ dṛṣṭvotkampaviklavā /
na so 'yamiti sā rāvair vāryamāṇeva bhūṣaṇaiḥ // SoKss_6,7.172 //
tato vatseśarūpeṇa kramādviśvāsya tena sā /
bhāryā madanavegena gāndharvavidhinā kṛtā // SoKss_6,7.173 //
tatkālaṃ ca praviṣṭastad dṛṣṭvā yogādalakṣitaḥ /
yogeśvaro viṣaṇṇo 'bhūd vatseśālokanabhramāt // SoKss_6,7.174 //
yaugandharāyaṇāyaitadgatvoktvā tannideśataḥ /
yuktyā vāsavadattāyā vatseśaṃ vīkṣya pārśvagam // SoKss_6,7.175 //
hṛṣṭo mantrivaroktyaiva rūpaṃ suptasya veditum /
kaliṅgasenāpracchannakāminaḥ so 'gamatpunaḥ // SoKss_6,7.176 //
gatvā kaliṅgasenāyāḥ suptāyāḥ śayanīyake /
suptaṃ madanavegaṃ taṃ svarūpe sthitamaikṣata // SoKss_6,7.177 //
chatradhvajāṅkanirdhūlipādābjaṃ divyamānuṣam /
svāpāntarhitatadvidyāvītarūpavivartanam // SoKss_6,7.178 //
tatra gatvā yathādṛṣṭaṃ niveśa paritoṣavān /
yogeśvaro jagādāsau hṛṣṭo yaugandharāyaṇam // SoKss_6,7.179 //
na vetti mādṛśaḥ kiṃcidvetsi tvaṃ nīticakṣuṣā /
tava mantreṇa duḥsādhyaṃ siddhaṃ kāryamidaṃ prabhoḥ // SoKss_6,7.180 //
kiṃ vā vyoma vinārkeṇa kiṃ toyena vinā saraḥ /
kiṃ mantreṇa vinā rājyaṃ kiṃ satyena vinā vacaḥ // SoKss_6,7.181 //
ity uktavantam āmantrya prīto yogeśvaraṃ tataḥ /
prātar vatseśvaraṃ draṣṭumāgādyaugandharāyaṇaḥ // SoKss_6,7.182 //
tamupetya yathāvac ca kathāprastāvato 'bravīt /
nṛpaṃ kaliṅgasenārthe pṛṣṭakāryaviniścayam // SoKss_6,7.183 //
svacchandāsau na te rājan pāṇisparśam ihārhati /
eṣā hi svecchayā draṣṭuṃ prasenajitam āgatā // SoKss_6,7.184 //
viraktā vīkṣya taṃ vṛddhaṃ tvāṃ prāptā rūpalobhataḥ /
tadanyapuruṣāsaṅgam api svecchaṃ karoty asau // SoKss_6,7.185 //
tac chrutvā kulakanyeyaṃ katham evaṃ samācaret /
śaktiḥ kasya praveṣṭuṃ vā madīyāntaḥpurāntare // SoKss_6,7.186 //
iti rājñodite 'vādīddhīmānyaugandharāyaṇaḥ /
ady aiva darśayāmyetatpratyakṣaṃ niśi deva te // SoKss_6,7.187 //
divyās tām abhivāñchanti siddhādyā mānuṣo 'tra kaḥ /
divyānāṃ ca gatī roddhuṃ rājan keneha śakyate // SoKss_6,7.188 //
tadehi sākṣāt paśyeti vādinā tena mantriṇā /
saha gantuṃ matiṃ cakre tatra rātrau sa bhūpatiḥ // SoKss_6,7.189 //
padmāvatyā ṛte rājñyā na vivāhyapareti yat /
proktaṃ devi pratijñātaṃ mayā nirvyūḍham adya tat // SoKss_6,7.190 //
ity athābhyetya tāṃ devīm uktvā yaugandharāyaṇaḥ /
kaliṅgasenāvṛttāntaṃ taṃ tasyai sarvam uktavān // SoKss_6,7.191 //
tvadīyaśikṣānuṣṭhānaphalam etan mameti sā /
devī vāsavadattāpi praṇatābhinananda tam // SoKss_6,7.192 //
tato niśīthe saṃsupte jane vatseśvaro yayau /
gṛhaṃ kaliṅgasenāyāḥ sa ca yaugandharāyaṇaḥ // SoKss_6,7.193 //
adṛṣṭaś ca praviṣṭo 'tra tasyā nidrājuṣo 'ntike /
suptaṃ madanavegaṃ taṃ svarūpasthaṃ dadarśa saḥ // SoKss_6,7.194 //
hantumicchati yāvac ca sa taṃ sāhasikaṃ nṛpaḥ /
tāvatsa vidyayā vidyādharo 'bhūtpratibodhitaḥ // SoKss_6,7.195 //
prabuddhaś ca sa nirgatya jhagityudapatannabhaḥ /
kṣaṇātkaliṅgasenāpi sā prabuddhābhavat tataḥ // SoKss_6,7.196 //
śūnyaṃ śayanamālokya jagāda ca kathaṃ hi mām /
pūrvaṃ prabudhya vatseśaḥ suptāṃ muktvaiva gacchati // SoKss_6,7.197 //
tadākarṇya sa vatseśamāha yaugandharāyaṇaḥ /
eṣā vidhvaṃsitānena śṛṇu tvadrūpadhāriṇā // SoKss_6,7.198 //
saiṣa yogabalājjñātvā sākṣātte darśito mayā /
kiṃ tu divyaprabhāvatvādasau hantuṃ na śakyate // SoKss_6,7.199 //
ity uktvā sa ca rājā ca saha tāmupajagmatuḥ /
kaliṅgasenā sāpyetau dṛṣṭvā tasthau kṛtādarā // SoKss_6,7.200 //
adhunaiva kva gatvā tvaṃ rājan prāptaḥ samantrikaḥ /
iti bruvāṇām avadattāṃ sa yaugandharāyaṇaḥ // SoKss_6,7.201 //
kaliṅgasene kenāpi māyā vatseśarūpiṇā /
saṃmohya pariṇītāsi na tvaṃ matsvamināmunā // SoKss_6,7.202 //
tac chrutvā sātisaṃbhrāntā viddheva hṛdi pattriṇā /
kaliṅgasenā vatseśaṃ jagādodaśrulocanā // SoKss_6,7.203 //
gāndharvavidhināhaṃ te pariṇītāpi vismṛtā /
kiṃsvidrājanyathā pūrvaṃ duṣyantasya śakuntalā // SoKss_6,7.204 //
ity uktaḥ sa tayā rājā tāmuvācānatānanaḥ /
satyaṃ na pariṇītāsi mayādyaivāgato hy aham // SoKss_6,7.205 //
ity uktavantaṃ vatseśaṃ mantrī yaugandharāyaṇaḥ /
ehīty uktvā tataḥ svairamanaiṣīdrājamandiram // SoKss_6,7.206 //
tataḥ samantrike rājñi gate sātra videśagā /
mṛgīva yūthavibhraṣṭā parityaktasvabāndhavā // SoKss_6,7.207 //
saṃbhogavidalatpatramukhābjā gajapīḍitā /
padminīva parikṣiptakabarībhramarāvaliḥ // SoKss_6,7.208 //
vinaṣṭakanyakābhāvā nirupāyakramā satī /
kaliṅgasenā gaganaṃ vīkṣamāṇedam abravīt // SoKss_6,7.209 //
vatseśarūpiṇā yena pariṇītāsmi kenacit /
prakāśaḥ so 'stu kaumāraḥ sa eva hi patir mama // SoKss_6,7.210 //
evaṃ tayokte gaganāt so 'tra vidyādharādhipaḥ /
avātarad divyarūpo hārakeyūrarājitaḥ // SoKss_6,7.211 //
ko bhavāniti pṛṣṭaś ca tay aivaṃ sa jagāda tām /
ahaṃ madanavegākhyas tanvi vidyādharādhipaḥ // SoKss_6,7.212 //
mayā ca prāgvilokya tvāṃ purā pitṛgṛhe sthitām /
tvatprāptidastapaḥ kṛtvā varaḥ prāpto maheśvarāt // SoKss_6,7.213 //
vatseśvarānuraktā ca tadrūpeṇa mayā drutam /
avṛttatadvivāhaiva pariṇītāsi yuktitaḥ // SoKss_6,7.214 //
iti vāksudhayā tasya śrutimārgapraviṣṭayā /
kiṃcitkaliṅgasenābhūd ucchvāsitahṛdambujā // SoKss_6,7.215 //
atha sa madanavegastāṃ samāśvāsya kāntāṃ vihitadhṛtivitīrṇasvarṇarāśiḥ sa tasyai /
ucita iti tayāntarbaddhasadbhartṛbhaktiḥ punarupagamanāya dyāṃ tadaivotpapāta // SoKss_6,7.216 //
divyāspadaṃ svapatisadma na martyagamyaṃ kāmāt pitur bhavanam ujjhitam ity avekṣya /
tatraiva vastumatha sāpi kaliṅgasena cakre dhṛtiṃ madanavegakṛtābhyanujñā // SoKss_6,7.217 //
iti mahākaviśrīsomadevabhaṭṭaviracite kathāsaritsāgare madanamañcukālambake saptamas taraṅgaḥ /
aṣṭamas taraṅgaḥ /
tataḥ kaliṅgasenāyāḥ smarannanupamaṃ vapuḥ /
ekadā manmathāviṣṭo niśi vatseśvaro 'bhavat // SoKss_6,8.1 //
utthāya khaḍgahastaḥ san gatvaiva praviveśa saḥ /
ekākī mandiraṃ tasyāḥ kṛtātithyādarastayā // SoKss_6,8.2 //
tatra prārthayamānas tāṃ bhāryārthe sa mahīpatiḥ /
parapatnyahamasmīti pratyākhyātastayābravīt // SoKss_6,8.3 //
tṛtīyaṃ puruṣaṃ prāptā yatastvamasi bandhakī /
paradāragato doṣo na me tvadgamane tataḥ // SoKss_6,8.4 //
evaṃ kaliṅgasenā sā rājñoktā pratyuvāca tam /
tvadartham āgatā rājannahaṃ vidyādhareṇa hi // SoKss_6,8.5 //
vyūḍhā madanavegena svairaṃ tvadrūpadhāriṇā /
sa evaikaś ca bhartā me tatkasmādasmi bandhakī // SoKss_6,8.6 //
kiṃ vātikrāntabandhūnāṃ svecchācārahatātmanām /
imāstā vipadaḥ strīṇāṃ kumārīṇāṃ kathaiva kā // SoKss_6,8.7 //
dṛṣṭāśakunayā sakhyā niṣiddhāpi vyasarjayam /
tvatpārśvaṃ yadahaṃ dūtaṃ tasya cedaṃ phalaṃ mama // SoKss_6,8.8 //
tatspṛśyasi balānmāṃ cet prāṇāṃstyakṣyāmy ahaṃ tataḥ /
kā nāma kulajā hi strī bhartṛdrohaṃ kariṣyati // SoKss_6,8.9 //
tathā ca kathayāmy atra tava rājan kathāṃ śṛṇu /
purābhūd indradattākhyaś cedideśamahīpatiḥ // SoKss_6,8.10 //
sa pāpaśodhane tīrthe kīrtyai devakulaṃ mahat /
cakre yaśaḥśarīrārthī śarīraṃ vīkṣya bhaṅguram // SoKss_6,8.11 //
tac ca bhaktirasācchaśvadīkṣituṃ sa yayau nṛpaḥ /
sarvaś ca tīrthasnānāya sadā tatrāyayau janaḥ // SoKss_6,8.12 //
ekadā ca dadarśaikāṃ tīrthasnānārtham āgatām /
sa rājātra vaṇigbhāryāṃ pravāsasthitabhartṛkām // SoKss_6,8.13 //
svacchakāntisudhāsiktāṃ citrarūpavibhūṣaṇām /
jaṅgamām iva kaṃdarparājadhānīṃ manoramām // SoKss_6,8.14 //
tvayāhaṃ vijaye viśvamiti prītyeva pādayoḥ /
āśliṣṭāṃ pañcabāṇasya tūṇīradvayaśobhayā // SoKss_6,8.15 //
sā dṛṣṭaiva manas tasya jahāra nṛpatestathā /
yathānviṣya gṛhaṃ tasyāḥ sa yayau vivaśo niśi // SoKss_6,8.16 //
tāṃ ca prārthayamānaḥ sañjagade sa tayā nṛpaḥ /
rakṣitā tvaṃ na yuktaṃ te paradārābhimarśanam // SoKss_6,8.17 //
haṭhāt spṛśasi vā māṃ ced adharmas te mahān bhavet /
mariṣyāmi ca sadyo 'haṃ na sahiṣye ca dūṣaṇam // SoKss_6,8.18 //
ity ukte 'pi tayā tasmin balaṃ rājñi cikīrṣati /
śīlabhraṃśabhayāttasyāḥ sadyo hṛdayamasphuṭat // SoKss_6,8.19 //
tad dṛṣṭvā sapadi hrītaḥ sa gatvaiva yathāgatam /
dinaistenānutāpena rājā pañcatvamāyayau // SoKss_6,8.20 //
ity ākhyāya kathāmetāṃ sabhayapraśrayānatā /
bhūyaḥ kaliṅgasenā sā vatseśvaramabhāṣata // SoKss_6,8.21 //
tasmādadharme matprāṇaharaṇe mā matiṃ kṛthāḥ /
ihāśritāyā vastuṃ me dehi yāmyanyato 'nyathā // SoKss_6,8.22 //
etatkaliṅgasenātaḥ śrutvā vatseśvaro 'tha saḥ /
vicārya virato bhūtvā dharmajñastām abhāṣata // SoKss_6,8.23 //
rājaputri vasa svecchaṃ bhartrā samam ihādhunā /
nāhaṃ vakṣyāmi te kiṃcididānīṃ mā bhayaṃ kṛthāḥ // SoKss_6,8.24 //
ity uktvaiva gate tasmin svairaṃ rājñi svamandiram /
śrutvā madanavegastannabhaso 'vatatāra saḥ // SoKss_6,8.25 //
priye sādhu kṛtaṃ naivamakariṣyaḥ śubhe yadi /
nābhaviṣyacchubhaṃ yasmānnāsahiṣyata tanmayā // SoKss_6,8.26 //
ity uktvā sāntvayitvā tāṃ niśāṃ nītvā tayā saha /
tatraiva gacchann āgacchann āsīd vidyādharo 'tha saḥ // SoKss_6,8.27 //
kaliṅgasenāpi ca sā patyau vidyādhareśvare /
tatrāsta martyabhāve 'pi divyabhogasukhānvitā // SoKss_6,8.28 //
vatsarājo 'pi taccintāṃ muktvā mantrivacaḥ smaran /
nananda labdhaṃ manvāno devīṃ rājyaṃ sutaṃ tathā // SoKss_6,8.29 //
devī vāsavadattā ca mantrī yaugandharāyaṇaḥ /
abhūtāṃ nirvṛtau siddhe nītikalpalatāphale // SoKss_6,8.30 //
atha gacchatsu divaseṣvāpāṇḍumukhapaṅkajā /
dadhre kaliṅgasenā sā garbhamutpannadohadā // SoKss_6,8.31 //
tuṅgau virejatus tasyāḥ stanāvāśyāmacūcukau /
nidhānakumbhau kāmasya madamudrāṅkitāviva // SoKss_6,8.32 //
tato madanavegastāmupetya patirabhyadhāt /
kaliṅgasene divyānāmasmākaṃ samayo 'sty ayam // SoKss_6,8.33 //
jātaṃ mānuṣagarbhaṃ yan muktvā yāmo vidūrataḥ /
kaṇvāśrame na tatyāja menakā kiṃ śakuntalām // SoKss_6,8.34 //
tvaṃ yadyapyapsarāḥ pūrvaṃ tadapyavinayānnijāt /
śakraśāpena saṃprātā mānuṣyaṃ devi sāṃpratam // SoKss_6,8.35 //
tenaiva bandhakīśabdo jātaḥ sādhvyā apīha te /
tasmādapatyaṃ rakṣestvaṃ sthānaṃ yāsyāmy ahaṃ nijam // SoKss_6,8.36 //
smariṣyasi yadā māṃ ca saṃnidhāsye tadā tava /
evaṃ kaliṅgasenāṃ tāmuktvā sāśruvilocanām // SoKss_6,8.37 //
samāśvāsyātha dattvā ca tasyai tadratnasaṃcayam /
taccittaḥ samayākṛṣṭo yayau vidyādhareśvaraḥ // SoKss_6,8.38 //
kaliṅgasenāpy atrāsīd apatyāśāṃ sakhīm iva /
ālambya vatsarājasya bhujacchāyāmapāśritā // SoKss_6,8.39 //
atrāntare kṛtavatīṃ sāṅgabhartrāptaye tapaḥ /
ādideśa ratiṃ bharyāmanaṅgasyāmbikāpatiḥ // SoKss_6,8.40 //
vatsarājagṛhe jāto dagdhapūrvaḥ sa te patiḥ /
naravāhanadattākhyo 'yonijo madvilaṅghanāt // SoKss_6,8.41 //
madārādhanatastvaṃ tu martyaloke 'py ayonijā /
janiṣyase tatas tena bhartrā sāṅgena yokṣyase // SoKss_6,8.42 //
evam uktvā ratiṃ śaṃbhuḥ prajāpatimathādiśat /
kaliṅgasenā tanayaṃ soṣyate divyasaṃbhavam // SoKss_6,8.43 //
taṃ hṛtvā māyayā tasyāstatsthāne tvamimāṃ ratim /
nirmāya mānuṣīṃ kanyāṃ tyaktadivyatanuṃ kṣipeḥ // SoKss_6,8.44 //
itīśvarājñām ādāya mūrdhni vedhasyatho gate /
kaliṅgasenā prasavaṃ prāpte kāle cakāra sā // SoKss_6,8.45 //
jātamātraṃ sutaṃ tasyā hṛtvaivātra svamāyayā /
ratiṃ tāṃ kanyakāṃ kṛtvā nyadhādvidhiralakṣitam // SoKss_6,8.46 //
sarvaś ca tatra tām eva kanyāṃ jātām alakṣata /
divāpyakāṇḍapratipaccandralekhāmivoditām // SoKss_6,8.47 //
kāntidyotitatadvāsagṛhāṃ nirjitya kurvatīm /
ratnadīpaśikhāśreṇīrlajjitā iva niṣprabhāḥ // SoKss_6,8.48 //
kaliṅgasenā tāṃ dṛṣṭvā jātām asadṛśīṃ sutām /
putrajanmādhikaṃ toṣādutsavaṃ vitatāna sā // SoKss_6,8.49 //
atha vatseśvaro rājā sadevīkaḥ samantrikaḥ /
kanyāṃ kaliṅgasenāyā jātāṃ śuśrāva tādṛśīm // SoKss_6,8.50 //
śrutvā ca sa nṛpo 'kasmāduvāceśvaracoditaḥ /
devīṃ vāsavadattāṃ tāṃ stite yaugandharāyaṇe // SoKss_6,8.51 //
jāne kaliṅgasenaiṣā divyā strī śāpataścyutā /
asyāṃ jātā ca kanyevaṃ divyaivāścaryarūpadhṛk // SoKss_6,8.52 //
tadasau kanyakā tulyā rūpeṇa tanayasya me /
naravāhanadattasya mahādevītvamarhati // SoKss_6,8.53 //
tac chrutvā jagade rājā devyā vāsavadattayā /
mahārāja kim evaṃ tvamakasmādadya bhāṣase // SoKss_6,8.54 //
kuladvayaviśuddho 'yaṃ kva putraste bata kva sā /
kaliṅgasenātanayā bandhakīgarbhasaṃbhavaḥ // SoKss_6,8.55 //
śrutvaitad vimṛśan rājā so 'bravīn na hy ahaṃ svataḥ /
vadāmy etat praviśyāntaḥ ko'pi jalpayatīva mām // SoKss_6,8.56 //
naravāhanadattasya kanyeyaṃ pūrvanirmitā /
bhāryety evaṃ vadantīṃ ca śṛṇomīva giraṃ divaḥ // SoKss_6,8.57 //
kaliṅgasenā kiṃ cāsāv ekapatnī kulodgatā /
pūrvakarmavaśāt tv asyā bandhakīśabdasaṃbhavaḥ // SoKss_6,8.58 //
iti rājñodite prāha mantrī yaugandharāyaṇaḥ /
śrūyate deva yaccakre ratirdagdhe smare tapaḥ // SoKss_6,8.59 //
martyalokāvatīrṇena saśarīreṇa saṃgamaḥ /
martyabhāvagatāyāste svena bhartrā bhaviṣyati // SoKss_6,8.60 //
iti cādādvaraṃ śarvo ratyai svapatimīpsave /
kāmāvatāraś coktaḥ prāgdivyavācā sutas tava // SoKss_6,8.61 //
ratyāvataraṇīyaṃ ca martyabhāve harājñayā /
garbhagrāhikayā cādya mam aivaṃ varṇitaṃ rahaḥ // SoKss_6,8.62 //
mayā kaliṅgasenāyā garbhaḥ prāggarbhaśayyayā /
yukto dṛṣṭastadaivānyadapaśyaṃ tadvivarjitam // SoKss_6,8.63 //
tadāścaryaṃ vilokyāhaṃ tavākhyātum ihāgatā /
iti striyā tayoktaṃ me jātaiṣā pratibhāpi te // SoKss_6,8.64 //
tajjāne māyayā devaiḥ saiṣā ratirayonijā /
kaliṅgasenātanayā garbhacauryeṇa nirmitā // SoKss_6,8.65 //
bhāryā kāmāvatārasya putrasya tava bhūpate /
tathā cātra kathāmetāṃ yakṣasaṃbandhinīṃ śṛṇu // SoKss_6,8.66 //
bhṛtyo vaiśravaṇasyābhūd virūpākṣa iti śrutaḥ /
yakṣo nidhānalakṣāṇāṃ pradhānādhyakṣatāṃ gataḥ // SoKss_6,8.67 //
mathurāyāṃ bahiḥsaṃsthaṃ nidhānaṃ sa ca rakṣitum /
yakṣaṃ niyuktavānekaṃ śilāstambhamivācalam // SoKss_6,8.68 //
tatra taṃ nagarīvāsī kaścitpāśupato dvijaḥ /
nidhānānveṣaṇāyāgāt khanyavādī kadācana // SoKss_6,8.69 //
sa mānuṣavasādīpahasto yāvatparīkṣate /
sthānaṃ tattāvadasyātra karāddīpaḥ papāta saḥ // SoKss_6,8.70 //
lakṣaṇena ca tenātra sthitaṃ nidhimavetya saḥ /
udghāṭayitumārebhe sahānyaiḥ sakhibhirdvijaiḥ // SoKss_6,8.71 //
atha yo 'sau niyukto 'bhūd yakṣo rakṣāvidhau sa tat /
dṛṣṭvā gatvā yathāvastu virūpākṣaṃ vyajijñapat // SoKss_6,8.72 //
gaccha vyāpādaya kṣipraṃ kṣudrāṃs tān khanyavādinaḥ /
ity ādideśa taṃ yakṣaṃ virūpākṣaḥ sa kopanaḥ // SoKss_6,8.73 //
tataḥ sa yakṣo gatvaiva svayuktyā nijaghāna tān /
nidhānavādino viprānasaṃprāptamanorathān // SoKss_6,8.74 //
tad buddhvā dhanadaḥ kruddho virūpākṣam uvāca tam /
brahmahatyā kathaṃ pāpa kāritā sahasā tvayā // SoKss_6,8.75 //
durgato vārtikajano lobhāt kiṃ nāma nācaret /
nivāryate sa vitrāsya vighnaistaistair na hanyate // SoKss_6,8.76 //
ity uktvātha śaśāpainaṃ virūpākṣaṃ dhanādhipaḥ /
martyayonau prajāyasva duṣkṛtācaraṇād iti // SoKss_6,8.77 //
prāptaśāpo 'tha kasyāpi bhūtale brāhmaṇasya saḥ /
virūpākṣaḥ suto jāto brāhmaṇasyāgrahāriṇaḥ // SoKss_6,8.78 //
tato 'sya yakṣiṇī patnī dhanādhyakṣaṃ vyajijñapat /
deva yatra sa bhartā me kṣiptas tatraiva māṃ kṣipa // SoKss_6,8.79 //
prasīda na hi śaknomi viyuktā tena jīvitum /
evaṃ tayā sa vijñaptaḥ sādhvyā vaiśravaṇo 'bhyadhāt // SoKss_6,8.80 //
tasya viprasya sadane jāto bhartā sa te 'naghe /
tasyaiva dāsyā gehe tvaṃ nipatiṣyasyayonijā // SoKss_6,8.81 //
tatra tena samaṃ bhartrā saṃgamaste bhaviṣyati /
tvatprasādātsa śāpaṃ ca tīrtvā matpārśvameṣyati // SoKss_6,8.82 //
iti vaiśravaṇādeśāt sādhvī sā patitā tataḥ /
dāsyās tasyā gṛhadvāri kanyā bhūtvaiva mānuṣī // SoKss_6,8.83 //
akasmāc ca tayā dāsyā kanyā dṛṣṭādbhutākṛtiḥ /
gṛhītvā darśitā cāsya svāmino 'tra dvijanmanaḥ // SoKss_6,8.84 //
divyeyaṃ kanyakā kāpi niḥsaṃdehamayonijā /
ity ātmā mama vaktīhānaya tāṃ tvamaśaṅkitam // SoKss_6,8.85 //
iyaṃ hi mama putrasya manye bhāryātvamarhati /
iti so 'pi dvijo dāsīṃ tāmuvāca nananda ca // SoKss_6,8.86 //
kramādatra vivṛddhā sā kanyā viprātmajaś ca saḥ /
anyonyadarśanābaddhagāḍhasnehau babhūvatuḥ // SoKss_6,8.87 //
tataḥ kṛtavivāhau tau tena vipreṇa daṃpatī /
ajātismaraṇe 'py āstāmuttīrṇavirahāviva // SoKss_6,8.88 //
atha kālena dehānte tayā so 'nugataḥ patiḥ /
tattapaḥkṣatapāpaḥ sanyakṣaḥ svaṃ prāptavān padam // SoKss_6,8.89 //
itīhāvatarantyeva nirāgastvādayonijāḥ /
bhūtale kāraṇavaśāddivyā daivatanirmitāḥ // SoKss_6,8.90 //
kulaṃ kiṃ nṛpate te 'syās tasmād bhārya sutasya te /
kaliṅgasenāputrīyaṃ yathoktaṃ d aivanirmitā // SoKss_6,8.91 //
yaugandharāyaṇenaivam ukte vatseśvaraś ca tat /
devī vāsavadattā ca tatheti hṛdi cakratuḥ // SoKss_6,8.92 //
tatas tasmin gṛhaṃ yāte mantrimukhye sa bhūpatiḥ /
pānādikrīḍayā ninye sabhāryastaddinaṃ sukhī // SoKss_6,8.93 //
tato dineṣu gacchatsu mohabhraṣṭasvakasmṛtiḥ /
kaliṅgasenātanayā sā samaṃ rūpasaṃpadā // SoKss_6,8.94 //
krameṇa vavṛdhe nāmnā kṛtā madanamañcukā /
sutā madanavegasyetyato mātrā janena ca // SoKss_6,8.95 //
nūnaṃ sā śiśriye rūpaṃ sarvānyavarayoṣitām /
anyathā tāḥ puras tasyā virūpā jajñire katham // SoKss_6,8.96 //
śrutvā rūpavatīṃ tāṃ ca kautukātsvayam ekadā /
devi vāsavadattā tāmānināyātmano 'ntikam // SoKss_6,8.97 //
tatra dhātryā mukhāsaktāṃ vatsarājo dadarśa tām /
yaugandharāyaṇādyāś ca varterdīpaśikhām iva // SoKss_6,8.98 //
dṛṣṭvā cādṛṣṭapūrvaṃ tat tasyā netrāmṛtaṃ vapuḥ /
ratir evāvatīrṇeyam iti mene na tatra kaḥ // SoKss_6,8.99 //
tataś cānāyayāṃcakre devyā vāsavadattayā /
naravāhanadatto 'tra jagannetrotsavaḥ sutaḥ // SoKss_6,8.100 //
so 'tra phullamukhāmbhoje dīprāṃ madanamañcukām /
tām apaśyannavāṃ saurīm iva padmākaraḥ prabhām // SoKss_6,8.101 //
sāpi taṃ locanānandaṃ paśyantī vikacānanā /
na tṛptimāyayau bālā cakorīvāmṛtatviṣam // SoKss_6,8.102 //
tataḥprabhṛti tau bālāvapi sthātuṃ na śekatuḥ /
dṛṣṭipāśairivābaddhau pṛthagbhūtāvapi kṣaṇam // SoKss_6,8.103 //
dinairniścitya saṃbandhaṃ devanirmitam eva tu /
vivāhavidhaye buddhiṃ vyadhād vatseśvarastayoḥ // SoKss_6,8.104 //
kaliṅgasenā tad buddhvā nananda ca babandha ca /
naravāhanadatte 'smiñ jāmātṛprītito dhṛtim // SoKss_6,8.105 //
saṃmantrya mantribhiḥ sārdhaṃ tataś cākārayatpṛthak /
vatsarājaḥ svaputrasya tasya svam iva mandiram // SoKss_6,8.106 //
tataḥ saṃbhṛtya saṃbhārān putraṃ rājā sa kālavit /
yauvarājye 'bhyaṣiñcat taṃ dṛṣṭaślāghyaguṇagraham // SoKss_6,8.107 //
pūrvaṃ tasyāpatanmūrdhni pitrorānandabāṣpajam /
tataḥ śrautamahāmantrapūtaṃ sattīrthajaṃ payaḥ // SoKss_6,8.108 //
abhiṣekāmbubhis tasya dhaute vadanapaṅkaje /
citraṃ nirmalatāṃ prāpurmukhāni kukuhām api // SoKss_6,8.109 //
maṅgalyāmālyapuṣpeṣu tasya kṣipteṣu mātṛbhiḥ /
mumoca divyamālyaughavarṣaṃ dyaur api tatkṣanam // SoKss_6,8.110 //
devadundubhinirhrādaspardhayeva jajṛmbhire /
ānandatūryanirghoṣapratiśabdā nabhastale // SoKss_6,8.111 //
praṇanāmābhiṣiktaṃ taṃ yuvarājaṃ na tatra kaḥ /
svaprabhāvād ṛte tenaivonnanāma tadā hi saḥ // SoKss_6,8.112 //
tato vatseśvaras tasya sūnorbālasakhīnsataḥ /
svamantriputrān āhūya sacivatve samādiśat // SoKss_6,8.113 //
yaugandharāyaṇasutaṃ mantritve marubhūtikam /
senāpatye hariśikhaṃ rumaṇvattanayaṃ tataḥ // SoKss_6,8.114 //
vasantakasutaṃ krīḍāsakhitve tu tapantakam /
gomukhaṃ ca pratīhāradhurāyāmityakātmajam // SoKss_6,8.115 //
paurohitye ca pūrvoktāvubhau piṅgalikāsutau /
vaiśvānaraṃ śāntisomaṃ bhrātuḥ putrau purodhasaḥ // SoKss_6,8.116 //
ity ājñapteṣu putrasya sācivye teṣu bhūbhṛtā /
gamanādudabhūd vāṇī puṣpavṛṣṭipuraḥsara // SoKss_6,8.117 //
sarvārthasādhakā ete bhaviṣyantyasya mantriṇaḥ /
śarīrād avibhinno 'sya gomukhastu bhaviṣyati // SoKss_6,8.118 //
ity ukto divyayā vācā hṛṣṭo vatseśvaraś ca saḥ /
sarvān saṃmānayām āsa vastrair ābharaṇaiś ca tān // SoKss_6,8.119 //
anujīviṣu tasmiṃś ca vasu varṣati rājani /
daridraśabdasyaikasya nāsīt tatrārthasaṃgatiḥ // SoKss_6,8.120 //
pavanollāsitākṣiptapatākāpaṭapaṅktibhiḥ /
āhūtair iva sāpūri nartakīcāraṇaiḥ purī // SoKss_6,8.121 //
āgādvaidyādharī sākṣāllakṣmīs tasyaiva bhāvinī /
kaliṅgasenājāmātur utsave 'tra bhaviṣyataḥ // SoKss_6,8.122 //
tato vāsavadattā ca sā ca padmāvatī tathā /
harṣeṇa nanṛtustisro militā iva śaktayaḥ // SoKss_6,8.123 //
mārutāndolitalatāḥ pranṛtyanniva sarvataḥ /
udānataravo 'py atra cetaneṣu kathaiva kā // SoKss_6,8.124 //
tataḥ kṛtābhiṣekaḥ sannāruhya jayakuñjaram /
naravāhanadattaḥ sa yuvarājo viniryayau // SoKss_6,8.125 //
avākīryata cotkṣiptairnetrairnīlasitāruṇaiḥ /
paurastrībhiḥ sa nīlābjalājapadmāñjaliprabhaiḥ // SoKss_6,8.126 //
dṛṣṭvā ca tatpurīpūjyadevatā bandimāgadhaiḥ /
stūyamānaḥ sasacivaḥ sa viveśa svamandiram // SoKss_6,8.127 //
tatra divyāni bhojyāni tathā pānānyupāharat /
kaliṅgasenā tasyādau svavibhūtyadhikāni sā // SoKss_6,8.128 //
dadau tasmai suvastrāṇi divyānyābharaṇāni ca /
samantrisakhibhṛtyāya jāmātṛsnehakātarā // SoKss_6,8.129 //
evaṃ mahotsavenāsāvamṛtāsvādasundaraḥ /
eṣāṃ vatseśvarādīnāṃ sarveṣāṃ vāsaro yayau // SoKss_6,8.130 //
tato niśāyāṃ prāptāyāṃ sutodvāhavimarśinī /
kaliṅgasenā sasmāra tāṃ sā somaprabhāṃ sakhim // SoKss_6,8.131 //
etayā smṛtamātrāṃ tāṃ mayāsurasutāṃ tadā /
bhavyāṃ bhartā mahājñānī jagāda nalakūbaraḥ // SoKss_6,8.132 //
kaliṅgasenā tvāmadya sotsukā smarati priye /
tadgaccha divyamudyānaṃ kuru caitatsutākṛte // SoKss_6,8.133 //
ity uktvā bhāvi bhūtaṃ ca kathayitvā catadgatam /
tadaiva preṣayām āsa patnīṃ somaprabhāṃ patiḥ // SoKss_6,8.134 //
sā cāgatya cirotkaṇṭhākṛtakaṇṭhagrahāṃ sakhīm /
kaliṅgasenāṃ kuśalaṃ pṛṣṭvā somaprabhābravīt // SoKss_6,8.135 //
vidyādhareṇa tāvattvaṃ pariṇītā maharddhinā /
avatīrṇā ratiste ca sutā śārvādanugrahāt // SoKss_6,8.136 //
kāmāvatārasyaiṣā ca vatseśāl labdhajanmanaḥ /
naravāhanadattasya pūrvabhāryā vinirmitā // SoKss_6,8.137 //
vidyādharādhirājyaṃ sa divyaṃ kalpaṃ kariṣyati /
tasyaiṣānyāvarodhānāṃ mūrdhni mānyā bhaviṣyati // SoKss_6,8.138 //
tvaṃ cāvatīrṇā bhūloke śakraśāpacyutāpsaraḥ /
niṣpannakāryaśeṣā ca śāpamuktimavāpsyasi // SoKss_6,8.139 //
etan me sarvamākhyātaṃ bhartrā jñānavatā sakhi /
tasyāccintā na te kāryā bhāvi sarvaṃ śubhaṃ tava // SoKss_6,8.140 //
ahaṃ ceha karomyeṣā divyaṃ tvattanayākṛte /
udyānaṃ nāsti pātāle na bhūmau yanna vā divi // SoKss_6,8.141 //
ity uktvā divyamudyānaṃ sā nirāya svamāyayā /
kaliṅgasenām āmantrya sotkāṃ somaprabhā yayau // SoKss_6,8.142 //
tato niśi prabhātāyāmakasmānnandanaṃ divaḥ /
bhūmāviva cyutaṃ loko dadarśodyānamatra tat // SoKss_6,8.143 //
buddhvāta rājā vatseśaḥ sabhāryaḥ sacivaiḥ saha /
naravāhanadattaś ca sānugo 'tra samāyayau // SoKss_6,8.144 //
dadṛśuste tamudyānaṃ sadā puṣpaphaladrumam /
nānāmaṇimayastambhabhittibhūbhāgavāpikam // SoKss_6,8.145 //
suvarṇavarṇavihagaṃ divyasaurabhamārutam /
devādeśāvatīrṇaṃ tatsvargāntaram iva kṣitau // SoKss_6,8.146 //
dṛṣṭvā tadadbhutaṃ rājā kimetad iti pṛṣṭavān /
kaliṅgasenām ātithyavyagrāṃ vatseśvarastadā // SoKss_6,8.147 //
sā pratyuvāca sarveṣu śṛnvatsu nṛpatiṃ ca tam /
viśvakarmāvatāro 'sti mayo nāma mahāsuraḥ // SoKss_6,8.148 //
yudhiṣṭhirasya yaś cakre puraṃ ramyaṃ ca vajriṇaḥ /
tasya somaprabhā nāma tanayāsti sakhī mama // SoKss_6,8.149 //
tayā rātrāvihāgatya matsamīpaṃ svamāyayā /
prītyā kṛtamidaṃ divyamudyānaṃ matsutākṛte // SoKss_6,8.150 //
ity uktvā yac ca saskhyāsyā bhūtaṃ bhāvyuditaṃ tayā /
tattayaivoktamity uktvā tadā sarvaṃ śaśaṃsa sā // SoKss_6,8.151 //
tataḥ kaliṅgasenoktiṃ sasaṃvādāmavekṣya tām /
nirastasaṃśayāḥ sarve toṣaṃ tatrātulaṃ yayuḥ // SoKss_6,8.152 //
kaliṅgasenāthithyena nināya divasaṃ ca tam /
udyāne 'traiva vatseśo bhāryāputrādibhiḥ saha // SoKss_6,8.153 //
anyedyurnirgato draṣṭuṃ devaṃ devakule ca saḥ /
dadarśa nṛpatirbahnīḥ suvastrābharaṇāḥ striyaḥ // SoKss_6,8.154 //
kā yūyamiti pṛṣṭāś ca tena tāstaṃ babhāṣire /
vayaṃ vidyāḥ kalāścaitāstvatputrārtham ihāgatāḥ // SoKss_6,8.155 //
gatvā viśāma khastāntarity uktvā tāstiro 'bhavan /
savismayaḥ sa rājāpi vatseśo 'bhyantaraṃ yayau // SoKss_6,8.156 //
tatra vāsavadattāyai devyai mantrigaṇāya ca /
tacchaśaṃsābhyanandaṃste devatānugrahaṃ ca tam // SoKss_6,8.157 //
tato rājanideśena viṇā vāsavadattayā /
naravāhanadatte 'tra praviṣṭe jagṛhe kṣaṇāt // SoKss_6,8.158 //
vādayantīṃ tatas tāṃ ca mātaraṃ vinayena saḥ /
rājaputro 'bravīdvīṇā cyutā sthānādasāviti // SoKss_6,8.159 //
tvaṃ vādaya gṛhāṇaitām iti pitrodite 'tha saḥ /
vīṇām avādayat kurvan gandharvān api vismitān // SoKss_6,8.160 //
evaṃ sarvāsu vidyāsu kalāsu ca parīkṣitaḥ /
pitrā yāvadvṛtastābhiḥ svayaṃ sarvaṃ viveda saḥ // SoKss_6,8.161 //
vīkṣya taṃ saguṇaṃ putraṃ vatseśastām aśikṣayat /
kaliṅgasenātanayāṃ nṛttaṃ madanamañcukām // SoKss_6,8.162 //
yathā yathā pūrṇakalā sābhūttanurivandavī /
naravāhanadattābdhiścakṣubhe sa tathā tathā // SoKss_6,8.163 //
araṃsta tāṃ ca gāyantīṃ nṛtyantīṃ ca vilokayan /
paṭhantīm iva kāmājñāmaṅgādyabhinayair vṛtām // SoKss_6,8.164 //
sāpi kṣaṇamapaśyantī tamudaśruḥ sudhāmayam /
kāntamāsīduṣaḥkāle jalārdr eva kumudvatī // SoKss_6,8.165 //
satataṃ cāsahaḥ sthātuṃ tanmukhālokanaṃ vinā /
naravāhanadatto 'sau tattadudyānamāyayau // SoKss_6,8.166 //
tatra pārśvaṃ tayānīya sutāṃ madanamañcukām /
kaliṅgasenayā prītyā rajyamānaḥ sa tasthivān // SoKss_6,8.167 //
gomukhaś cāsya cittajñaḥ svāmino 'tra cirasthitim /
icchan kaliṅgasenāyai tāṃ tām akathayat kathām // SoKss_6,8.168 //
cittagraṇeṇa tenāsyā rājaputrastutoṣa saḥ /
hṛdayānupraveśo hi prabhoḥ saṃvananaṃ param // SoKss_6,8.169 //
nṛttādiyogyāṃ kurute tasmin madanamañcukām /
tatra svayaṃ ca saṃgītaveśmanyudyānavartini // SoKss_6,8.170 //
naravāhanadattaḥ sa hrepayanvaracāraṇān /
tasyāṃ priyāyāṃ nṛtyantyāṃ sarvātodyānyavādayat // SoKss_6,8.171 //
jigāya cāgatān digbhyo vividhān paṇḍitāṃs tathā /
gajāśvarathaśastrāstracitrapustādikovidaḥ // SoKss_6,8.172 //
evaṃ viharato vidyāsvayaṃvaravṛtasya te /
naravāhanadattasya śaiśave vāsarā yayuḥ // SoKss_6,8.173 //
ekadā cātra yātrāyām udyānaṃ sa priyāsakhaḥ /
yayau nāgavanaṃ nāma rājaputraḥ samantrikaḥ // SoKss_6,8.174 //
tatrābhilāṣiṇī kācidvaṇigbhāryā nirākṛtā /
iyeṣa gomukhaṃ hantuṃ saviṣāhṛtapānakā // SoKss_6,8.175 //
tadviveda ca tatsakhyā mukhādatra sa gomukhaḥ /
nādade pānakaṃ tac ca striya evaṃ nininda ca // SoKss_6,8.176 //
aho dhātrā purā sṛṣṭaṃ sāhasaṃ tadanu striyaḥ /
naitāsāṃ duṣkaraṃ kiṃcin nisargād iha vidyate // SoKss_6,8.177 //
nūnaṃ strī nāma sṛṣṭeyamamṛtena viṣeṇa ca /
anuraktāmṛtaṃ sā hi viraktā viṣam eva ca // SoKss_6,8.178 //
jñāyate kāntavadanā kena pracchannapātakā /
kustrī praphullakamalā gūḍhanakr eva padminī // SoKss_6,8.179 //
divaḥ patati kācittu guṇacakrapracodinī /
bhartṛślāhāsahā sustrī prabhā bhānorivāmalā // SoKss_6,8.180 //
hantyevāśu gṛhītānyā pararaktā gataspṛhā /
pāpā virāgaviṣabhṛdbhartāraṃ bhujagīva sā // SoKss_6,8.181 //
tathā hi kutracidgrāme śatrughna iti ko 'py abhūt /
puruṣas tasya bhāryā ca babhūva vyabhicāriṇī // SoKss_6,8.182 //
sa dadarśaikadā sāyaṃ bhāryāṃ tāṃ jārasaṃgatām /
jaghāna taṃ ca tajjāraṃ khaḍgenāntargṛhasthitam // SoKss_6,8.183 //
rātryapekṣī ca tasthau sa dvāri bhāryāṃ nirudhya tām /
tatkālaṃ ca nivāsārthī tamatra pathiko 'bhyagāt // SoKss_6,8.184 //
dattvā tasyāśrayaṃ yuktyā tenaiva saha taṃ hatam /
pāradārikamādāya rātrau tatrāṭavīṃ yayau // SoKss_6,8.185 //
tatrāndhakūpe yāvatsa śavaṃ kṣipati taṃ tayā /
tāvadāgatayā paścātkṣiptaḥ so 'py atra bhāryayā // SoKss_6,8.186 //
evaṃ kuyoṣitkurute kiṃ kiṃ nāma na sāhasam /
iti strīcaritaṃ bālo 'py anindatso 'tra gomukhaḥ // SoKss_6,8.187 //
tato nāgavane tatra nāgānabhyarcya sa svayam /
naravāhanadatto 'gāt svāvāsaṃ saparicchadaḥ // SoKss_6,8.188 //
tatra jijñāsur anyedyuḥ sacivān gomukhādikān /
jānann api sa papraccha rājanīteḥ samuccayam // SoKss_6,8.189 //
sarvajñastvaṃ tathāpyetadbrūmaḥ pṛṣṭā vayaṃ tvayā /
ity uktvā sāramanyonyaṃ te niścityaivamabruvan // SoKss_6,8.190 //
āruhya nṛpatiḥ pūrvamindriyāśvānvaśīkṛtān /
kāmakrodhādikāñjitvā ripūnābhyantarāṃś ca tān // SoKss_6,8.191 //
jayedātmānamevādau vijayāyānyavidviṣām /
ajitātmā hi vivaśī vaśīkuryātkathaṃ param // SoKss_6,8.192 //
tato jānapadatvādiguṇayuktāṃś ca mantriṇaḥ /
purohitaṃ cātharvajñaṃ kuryād dakṣaṃ taponvitam // SoKss_6,8.193 //
upādhibhirbhaye lobhe dharme kāme parīkṣitān /
yogyeṣv amātyān kāryeṣu yuñjītāntaravittamaḥ // SoKss_6,8.194 //
satyaṃ dveṣaprayuktaṃ vā snehoktaṃ svarthasaṃhatam /
vacasteṣāṃ parīkṣeta mithaḥ kāryeṣu jalpatām // SoKss_6,8.195 //
satye tuṣyed asatye tu yathārhaṃ daṇḍam ācaret /
jijñāseta pṛthak caiṣāṃ cārair ācaritaṃ sadā // SoKss_6,8.196 //
ity anāvṛtadṛk paśyan kāryāṇy utkhāya kaṇṭakān /
upārjya koṣadaṇḍādi sādhayed baddhamūlatām // SoKss_6,8.197 //
utsāhaprabhutāmantraśaktitrayayutas tataḥ /
paradeśajigīṣuḥ syādvicārya svaparāntaram // SoKss_6,8.198 //
āptaiḥ śrutānvitaiḥ prājñairmantraṃ kuryādanāyatam /
tairniścitaṃ svabuddhyā tatsarvāṅgaṃ pariśodhayet // SoKss_6,8.199 //
sāmadānādyupāyajño yogakṣemaṃ prasādhayet /
prayuñjīta tataḥ saṃdhivigrahādīn guṇāṃś ca ṣaṭ // SoKss_6,8.200 //
evaṃ vitandro vidadhatsvadeśaparadeśayoḥ /
cintāṃ rājā jayatyeva na punarjātu jīyate // SoKss_6,8.201 //
ajñastu kāmalobhāndho vṛthā mārgapradarśibhiḥ /
nītvā śvabhreṣu nikṣipya muṣyate dhūrtaceṭakaiḥ // SoKss_6,8.202 //
naivāvakāśaṃ labhate rājñas tasyāntike 'paraḥ /
dhūrtair nibaddhavāṭasya śāler iva kṛṣīvalaiḥ // SoKss_6,8.203 //
antarbhūya rahasyeṣu tair vaśīkriyate hi saḥ /
tataḥ śrīraviśeṣajñātkhinnā tasmātpalāyate // SoKss_6,8.204 //
tasmājjitātmā rājā syādyuktadaṇḍo viśeṣavit /
prajānur āgād evaṃ hi sa bhavedbhājanaṃ śriyaḥ // SoKss_6,8.205 //
pūrvaṃ ca śūrasenākhyo bhṛtyaikapratyayo nṛpaḥ /
sacivaiḥ peṭakaṃ kṛtvā bhujyate sma vaśīkṛtaḥ // SoKss_6,8.206 //
yas tasya sevako rājñastasmai tanmantriṇo 'tra te /
dātuṃ naicchaṃstṛṇam api ditsatyapi ca bhūpatau // SoKss_6,8.207 //
teṣāṃ tu sevako yo 'tra dadustasmai svayaṃ ca te /
te ca vijñapya rājānamanarhāyāpyadāpayan // SoKss_6,8.208 //
tad dṛṣṭvā sa nṛpo buddhvā śanaistaddhūrtapeṭakam /
anyonyaṃ prajñayā yuktyā sacivāṃstānabhedayat // SoKss_6,8.209 //
bhinneṣu teṣu naṣṭeṣu mithaḥ paiśunyakāriṣu /
samyak chaśāsa rājyaṃ tat sa rājānyair avañcitaḥ // SoKss_6,8.210 //
harisiṃhaś ca rājābhūtsāmātyo nītitattvavit /
kṛtabhaktabudhāmātyaḥ sadurgaḥ sārthasaṃcayaḥ // SoKss_6,8.211 //
anuraktāḥ prajāḥ kṛtvā ceṣṭate sma yathā tathā /
cakravartyabhiyukto 'pi na jagāma parābhavam // SoKss_6,8.212 //
evaṃ vicāraś cintā ca sāraṃ rājye 'dhikaṃ nu kim /
ity ādyuktvā yathāsvaṃ te viremurgomukhādayaḥ // SoKss_6,8.213 //
naravāhanadattaśca teṣāṃ śraddhāya tadvacaḥ /
cintye puruṣakartavye 'py acintyaṃ d aivamabhyadhāt // SoKss_6,8.214 //
tataś cotthāya tair eva sākaṃ tāṃ prekṣituṃ yayau /
sa vilambakṛtotkaṇṭhāṃ priyāṃ madanamañcukām // SoKss_6,8.215 //
prāpte tanmandiraṃ tasminn āsanasthe kṛtādarā /
kṣaṇaṃ kaliṅgasenātra gomukhaṃ vismitābravīt // SoKss_6,8.216 //
naravāhanadatte 'tra rājasūtāvanāgate /
utsukā padavīmasya draṣṭuṃ madanamañcukā // SoKss_6,8.217 //
harmyāgrabhūmim ārūḍhā gomukhānugatā mayā /
yāvattāvatpumāneko nabhaso 'trāvatīrṇavān // SoKss_6,8.218 //
sa kirīṭī ca khaḍgī ca māṃ divyākṛtirabravīt /
ahaṃ mānasavegākhyo rājā vidyāhareśvaraḥ // SoKss_6,8.219 //
svaḥstrī surabhidattākhyā tvaṃ ca śāpacyutā bhuvi /
sutā ca tava divyeyametan me viditaṃ kila // SoKss_6,8.220 //
taddehi me sutāmetāṃ saṃbandhaḥ sadṛśo hy ayam /
ity ukte tena sahasā vihasyāhaṃ tam abravam // SoKss_6,8.221 //
naravāhanadatto 'syā bhartā devair vinirmitaḥ /
sarveṣāṃ yo 'tra yuṣmākaṃ cakravartī bhaviṣyati // SoKss_6,8.222 //
ity uktaḥ sa mayotpatya vyoma vidyādharo gataḥ /
matputrīnayanodvegākāṇḍavidyullatopamaḥ // SoKss_6,8.223 //
tac chrutvā gomukho 'vādījjāte 'smin svāminīha naḥ /
rājaputre 'ntarikṣokterbuddhvāmuṃ bhāvinaṃ prabhum // SoKss_6,8.224 //
pāpaṃ vidhātum apy aicchansadyo vidyādharā hi te /
ucchṛṅkhalo niyantāraṃ ka icchedbalinaṃ prabhum // SoKss_6,8.225 //
tato 'yaṃ rakṣitaḥ sākṣādgaṇānādiśya śaṃbhunā /
nāradoktiriyaṃ tātenocyamānā śrutā mayā // SoKss_6,8.226 //
ato vidyādharāḥ saṃpratyete 'smākaṃ virodhinaḥ /
śrutvā kaliṅgasenaitatsvavṛttāntabhiyābravīt // SoKss_6,8.227 //
māyayā tarhi no yāvanmadvanmadanamañcukā /
vañcyate rājaputreṇa kiṃ na tāvadvivāhyate // SoKss_6,8.228 //
etatkaliṅgasenātaḥ śrutvā tāṃ gomukhādayaḥ /
ūcustvay aiva kārye 'smin vatseśaḥ preryatāmiti // SoKss_6,8.229 //
tatas tadgatadhīstasminn udyāne vyāharaddinam /
naravāhanadattastāṃ paśyanmadanamañcukām // SoKss_6,8.230 //
utphullapadmavadanāṃ dalatkuvalayekṣaṇām /
bandhūkakamanīyauṣṭhīṃ mandārastabakastanīm // SoKss_6,8.231 //
śirīṣasukumārāṅgīṃ pañcapuṣpamayīm iva /
ekām eva jagajjetrīṃ smareṇa vihitāmiṣum // SoKss_6,8.232 //
kaliṅgasenāpy anyedyur gatvā vatseśvaraṃ svayam /
sutāvivāhahetostadyathābhīṣṭaṃ vyajijñapat // SoKss_6,8.233 //
vatseśo 'pi visṛjyaitāmāhūya nijamantriṇaḥ /
devyāṃ vāsavadattāyāṃ sthitāyāṃ nijagāda tān // SoKss_6,8.234 //
kaliṅgasenā tvarate sutodvāhāya tatkatham /
kurmo yadbandhakītyetāṃ loko vaktyuttamāmiti // SoKss_6,8.235 //
lokaś ca sarvadā rakṣyastatpravādena kiṃ purā /
rāmabhadreṇa śuddhāpi tyaktā devī na jānakī // SoKss_6,8.236 //
ambā hṛtāpi bhīṣmeṇa yatnādbhrātuḥ kṛte tathā /
pratīpaṃ kiṃ na vā tyaktā vṛtapūrvānyabhartṛkā // SoKss_6,8.237 //
evaṃ kaliṅgasenaiṣā svayaṃvaravṛte mayi /
vyūḍhā madanavegena tenaitāṃ garhate janaḥ // SoKss_6,8.238 //
ato 'syāstanayāmetāṃ gāndharvavidhinā svayam /
naravāhanadatto 'sāv udvahatv anurūpikām // SoKss_6,8.239 //
ity ukte vatsarājena smāha yaugandharāyaṇaḥ /
icchetkaliṅgasenaitadanaucityaṃ kathaṃ prabho // SoKss_6,8.240 //
divyaiṣā hi na sāmānyā sasutetyasakṛdgatam /
mittreṇa caitaduktaṃ me jñāninā brahmarakṣasā // SoKss_6,8.241 //
ity ādi tatra te yāvadvimṛśanti parasparam /
evaṃ māheśvarī tāvadvāṇī prādurabhūd divaḥ // SoKss_6,8.242 //
mannetrānaladagdhasya sṛṣṭasyāta manobhuvaḥ /
naravāhanadattasya may aivaiṣā vinirmitā // SoKss_6,8.243 //
tapastuṣṭena bhāryāsya ratirmadanamañcukā /
etayā sahitaścāyaṃ sarvāntaḥpuramukhyayā // SoKss_6,8.244 //
vidyādharādhirājyaṃ sa divyaṃ kalpaṃ kariṣyati /
matprasādādvijityārīnity uktvā virarāma vāk // SoKss_6,8.245 //
śrutvaitāṃ bhagavadvāṇīṃ vatseśaḥ saparicchadaḥ /
taṃ praṇamya sudodvāhe sanando niścayaṃ vyadhāt // SoKss_6,8.246 //
atha sa sacivamukhyaṃ pūrvavijñātatattvaṃ narapatirabhinandyāhūya mauhūrtikāṃśca /
śubhaphaladamapṛcchallagnamūcustu te taṃ katipayadinamadhye bhāvinaṃ prāptapūjāḥ // SoKss_6,8.247 //
kālaṃ manāganubhaviṣyati kaṃcidatra putro viyogamanayā saha bhāryayā te /
jānīmahe vayamidaṃ nijaśāstradṛṣṭyā vatseśvareti jagadurgaṇakāḥ punaste // SoKss_6,8.248 //
tataḥ sa sūnor nijavaibhavocitaṃ vivāhasaṃbhāravidhiṃ vyadhān nṛpaḥ /
tathā yathāsya svapurī na kevalaṃ pṛthivyapi kṣobhamagāt tadudyamāt // SoKss_6,8.249 //
prāpte vivāhadivase 'tha kaliṅgasenā pitrā nisṛṣṭanijadivyavibhūṣaṇāyāḥ /
tasyāḥ prasādhanavidhiṃ duhituścakāra somaprabhā patinideśavaśāgatā ca // SoKss_6,8.250 //
kṛtadivyakautukā sā sutarāmatha madanamañcukā vibabhau /
nanvevam eva kāntā candratanuḥ kārtikānugatā // SoKss_6,8.251 //
divyāṅganāś ca tasyā harājñayā śrūyamāṇagītaravāḥ /
tadrūpajitācchannā hrītā iva maṅgalaṃ vidadhuḥ // SoKss_6,8.252 //
bhaktānukampini jayādrisute tvayādya ratyās tapaḥ svayamupetya kṛtaṃ kṛtārtham /
ity ādi divyavaracāraṇavādyamiśra vākyānumeyam api saṃdadhate 'tra gauryāḥ // SoKss_6,8.253 //
atha naravāhanadattaḥ praviveśa sa madanamañcukādhyuṣitam /
kṛtavarakautukaśobhī vividhamahātodyabhṛdvivāhagṛham // SoKss_6,8.254 //
nirvartya tatra bahalodyatavipramattavīvāhamaṅgalavidhiṃ ca vadhūvarau tau /
vedīṃ samāruruhaturjvalitāgnimuccai rājñāṃ śirobhuvamivāmalaratnadīpām // SoKss_6,8.255 //
yadi yugapad ihendumūrtibhānū kanakagiriṃ bhramato 'bhitaḥ kadācit /
bhavati tadupamā tayostadānīṃ jagati vadhūvarayoḥ pradakṣiṇe 'gneḥ // SoKss_6,8.256 //
yathā vivāhotsavatūryanādān apothayan dundubhayo 'ntarikṣe /
tathā vadhūtsāritahomalājāḥ surojjhitāḥ kausumavṛṣṭayo 'tra // SoKss_6,8.257 //
tataḥ kanakarāśibhirmaṇimayaiś ca jāmātaraṃ samarcayadudāradhīḥ kila kaliṅgasenā tathā /
yathātra bubudhe janair api sudurgato 'syāḥ puraḥ sa kāmamalakāpatiḥ kṛpaṇabhūbhṛto 'nye tu ke // SoKss_6,8.258 //
niṣpannatādṛśacirābhimatānurūpapāṇigrahotsavavidhī ca vadhūvarau tau /
abhyantaraṃ viviśatuḥ pramadoparuddhaṃ lokasya mānasamivāmalacitrabhakti // SoKss_6,8.259 //
sadvāhinīparigatair api viśvavandya śauryāś citair api jitāvanatairnarendraiḥ /
sā vārirāśibhirivāśu purī pupūre vatseśvarasya sadupāyanaratnahastaiḥ // SoKss_6,8.260 //
anujīvijanāya so 'pi rājā vyakiraddhema tathā mahotsave 'smin /
yadi paramabhavanna jātarūpā jananīgarbhagatā yathāsya rāṣṭre // SoKss_6,8.261 //
varacāraṇanartakīsamūhair vividhadigantasamāgatais tadātra /
paritaḥ stavanṛttagītavādyair bubudhe tanmaya eva jīvalokaḥ // SoKss_6,8.262 //
vātoddhūtapatākābāhulatā cotsave 'tra kauśāmbī /
sāpi nanarteva purī paurastrīracitamaṇḍanābharaṇā // SoKss_6,8.263 //
evaṃ ca sa pratidinaṃ parivardhamāno nirvartyate sma sucireṇa mahotsavo 'tra /
sarvaḥ sad aiva ca suhṛtsvajano janaś ca hṛṣṭas tataḥ kim api pūrṇamanoratho 'bhūt // SoKss_6,8.264 //
sa ca naravāhanadatto yuvarājo madanamañcukāsahitaḥ /
bhajate sma sucirakāṅkṣitamudayaiṣī jīvalokasukham // SoKss_6,8.265 //
iti mahākaviśrīsomadevabhaṭṭaviracite kathāsaritsāgare madanamañcukālambake 'ṣṭamas taraṅgaḥ /
samāptaś cāyaṃ madanamañcukālambakaḥ ṣaṣṭhaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
ratnaprabhā nāma saptamo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya sarayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_7,0.1 //
prathamas taraṅgaḥ /
kelikeśagrahavyagragaurīkaranakhāvṛtam /
śivāyānekacandrāḍhyam iva śārvaṃ śiro 'stu vaḥ // SoKss_7,1.1 //
karaṃ dānāmbhasārdraṃ yaḥ kuñcitāgraṃ prasārayan /
dadatsiddhimivābhāti sa pāyādvo gajānanaḥ // SoKss_7,1.2 //
evaṃ sa tatra kauśāmbyāṃ putro vatseśvarasya tām /
pariṇīya yuvā prāṇasamāṃ madanamañcukām // SoKss_7,1.3 //
naravāhanadattaḥ svaiḥ sacivairgomukhādibhiḥ /
samaṃ tasthau yathākāmaṃ paripūrṇamanorathaḥ // SoKss_7,1.4 //
ekadā collasanmattakokilārāvarājite /
pravartitalatālāsyavalganmalayamārute // SoKss_7,1.5 //
pragītabhṛṅgasubhage saṃprāpte ca madhūtsave /
yayau vihartumudyānaṃ rājaputraḥ samantrikaḥ // SoKss_7,1.6 //
tatra bhrāntvāgato 'kasmād upetya nijagāda tam /
praharṣotphullanayanaḥ svavayasyastapantakaḥ // SoKss_7,1.7 //
yuvarāja mayā dṛṣṭā kāpīto nātidūrataḥ /
kanyāvatīrya gaganāt sthitāśokataroradhaḥ // SoKss_7,1.8 //
tay aiva preṣitaścāhamupetya sasakhīkayā /
svakāntidyotitadiśā tvadāhvānāya kanyayā // SoKss_7,1.9 //
tac chrutvā sa svasacivaiḥ sākaṃ taddarśanotsukaḥ /
naravāhanadattastattarumūlamagāddrutam // SoKss_7,1.10 //
dadarśa tatra tāṃ kāntāṃ lolalocanaṣaṭpadām /
śoṇauṣṭhapallavāṃ pīnastanastabakaśobhitām // SoKss_7,1.11 //
parāgapuñjagaurāṅgīṃ chāyayā tāpahāriṇīm /
āttocitākṛtiṃ sākṣādivopavanadevatām // SoKss_7,1.12 //
upāyayau ca praṇatāṃ sa tām abhinananda ca /
divyakanyāṃ nṛpasutastadrūpāpahṛtekṣaṇaḥ // SoKss_7,1.13 //
atha tatsacivaḥ sarveṣūpaviṣṭeṣu gomukhaḥ /
tām apṛcchacchubhe kā tvaṃ kimarthaścāgamo 'tra te // SoKss_7,1.14 //
tac chrutvā sā durullaṅghyamanmathājñojjhitatrapā /
naravāhanadattasya vadanāmbhoruhaṃ muhuḥ // SoKss_7,1.15 //
paśyantī cakṣuṣā tiryagasamapraṇavasrutā /
vistareṇātmavṛttāntakathām evam avarṇayat // SoKss_7,1.16 //
asti trijagati khyāto nagendro himavāniti /
bhūriśṛṅgasya tasyaikaṃ śṛṅgaṃ gaurīpatergiriḥ // SoKss_7,1.17 //
bhāsvanmaṇiprabhāmālī vilasattuhinadyutiḥ /
gaganābhoga iva yaḥ paricchetuṃ na śakyate // SoKss_7,1.18 //
haraprasādalabhyānāṃ jarāmṛtyubhayacchidām /
siddhīnāmoṣadhīnāṃ ca nidhānaṃ yasya sānavaḥ // SoKss_7,1.19 //
yena vidyādharavrātaśarīrarucipiñjaraiḥ /
śikharair amarādrīndraśṛṅgaśobhābhibhūyate // SoKss_7,1.20 //
tatra kāñcanaśṛṅgākhyamasti hemamayaṃ puram /
bhābhiḥ prabhākarasthānam iva yadbhāti bhāsuram // SoKss_7,1.21 //
bahuyojanavistīrṇe tasmin vidyādhareśvaraḥ /
āste hemaprabho nāma dṛḍhabhaktirumāpatau // SoKss_7,1.22 //
tasya cāsti mahādevī patnīṣu bahuṣu priyā /
alaṃkāraprabhā nāma rohiṇīva himatviṣaḥ // SoKss_7,1.23 //
tayā saha sa rājā ca prātar utthāya dhārmikaḥ /
snātvārcayitvā vidhivadgaurīyuktaṃ maheśvaram // SoKss_7,1.24 //
etya mānuṣalokaṃ ca ratnamiśraṃ dine dine /
brāhmaṇebhyo daridrebhyaḥ svarṇalakṣaṃ prayacchati // SoKss_7,1.25 //
tataś cāgatya dharmeṇa rājakṛtyānyavekṣya saḥ /
karotyāhārapānādi munivanniyatavrataḥ // SoKss_7,1.26 //
evaṃ diveṣu gacchatsu tasyodghātavaśātkila /
aputratākṛtā rājñaś cintā jātūdapadyata // SoKss_7,1.27 //
tayātidurmanaskaṃ ca dṛṣṭvā papraccha taṃ priyā /
alaṃkāraprabhā devī daurmanasyasya kāraṇam // SoKss_7,1.28 //
tataḥ sa rājāvādīt tāṃ sarvasaṃpattirasti me /
ekaṃ tu putro nāstīti duḥkhaṃ māṃ devi bādhate // SoKss_7,1.29 //
yā mayā prāgaputrasya puṃsaḥ sattvavataḥ kathā /
śrutā tatsmaraṇodghātāccintaiṣā codgatā mama // SoKss_7,1.30 //
kīdṛśī sā kathā devety ukto devā tayā ca saḥ /
rājā tasyai kathām evaṃ saṃkṣepāttām avarṇayat // SoKss_7,1.31 //
nagare citrakūṭākhye brāhmaṇārcanatatparaḥ /
babhūva brāhmaṇavaro nāmnānvartho mahīpatiḥ // SoKss_7,1.32 //
tasyāsītsattvaśīlākhyo jayī yuddhaikasevakaḥ /
māse māse ca lebhe sa tasmātsvarṇaśataṃ nṛpāt // SoKss_7,1.33 //
paryāptyai tac ca naivābhūttyāginas tasya kāñcanam /
aputratvāc ca dānaikavinodāsaktacetasaḥ // SoKss_7,1.34 //
putro vinodaheturme dattastāvanna vedhasā /
dattaṃ ca dānavyasanaṃ tadapyarthavinākṛtam // SoKss_7,1.35 //
varaṃ jīrṇasya śuṣkasya tarorjanmopalasya vā /
na saṃsāre daridrasya tyāgaikavyasanasya ca // SoKss_7,1.36 //
iti saṃcintayan nityaṃ sattvaśīlaḥ sa jātucit /
udyāne saṃcaran prāpa nidhiṃ daivāt kadācana // SoKss_7,1.37 //
sabhṛtyaś ca tamādāya bhūrikāñcana bhāsvaram /
mahārgharatnaruciraṃ nināya prasabhaṃ gṛham // SoKss_7,1.38 //
tataḥ sa bhogān bhuñjāno brāhmaṇebhyo dadadvasu /
bhṛtyebhyaś ca suhṛdbhyaś ca yāvad āste 'tra sāttvikaḥ // SoKss_7,1.39 //
tāvaddṛṣṭvā tadabhyūhyaṃ nidhilābhaḥ sa gotrajaiḥ /
tasya rājakule gatvā svairaṃ rājñe niveditaḥ // SoKss_7,1.40 //
atha rājñā samāhūtaḥ pratīhāranideśataḥ /
kṣaṇaṃ rājāṅgaṇaikānte sattvaśīlaḥ sa tasthivān // SoKss_7,1.41 //
tatra hastasthayā līlāvajramuṣṭyā khanan kṣitim /
sa lebhe tāmrakumbhīsthaṃ nidhānaṃ cāparaṃ mahat // SoKss_7,1.42 //
dattvedaṃ rañjanīyaste rājeti hṛdayaṃ nijam /
vidhinā sattvatuṣṭena prakāśam iva darśitam // SoKss_7,1.43 //
tathaivācchādayām āsa mṛdā tac ca viveśa ca /
āveditaḥ pratīhāreṇāntikaṃ nṛpates tataḥ // SoKss_7,1.44 //
jñātaṃ mayā nidhirlabdhastvayā taṃ naḥ samarpaya /
iti tatra sa rājñā ca praṇato jagade svayam // SoKss_7,1.45 //
kimarpayāmi devādyaṃ kimadyatanamucyatām /
so 'pi tatreti rājānaṃ sattvaśīlo jagāda tam // SoKss_7,1.46 //
arpayābhinavaprāptam ity uktaś ca sa bhūbhṛtā /
gatvā rājāṅgaṇaikānte nidhiṃ tasmai samarpayat // SoKss_7,1.47 //
ādyaṃ nidhiṃ yathecchaṃ tvaṃ bhuṅkṣveti preṣito 'tha saḥ /
nṛpeṇa nidhituṣṭena sattvaśīlo 'gamadgṛham // SoKss_7,1.48 //
tatrāsīddānabhogābhyāṃ tanvannāmno yathārthatām /
nudaṃścāputratāduḥkhadaurmanasyaṃ kathaṃcana // SoKss_7,1.49 //
ity etatsattvaśīlasya vṛttaṃ pūrvaṃ śrutaṃ mayā /
saṃsmṛtya sthīyate duḥkhaṃ putrāsadbhāvacintayā // SoKss_7,1.50 //
iti vidyādharendreṇa bhāryā hemaprabheṇa sā /
alaṃkāraprabhā devī gaditā nijagāda tam // SoKss_7,1.51 //
satyam evaṃ susattvānāṃ sāhāyyaṃ bhajate vidhiḥ /
kiṃ nāparo nidhirlabdhaḥ sattvaśīlena saṃkaṭe // SoKss_7,1.52 //
tatsvasattvaprabhāveṇa tvam api prāptsyasīpsitam /
śṛṇu vikramatuṅgasya kathāṃ cātra nidarśanam // SoKss_7,1.53 //
asti pāṭaliputrākhyaṃ bhuvo 'laṃkaraṇaṃ puram /
pūrṇavarṇavyavasthānaistaistaiḥ sanmaṇibhiścitam // SoKss_7,1.54 //
tatra vikramatuṅgākhyo rājābhūt sattvavān purā /
yo 'bhūt parāṅmukho dāne nārthināṃ na yudhi dviṣām // SoKss_7,1.55 //
sa jātu mṛgayāhetoḥ praviṣṭo nṛpatirvanam /
bilvairhomaṃ vidadhataṃ tatra brāhmaṇamaikṣata // SoKss_7,1.56 //
taṃ dṛṣṭvā praṣṭukāmo 'pi parihṛtya tadantikam /
yayau sa dūraṃ mṛgayārasena sabalas tataḥ // SoKss_7,1.57 //
utpatadbhiḥ patadbhiś ca hanyamānaiḥ svapāṇinā /
ciraṃ mṛgaiśca siṃhaiś ca krīḍitvā kandukair iva // SoKss_7,1.58 //
āvṛttastaṃ tathaivātra dṛṣṭvā homaparaṃ dvijam /
upetya natvā papraccha nāma homaphalaṃ ca saḥ // SoKss_7,1.59 //
tataḥ sa brāhmaṇo bhūpaṃ kṛtāśīstam abhāṣata /
vipro 'haṃ nāgaśarmākhyo home ca śṛṇu me phalam // SoKss_7,1.60 //
anena bilvahomena prasīdati yadānalaḥ /
hiraṇmayāni bilvāni tadā niryānti kuṇḍataḥ // SoKss_7,1.61 //
tato 'gniḥ prakaṭībhūya varaṃ sākṣātprayacchati /
vartate mama bhūyāṃś ca kālo bilvāni juhvataḥ // SoKss_7,1.62 //
mandapuṇyasya nādyāpi tuṣyatyeva sa pāvakaḥ /
tiyukte tena rājā taṃ dhīrasattvo 'bhyabhāṣata // SoKss_7,1.63 //
tarhi me dehi bilvaṃ tvam ekaṃ yāvajjuhomi tat /
prasādayāmi ca brahmannadhunaiva tavānalam // SoKss_7,1.64 //
kathaṃ prasādayasi taṃ vahnimaprayato 'śuciḥ /
yo mam aivaṃ vratasthasya pūtasyāpi natuṣyati // SoKss_7,1.65 //
ity uktas tena vipreṇa rājā tamavadatpunaḥ /
m aivaṃ prayaccha me bilvaṃ paśyāścaryaṃ kṣaṇād iti // SoKss_7,1.66 //
tataḥ sa rājñe vipro 'smai dadau bilcaṃ sakautukaḥ /
rājā ca sa tadā tatra dṛḍhasattvena cetasā // SoKss_7,1.67 //
hutenānena bilvena na cettuṣyati tacchiraḥ /
tvayyagne svaṃ juhomīti dhyātvā tasmiñjuhāva tat // SoKss_7,1.68 //
āvirāsīc ca saptārciḥ kuṇḍādbilvaṃ hiraṇmayam /
svayamādāya tattasya phalaṃ sattvataror iva // SoKss_7,1.69 //
jagāda ca sa sākṣāttaṃ jātavedā mahīpatim /
sattvenānena tuṣṭo 'smi tadgṛhāṇa varaṃ nṛpa // SoKss_7,1.70 //
tac chrutvā sa mahāsattvo rājā taṃ praṇato 'bravīt /
ko mamānyo varo dehi dvijāyāsmai yathepsitam // SoKss_7,1.71 //
iti rājño vacaḥ śrutvā suprīto 'gnirjagāda tam /
rājanmaghādhanapatirbrāhmaṇo 'yaṃ bhaviṣyati // SoKss_7,1.72 //
tvam apy akṣīṇakoṣaśrīrmatprasādādbhaviṣyasi /
evaṃ dattavaraṃ vahniṃ brāhmaṇaḥ sa vyajijñapat // SoKss_7,1.73 //
āvirbhūto 'si sahasā rājñaḥ svecchāvihāriṇaḥ /
na me saniyamasyāpi kimetadbhagavanniti // SoKss_7,1.74 //
tato 'gnirvaradaḥ prāha nādāsyaṃ darśanaṃ yadi /
ahoṣyadeva svaśirastīvrasatto nṛpo mayi // SoKss_7,1.75 //
tīvrasattvasya nacirādbhavantyeva hi siddhayaḥ /
mandasattvasya tu cirādbrahmanyuṣmādṛśasya tāḥ // SoKss_7,1.76 //
ity uktvāntarhite vahnau nṛpam āmantrya sa dvijaḥ /
nāgaśarmā tato gatvā krameṇābhūn mahādhanaḥ // SoKss_7,1.77 //
nṛpo 'pi dṛṣṭasattvaḥ sa stūyamāno 'nuyāyibhiḥ /
yayau vikramatuṅgaḥ svaṃ puraṃ pāṭaliputrakam // SoKss_7,1.78 //
tatra sthitamakasmāttaṃ praviśya prabhum ekadā /
rahaḥ śatruṃjayo nāma pratīhāro vyajijñapat // SoKss_7,1.79 //
vijane deva vijñaptiṃ cikīrṣurbrāhmaṇo baṭuḥ /
dattaśarmeti nāma svaṃ bruvāṇo dvāri tiṣṭhati // SoKss_7,1.80 //
praveśayeti bhūpena tenādiṣṭe praveśitaḥ /
svastipūrvaṃ sa rājānaṃ praṇamyopāviśadbaṭuḥ // SoKss_7,1.81 //
vyajijñapac ca devāhaṃ cūrṇayuktyā kayācana /
sadyaḥ sāhayituṃ jāne tāmrātkanakamuttamam // SoKss_7,1.82 //
guruṇā hy upadiṣṭā sā yuktirmama mayā ca tat /
dṛṣṭaṃ sākṣāttayā yukyā saṃsiddhaṃ tasya kāñcanam // SoKss_7,1.83 //
ity ukte baṭunā tena tāmramānāyayannṛpaḥ /
vilīne ca kṛte tasmin sa baṭuścūrṇamakṣipat // SoKss_7,1.84 //
kṣipyamāṇaṃ ca taccūrṇamadṛśyaḥ ko 'py apāharat /
yakṣastaṃ ca dadarśaikaḥ sa rājā tuṣṭapāvakaḥ // SoKss_7,1.85 //
aprāptacūrṇaṃ tāmraṃ ca na suvarṇībabhūva tat /
evaṃ triḥ kurvatas tasya baṭormoghaḥ śramo 'bhavat // SoKss_7,1.86 //
tato viṣaṇṇād ādāya rājā tasmād baṭoḥ svayam /
cūrṇaṃ vilīne cikṣepa tāmre tejasvināṃ varaḥ // SoKss_7,1.87 //
tasya tannāharaccūrṇaṃ yakṣaḥ smitvā yayau tu saḥ /
tena taccūrṇasaṃyogāt tāmraṃ kanakatām agāt // SoKss_7,1.88 //
vismitāya tatas tasmai baṭave paripṛcchate /
sa rājā yakṣavṛttāntaṃ yathādṛṣṭaṃ śaśaṃsa tam // SoKss_7,1.89 //
śikṣitvā cūrṇayuktiṃ ca baṭostasmāttadaiva tām /
nṛpaścakre kṛtārthaṃ taṃ kṛtadāraparigraham // SoKss_7,1.90 //
bheje ca pūrṇakoṣaśrīr hemnā tadyuktijanmanā /
sāvarodho 'samān bhogān adaridrīkṛtadvijaḥ // SoKss_7,1.91 //
tadevaṃ bhīta iva vā parituṣṭa ivāthavā /
dadāti tīvrasattvānāmiṣṭamīśvara eva hi // SoKss_7,1.92 //
tvattaś ca dhīrasattvo 'nyaḥ ko 'sti dātā ca deva tat /
dāsyatyārādhitaḥ śaṃbhuḥ putraṃ te mā śucaṃ kṛthāḥ // SoKss_7,1.93 //
ity udāramalaṃkāraprabhādevīmukhādvacaḥ /
śrutvā hemaprabho rājā śraddadhe ca tutoṣa ca // SoKss_7,1.94 //
mene ca tanayaprāptiṃ gaurīśārādhanāddhruvam /
sūcitāṃ hṛdayenaiva nijenotsāhaśālinā // SoKss_7,1.95 //
tato 'nyedyuḥ sadevīkaḥ snāto 'bhyarcitaśaṃkaraḥ /
navakāñcanakoṭīś ca viprebhyaḥ pratipādya saḥ // SoKss_7,1.96 //
tanayārthaṃ tapastepe nirāhāro harāgrataḥ /
dehastyakto mayā śarvastoṣito veti niścitaḥ // SoKss_7,1.97 //
tapasthaś ceti tuṣṭāva varadaṃ girijāpatim /
helāvitīrṇadugdhābdhiṃ prapannāyopamanyave // SoKss_7,1.98 //
namaste 'stu jagatsargasthitisaṃhārahetave /
gaurīśa tattadvyomādibhedabhinnāṣṭamūrtaye // SoKss_7,1.99 //
namaste satatotphullahṛtkuśeśayaśāyine /
viśuddhamānasāvāsakalahaṃsāya śaṃbhave // SoKss_7,1.100 //
namo divyaprakāśāya nirmalāya jalātmane /
prakṣīṇadoṣair dṛśyāya somāyātyadbhutāya te // SoKss_7,1.101 //
dehārdhadhṛtakāntāya kevalabrāhmacāriṇe /
icchānirmitaviśvāya namo viśvamayāya te // SoKss_7,1.102 //
evaṃ kṛtastutiṃ taṃ ca rājānaṃ girijāpatiḥ /
trirātropoṣitaṃ svapne sākṣādbhūyedam abravīt // SoKss_7,1.103 //
uttiṣṭha rājan bhāvī te vīro vaṃśadharaḥ sutaḥ /
gaurīprasādā tkanyāpi bhaviṣyatyuttamā tava // SoKss_7,1.104 //
naravāhanadattasya yuṣmākaṃ cakravartinaḥ /
bhaviṣyato bhavitrī yā mahiṣī mahasāṃ nidheḥ // SoKss_7,1.105 //
ity uktvāntarhite śarve so 'tha vidyādhareśvaraḥ /
hemaprabhaḥ prabubudhe prahṛṣṭo rajanīkṣaye // SoKss_7,1.106 //
ānandayad alaṃkāraprabhāṃ svapnaṃ nivedya saḥ /
gauryā svapne tathaivoktāṃ bhāryāṃ saṃvādaśaṃsinīm // SoKss_7,1.107 //
utthāya ca tataḥ snātaḥ sa rājārcitadhūrjaṭiḥ /
cakāra dattadānaḥ sannutsavaṃ kṛtapāraṇaḥ // SoKss_7,1.108 //
divaseṣv atha yāteṣu devī katipayeṣu sā /
alaṃkāraprabhā tasya rājño garbhamadhārayat // SoKss_7,1.109 //
ānandayām āsa ca taṃ mukhena madhugandhinā /
lolanetrālinā kāntaṃ paṅkajeneva pāṇḍunā // SoKss_7,1.110 //
ākhyātaślāghyajanmānamudārairgarbhadohadaiḥ /
asūta tanayaṃ kāle dyaurarkam iva sā tataḥ // SoKss_7,1.111 //
yena jātena sahajaistejobhiravabhāsitam /
sindūrāruṇatāṃ nītam api tajjātavāsakam // SoKss_7,1.112 //
pitā ca taṃ śiśuṃ rājā śatrugotrabhayāvaham /
divyavāgupadiṣṭena nāmnā vajraprabhaṃ vyadhāt // SoKss_7,1.113 //
tataḥ sa vavṛdhe bālaḥ pārvaṇendur iva kramāt /
kalābhiḥ pūryamāṇaḥ sanvṛddhihetoḥ kulāmbudheḥ // SoKss_7,1.114 //
athācirātpunas tasya rājño hemaprabhasya sā /
alaṃkāraprabhā rājñī sagarbhā samapadyata // SoKss_7,1.115 //
sagarbhā cāśrayodbhūtasaviśeṣadyutistathā /
satyaṃ hemāsanārūḍhā bheje 'ntaḥpuraratnatām // SoKss_7,1.116 //
vidyākalpitasatpadmavimānena nabhastale /
babhrāma ca tathābhūtavilasadgarbhadohadā // SoKss_7,1.117 //
prāpte ca samaye tasyā devyāḥ kanyājaniṣṭa sā /
paryāptaṃ varṇanaṃ yasyā janma gaurīprasādataḥ // SoKss_7,1.118 //
naravāhanadattasya bhāryeyaṃ bhāvinīti vāk /
tadāśrāvi harādeśavacaḥsaṃvādinī divaḥ // SoKss_7,1.119 //
tato rāja sutotpattinirviśeṣakṛtotsavaḥ /
tāṃ sa hemaprabho 'kārṣīnnāmnā ratnaprabhāṃ sutām // SoKss_7,1.120 //
svavidyāsaṃskṛtā sā ca tasya ratnaprabhā pituḥ /
avardhata gṛhe dikṣu prakāśastūdapadyata // SoKss_7,1.121 //
tataḥ sa rājā taṃ varmaharaṃ vajraprabhaṃ sutam /
kṛtadārakriyaṃ kṛtvā yauvarājye 'bhiṣiktavān // SoKss_7,1.122 //
vinyastarājyabhāraś ca tasmin nāsīt sa nirvṛtaḥ /
sutāvivāhacintā tu tasyaikābhūttadā hṛdi // SoKss_7,1.123 //
ekadā so 'ntikāsīnāṃ pradeyāṃ vīkṣya tāṃ sutām /
rājābravīdalaṃkāraprabhāṃ devīṃ samīpagām // SoKss_7,1.124 //
kulālaṃkārabhūtāpi paśya devi jagattraye /
kanyā nāma mahadduḥkhaṃ dhigaho mahatām api // SoKss_7,1.125 //
vinītāpyāptavidyāpi rūpayauvanavatyapi /
ratnaprabhā varaprāptyā vinaiṣā yaddunoti mām // SoKss_7,1.126 //
nāravāhanadattasya bhāryoktā daivatairiyam /
tatkiṃ na diyate tasmai bhāvyasmaccakravartine // SoKss_7,1.127 //
iti coktastayā devyā sa rājā punarabravīt /
bāḍhaṃ sā kanyakā dhanyā yā taṃ varamavāpnuyāt // SoKss_7,1.128 //
sa hi kāmāvatāro 'tra kiṃ tu nādyāpi divyatām /
prāptas tena mayā tasya vidyāprāptiḥ pratīkṣyate // SoKss_7,1.129 //
ity evaṃ vadatas tasya sadyastair vacanaiḥ pituḥ /
karṇapraviṣṭaiḥ kaṃdarpamohamantrapadopamaiḥ // SoKss_7,1.130 //
bhrāntevāviṣṭacitteva supteva lihiteva ca /
abhūd ratnaprabhā tena hṛtacittā vareṇa sā // SoKss_7,1.131 //
tataḥ kathaṃcitpitarau praṇamyāntaḥpuraṃ nijam /
gatvā cintāturā nidrāṃ cireṇa katham apy agāt // SoKss_7,1.132 //
prātaḥ śubhaṃ dinaṃ putri tatsa vatseśvarātmajaḥ /
draṣṭavyaḥ svavaro gatvā kauśāmbīṃ nagarīṃ tvayā // SoKss_7,1.133 //
tataśva svapure 'muṣminnānīya tvatpitā svayam /
tava tasya ca kalyāṇi vivāhaṃ saṃvidhāsyati // SoKss_7,1.134 //
iti svapne 'tha taṃ gaurī sānukampā samādiśat /
prabudhya sā ca taṃ svapnaṃ prātarmātre nyavedayat // SoKss_7,1.135 //
tataḥ sā tadanujñātā buddhvā vidyāprabhāvataḥ /
udyānasthaṃ varaṃ draṣṭuṃ prāvartata nijātpurāt // SoKss_7,1.136 //
tāmāryaputra māmetāṃ vettha ratnaprabhāmiti /
prāptāmutkāṃ kṣaṇenādya vittha yūyamataḥ param // SoKss_7,1.137 //
etattasyā vacaḥ śrutvā mādhuryanyakkatāmṛtam /
vilokya netrapīyūṣaṃ vidyādharyā vapuś ca tat // SoKss_7,1.138 //
naravāhanadatto 'ntarvidhātāraṃ nininda saḥ /
śrotranetramayaṃ kṛtsnamakarotkiṃ na māmiti // SoKss_7,1.139 //
jagāda tāṃ ca dhanyo 'haṃ janmādya saphalaṃ mama /
yo 'ham evaṃ svayaṃ tanvi snehādabhisṛtastvayā // SoKss_7,1.140 //
ity anyonyanavapremakṛtasaṃlāpayostayoḥ /
akasmāddadṛśe tatra vidyādharabalaṃ divi // SoKss_7,1.141 //
tāto 'yam āgato 'treti drāgratnaprabhayodite /
rājā hemaprabho vyomnaḥ saputro 'vatatāra saḥ // SoKss_7,1.142 //
upāyayau ca putreṇa saha vajraprabheṇa saḥ /
naravāhanadattaṃ taṃ vihitasvāgatādaram // SoKss_7,1.143 //
anyonyaracitācārā yāvattiṣṭhanti te kṣaṇāt /
tāvattatrāyayau buddhvā vatsarājaḥ samantrikaḥ // SoKss_7,1.144 //
kṛtātithyanidhiṃ taṃ ca nṛpaṃ hemaprabho 'tha saḥ /
yathā ratnaprabhoktaṃ taṃ vṛttāntaṃ samabodhayat // SoKss_7,1.145 //
jagāda ca mayā ceyaṃ jñātā vidyāprabhāvataḥ /
ihāgatā sutā sarvaṃ vṛttāntaṃ cātra vedmy aham // SoKss_7,1.146 // /
cakravartivimānaṃ hi bhāvyagre 'muṣya tādṛśam // SoKss_7,1.147 //
anumanyasva taddrakṣyasyacirādetamātmajam /
ratnaprabhāvadhūyuktaṃ yuvarājam ihāgatam // SoKss_7,1.148 //
evaṃ vatseśamabhyarthya tenānumatavāñchitaḥ /
saputraḥ kalpayitvā tadvimānaṃ nijavidyayā // SoKss_7,1.149 //
tatrāropya trapānamramukhaṃ ratnaprabhāyutam /
naravāhanadattaṃ taṃ sahitaṃ gomukhādibiḥ // SoKss_7,1.150 //
yaugandharāyaṇenāpi pitrānupreṣitena saḥ /
hemaprabho nināya svaṃ puraṃ kāñcanaśṛṅgakam // SoKss_7,1.151 //
naravāhanadattaś ca dadarśa prāpya tatpuram /
śvāśuraṃ kāñcanamayaṃ hemaprākārabhāsuram // SoKss_7,1.152 //
raśmipratānair niryadbhir alaṃkṛtam ivābhitaḥ /
prasāritānekabhujaṃ jāmātṛprītisaṃbhramāt // SoKss_7,1.153 //
tatra tāṃ vidhivattasmai rājā hemaprabho dadau /
ratnaprabhāṃ mahārambho haraye 'bdhir iva śriyam // SoKss_7,1.154 //
prāyacchadratnarāśīṃś ca tadā tasmai sa bhāsvarān /
pradīptānekavīvāhavahnivibhramaśālinaḥ // SoKss_7,1.155 //
sotsavasya pure cāsya rājño vittāni varṣataḥ /
labdhavastrā iva babhuḥ sapatākā gṛhā api // SoKss_7,1.156 //
naravāhanadattaś ca nirvyūḍhodvāhamaṅgalaḥ /
divyabhogabhugatrāsta sa ratnaprabhayā samam // SoKss_7,1.157 //
reme ca divyānyudyānavāpīdevakulāni saḥ /
paśyaṃstayā samāruhya tadvidyābalato nabhaḥ // SoKss_7,1.158 //
evaṃ ca tatra katiciddivasānuṣitvā vidyādharādhipapure sa vadhūsahāyaḥ /
vatseśvarasya tanayaḥ svapurīṃ prayātuṃ yaugandharāyaṇamatena matiṃ cakāra // SoKss_7,1.159 //
śvaśrvā tato racitamaṅgalasaṃvidhānaḥ saṃpūjitaḥ sasacivaḥ śvaśureṇa bhūyaḥ /
tenaiva putrasahitena saha pratasthe kāntāsakhastadadhiruhya punarvimānam // SoKss_7,1.160 //
prāpyāśu tāṃ pramadanirbhara vatsarāja baddhotsavāṃ sa jananīnayanāmṛtaughaḥ /
ratnaprabhāṃ dadhad atha svapurīṃ viveśa hemaprabheṇa sasutena sahānugaiśca // SoKss_7,1.161 //
vatseśvaro 'pi saha vāsavadattayā taṃ pādānataṃ samabhinandya sutaṃ vadhūṃ ca /
hemaprabhaṃ satanayaṃ vibhavānurūpaṃ saṃbandhinaṃ navamapūjayadūrjitaśrīḥ // SoKss_7,1.162 //
atha vidyādhararāje tasminn āpṛcchya vatsarājādīn /
utpatya nabhaḥ sasute gatavati hemaprabhe svapuram // SoKss_7,1.163 //
naravāhanadatto 'sau ratnaprabhayā samadanamañcukayā /
saha sukhitas tadanaiṣīd divasaṃ sakhibhir nijair yuktaḥ // SoKss_7,1.164 //
iti mahākaviśrīsomadevabhaṭṭaviracite kathāsaritsāgare ratnaprabhālambake prathamas taraṅgaḥ /
dvitīyas taraṅgaḥ /
evaṃ vidyādharīṃ bhāryāṃ bhavyāṃ ratnaprabhāṃ navām /
tasya prāptavato 'nyedyustadveśmani tayā saha // SoKss_7,2.1 //
naravāhanadattasya sthitasya prātarāyayuḥ /
darśanārthamupadvāraṃ sacivā gomukhādayaḥ // SoKss_7,2.2 //
dvāḥsthayā kṣaṇaruddheṣu teṣv atrāvediteṣv atha /
praviṣṭeṣv ādṛteṣv etāṃ dvāḥsthāṃ ratnaprabhābhyadhāt // SoKss_7,2.3 //
dvārameṣāṃ na roddhavyam iha praviśatāṃ punaḥ /
āryaputravayasyānāṃ svaṃ śarīramamī hi naḥ // SoKss_7,2.4 //
rakṣā cāntaḥpureṣvīdṛṅnaivametan mataṃ mama /
iti dvāḥsthāmuditvā sā svapatiṃ tamathābravīt // SoKss_7,2.5 //
āryaputra prasaṅgena vadāmi tava tac chṛṇu /
nītimātramahaṃ manye strīṇāṃ rakṣāniyantraṇam // SoKss_7,2.6 //
īrṣyākṛto 'thavā mohaḥ kāryaṃ tena na kiṃcana /
mahattareṇa rakṣyante śīlenaiva kulastriyaḥ // SoKss_7,2.7 //
dhātāpi na prabhuḥ prāyaścapalānāṃ tu rakṣaṇe /
mattā nadī ca nārī ca niyantuṃ kena pāryate // SoKss_7,2.8 //
tathā ca śrūyatām atra kathāṃ vaḥ kathayāmy aham /
astīha ratnakūṭākhyaṃ dvīpaṃ madhye 'mbudhermahat // SoKss_7,2.9 //
tatra rājā mahotsāhaḥ purā paramavaiṣṇavaḥ /
yathārthenābhidhānena ratnādhipatirityabhūt // SoKss_7,2.10 //
sa rājā vijayaṃ pṛthvyāḥ sarvarājātmajāstathā /
bhāryāḥ prāptuṃ tapastepe viṣṇorārādhanaṃ mahat // SoKss_7,2.11 //
saṃtuṣṭas tapasā sākṣādbhagavānādideśa tam /
uttiṣṭha rājaṃs tuṣṭo 'smi tadidaṃ vacmi te śṛṇu // SoKss_7,2.12 //
kaliṅgaviṣaye ko'pi gandharvo muniśāpataḥ /
samutpanno gajaḥ śvetaḥ śvetaraśmiriti śrutaḥ // SoKss_7,2.13 //
pūrvajanmatapaḥ siddhiyogānmadbhaktitastathā /
jñānī gaganagāmī ca gajo jātismaraś ca saḥ // SoKss_7,2.14 //
dattādeśo mayā svapne sa ca hastī mahāṃstava /
etya svayaṃ dyumārgeṇa vāhanatvaṃ prapatsyate // SoKss_7,2.15 //
tamāruhya gajaṃ śvetaṃ surebham iva vajrabhṛt /
vyomamārgeṇa yaṃ yaṃ tvaṃ rājānamabhiyāsyasi // SoKss_7,2.16 //
sa sa divyānubhāvāya bhītastubhyaṃ pradāsyati /
svapne may aiva dattājñaḥ kanyādānanibhātkaram // SoKss_7,2.17 //
evaṃ vijeṣyase kṛtsnāṃ pṛthvīmantaḥpurāṇi ca /
rājaputrīsahasrāṇi tvamaśītimavāpyasi // SoKss_7,2.18 //
ity uktvāntarhite viṣṇau sa rājā kṛtapāraṇaḥ /
anyedyurāgataṃ vyomnā taṃ dadarśa gajaṃ śubham // SoKss_7,2.19 //
āruhyopanataṃ taṃ ca yathādiṣṭaḥ sa viṣṇunā /
tathā vijitya pṛthivīmājahre rājakanyakāḥ // SoKss_7,2.20 //
sahasrāśītisaṃkhyābhistatas tābhiḥ samaṃ ca saḥ /
uvāsa rātnakūṭe 'tra yathecchaṃ viharannṛpaḥ // SoKss_7,2.21 //
śāntyarthaṃ śītaraśmeś ca tasya divyasya dantinaḥ /
pratyahaṃ bhojayām āsa viprāṇāṃ śatapañcakam // SoKss_7,2.22 //
kadācic ca tamāruhya paribhramya sa bhūpatiḥ /
dvīpāntarāṇi svaṃ dvīpaṃ ratnādhipatirāyayau // SoKss_7,2.23 //
tatrāvataratas tasya gaganāt tu gajottamam /
cañcvā tārkṣyodbhavaḥ pakṣī mūrdhnī daivād atāḍayat // SoKss_7,2.24 //
sa ca pakṣī pradudrāva rājñā tīkṣṇāṅkuśāhataḥ /
hastī tu bhūmāv apatac cañcvāghātena mūrcchitaḥ // SoKss_7,2.25 //
nṛpe 'vatīrṇe sa gajo labhasaṃjño 'pi nāśakat /
utthāpyamāno 'py utthātuṃ nirastakavalagrahaḥ // SoKss_7,2.26 //
pañcāhāni tathaivāsminvāraṇe patitasthite /
duḥkhitaḥ sa nirāhāro rājā cāpy evam abravīt // SoKss_7,2.27 //
bho lokapālā vrūtāsminnupāyaṃ saṃkaṭe mama /
anyathopahariṣyāmi chittvāhaṃ svaśiro 'dya vaḥ // SoKss_7,2.28 //
ity uktvaivāttakhaḍgaṃ taṃ svaśiraśchettumudyatam /
aśarīrā jagādaivaṃ vāṇī tatkṣaṇamambarāt // SoKss_7,2.29 //
mā sāhasaṃ kṛthā rājansādhvī kācitkaroti cet /
hastasparśaṃ gajasyāsya taduttiṣṭhati nānyathā // SoKss_7,2.30 //
tac chrutvaivāmṛtalatāṃ nāma hṛṣṭaḥ sa bhūpatiḥ /
mukhyāmānāyayām āsa nijāṃ devīṃ surakṣitām // SoKss_7,2.31 //
tayā spṛṣṭaḥ sa hastena nodatiṣṭhadgajo yadā /
tadā so 'nyā nijāḥ sarvā devīrānāyayannṛpaḥ // SoKss_7,2.32 //
tābhiḥ kṛtakarasparśaḥ samastābhir api sphuṭam /
dṛṣṭvā vilajjitānyeva sa rājā janasaṃnidhau // SoKss_7,2.33 //
antaḥpurasahastrāṇi tām āśītim api sphuṭam /
dṛṣṭvā vilajjitānyeva sa rājā janasaṃnidhau // SoKss_7,2.34
vilakṣaḥ svapurāttasmādānāyya nikhilāḥ striyaḥ /
krameṇa hastinas tasya hastasparśamakārayat // SoKss_7,2.35 //
tathāpi yatsa nottasthau gajendrastatsa bhūpatiḥ /
kaṣṭaṃ pure me sādhvī strī naikāpīti trapāṃ yayau // SoKss_7,2.36 //
tāvac ca harṣaguptākhyās tāmraliptyāḥ samāgataḥ /
vaṇik tatrāyayau buddhvā vṛttāntaṃ taṃ sakautukaḥ // SoKss_7,2.37 //
tasya karmakarī paścādājagāma pativratā /
ekā śīlavatī nāma sā tad dṛṣṭvā tam abravīt // SoKss_7,2.38 //
spṛśāmy ahaṃ kareṇaitaṃ svabhartuścāparo mayā /
manasāpi na ceddhyātastaduttiṣṭhatvayaṃ dvipaḥ // SoKss_7,2.39 //
ity uktvopetya hastena sā ca pasparśa taṃ jagam /
udatiṣṭhatsa ca svasthaḥ kavalaṃ ca tato 'grahīt // SoKss_7,2.40 //
imās tā viralāḥ sādhvyaḥ kāścideveśvaropamāḥ /
sargapālanasaṃhārasamarthā jagato 'sya yāḥ // SoKss_7,2.41 //
iti śīlavatīṃ tatra kṛtakolāhalo janaḥ /
tāṃ tuṣṭāva tadā dṛṣṭvā śvetaraśmiṃ tamutthitam // SoKss_7,2.42 //
rājāpi ratnādhipatiḥ parituṣyābhinandya tām /
so 'pūrayadasaṃkhyātai ratnaiḥ śīlavatīṃ satīm // SoKss_7,2.43 //
tatsvāminaṃ ca vaṇijaṃ harṣaguptaṃ tathaiva tam /
apūjayaddadau cāsya gṛhaṃ rājagṛhāntike // SoKss_7,2.44 //
parivarjitasaṃsparśā nijabhāryāstathaiva saḥ /
piṇḍācchādanamātraikabhāginīrakarot tataḥ // SoKss_7,2.45 //
athānāyya kṛtāhāro harṣaguptasya saṃnidhau /
sādhvīṃ śīlavatīṃ tāṃ sa jagāda vijane nṛpaḥ // SoKss_7,2.46 //
śīlavaty asti te kācitkanyā pitṛkulād iti /
tāṃ me dāpaya jāne hi sāpi syāttvādṛśī dhruvam // SoKss_7,2.47 //
ity uktā tena sā rājñā śīlavatyabravīttadā /
rājadatteti nāmnāsti tāmraliptyāṃ svasā mama // SoKss_7,2.48 //
upayacchasva tāṃ deva ślāghyarūpāṃ yadīcchasi /
ity uktaḥ sa tayā rājñā pratipede tatheti tat // SoKss_7,2.49 //
niścitya ca tadanyedyuḥ śīlavatyā tayā saha /
tenāpi harṣaguptena tamāruhya svagāminam // SoKss_7,2.50 //
śvetaraśmiṃ svayaṃ gatvā tāmraliptīṃ sa bhūpatiḥ /
viveśa harṣaguptasya vaṇijas tasya mandiram // SoKss_7,2.51 //
tatra papraccha tadaharlagnaṃ śīlavatīsvasuḥ /
vivāhe rājadattāyā gaṇakānātmanastathā // SoKss_7,2.52 //
gaṇakāścobhayoḥ pṛṣṭvā nakṣatrāṇyevam abruvan /
lagno vāṃ śobhano rājannasti māseṣvitastriṣu // SoKss_7,2.53 //
adya vā vidyate yādṛktenaiṣā cedvivāhyate /
rājadattā tato 'vaśyam asādhvī bhavati prabho // SoKss_7,2.54 //
gaṇakair evam ukto 'pi kamanīyavadhūtsukaḥ /
ekākī ciramasthāsnuḥ sa rājā samacintayat // SoKss_7,2.55 //
alaṃ vicāreṇādyaiva rājadattām ihodvahe /
śīlavatyāḥ svasā hy eṣā nirdarpā nāsatī bhavet // SoKss_7,2.56 //
yattatsamudramadhye 'sti dvīpakhaṇḍamamānuṣam /
ekaśūnyacatuḥśālaṃ tatraitāṃ sthāpayāmi ca // SoKss_7,2.57 //
durgame 'tra parīvāraṃ strīrevāsyāḥ karomi ca /
puruṣādarśanādevam asatī syādiyaṃ katham // SoKss_7,2.58 //
iti niścitya tadahaḥ pariṇinye sa bhūpatiḥ /
tāṃ rājadattāṃ sahasā śīlavatya samarpitām // SoKss_7,2.59 //
kṛtodvāhaḥ kṛtācāro harṣaguptena tāṃ vadhūm /
ādāya tenaiva samaṃ śīlavatyā tayā ca saḥ // SoKss_7,2.60 //
śvetaraśmiṃ tamāruhya kṣaṇena nabhasā nijam /
mārgonmukhajanaṃ dvīpaṃ ratnakūṭaṃ tadāyayau // SoKss_7,2.61 //
saṃvibheje ca tāṃ bhūyastathā śīlavatīṃ yathā /
prāptasādhvīvrataphalā kṛtārthā samapādi sā // SoKss_7,2.62 //
tatas tatraiva kariṇi śvetaraśmau nabhaścare /
āropya tāṃ navavadhūṃ rājadattāṃ sa cintite // SoKss_7,2.63 //
nītvā tatrābdhimadhyasthe dvīpe mānuṣadurgame /
āsthāpayaccatuḥśāle nārīmayaparicchadām // SoKss_7,2.64 //
yadyadvastūpayuktaṃ ca tasyāstattadaviśvasan /
vyomnaiva prāpayām āsa tatra tena gajena saḥ // SoKss_7,2.65 //
svayaṃ tadanuraktaś ca tatraivāsīt sadā niśi /
āyayau rājakāyārthaṃ ratnakūṭaṃ divā punaḥ // SoKss_7,2.66 //
ekadā sa tayā sākaṃ pratyūṣe rājadattayā /
rājā pratighnan duḥsvapnaṃ siṣeve pānamaṅgalam // SoKss_7,2.67 //
tena mattām amuñcantīm api muktvā sa tāṃ yayau /
ratnakūṭaṃ svakāryārthaṃ nityasnigdhā hi rājatā // SoKss_7,2.68 //
tatra tasthau saśaṅkena kurvan kāryāṇi cetasā /
kṣībā kim ekakā muktā sā tvayetīva śaṃsatā // SoKss_7,2.69 //
tāvac ca rājadattā sā sthāne tatrātidurgame /
mahānasādivyagrāsu dāsīṣvekākinī sthitā // SoKss_7,2.70 //
dvāre vidhimivānyaṃ tattadrakṣāvijigīṣayā /
āgataṃ puruṣaṃ kaṃciddadarśāścaryadāyakam // SoKss_7,2.71 //
kastvaṃ kathamidaṃ sthānamagamyaṃ cāgato bhavān /
iti taṃ cāntikaprāptaṃ kṣībā papraccha sā kila // SoKss_7,2.72 //
tataḥ sa dṛṣṭabahulakleśastāṃ puruṣo 'bravīt /
mugdhe pavanasenākhyo vaṇikputro 'smi māthuraḥ // SoKss_7,2.73 //
hṛtasvo gotrajaiḥ so 'hamanāthaḥ pramayātpituḥ /
gatvā videśe kṛpaṇāṃ parasevāmaśiśriyam // SoKss_7,2.74 //
tataḥ kṛcchreṇa saṃprāpya dhanaleśaṃ vaṇijyayā /
gacchandeśāntaraṃ mārge muṣito 'smy etya taskaraiḥ // SoKss_7,2.75 //
tato bhikṣāṃ bhramaṃstulyaiḥ sahānyairgatavānaham /
ratnānāmākarasthānaṃ kanakakṣetrasaṃjñakam // SoKss_7,2.76 //
tatrāṅgīkṛtya bhūpasya bhāgaṃ saṃvatsarāvadhi /
khāte khanan kṣitiṃ ratnaṃ naikam apy asmi labdhavān // SoKss_7,2.77 //
nandatsu labdharatneṣu madvidheṣv apareṣu ca /
gatvābdhitīre duḥkhārtaḥ kāṣṭhānyahamupāharam // SoKss_7,2.78 //
agnipraveśāya citāṃ yāvattatra karomi taiḥ /
jīvadattābhidhastāvatko 'py atra vaṇigāyayau // SoKss_7,2.79 //
nivārya maraṇāttena dattvā vṛttiṃ dayālunā /
gṛhīto 'haṃ pravahaṇe svarṇadvīpaṃ yiyāsatā // SoKss_7,2.80 //
tato 'kasmātpravahaṇenābdhimadhyena gacchatām /
pañcasvahaḥsu yāteṣu megho 'kasmādadṛśyata // SoKss_7,2.81 //
pravṛṣṭe sthūladhārābhirmeghe 'smin mārutena tat /
aghūrṇata pravahaṇaṃ mattahastiśiro yathā // SoKss_7,2.82 //
kṣaṇānnimajjya bhagne 'smin yānapātre vidhervaśāt /
ekaḥ phalahakaḥ prāptastatkālaṃ majjatā mayā // SoKss_7,2.83 //
tadārūḍhas tataḥ śānte meghāṭope vidhervaśāt /
imaṃ pradeśaṃ prāyāhamuttīrṇaḥ sāṃprataṃ vane // SoKss_7,2.84 //
vīkṣya cedaṃ catuḥśālaṃ praviśyābhyantaraṃ mayā /
dṛṣṭā dṛṣṭisudhāvṛṣṭistvaṃ tāpaśamanī śubhe // SoKss_7,2.85 //
ity uktavantaṃ paryaṅke niveśyaivāliliṅga tam /
mohitā rājadattā sā madena madanena ca // SoKss_7,2.86 //
strītvaṃ kṣībatvam ekāntaḥ puṃso lābho 'niyantraṇā /
yatra pañcāgnayas tatra vārtā śīlatṛṇasya kā // SoKss_7,2.87 //
na caivaṃ kṣamate nārī vicāraṃ māramohita /
yadiyaṃ cakame rājñī tamakāmyaṃ vipadgatam // SoKss_7,2.88 //
tāvac ca ratnādhipatiḥ sa rājā ratnakūṭataḥ /
ājagāmotsukastūrṇaṃ dyucaradvipavāhanaḥ // SoKss_7,2.89 //
praviśaṃś cātra so 'paśyattādṛśenāpi tena tām /
puruṣeṇa samaṃ bhāryāṃ rājadattāṃ ratisthitām // SoKss_7,2.90 //
dṛṣṭvā jighāṃsitam api kṣitīśaḥ puruṣaṃ sa tam /
nāvadhītpādapatitaṃ bruvāṇaṃ kṛpaṇā giraḥ // SoKss_7,2.91 //
bhāryāṃ bhītāṃ ca mattāṃ tāṃ sa vīkṣy aivamacintayat /
madye māraikasuhṛdi prasaktā strī satī kutaḥ // SoKss_7,2.92 //
niyantuṃ capalā nārī rakṣayāpi na śakyate /
kiṃ nāmotpātavātālī bāhubhyāṃ jātu badhyate // SoKss_7,2.93 //
na kṛtaṃ gaṇakoktaṃ yattadidaṃ tasya me phalam /
vipākakaṭukaṃ tasya nāptavākyāvadhīraṇam // SoKss_7,2.94 //
śīlavatyāḥ svasetīmāṃ jānato bata vismṛtā /
sudhāyāḥ sahajā sā me kālakūṭaviṣacchaṭā // SoKss_7,2.95 //
athavā kaḥ samarthaḥ syādasaṃbhāvyaṃ viceṣṭitam /
jetuṃ puruṣakāreṇa vidheradbhutakarmaṇaḥ // SoKss_7,2.96 //
ity ālocya na cukrodha kasmaicittaṃ jahau ca saḥ /
pṛṣṭodantaṃ vaṇikputraṃ rājā pracchannakāmukam // SoKss_7,2.97 //
so 'pi muktas tato 'paśyan gatiṃ kāṃcid vaṇiksutaḥ /
nirgatyābdhau pravahaṇaṃ dūrād āgacchad aikṣata // SoKss_7,2.98 //
tataḥ phalahakaṃ bhūyas tam evāruhya so 'mbudhau /
bhraman pūtkṛtya cakranda mām uddharata bho iti // SoKss_7,2.99 //
tena taṃ krodhavarmākhyo vaṇik tadyānapātragaḥ /
samuddhṛtya vaṇikputraṃ cakārāntikavartinam // SoKss_7,2.100 //
yasya yadvihitaṃ dhātrā karma nāśāya tasya tat /
padavīṃ yatra tatrāpi dhāvato 'py anudhāvati // SoKss_7,2.101 //
yatsas tatra sthito mūḍhastatpatnyā saṃgato rahaḥ /
vilokya vaṇijā tena kṣepito 'bdhau vyapadyata // SoKss_7,2.102 //
tāvac ca ratnādhipatiḥ sa rājā saparicchadām /
āropya śvetaraśmau tāṃ rājadattām akopanaḥ // SoKss_7,2.103 //
prāpayya ratnakūṭaṃ ca śīlavatyāḥ samarpya ca /
tasyai ca sacivebhyaś ca tadvṛttāntamavarṇayat // SoKss_7,2.104 //
jagāda ca kiyadduḥkhamanubhūtamaho mayā /
asāraviraseṣveṣu bhogeṣvāsaktacetasā // SoKss_7,2.105 //
tadidānīṃ vanaṃ gatvā hariṃ śaraṇamāśraye /
yena syāṃ naiva duḥkhānāṃ bhājanaṃ punarīdṛśām // SoKss_7,2.106 //
ity ūcivānsa sacivair vāryamāṇo 'pi duḥkhitaḥ /
śīlavatyā ca vairāgyān niścayaṃ naiva tajjahau // SoKss_7,2.107 //
tato 'rdhamarpayitvādāvekaṃ sādhvyai svakoṣataḥ /
śīlavatyai dvijebhyo 'rdhaṃ dattvānyadbhoganispṛhaḥ // SoKss_7,2.108 //
pāpabhañjanasaṃjñāya brāhmaṇāya yathāvidhi /
dadau guṇagariṣṭhāya nijaṃ rājyaṃ sa bhūpatiḥ // SoKss_7,2.109 //
dattarājyaś ca nabhasā sa gamiṣyaṃstapovanam /
ānāyayac chvetaraśmiṃ paurāṇāṃ sāśru paśyatām // SoKss_7,2.110 //
ānītamātraḥ sa karī śarīraṃ pravimucya tat /
puruṣo divyarūpo 'bhūd dhārakeyūrarājitaḥ // SoKss_7,2.111 //
ko bhavān kim idaṃ ceti pṛṣṭo rājñā jagāda saḥ /
gandharvau bhrātarāv āvām ubhau malayavāsinau // SoKss_7,2.112 //
ahaṃ somaprabho nāma jyeṣṭho devaprabhaś ca saḥ /
tasya caikaiva madbhrāturbhāryā sā cātivallabhā // SoKss_7,2.113 //
sa tāṃ rājavatīṃ nāma kṛtvotsaṅge paribhraman /
ekadā siddhavāsākhyaṃ sthānaṃ prāyānmayā saha // SoKss_7,2.114 //
keśavāyatane tatra vayamabhyarcitācyutāḥ /
prāvartāmahi sarve 'pi gātuṃ bhagavataḥ puraḥ // SoKss_7,2.115 //
tāvadāgatya tatraikaḥ siddhastāṃ śravyagāyinīm /
dṛśā rājavatīṃ paśyannatiṣṭhadanimeṣayā // SoKss_7,2.116 //
siddho 'pi sābhilāṣaḥ kiṃ paranārīṃ nirīkṣase /
iti serṣyaḥ sa madbhrātā kruddhaḥ siddhaṃ tam abravīt // SoKss_7,2.117 //
tataḥ sa siddhaḥ kupitaḥ śaptum evaṃ tam abhyadhāt /
gītāścaryānmayā mūḍha vīkṣiteyaṃ na kāmataḥ // SoKss_7,2.118 //
tanmartyayonāvīrṣyāluḥ pata tvamanayā saha /
paśyaitām eva bhāryāṃ tvaṃ sākṣāttatrānyasaṃgatām // SoKss_7,2.119 //
ity ūcivānmayā so 'tha bālyāttacchāpakopataḥ /
hastasthenāhataḥ krīḍāmṛṇmayaśvetahastinā // SoKss_7,2.120 //
tataḥ sa māṃ samaśapadyenāhaṃ bhavatāhataḥ /
tādṛkśveto gajo bhūmau bhavān utpadyatām iti // SoKss_7,2.121 //
athānunīto madbhrātrā tena devaprabheṇa saḥ /
siddhaḥ kṛpāluḥ śāpāntam evam asmākam abravīt // SoKss_7,2.122 //
hareḥ prasādān martyo 'pi bhūtvā dvīpeśvaro bhavān /
gajībhūtamimaṃ prāpsyasyanujaṃ divyavāhanam // SoKss_7,2.123 //
antaḥpurasahasrāṇi tvam aśītim avāpsyasi /
teṣāṃ vetsyasi dauḥśīlyaṃ sarveṣāṃ janasaṃnidhau // SoKss_7,2.124 //
athaitāṃ mānuṣībhūtāṃ svabhāryāṃ pariṇeṣyasi /
pratyakṣamenām api ca drakṣyasyanyena saṃgatām // SoKss_7,2.125 //
tato viraktahṛdayo dattvā rājyaṃ dvijanmane /
devaprabha yadā śānto vanaṃ gantuṃ pravatsyasi // SoKss_7,2.126 //
tadā prathamamukte 'smin gajatvādanuje tava /
anayā bhāryayā sākaṃ śapāttvam api mokṣyase // SoKss_7,2.127 //
iti siddhoktaśāpāntā vayaṃ prākkarmabhedataḥ /
evaṃ jātāḥ pṛthagyogācchāpāntaḥ saiṣa cādya naḥ // SoKss_7,2.128 //
evaṃ somaprabheṇokte sa ratnādhipatirnṛpaḥ /
jātiṃ smṛtvābravīddhanta saiṣa devaprabho hy aham // SoKss_7,2.129 //
eṣāpi rājadattā sā patnī rājavatī mama /
ity uktvā sa tayā sākaṃ bhāryayā tāṃ tanuṃ jahau // SoKss_7,2.130 //
kṣaṇātsarve 'pi gandharvā bhutvā lokasya paśyataḥ /
khamutpatya nijaṃ dhāma yayuste malayācalam // SoKss_7,2.131 //
śīlavatyapi śīlasya māhātmyātprāpya saṃpadam /
tāmraliptīṃ purīṃ gatvā tasthau dharmopasevinī // SoKss_7,2.132 //
iti jagati narakṣituṃ samarthaḥ kvacidapi kaścid api prasahya nārīm /
avati tu satataṃ viśuddha ekaḥ kulayuvatīṃ nijasattvapāśabandhaḥ // SoKss_7,2.133 //
evaṃ cerṣyā nāma duḥkhaikahetur doṣaḥ puṃsāṃ dveṣadāyī pareṣām /
yo 'yaṃ mā bhūd rakṣaṇāyāṅganānām atyautsukyaṃ pratyutāsāṃ karoti // SoKss_7,2.134 //
iti naravāhanadatto ratnaprabhayā svabhāryayā kathitām /
sa niśamya kathāmarthyāṃ sacivaiḥ sārdhaṃ paraṃ mumude // SoKss_7,2.135 //
iti mahākaviśrīsomadevabhaṭṭaviracite kathāsaritsāgare ratnaprabhālambake dvitīyas taraṅgaḥ /
tṛtīyas taraṅgaḥ /
evaṃ ratnaprabhākhyātakathākramavaśādatha /
naravāhanadattaṃ taṃ sacivo gomukho 'bravīt // SoKss_7,3.1 //
satyaṃ sādhvyaḥ praviralāścapalāstu sadā striyaḥ /
aviśvāsyāstathā caitām api deva kathāṃ śṛṇu // SoKss_7,3.2 //
ihāsyujjayinī nāma nagarī viśvaviśrutā /
tasyāṃ niścayadattākhyo vaṇikputro 'bhavatpurā // SoKss_7,3.3 //
sa dyūtakāro dyūtena dhanaṃ jitvā dine dine /
snātvā siprājale 'bhyarcya mahākālamudāradhīḥ // SoKss_7,3.4 //
dattvā dānaṃ dvijātibhyo dīnānāthebhya eva ca /
vyadhādvilepanāhāratāmbūlādyaviśeṣataḥ // SoKss_7,3.5 //
sadā snānārcanādyante mahākālālayāntike /
gatvā vyalimpadātmānaṃ śmaśāne ccandanādinā // SoKss_7,3.6 //
tatrasthe ca śilāstambhe sa vinyasya vilepanam /
vililepa kaṣan pṛṣṭhaṃ yuvā pratyaham ekakaḥ // SoKss_7,3.7 //
tena stambhaḥ sa suślakṣṇaḥ kālenābhavadekataḥ /
athāgācitrakṛttena pathā rūpakṛtā saha // SoKss_7,3.8 //
sa stambhaṃ vīkṣya suślakṣṇaṃ tatra gaurīṃ samālikhat /
rūpakāro 'pi śastreṇa krīḍayaivollilekha tām // SoKss_7,3.9 //
tatas tayorgatavatormahākālāranāgatā /
vidyādharasutaikātra stambhe devīṃ dadarśa tām // SoKss_7,3.10 //
sulakṣaṇatvāt sāṃnidhyaṃ tasyāṃ matvā kṛtārcanā /
adṛśyā viśramāyaitaṃ śilāstambhaṃ viveśa sā // SoKss_7,3.11 //
tāvanniścayadattaḥ sa tatrāgatya vaṇiksutaḥ /
sāścaryaḥ stambhamadhye tāṃ dadarśollikhitāmumām // SoKss_7,3.12 //
vilipyāṅgāni tatstambhabhāge 'nyatrānulepanam /
nyasya pṛṣṭhaṃ samalābdhuṃ prārebhe nikaṣaṃś ca saḥ // SoKss_7,3.13 //
tadvilokya vilolākṣī sā vidyādharakanyakā /
stambhāntarasthā tadrūpahṛtacittā vyacintayat // SoKss_7,3.14 //
īdṛśasyāpi ko 'py asya nāsti pṛṣṭhānulepakaḥ /
tadahaṃ tāvadadyāsya pṛṣṭhameṣā samālabhe // SoKss_7,3.15 //
ity ālocya prasāry aiva karaṃ stambhāntarāt tataḥ /
vyalipattasya sā pṛṣṭhaṃ snehādvidyādharī tadā // SoKss_7,3.16 //
tatkṣaṇaṃ labdhasaṃsparśaḥ śrutakaṅkaṇaniḥsvanaḥ /
jagrāha hastaṃ hastena sa tasyāstaṃ vaṇiksutaḥ // SoKss_7,3.17 //
mahābhāgāparāddhaṃ te kiṃ mayā muñca me karam /
ity adṛśyaiva taṃ vidyādharī stambhād uvāca sā // SoKss_7,3.18 //
pratyakṣā brūhi me kā tvaṃ tato mokṣyāmi te karam /
iti niścayadatto 'pi pratyuvāca sa tāṃ tataḥ // SoKss_7,3.19 //
pratyakṣadṛśyā sarvaṃ te vacmīti śapathottaram /
vidyādharyā tayokto 'tha karaṃ tasyā mumoca saḥ // SoKss_7,3.20 //
atha stambhādvinirgatya sākṣātsarvāṅgasundarī /
tanmukhāsaktanayanā taṃ jagādopaviśya sā // SoKss_7,3.21 //
asti prāleyaśailāgre nagarī puṣkarāvatī /
nāmnā vindhyaparas tasyāmāste vidyādharādhipaḥ // SoKss_7,3.22 //
anurāgaparā nāma tasyāhaṃ kanyakā sutā /
mahākālārcanāyātā viśrāntāsmīha saṃprati // SoKss_7,3.23 //
tāvac ca tvam ihāgatya kurvan pṛṣṭhavilepanam /
dṛṣṭaḥ stambhe 'tra mārīyamohanāstropamo mayā // SoKss_7,3.24 //
tataḥ prāganurāgeṇa rañjitaḥ svāntavānmama /
paścātpṛṣṭhavilepinyā aṅgarāgeṇa te karaḥ // SoKss_7,3.25 //
ataḥ paraṃ te viditaṃ tatpiturdhāma saṃprati /
gacchāmīti tayokto 'tha vaṇikputro jagāda saḥ // SoKss_7,3.26 //
svīkṛtaṃ tanmayā caṇḍi na svāntaṃ bhavatīhṛtam /
amuktasvīkṛtasvāntā katham evaṃ tu gacchasi // SoKss_7,3.27 //
iti tenoditā sā ca laghurāgavaśīkṛtā /
saṃgamiṣye tvayā kāmameṣyasyasmatpurīṃ yadi // SoKss_7,3.28 //
durgamā sā na te nātha setsyate te samīhitam /
na hi duṣkaramastīha kiṃcidadhyavasāyinām // SoKss_7,3.29 //
ity udīrya khamutpatya sānurāgaparā yayau /
agānniścayadatto 'pi sa tadgatamanā gṛham // SoKss_7,3.30 //
smarandrumādiva stambhādudbhinnaṃ karapallavam /
hā dhiktasyā gṛhītvāpi nāptaḥ pāṇigraho mayā // SoKss_7,3.31 //
tadvrajāmyantikaṃ tasyāḥ purīṃ tāṃ puṣkarāvatīm /
prāṇāṃstyakṣyāmi daivaṃ vā sāhāyyaṃ me kariṣyati // SoKss_7,3.32 //
iti saṃcintayannītvā smarārtaḥ so 'tra taddinam /
pratiṣṭhita tataḥ prātaravalambyottarāṃ diśam // SoKss_7,3.33 //
tataḥ prakrāmatas tasya trayo 'nye sahayāyinaḥ /
milanti sma vaṇikputrā uttarāpathagāminaḥ // SoKss_7,3.34 //
taiḥ samaṃ samatikrāman puragrāmāṭavīnadīḥ /
kramād uttaradigbhūmiṃ prāpa sa mlecchabhūyasīm // SoKss_7,3.35 //
tatra tair eva sahitaḥ pathi prāpy aiva tājikaiḥ /
nītvāparasmai mūlyena datto 'bhūttājikāya saḥ // SoKss_7,3.36 //
tenāpi tāvad bhṛtyānāṃ haste kośalikākṛte /
muravārābhidhānasya turuṣkasya vyasṛjyata // SoKss_7,3.37 //
tatra nītaḥ sa tadbhṛtyairyuktastairaparaistribhiḥ /
muravāraṃ mṛtaṃ buddhvā tatputrāya nyavedyata // SoKss_7,3.38 //
pituḥ kośalikā hy eṣā mittreṇa preṣitā mama /
tattasyaivāntike prātaḥ khāte kṣepyā ime mayā // SoKss_7,3.39 //
ity ātmanā caturthaṃ taṃ tatputro 'pi sa tāṃ niśām /
saṃyamya sthāpayām āsa turuṣko nigaḍairdṛḍham // SoKss_7,3.40 //
tato 'tra bandhane rātrau maraṇatrāsakātarān /
sakhīnniścayadattastānsa jagāda vaṇiksutān // SoKss_7,3.41 //
kā viṣādena vaḥ siddhirdhairyamālambya tiṣṭhata /
bhītā iva hi dhīrāṇaṃ yānti dūre vipattayaḥ // SoKss_7,3.42 //
smarataikāṃ bhagavatīṃ durgāmāpadvimocinīm /
iti tān dhīrayan bhaktyā devīṃ tuṣṭāva so 'tha tām // SoKss_7,3.43 //
namastubhyaṃ mahādevi pādau te yāvakāṅkṣitau /
mṛditāsuralagnāsrapaṅkāviva namāmy aham // SoKss_7,3.44 //
jitaṃ śaktyā śivasyāpi viśvaiśvaryakṛtā tvayā /
tvadanuprāṇitaṃ cedaṃ ceṣṭate bhuvanatrayam // SoKss_7,3.45 //
paritrātāstvayā lokā mahiṣāsurasūdini /
paritrāyasva māṃ bhaktavatsale śaraṇāgatam // SoKss_7,3.46 //
ity ādi samyag devīṃ tāṃ stutvā sahacaraiḥ saha /
so 'tha niścayadatto 'tra śrānto nidrāmagāddrutam // SoKss_7,3.47 //
uttiṣṭhata sutā yāta vigataṃ bandhanaṃ hi vaḥ /
ity ādideśa sā svapne devī taṃ cāparāṃś ca tān // SoKss_7,3.48 //
prabudhya ca tadā rātrau dṛṣṭvā bandhānsvataścyutān /
anyonyaṃ svapnam ākhyāya hṛṣṭās te niryayus tataḥ // SoKss_7,3.49 //
gatvā dūramathādhvānaṃ kṣīṇāyāṃ niśi te 'pare /
ūcurniścayadattaṃ taṃ dṛṣṭatrāsā vaṇiksutāḥ // SoKss_7,3.50 //
āstāṃ bahumlecchatayā digeṣā dakṣiṇāpatham /
vayaṃ yāmaḥ sakhe tvaṃ tu yathābhimatamācara // SoKss_7,3.51 //
ity uktastairanujñāya yatheṣṭāgamanāya tān /
ucīcīm eva tāmāśāmavalambya punaś ca saḥ // SoKss_7,3.52 //
eko niścayadatto 'tha pratasthe prasabhaṃ pathi /
anurāgaparāpremapāśakṛṣṭo nirastadhīḥ // SoKss_7,3.53 //
krameṇa gacchanmilitaḥ sa mahāvratikaiḥ saha /
caturbhiḥ prāpya saritaṃ vitastāmuttatāra saḥ // SoKss_7,3.54 //
uttīrya ca kṛtāhāraḥ sūrye 'stācalacumbini /
viveśa tair eva samaṃ vanaṃ mārgavaśāgatam // SoKss_7,3.55 //
tatra cāgrāgatāḥ kecittamūcuḥ kāṣṭhabhārikāḥ /
kva gacchatha dine yāte grāmaḥ ko 'py asti nāgrataḥ // SoKss_7,3.56 //
ekastu vipine 'muṣminnasti śūnyaḥ śivālayaḥ /
tatra tiṣṭhati yo rātrāvantarvā bahir eva vā // SoKss_7,3.57 //
taṃ śṛṅgotpādinī nāma śṛṅgotpādanapūrvakam /
mohayitvā paśūkṛtya bhakṣayatyeva yakṣiṇī // SoKss_7,3.58 //
etac chrutvāpi sāvajñāste mahāvratinastadā /
ūcurniścayadattaṃ te catvāraḥ sahayāyinaḥ // SoKss_7,3.59 //
ehi kiṃ kurute 'smākaṃ varākī sātra yakṣiṇī /
teṣu teṣu śmaśāneṣu niśāsu hi vayaṃ sthitāḥ // SoKss_7,3.60 //
ity uktavadbhis taiḥ sākaṃ gatvā prāpya śivālayam /
śūnyaṃ niścayadattastāṃ rātriṃ netuṃ viveśa saḥ // SoKss_7,3.61 //
tatrāṅgaṇe vidhāyāśu bhasmanā maṇḍalaṃ mahat /
praviśya cāntare tasya prajvālyāgniṃ sahendhanaiḥ // SoKss_7,3.62 //
dhīro niścayadattaḥ sa te mahāvratinastathā /
manttraṃ japanto rakṣārthaṃ sarva evāvatasthire // SoKss_7,3.63 //
athāyayau vādayantī dūrātkaṅkālakiṃnarīm /
nṛtyantī yakṣiṇī tatra sā śṛṅgotpādinī niśi // SoKss_7,3.64 //
etya teṣu caturṣvekaṃ sā mahāvratinaṃ prati /
dattadṛṅmanttramapaṭhatsanṛttaṃ maṇḍalādvahiḥ // SoKss_7,3.65 //
tena mantreṇa saṃjātaśṛṅgo mohita utthitaḥ /
nṛtyaṃstasmiñjvalatyagnau sa mahāvratiko 'patat // SoKss_7,3.66 //
patitaṃ cārdhadagdhaṃ tamākṛṣyaivāgnimadhyataḥ /
sā śṛṅgotpādinī hṛṣṭā bhakṣayām āsa yakṣiṇī // SoKss_7,3.67 //
tato dvitīye vratini nyastadṛṣṭistathaiva sā /
taṃ śṛṅgotpādanaṃ mantraṃ papāṭha ca nanarta ca // SoKss_7,3.68 //
so 'pi dvitīyas tanmantrajātaśṛṅgaḥ pranartitaḥ /
patito 'gnau tayākṛṣya paśyatsvanyeṣv abhakṣyata // SoKss_7,3.69 //
evaṃ krameṇa saṃmohya tānmahāvratino niśi /
tayābhakṣyanta yakṣiṇyā catvāro 'pi saśṛṅgakāḥ // SoKss_7,3.70 //
caturthaṃ bhakṣayantyā ca tayā māṃsāsramattayā /
svayaṃ kiṃnarikātodyaṃ daivādbhūmau nyadhīyata // SoKss_7,3.71 //
tāvac ca kṣipram utthāya tadgṛhītvaiva vādayan /
dhīro niścayadatto 'pi pranṛtyan vihasan bhraman // SoKss_7,3.72 //
taṃ śṛṅgotpādanaṃ mantramasakṛcchrutaśikṣitam /
pāpaṭhyate sma yakṣiṇyās tasyā nyastekṣaṇo mukhe // SoKss_7,3.73 //
tatprayogaprabhāveṇa vivaśā mṛtyuśaṅkinī /
utthātukāmaśṛṅgī sā prahvā taṃ prāha yakṣiṇī // SoKss_7,3.74 //
mā vadhīstvaṃ mahāsattva striyaṃ māṃ kṛpaṇāmimām /
idānīṃ śaraṇaṃ tvaṃ me mantrapāṭhādi saṃhara // SoKss_7,3.75 //
rakṣa māṃ vedmy ahaṃ sarvamīpsitaṃ sādhayāmi te /
anurāgaparā yatra tatra tvaṃ prāpayāmy aham // SoKss_7,3.76 //
iti saprayayaṃ proktastayā dhīrastatheti saḥ /
cakre niścayadatto 'tra mantrapāṭhādisaṃhṛtim // SoKss_7,3.77 //
tataḥ sa tasyā yakṣiṇyāḥ skandhamāruhya tadgirā /
nīyamānastayā vyomnā pratasthe tāṃ priyāṃ prati // SoKss_7,3.78 //
prabhātāyāṃ ca rajanau prāpyaikaṃ girikānanam /
namrā niścayadattaṃ taṃ kuhyakī sā vyajijñapat // SoKss_7,3.79 //
sūryodaye 'dhunā gantuṃ śaktir nāsi mamopari /
tad asmin kānane kānte gamayedaṃ dinaṃ prabho // SoKss_7,3.80 //
phalāni bhuṅkṣva svādūni nirjharāmbhaḥ śubhaṃ piba /
ahaṃ yāmi nijaṃ sthānameṣyāmi ca niśāgame // SoKss_7,3.81 //
neṣyāmi ca tadaiva tvāmanurāgaparāntikam /
maulimālāṃ himagirernagarīṃ puṣkarāvatīm // SoKss_7,3.82 //
ity uktvā tadanujñātā skandhāttatrāvatārya tam /
yakṣiṇī punarāgantuṃ satyasaṃdhā jagāma sā // SoKss_7,3.83 //
tato niścayadatto 'syāṃ gatāyāmaikṣatātra saḥ /
agādhamantaḥ saviṣaṃ svacchaśītaṃ bahiḥ saraḥ // SoKss_7,3.84 //
rāginstrīcittametādṛgityarkeṇa nidarśanam /
prasāritakareṇeva prakaṭīkṛtya darśitam // SoKss_7,3.85 //
sa tadviṣāktaṃ gandhena buddhvā mānuṣakṛtyataḥ /
tyaktvāmbhorthī tṛṣārtaḥ sandivye tatrābhramadgirau // SoKss_7,3.86 //
bhramannunnatabhūbhāge padmarāgamaṇī iva /
sphurantau dvāv apaśyac ca bhuvaṃ tāṃ nicakhāna ca // SoKss_7,3.87 //
apāstamṛttikaścāsya jīvato markaṭasya saḥ /
śiro dadarśa te cāsya padmarāgāvivākṣiṇī // SoKss_7,3.88 //
tato vismayate yāvatkimetad iti cintayan /
tāvanmanuṣyavācāsau markaṭastam abhāṣata // SoKss_7,3.89 //
mānuṣo markaṭībhūto vipro 'haṃ māṃ samuddhara /
kathayiṣyāmi te sādho svavṛttāntaṃ tato 'khilam // SoKss_7,3.90 //
etac chrutvaiva sāścaryo mṛttikāmapanīya saḥ /
bhūmerniścayadattastamujjahārātha markaṭam // SoKss_7,3.91 //
uddhṛtaḥ pādapatitastaṃ bhūyo 'pi sa markaṭaḥ /
uvāca dattāḥ prāṇā me kṛcchrāduddharatā tvayā // SoKss_7,3.92 //
tad ehi yāvac chrāntas tvam upayuṅkṣva phalāmbunī /
tvatprasādādahaṃ cāpi kariṣye pāraṇaṃ cirāt // SoKss_7,3.93 //
ity uktvā tamanaiṣītsa dūraṃ girinadītaṭam /
kapiḥ svādhīnasusvāduphalasacchāyapādapam // SoKss_7,3.94 //
tatra snātvopabhuktāmbuphalaḥ sa kṛtapāraṇam /
kapiṃ niścayadattastaṃ pratyāgatya tato 'bravīt // SoKss_7,3.95 //
kathaṃ tvaṃ markaṭībhūto mānuṣo 'py ucyatāmiti /
tataḥ sa markaṭo 'vādīcchṛṇvidānīṃ vadāmyadaḥ // SoKss_7,3.96 //
candrasvāmīti nāmnāsti vārāṇasyāṃ dvijottamaḥ /
tasya patnyāṃ suvṛttāyāṃ jāto 'smyeṣa sutaḥ sakhe // SoKss_7,3.97 //
somasvāmīti pitrā ca kṛtanāmā kramādaham /
ārūḍho madanavyālagajaṃ madaniraṅkuśam // SoKss_7,3.98 //
taṃ māṃ kadācidadrākṣīddūrādvātāyanāgragā /
śrīgarbhākhyasya vaṇijastatpurīvāsinaḥ sutā // SoKss_7,3.99 //
taruṇī bandhudattākhyā māthurasya vaṇikpateḥ /
bhāryā varāhadattasya piturveśmanyavasthitā // SoKss_7,3.100 //
sā madālokasaṃjātamanmathānviṣya nāma me /
vayasyāṃ prāhiṇodāptāṃ mahyaṃ matsaṃgamārthinī // SoKss_7,3.101 //
sā tadvayasyā kāmāndhāmupagamya janāntikam /
ākhyātatadabhiprāyā māmanaiṣīnnijaṃ gṛham // SoKss_7,3.102 //
tatra māṃ sthāpayitvā ca gatvā guptaṃ tadaiva sā /
tāṃ bandhudattām ānaiṣīd autsukyāgaṇitatrapām // SoKss_7,3.103 //
ānītaiva ca sā me 'tra kaṇṭhāśleṣam upāgamat /
ekavīro hi nārīṇāmatibhūmiṃ gataḥ smaraḥ // SoKss_7,3.104 //
evaṃ dine dine svairam āgatyātra piturgṛhāt /
araṃsta bandhudattā sā mayā saha sakhīgṛhe // SoKss_7,3.105 //
ekadā tāṃ nijagṛhaṃ netuṃ tatra cirasthitām /
āgataḥ sa patis tasyā mathurāto mahāvaṇik // SoKss_7,3.106 //
tataḥ pitrābhyanujñātā patyā tena ninīṣitā /
rahasyajñāṃ dvitīyāṃ sā bandhudattābravītsakhīm // SoKss_7,3.107 //
niścitaṃ sakhi netavyā bhartrāhaṃ mathurāṃ purīm /
na ca jīvāmy ahaṃ tatra somasvāmivinākṛtā // SoKss_7,3.108 //
tadatra ko 'bhyupāyo me kathayetyuditā tayā /
sakhī sukhaśayā nāma yoginī tāṃ jagāda sā // SoKss_7,3.109 //
dvau sto mantraprayogau me yayorekena sūtrake /
kaṇṭhabaddhe jhagityeva mānuṣo markaṭo bhavet // SoKss_7,3.110 //
dvitīyena ca mukte 'smin sūtrake saiṣa mānuṣaḥ /
punarbhavetkapitve ca nāsya prajñā vilupyate // SoKss_7,3.111 //
tadyadīcchati suśroṇi somasvāmī priyaḥ sa te /
tadetaṃ markaṭaśiśuṃ saṃpratyeva karomy aham // SoKss_7,3.112 //
tataḥ krīḍānibhādetaṃ gṛhītvā mathurāṃ vraja /
mantrayuktidvayaṃ caitad bhavatīṃ śikṣayāmy aham // SoKss_7,3.113 //
saṃvidhāsyasi yenainaṃ pārśvasthaṃ markaṭākṛtim /
rahaḥsthāne ca puruṣaṃ priyaṃ saṃpādayiṣyasi // SoKss_7,3.114 //
evam uktā tayā sakhyā bandhudattā tathaiva sā /
rahasyānāyya sasnehaṃ tadarthaṃ māmabodhayat // SoKss_7,3.115 //
kṛtānujñaṃ ca māṃ baddhamantrasūtraṃ gale kṣaṇāt /
tatsakhī sā sukhaśayā vyadhānmarkaṭapotakam // SoKss_7,3.116 //
tadrūpeṇa svabhartre sā bandhudattopanīya mām /
sakhyā mahyaṃ vinodāya datto 'sāv ity adarśayat // SoKss_7,3.117 //
atuṣyatsa ca māṃ dṛṣṭvā krīḍanīyaṃ tadaṅkagam /
ahaṃ ca kapirevāsaṃ prājño 'pi vyaktavāgapi // SoKss_7,3.118 //
aho strīcaritaṃ citramityantaś ca hasannapi /
tathātiṣṭhamahaṃ ko hi kāmena na viḍambyate // SoKss_7,3.119 //
sakhyā śikṣitatanmantrā bandhudattāhnyathāpare /
mathurāṃ prati sā prāyādbhartrā saha piturgṛhāt // SoKss_7,3.120 //
māṃ cāpy ekasya bhṛtyasya skandhamāropayattadā /
sa bhartā bandhudattāyāḥ pathi tatpriyakāmyayā // SoKss_7,3.121 //
tato vayaṃ te sarve 'pi yānto madhye pathi sthitam /
dinairdvitrair vanaṃ prāptā bahumarkaṭabhīṣaṇam // SoKss_7,3.122 //
tato 'bhyadhāvan dṛṣṭvā māṃ markaṭā gaṇaśo 'bhitaḥ /
kṣiptaṃ kilakilārāvairāhvayantaḥ parasparam // SoKss_7,3.123 //
āgatya khādituṃ te ca prārabhanta plavaṃgamāḥ /
durvārāstaṃ vaṇigbhṛtyaṃ yasya skandhe 'hamāsitaḥ // SoKss_7,3.124 //
sa tena vihvalaḥ skandhāttyaktvaiva bhuvi māṃ bhayāt /
palāyito 'bhūd atha mām agṛhṇaṃs te 'tra markaṭāḥ // SoKss_7,3.125 //
matsnehād bandhudattā ca tadbhartā tasya cānugāḥ /
pāṣāṇair laguḍair ghnanto jetuṃ tān nāśakan kapīn // SoKss_7,3.126 //
tatas te markaṭā mūḍhasyāṅge 'ṅge loma loma me /
nakhair vyalumpan dantaiś ca kukarmakupitā iva // SoKss_7,3.127 //
kaṇṭhasūtrasya māhātmyācchaṃbhoś ca smaraṇāt tataḥ /
ahaṃ labdhabalastebhyo bandhamunmucya vidrutaḥ // SoKss_7,3.128 //
praviśya gahane teṣāṃ vyatīto dṛṣṭigocarāt /
kramādvanādvanaṃ gacchannidaṃ prāpto 'smi kānanam // SoKss_7,3.129 //
bhraṣṭasya bandhudattāyā janmanyatraiva te katham /
markaṭatvaphalo jātaḥ paradārasamāgamaḥ // SoKss_7,3.130 //
iti duḥkhatamondhasya bhramataḥ prāvṛṣīha me /
duḥkhāntaram api prattamasaṃtuṣṭena vedhasa // SoKss_7,3.131 //
yanmāmakasmād āgatya karākrāntaṃ kareṇukā /
meghāmbhaḥplutavalmīkakardamāntarnyaveśayat // SoKss_7,3.132 //
bhavitavyaniyuktā ca jāne sā kāpi devatā /
yadyatnānnāśakaṃ tasmātpaṅkāccalitum apy alam // SoKss_7,3.133 //
āśvāsyamāne caitasmin na mṛto 'smi na kevalam /
yāvajjñānaṃ mamotpannamaniśaṃ dhyāyato haram // SoKss_7,3.134 //
tāvatkālaṃ ca naivāsītkṣuttṛṣṇā ca sakhe mama /
yāvadadyoddhṛtaḥ śuṣkapaṅkakūṭādahaṃ tvayā // SoKss_7,3.135 //
jñāne prāpte 'pi śaktirme tāvatī naiva vidyate /
mocayeyaṃ yayātmānamito markaṭabhāvataḥ // SoKss_7,3.136 //
kaṇṭhasūtraṃ yadā kāpi tanmantreṇaiva mokṣyati /
yoginī me tadā bhūyo bhavitāsmīha mānuṣaḥ // SoKss_7,3.137 //
ity eṣa mama vṛttāntastvaṃ tvagamyamidaṃ vanam /
kim āgataḥ kathaṃ ceti brūhīdānīṃ vayasya me // SoKss_7,3.138 //
evaṃ markaṭarūpeṇa somasvāmidvijena saḥ /
ukto niścayadattaḥ svaṃ tasmai vṛttāntam abravīt // SoKss_7,3.139 //
yathā vidyādharīhetorujjayinyāḥ sam āgataḥ /
ānīto dhairyajitayā yakṣiṇyā ca tayā niśi // SoKss_7,3.140 //
tataḥ śrutatadāścaryavṛttāntaḥ kapirūpadhṛt /
dhīmānniścayadattaṃ taṃ somasvāmī jagāda saḥ // SoKss_7,3.141 //
anubhūtaṃ tvayā duḥkhaṃ may aiva strīkṛte mahat /
na ca śriyaḥ striyaśceha kadācitkasyacitsthirāḥ // SoKss_7,3.142 //
saṃdhyāvatkṣaṇarāgiṇyo nadīvatkuṭilāśayāḥ /
bhujagīvadaviśvāsyā vidyudvaccapalāḥ striyaḥ // SoKss_7,3.143 //
tatsā vidyādharī raktāpyanurāgaparā kṣaṇāt /
prāpya kaṃcitsvajātīyaṃ virajyettvayi mānuṣe // SoKss_7,3.144 //
tadalaṃ strīnimittena prayāsenāmunādhunā /
kiṃpākaphalatulyena viṣākavirasena te // SoKss_7,3.145 //
mā gā vidyādharapurīṃ tāṃ sakhe puṣkarāvatīm /
yakṣiṇīskandhamāruhya tāmebojjayinīṃ vraja // SoKss_7,3.146 //
kuru madvacanaṃ mittraṃ pūrvaṃ mittravaco mayā /
na kṛtaṃ rāgiṇā tena paritapye 'dhunāpyaham // SoKss_7,3.147 //
bandhudattānuraktaṃ hi susnigdho brāhmaṇas tadā /
vārayan bhavaśarmākhyaḥ suhṛn mām evam abravīt // SoKss_7,3.148 //
striyāḥ sakhe vaśaṃ mā gāḥ strīcittaṃ hy atidurgamam /
tathā ca mama yadvṛttaṃ tad idaṃ vacmi te śṛṇu // SoKss_7,3.149 //
vārāṇasyām ihaivāsīttaruṇī rūpaśālinī /
brāhmaṇī somadā nāma capalā guptayoginī // SoKss_7,3.150 //
tayā ca saha me daivātsamabhūtsaṃgamo rahaḥ /
tatsaṃgamakramāttasyāṃ mama prītiravardhata // SoKss_7,3.151 //
ekadā tām ahaṃ svairamīrṣyākopādatāḍayam /
taccāsahiṣṭa sā krūrā kopaṃ pracchādya tatkṣaṇam // SoKss_7,3.152 //
anyedyuḥ praṇayakrīḍāvyājāc ca mama sūtrakam /
gale 'badhnādahaṃ dāntastatkṣaṇaṃ balado 'bhavam // SoKss_7,3.153 //
tato 'haṃ baladībhūtastayā dāntoṣṭrajīvinaḥ /
ekasya puṃso vikrīto gṛhītābhīṣṭamūlyayā // SoKss_7,3.154 //
tenāropitabhāraṃ māṃ kliśyamānamavaikṣata /
badhamocanikā nāma yoginyatra kṛpānvitā // SoKss_7,3.155 //
sā jñānataḥ somadayā viditvā māṃ paśūkṛtam /
mumoca kaṇṭhāt sūtraṃ me madgosvāminyapaśyati // SoKss_7,3.156 //
tato 'haṃ mānuṣībhūtaḥ sa ca kṣiprādvilokayan /
palāyitaṃ māṃ manvāno matsvāmī prābhramaddiśaḥ // SoKss_7,3.157 //
ahaṃ ca bandhamocinyā tayā saha tato vrajan /
daivādāgatayā dūrāddṛṣṭaḥ somadayā tayā // SoKss_7,3.158 //
sā krodhena jvalantī tāṃ jñāninīṃ bandhamocinīm /
avādītkimayaṃ pāpastiryaktvānmocitastvayā // SoKss_7,3.159 //
dhikprāpsyasi durācāre phalamasya kukarmaṇaḥ /
prātastvāṃ nihaniṣyāmi sahitāṃ pāpmanāmunā // SoKss_7,3.160 //
ity uktvaiva gatāyāṃ ca tasyāṃ sā siddhayoginī /
tatpratīghātahetormāmavocadbandhamocinī // SoKss_7,3.161 //
hantuṃ māṃ kṛṣṇaturagīrūpeṇaiṣābhyupaiṣyati /
mayā ca śoṇavaḍavārūpamatrāśrayiṣyate // SoKss_7,3.162 //
tato yuddhe pravṛtte nau pṛṣṭhataḥ khaḍgapāṇinā /
somadāyāṃ prahartavyaṃ tvayāsyāmapramādinā // SoKss_7,3.163 //
evametāṃ haniṣyāvastatprātastvaṃ gṛhe mama /
āgaccherityuditvā sā gṛhaṃ me svamadarśayat // SoKss_7,3.164 //
tatra tasyāṃ praviṣṭāyāmahaṃ nijagṛhānagām /
anubhūtādbhutānekajanāmutraiva janmani // SoKss_7,3.165 //
prātaḥ kṛpāṇapāṇiś ca gatavānasmi tadgṛham /
athāgāt somadā sātra kṛṣṇāśvārūpadhāriṇī // SoKss_7,3.166 //
sāpi śoṇahayārūpamakarodbandhamocinī /
khuradantaprahāraiś ca tato yuddhamabhūttayoḥ // SoKss_7,3.167 //
mayā pradattanistriṃśaprahārā kṣudraśākinī /
nihatā bandhamocinyā tayā sā somadā tataḥ // SoKss_7,3.168 //
athāhaṃ nirbhayībhūtastīrṇatiryaktvadurgatiḥ /
na kustrīsaṃgamaṃ bhūyo manasā samacintayam // SoKss_7,3.169 //
cāpalaṃ sāhasikatā śākinīśambarādayaḥ /
doṣāḥ strīṇāṃ trayaḥ prāyo lokatrayabhayāvahāḥ // SoKss_7,3.170 //
tacchākinīsakhīṃ bandhudattāṃ kimanudhāvasi /
sneho yasyā na patyau sve tasyāstu tvayy asau kutaḥ // SoKss_7,3.171 //
evam ukto 'py ahaṃ tena mitreṇa bhavaśarmaṇā /
nākārṣaṃ vacanaṃ tasya prāpto 'smīmāṃ gatiṃ tataḥ // SoKss_7,3.172 //
atastvāṃ vacmi mā kārṣīranurāgaparāṃ prati /
kleśaṃ sā hi svajātīye prāpte tvāṃ tyakṣyati dhruvam // SoKss_7,3.173 //
bhṛṅgīva puṣpaṃ puruṣaṃ strī vāñchati navaṃ navam /
ato 'nutāpo bhavitā mam eva bhavataḥ sakhe // SoKss_7,3.174 //
ity etatkapirūpasthasomasvāmivaco hṛdi /
tasya niścayadattasya nāviśadrāganirbhare // SoKss_7,3.175 //
uvāca sa kapiṃ taṃ hi na sā vyabhicarenmayi /
vidyādharādhipakule śuddhe jātā hy asāviti // SoKss_7,3.176 //
evaṃ tayorālapatoḥ saṃdhyārakto 'stabhūdharam /
yayau niścayadattasya priyecchur iva bhāskaraḥ // SoKss_7,3.177 //
athāgatāyāṃ rajanāvagradūtyāmivāyayau /
sā śṛṅgotpādinī tasya nikaṭaṃ tatra yakṣiṇī // SoKss_7,3.178 //
yayau niścayadattastatskandhārūḍhaḥ priyāṃ prati /
prayātum āpṛcchya kapiṃ smartavyo 'smīti vādinam // SoKss_7,3.179 //
niśīthe ca himādrau tām anurāgaparā pituḥ /
purīṃ vidyādharapateḥ prāptavān puṣkarāvatīm // SoKss_7,3.180 //
tāvatprabhāvato buddhvā tadabhyāgamanāya sā /
tato nagaryā niragādanurāgaparā bahiḥ // SoKss_7,3.181 //
iyamāyāti te kāntā niśi netrotsavapradā /
indumūrtirdvitīyeva tadidānīṃ vrajāmy aham // SoKss_7,3.182 //
ity uktvā darśayitvā tāmaṃsāgrādavatāritam /
natvā niścayadattaṃ tamatha sā yakṣiṇī yayau // SoKss_7,3.183 //
tataḥ sāpi cirautsukyasaṃrambhāliṅganādibhiḥ /
upagamyābhyanandattamanurāgaparā priyam // SoKss_7,3.184 //
so 'py āśliṣya bahukleśalabdhatatsaṃgamotsavaḥ /
avartamānaḥ sve dehe tanuṃ tasyā ivāviśat // SoKss_7,3.185 //
tena gāndharvavidhinā bhāryā bhūtvātha tasya sā /
anurāgaparā sadyo vidyayā nirmame puram // SoKss_7,3.186 //
tasmin niścayadatto 'sau bāhye tasthau tayā saha /
tadvidyācchannadṛṣṭibhyāṃ tatpitṛbhyāmatarkitaḥ // SoKss_7,3.187 //
pṛṣṭas tāṃs tādṛśāṃs tasyai mārgakleśāñ śaśaṃsa yat /
tena sā bahu mene taṃ bhogaiś ceṣṭair upācarat // SoKss_7,3.188 //
atha tanmarkaṭībhūtasīmasvāmikathādbhutam /
so 'tra niścayadattosyai vidyādharyai nyavedayat // SoKss_7,3.189 //
jagāda caitan mittraṃ me tvatprayatnena kenacit /
tiryaktvādyadi mucyeta tatpriye sukṛtaṃ bhavet // SoKss_7,3.190 //
ity uktā tena sāvocad anurāgaparāpi tam /
yoginyā mantramārgo 'yaṃ nāsmākaṃ viṣayaḥ punaḥ // SoKss_7,3.191 //
tathāpi sādhayiṣyāmi priyametadahaṃ tava /
abhyarthya bhadrarūpākhyāṃ vayasyāṃ siddhayoginīm // SoKss_7,3.192 //
tac chrutvā sa vaṇikputro hṛṣṭastām avadatpriyām /
tarhi taṃ paśya manmittramehi yāva tadantikam // SoKss_7,3.193 //
tadety ukte tayānyedyustadutsaṅgasthitaś ca saḥ /
vyomnā niścayadatto 'gāt sakhyus tasyāspadaṃ vanam // SoKss_7,3.194 //
tatra taṃ suhṛdasṃ dṛṣṭvā kapirūpamupetya saḥ /
praṇamatpriyayā sākamapṛcchatkuśalaṃ tadā // SoKss_7,3.195 //
adya me kuśalaṃ yattvamanurāgaparāyutaḥ /
dṛṣṭo mayeti so 'py uktvā somasvāmikapiḥ kila // SoKss_7,3.196 //
tam abhyanandatpradadau tatpriyāyai tathāśiṣam /
tataḥ sarve 'py upāvikṣaṃs tatra ramye śilātale // SoKss_7,3.197 //
cakruś ca tatkathālāpaṃ tattattasya kapeḥ kṛte /
ādau niścayadattena cintitaṃ kāntayā saha // SoKss_7,3.198 //
tatas taṃ kapimāpṛcchya preyasīsadanaṃ ca tat /
yayau niścayadatto dyāmutpatyāṅke dhṛtastayā // SoKss_7,3.199 //
anyedyustām avādīc ca so 'nurāgaparāṃ punaḥ /
ehi tasyāntikaṃ sakhyuḥ kṣaṇaṃ yāva kaperiti // SoKss_7,3.200 //
tataḥ sāpi tamāha sma tvamevādya vraja svayam /
gṛhāṇotpatanīṃ vidyāṃ matto 'vataraṇīṃ tathā // SoKss_7,3.201 //
ity uktaḥ sa tadādāya tadvidyādvitayaṃ tataḥ /
vyomnā niścayadatto 'gāt sakhyus tasyāntikaṃ kapeḥ // SoKss_7,3.202 //
tatra yāvatsa kurute tena sākaṃ ciraṃ kathāḥ /
sānurāgaparā tāvadudyānaṃ niryayau gṛhāt // SoKss_7,3.203 //
tatratasyāṃ niṣaṇṇāyāṃ vidyādharakumārakaḥ /
ko 'py ājagāma nabhasā paribhrāmyanyadṛcchayā // SoKss_7,3.204 //
sa dṛṣṭvaiva smarāveśavivaśastāmupāyayau /
vidyādharīṃ sa tāṃ buddhvā vidyayā martyabhartṛkām // SoKss_7,3.205 //
sāpy upetaṃ tam ālokya subhagaṃ vinatānanā /
kastvaṃ kim āgato 'sīti śanaiḥ papraccha kautukāt // SoKss_7,3.206 //
tataḥ sa pratyavocattāṃ svavidyājñānaśālinam /
viddhi vidyādharaṃ mugdhe nāmnā māṃ rājabhañjanam // SoKss_7,3.207 //
so 'haṃ saṃdarśanādeva sahasā hariṇekṣaṇe /
manobhuvā vaśīkṛtya tubhyam eva samarpitaḥ // SoKss_7,3.208 //
tadalaṃ devi sevitvā martyaṃ dharaṇigocaram /
pitā vetti na yāvatte tāvattulyaṃ bhajasva mām // SoKss_7,3.209 //
iti tasmin bruvāṇe sā kaṭākṣārdhavilokinī /
acintayadayaṃ yukto mameti capalāśayā // SoKss_7,3.210 //
tato labdhvāśayaṃ cakre bhāryā tenaiva tatra sā /
apekṣate dvayoraikacittye kiṃ rahasi smaraḥ // SoKss_7,3.211 //
atha vidyādhare tasmin saṃpratyapasṛte tataḥ /
āgānniścayadatto 'tra somasvāmisamīpataḥ // SoKss_7,3.212 //
āgatasya na sā cakre viratkāliṅganādikam /
anurāgaparā tasya vyapadiśya śirorujam // SoKss_7,3.213 //
sa tu tadvyājamavidannṛjuḥ snehavimohitaḥ /
asvāsthyam eva matvāsyā duḥkhaṃ tadanayaddinam // SoKss_7,3.214 //
prātaś ca durmanā bhūyastaṃ kapiṃ suhṛdaṃ prati /
sa somasvāminaṃ prāyānnabhasā vidyayorbalāt // SoKss_7,3.215 //
yāte tasminn upāgāt tāṃ so 'nurāgaparāṃ punaḥ /
kāmī vidyādharo rātrikṛtonnidrastayā vinā // SoKss_7,3.216 //
niśāvirahasotkaṇṭhāṃ kaṇṭhe tām avalambya ca /
suratāntapariśrānto nidrākrānto babhūva saḥ // SoKss_7,3.217 //
sāpyaṅkasuptaṃ pracchādya priyaṃ vidyābalena tam /
rātrijāgaraṇānnidrāmanurāgaparā yayau // SoKss_7,3.218 //
tāvanniścayadatto 'pi prāpa tasyāntikaṃ kapeḥ /
so 'pi papraccha taṃ kṛtvā svāgataṃ vānaraḥ suhṛt // SoKss_7,3.219 //
durmanaskamivādya tvāṃ kiṃ paśyāmyucyatāmiti /
tato niścayadatto 'pi sa taṃ vānaram abravīt // SoKss_7,3.220 //
anurāgaparātyarthamasvasthā mittra vartate /
tenāsmi duḥsthitaḥ sā hi prāṇebhyo 'pi priyā mama // SoKss_7,3.221 //
ity uktas tena sa jñānī markaṭastam abhāṣata /
gaccha suptāmidānīṃ tāṃ sthitāṃ kṛtvāṅgavartinīm // SoKss_7,3.222 //
taddattavidyayā vyomnā tāmānaya madantikam /
yāvanmahadihāścaryaṃ darśayāmyadhunaiva te // SoKss_7,3.223 //
tac chrutvā khena gatvaiva so 'nurāgaparāṃ tataḥ /
dṛṣṭvā niścayadattastāṃ suptām aṅke 'grahīllaghu // SoKss_7,3.224 //
taṃ tu vidyādharaṃ tasyā nāṅge lagnaṃ dadarśa saḥ /
suptaṃ vidyābalenādāvadṛśyaṃ vihitaṃ tayā // SoKss_7,3.225 //
utpatya cāntarikṣaṃ tām anurāgaparāṃ kṣaṇāt /
ānināya kapes tasya sa somasvāmino 'ntikam // SoKss_7,3.226 //
sa kapirdivyadṛktasmai tadā yogamupādiśat /
yena vidyādharaṃ tasyāḥ kaṇṭhe lagnaṃ dadarśa saḥ // SoKss_7,3.227 //
dṛṣṭvā ca hā dhigetatkimiti taṃ vādinaṃ kapiḥ /
sa eva tattvadarśī tadyathāvṛttam abodhayat // SoKss_7,3.228 //
kruddhe niścayadatte 'tha tasmin vidyādharo 'tra saḥ /
prabuddhastatpriyākāmī khamutpatya tirodadhe // SoKss_7,3.229 //
sāpi prabuddhā tatkālamanurāgaparātmanaḥ /
rahasyabhedaṃ taṃ dṛṣṭvā hriyā tasthavadhomukhī // SoKss_7,3.230 //
tato niścayadattastāmuvācodaśrulocanaḥ /
viśvasto 'haṃ kathaṃ pāpe tvay aivaṃ bata vañcitaḥ // SoKss_7,3.231 //
ayantacañcalasyeha pāradasya nibandhane /
kāmaṃ vijñāyate yuktir na strīcittasya kācana // SoKss_7,3.232 //
iti bruvati tasmin sānuttarā rudatī śanaiḥ /
anurāgaparotpatya divaṃ dhāma nijaṃ yayau // SoKss_7,3.233 //
tato niścayadattaṃ taṃ suhṛnmarkaṭako 'bravīt /
etāṃ yadanvadhāvastvaṃ vārito 'pi mayā priyām // SoKss_7,3.234 //
tasyedaṃ tīvrarāgāgneḥ phalaṃ yadanutapyase /
ko hi saṃpatsu capalāsvāśvāso vanitāsu ca // SoKss_7,3.235 //
tadalaṃ paritāpena tavedānīṃśamaṃ kuru /
bhavitavyaṃ hi dhātrāpi na śakyamativartitum // SoKss_7,3.236 //
iti tasmātkapeḥ śrutvā śokamohaṃ vihāya tam /
yayau niścayadatto 'tra viraktaḥ śaraṇaṃ śivam // SoKss_7,3.237 //
atha tatravane suhṛdā kapinā saha tiṣṭhatastato nikaṭam /
tasyājagāma daivāttapasvinī mokṣadā nāma // SoKss_7,3.238 //
sā taṃ krameṇa dṛṣṭvā praṇataṃ papraccha mānuṣasya sataḥ /
citraṃ katham iha jāto mittraṃ te markaṭo 'yamiti // SoKss_7,3.239 //
tataḥ svaṃ vṛttāntaṃ tadanu ca sa mittrasya caritaṃ samācakhyau tasyai kṛpaṇamatha tām evam avadat /
prayogaṃ mantraṃ vā yadi bhagavatī vetti tad imaṃ kapitvātsanmittraṃ suhṛdamadhunā mocayatu me // SoKss_7,3.240 //
tac chrutvā sā tasya bāḍhaṃ kapes tat sūtraṃ kaṇṭhān mantrayuktyā mumoca /
so 'tha tyaktvā mārkaṭīmākṛtiṃ tāṃ somasvāmī pūrvavanmānuṣo 'bhūt // SoKss_7,3.241 //
tasyāṃ tataś ca taḍitīva tirohitāyāṃ divyaprabhāvabhṛti bhūri tapo vidhāya /
kālena tatra kila niścayadattasomasvāmidvijau prayayatuḥ paramāṃ gatiṃ tau // SoKss_7,3.242 //
evaṃ nisargacapalā lalanā vivekavairāgyadāyibahuduścaritaprabandhāḥ /
sādhvī tu kācidapi tāsu kulaṃ viśālaṃ yālaṃkarotyabhinavā khamivendulekhā // SoKss_7,3.243 //
ity etāṃ naravāhanadattaḥ sacivasya gomukhasya mukhāt /
citrāmākarṇya kathāṃ tutoṣa ratnaprabhāsahitaḥ // SoKss_7,3.244 //
iti mahākaviśrīsomadevabhaṭṭaviracite kathāsaritsāgare ratnaprabhālambake tṛtīyas taraṅgaḥ /
caturthas taraṅgaḥ /
gomukhīyakathātuṣṭaṃ dṛṣṭvā tatspardhayā kila /
naravāhanadattaṃ taṃ marubhūtirathābravīt // SoKss_7,4.1 //
prāyeṇa capalāḥ kāmaṃ striyo naikāntataḥ punaḥ /
veśyā api ca dṛśyante sattvāḍhyāḥ kimutāparāḥ // SoKss_7,4.2 //
tathā ca deva vikhyātāmimāmatra kathāṃ śṛṇu /
vikramāditya ityāsīdrājā pāṭaliputrake // SoKss_7,4.3 //
tasyābhūtām abhiprete mittre hayapatirnṛpaḥ /
rājā gajapatiścobhau bahvaśvagajasādhanau // SoKss_7,4.4 //
śatrurnarapatirbhūripādātas tasya cābhavat /
mānino narasiṃhākhyaḥ pratiṣṭhāneśvaro balī // SoKss_7,4.5 //
taṃ ripuṃ prati sāmarṣaḥ sa mittrabalagarvitaḥ /
cakāra vikramādityaḥ pratijñāṃ rabhasādimām // SoKss_7,4.6 //
tathā mayā vijetavyo rājā narapatiryathā /
sa bandimāgadhairdvāri sevako me nivedyate // SoKss_7,4.7 //
evaṃ kṛtapratijñaste mittre hayagajādhipau /
samānīya samaṃ tābhyāṃ hastyaśvakṣobhitakṣitiḥ // SoKss_7,4.8 //
abhiyoktuṃ narapatiṃ narasiṃhaṃ prasahya tam /
sa yayau vikramādityo rājākhilabalānvitaḥ // SoKss_7,4.9 //
prāpte tasmin pratiṣṭhānanikaṭaṃ so 'py avetya tat /
narasiṃho narapatiḥ saṃnahyāgre 'sya niryayau // SoKss_7,4.10 //
tatas tayorabhūd yuddhaṃ rājñorjanitavismayam /
gajāśvena samaṃ yatra yudhyante sma padātayaḥ // SoKss_7,4.11 //
kramāc ca narasiṃhasya koṭisaṃkhyapadātibhiḥ /
bhagnaṃ tadvikramādityabalaṃ narapaterbalaiḥ // SoKss_7,4.12 //
bhagnaś ca vikramādityaḥ puraṃ pāṭaliputrakam /
yayau palāyya tanmitre svaṃ svaṃ deśaṃ ca jagmatuḥ // SoKss_7,4.13 //
narasiṃho narapatirjitaśatrurnijaṃ puram /
praviveśa pratiṣṭhānaṃ bandibhiḥ stutavikramaḥ // SoKss_7,4.14 //
tataḥ sa vikramādityo 'siddhakāryo vyacintayat /
śastrairajeyaṃ śatruṃ taṃ jayāmi prajñayā varam // SoKss_7,4.15 //
kāmaṃ kecidvigarhantāṃ mā pratijñānyathā tu bhūt /
iti saṃcintya nikṣipya rājyaṃ yogyeṣu mantriṣu // SoKss_7,4.16 //
nirgatya nagarādguptaṃ mukhyenaikena mantriṇā /
saha buddhivarākhyeṇa rājaputravaraistathā // SoKss_7,4.17 //
pañcabhiḥ kulajaiḥ śūraiḥ sa kārpaṭikaveṣabhṛt /
bhūtvā puraṃ nijaripoḥ pratiṣṭhānaṃ jagāma tat // SoKss_7,4.18 //
tatra vāravilāsinyā narendrasadanopamam /
yayau madanamāleti khyātāyā varamandiram // SoKss_7,4.19 //
kṛtāhvānam iva prāṃśuprākāraśikharocchritaiḥ /
dhvajāṃśukairmṛdumarudvikṣiptākṣiptapallavaiḥ // SoKss_7,4.20 //
pradhāne pūrvadigdvāre vividhāyudhaśālinām /
guptaṃ sahasraviṃśatyā padātīnāṃ divāniśam // SoKss_7,4.21 //
anyāsu dikṣu tisṛṣu dvāri dvāri madoddhataiḥ /
daśabhirdaśabhiḥ śūrasahasrairabhirakṣitam // SoKss_7,4.22 //
āveditaḥ pratīhāraistathābhūtaḥ praviśya ca /
kvacitpravitatānekavarāśvaśreṇiśobhitam // SoKss_7,4.23 //
kvacidābaddhamātaṅgaghaṭāsaṃghaṭṭasaṃcaram /
kvacidāyudhasaṃdarbhagambhīrākāragumbhitam // SoKss_7,4.24 //
kvacidratnaprabhābhāsvadbahukoṣagṛhojjvalam /
kvacitsevakasaṃghātasaṃtatābaddhamaṇḍalam // SoKss_7,4.25 //
kvaciduccaiḥ paṭhadbandivṛndakolāhalākulam /
kvacinnibaddhasaṃgītamṛdaṅgadhvanināditam // SoKss_7,4.26 //
saptakakṣyāvibhaktaṃ tatsa paśyansaparicchadaḥ /
prāpanmadanamālāyā vāsaprāsādamunnatam // SoKss_7,4.27 //
sā taṃ kakṣyāsu sākūtanirvarṇitahayādikam /
śrutvā parijanānmatvā pracchannaṃ kaṃciduttamam // SoKss_7,4.28 //
pratyudgamya praṇamyātha sābhilāṣaṃ sakautukam /
rājocite praveśyāntarupāveśayadāsane // SoKss_7,4.29 //
so 'pi tadrūpalāvaṇyavinayāhṛtacetanaḥ /
tām abhyanandadātmānam aprakāśyaiva bhūpatiḥ // SoKss_7,4.30 //
tato madanamālā sā snānapuṣpānulepanaiḥ /
vastrairābharaṇairbhūpaṃ mahārhaistamamānayat // SoKss_7,4.31 //
dattvā divasavṛttiṃ ca teṣāṃ tadanuyāyinām /
āhāraistaṃ sasacivaṃ nānārūpairupācarat // SoKss_7,4.32 //
nināya ca samaṃ tena dinaṃ pānādilīlayā /
ātmānaṃ cārpayattasmai sā darśanavaśīkṛtā // SoKss_7,4.33 //
tathaivārādhyamāno 'tha cchanno 'py aharahastayā /
sa tasthau vikramādityaścakravartyucitaiḥ kramaiḥ // SoKss_7,4.34 //
yācakebhyo dadau nityaṃ vittaṃ yāvac ca yac ca saḥ /
dṛṣṭā madanamālā sā tattasmai svamupānayat // SoKss_7,4.35 //
tenopabhujyamānaṃ ca sā śarīraṃ dhanaṃ tathā /
mene kṛtārtham anyasmin puṃsyarthe ca parāṅmukhī // SoKss_7,4.36 //
tatpremṇā hy api tatratyam anuraktaṃ narādhipam /
āyāntaṃ narasiṃhaṃ taṃ vārayām āsa yuktibhiḥ // SoKss_7,4.37 //
evaṃ tayā sevyamānaḥ kadācinmantriṇaṃ rahaḥ /
rājā sahacaraṃ so 'tra taṃ buddhivaramabhyadhāt // SoKss_7,4.38 //
arthārthinī na kāme 'pi veśyā rajyati taṃ vinā /
tāsāṃ lobho hi vidhinā datto nirmāya yācakān // SoKss_7,4.39 //
iyaṃ madanamālā tu bhujyamāne dhane mayā /
na virajyatyatisnehanmayi pratyuta tuṣyati // SoKss_7,4.40 //
tadasyāḥ saṃprati kathaṃ karomi pratyupakriyām /
yena kāmaṃ pratijñāpi krameṇa mama setsyati // SoKss_7,4.41 //
tac chrutvā taṃ bravīti sma mantrī buddhivaro nṛpam /
yadyevaṃ tadanarghāṇi yāni ratnānyupāharat // SoKss_7,4.42 //
prapañcabuddhir bhikṣus te tebhyo 'syai dehi kānicit /
ity ukto mantriṇā tena rājā taṃ pratyabhāṣata // SoKss_7,4.43 //
dattaiḥ samagrair api tair nāsyaḥ kiṃcit kṛtaṃ bhavet /
etadvṛttāntasaṃśliṣṭā kiṃ tvasyānyatra niṣkṛtiḥ // SoKss_7,4.44 //
tac chrutvā so 'bravīn mantrī deva kiṃ tena bhikṣuṇā /
tvatsevā sā kṛtetyeṣa tadvṛttāntas tvayocyatām // SoKss_7,4.45 //
ity ukto mantriṇā tena rājā buddhivareṇa saḥ /
jagāda śṛṇu tatraitāṃ tatkathāṃ varṇayāmi te // SoKss_7,4.46 //
pūrvaṃ pāṭaliputre me praviśyāsthānamanvaham /
bhikṣuḥ prapañcabuddhyākhyaḥ samudgakamupānayat // SoKss_7,4.47 //
ahaṃ tathaiva satataṃ varṣamātraṃ samarpayan /
bhāṇḍāgārikahaste tadanudghāṭitam eva sat // SoKss_7,4.48 //
ekadā bhikṣuṇā tena ḍhaukitaṃ tatsamudgakam /
daivātpāṇermama pataddvidhābhūtam abhūd bhuvi // SoKss_7,4.49 //
niragāc ca mahāratnaṃ tasmādanalabhāsuram /
prāṅmayevāparijñātaṃ hṛdayaṃ tena darśitam // SoKss_7,4.50 //
tad dṛṣṭvādāya cānyāni tānyānāyya vibhajya ca /
samudgakāni sarvebhyo ratnānyahamavāptavān // SoKss_7,4.51 //
tataḥ prapañcabuddhiṃ tamaprākṣaṃ vismayādaham /
kimaho sevase ratnair evaṃ māmīdṛśairiti // SoKss_7,4.52 //
athātra vijanaṃ kṛtvā sa bhikṣurmāmavocata /
asyāṃ kṛṣṇacaturdaśyāmāgāminyāṃ niśāgame // SoKss_7,4.53 //
śmaśāne sādhanīyā me vidyā kācittato bahiḥ /
tatra sāhāyake vīra tvadāgamanamarthaye // SoKss_7,4.54 //
vīrasāhāyyanirvighnāḥ sukhalabhyā hi siddhayaḥ /
ity ukto bhikṣuṇā tena tadahaṃ pratipannavān // SoKss_7,4.55 //
atha hṛṣṭe gate tasmin dinaiḥ kṛṣṇacaturdaśī /
āgāt sā śramaṇasyāsya tasyāsmārṣamahaṃ vacaḥ // SoKss_7,4.56 //
tataḥ kṛtāhniko bhūtvā pradoṣaṃ pratipālayan /
kṛtasaṃdhyāvidhirdaivātkṣipraṃ nidrāmagāmaham // SoKss_7,4.57 //
tatkṣaṇaṃ garuḍārūḍho bhagavān bhaktavatsalaḥ /
hariḥ padmāṅkitotsaṅgaḥ svapne mām evam ādiśat // SoKss_7,4.58 //
prapañcabuddhiranvarthanāmāyaṃ maṇḍalārcane /
putra śmaśāne nītvā tvāmupahārīkariṣyati // SoKss_7,4.59 //
ato vakṣyati yatsa tvāṃ jighāṃsurmā sma tatkṛthāḥ /
tvaṃ pūrvaṃ kuru śikṣitvā kariṣyāmīti taṃ vadeḥ // SoKss_7,4.60 //
tatas tathā taṃ kurvāṇaṃ tacchidreṇaiva tatkṣaṇam /
hanyās tvaṃ tadabhipretā siddhis tava bhaviṣyati // SoKss_7,4.61 //
ity uktvāntarhite viṣṇau prabuddho 'hamacintayam /
hareranugrahājjñāto vadhyo māyī mayādya saḥ // SoKss_7,4.62 //
evaṃ vicintya yāminyāḥ prathame prahare gate /
kṛpāṇapāṇir ekākī tacchmaśānam agām aham // SoKss_7,4.63 //
tatra dṛṣṭvā tam abhyāgāṃ bhikṣumarcitamaṇḍalam /
so 'pi vīkṣyābhyanandanmām abravīc ca tadā śaṭhaḥ // SoKss_7,4.64 //
mīlitākṣaḥ prasāryāṅgaṃ pata bhūmāvavāṅmukhaḥ /
rājannevaṃ bhavetsiddhirdvayorapyāvayoriti // SoKss_7,4.65 //
tato haṃ pratyavocaṃ taṃ tvam evaṃ prathamaṃ kuru /
mahyaṃ darśaya śikṣitvā vidhāsyāmi tathaiva tat // SoKss_7,4.66 //
tac chrutvā śramaṇo mūḍhastathā bhuvi sa cāpapat /
chinnaṃ tasya ca nistriṃśaprahāreṇa mayā śiraḥ // SoKss_7,4.67 //
athāntarikṣādudabhūd bhāratī sāhu bhūpate /
tvayā hi bhikṣuḥ pāpo 'yamupahārīkṛto 'dya yat // SoKss_7,4.68 //
yāsya sādhyā bhavetsā te siddhādya gagane gatiḥ /
ahaṃ dhairyeṇa tuṣṭaste kāmacārī dhanādhipaḥ // SoKss_7,4.69 //
tadasmatto vṛṇīṣvānyaṃ varaṃ yamabhivāñchasi /
ity uktvā prakaṭībhūtaṃ praṇamyāhaṃ tam abravam // SoKss_7,4.70 //
yadā tvāmarthayiṣye 'hamupayuktaṃ tadā varam /
saṃsmṛtopasthito bhūtvā bhagavanme pradāsyasi // SoKss_7,4.71 //
evam astviti māmuktvā tiro 'bhūtsa dhanādhipaḥ /
labdhasiddhiś ca rabhasātsvamandiramagāmaham // SoKss_7,4.72 //
ity uktaste svavṛttāntastatkuberavareṇa me /
kāryā madanamālāyāstenāsyāḥ pratyupakriyā // SoKss_7,4.73 //
tadbuddhivara gaccha tvaṃ tāvatpāṭaliputrakam /
veṣacchannaṃ samādāya rājaputraparicchadam // SoKss_7,4.74 //
ahaṃ ca kṛtvā pratyagrā priyāyāḥ pratyupakriyām /
punarāgamanāyeha tatraivaiṣyāmi saṃprati // SoKss_7,4.75 //
evam uktvā sa sacivaṃ vikramādityabhūpatiḥ /
dinakṛtyaṃ sa kṛtvā taṃ vyasṛjatsaparicchadam // SoKss_7,4.76 //
tatheti ca gate tasmiṃstāṃ nināya niśāṃ nṛpaḥ /
bhāviviśleṣasotkaṇṭhaḥ samaṃ madanamālayā // SoKss_7,4.77 //
sāpi dūrībhavantaṃ taṃ śaṃsatevāntarātmanā /
āliṅgatī muhuḥ sotkā nāsyāṃ nidrāmagānniśi // SoKss_7,4.78 //
tataḥ prātaḥ sa rājā tu vihitāvaśyakakriyaḥ /
nityadevārcanāgāraṃ viveśaiko japacchalāt // SoKss_7,4.79 //
tatra vaiśravaṇaṃ devaṃ saṃsmṛtopasthitaṃ ca saḥ /
varaṃ prākpratipannaṃ taṃ praṇamy aivamayācata // SoKss_7,4.80 //
prayaccha deva tenādya vareṇāṅgīkṛtena me /
sauvarṇān pañca mahataḥ puruṣāṃs tān ihākṣayān // SoKss_7,4.81 //
yeṣāmiṣṭopabhogāya cchidyamānānyanāratam /
tādṛśānyeva jāyante tānyaṅgāni punaḥ punaḥ // SoKss_7,4.82 //
evaṃ bhavantu tadrūpāḥ puruṣāste yathecchasi /
ity uktvā sa dhanādhyakṣo jagāmādarśanaṃ kṣaṇāt // SoKss_7,4.83 //
rājāpi tatkṣaṇaṃ so 'tra devagāre dadarśa tān /
sthitān akasmāt sauvarṇānmahataḥ pañca pūruṣān // SoKss_7,4.84 //
tataḥ praviṣṭo niragāt svāṃ pratijñāmavismaran /
dyāmupatya yayau tāvatpuraṃ pāṭaliputrakam // SoKss_7,4.85 //
tatrābhinandito 'mātyaiḥ paurairantaḥpuraiś ca saḥ /
tasthau kāryāṇi kurvāṇaḥ pratiṣṭhānasthayā dhiyā // SoKss_7,4.86 //
tāvac cātra pratiṣṭhāne prāviśattasya sā priyā /
cirapraviṣṭaṃ taṃ kāntaṃ vīkṣituṃ devasadma tat // SoKss_7,4.87 //
praviṣṭā tatra nādrākṣīt priyaṃ taṃ nṛpatiṃ kvacit /
adrākṣīt tu mahocchrāyān sauvarṇān pañca pūruṣān // SoKss_7,4.88 //
tāndṛṣṭvā tamanāsādya duḥkhitā sā vyacintayat /
nūnaṃ vidyādharaḥ ko'pi gandharvo vā sa me priyaḥ // SoKss_7,4.89 //
yaḥ saṃvibhajya māmebhiḥ pumbhirutpatya khaṃ gataḥ /
tadetairbhāratulyaiḥ kiṃ tadviyuktā karomy aham // SoKss_7,4.90 //
iti saṃcintya pṛcchantī nijaṃ parijanaṃ muhuḥ /
tatpravṛttiṃ vinirgatya tatra babhrāma sarvataḥ // SoKss_7,4.91 //
na ca lebhe ratiṃ kvāpi harmyodyānagṛhādiṣu /
vilapantī viyogārtā śarīratyāgasaṃmukhī // SoKss_7,4.92 //
mā viṣādaṃ kṛthā devi ko'pi kāmacaro hi saḥ /
devo yadṛcchayā bhūyo bhavyāṃ tvāmabhyupaiṣyati // SoKss_7,4.93 //
ity ādibhiḥ pradattāsthair vākyaiḥ parijanena sā /
āśvāsitā katham api pratijñāmakarodimām // SoKss_7,4.94 //
ṣaṇmāsamadhye yadi me na sa dāsyati darśanam /
dattasarvasvayā vahnau praveṣṭavyaṃ tato mayā // SoKss_7,4.95 //
iti pratijñayātmānaṃ saṃstabhyābhūttataś ca sā /
anvahaṃ dadatī dānaṃ dhyāyantī taṃ svavallabham // SoKss_7,4.96 //
ekadā svarṇapuṃsāṃ ca teṣām ekasya sā bhujau /
chedayitvā dvijātibhyo dadau dānaikatatparā // SoKss_7,4.97 //
dvitīye 'hni ca sādrākṣīttādṛśāveva tasya tau /
rātrimadhye samutpannau bhujau saṃjātavismayā // SoKss_7,4.98 //
tataḥ krameṇa sānyeṣāṃ bhujau dānārthamacchinat /
utpedire ca sarveṣāṃ punasteṣāṃ tathaiva te // SoKss_7,4.99 //
atha tānakṣayāndṛṣṭvā viprebhyo vedasaṃkhyayā /
adhyetṛbhyo dadau chittvā tadbhujānsā śubhānvaham // SoKss_7,4.100 //
dinaścālpairgatāṃ dikṣu śrutvā tāṃ khyātimāyayau /
tatra saṅgrāmadattākhyo vipraḥ pāṭaliputrakāt // SoKss_7,4.101 //
sa daridraścaturvedo guṇairyuktastadantikam /
pratigrahārthī prāvikṣattadā dvāḥsthaniveditaḥ // SoKss_7,4.102 //
sā tasmai vedasaṃkhyākāndadau sauvarṇapuṃbhujān /
arcitāya vratakṣāmairaṅgair virahapāṇḍuraiḥ // SoKss_7,4.103 //
tataḥ sa vipro duḥkhārtāc chrutvā tatparivāritaḥ /
tadvṛttāntaṃ mahāghorapratijñātamaśeṣataḥ // SoKss_7,4.104 //
hṛṣṭo viṣaṇṇaś cāropya sauvarṇānuṣṭrayordvayoḥ /
bhujānetānnivāsaṃ svaṃ yayau pāṭaliputrakam // SoKss_7,4.105 //
arājarakṣite kṣemaṃ nāsminme kāñcane bhavet /
iti tatra sa saṃcintya praviśyāsthānavartinam // SoKss_7,4.106 //
nṛpatiṃ vikramādityaṃ brāhmaṇaḥ sa vyajijñapat /
ihaivāsmi mahārāja vāstavyo nagare dvijaḥ // SoKss_7,4.107 //
so 'haṃ daridro vittārthī prayāto dakṣiṇāpatham /
prāptaḥ paraṃ pratiṣṭhānaṃ narasiṃhasya bhūpateḥ // SoKss_7,4.108 //
tatra pratigrahārthī san prakhyātayaśaso gṛham /
ahaṃ madanamālāyā gaṇikāyā gato 'bhavam // SoKss_7,4.109 //
tasyāḥ sakāśe divyo hi ko 'py uṣitvā ciraṃ pumān /
gataḥ kvāpy akṣayān dattvā puruṣān pañca kāñcanān // SoKss_7,4.110 //
tatas tadviprayogārtā jīvitaṃ viṣavedanām /
dehaṃ niṣphalamāyāsa nāhāraṃ caurayātanām // SoKss_7,4.111 //
manyamānā gatadhṛtiḥ kathaṃcidanujīvibhiḥ /
āśvāsyamānā vyadhita pratijñāṃ sā manasvinī // SoKss_7,4.112 //
yadi ṣaṇmāsamadhye māṃ na sa saṃbhāvayiṣyati /
tanmayāgnau praveṣṭavyaṃ daurbhāgyopahatātmanā // SoKss_7,4.113 //
iti baddhapratijñā sā maraṇādhyavasāyinī /
dadātyanudinaṃ dānaṃ sumahatsukṛtaiṣiṇī // SoKss_7,4.114 //
sā ca dṛṣṭā mayā deva viśṛṅkhalapadasthitiḥ /
anahārakṛśenāpi śarīreṇātiśobhitā // SoKss_7,4.115 //
dānatoyārdritakarā militālikulākulā /
duḥsthitā kāmakariṇo madāvastheva dehinī // SoKss_7,4.116 //
manye nindyaś ca vandyaś ca sa kāmī yo jahāti tām /
kānto yena vinā sā cā ca tnuṃ tyajati sundarī // SoKss_7,4.117 //
tayātra mahyaṃ catvāraḥ svarṇāḥ puruṣabāhavaḥ /
caturvedāya vidhivatpradattā vedasaṃkhyayā // SoKss_7,4.118 //
tatsusattragṛhaṃ kṛtvā svadharmam iha sevitum /
icchāmi tatra devena sāhāyyaṃ me vidhīyatām // SoKss_7,4.119 //
iti tasya mukhāc chrutvā priyāvārtāṃ dvijasya saḥ /
sadyo 'bhūd vikramādityas tadākṣiptamanā nṛpaḥ // SoKss_7,4.120 //
ādiśya ca pratīhāraṃ dvijasyāsyeṣṭasiddhaye /
vicintya dṛḍharāgāṃ ca tāṃ tṛṇīkṛtajīvitām // SoKss_7,4.121 //
pratijñāsiddhisāhāyye sahasotkaḥ svakāminīm /
gaṇayitvālpaśeṣaṃ ca tasyā dehavyayāvadhim // SoKss_7,4.122 //
satvaraṃ mantrinikṣiptarājyo gatvā vihāyasā /
pratiṣṭhānaṃ sa nṛpatiḥ priyāveśma viveśa tat // SoKss_7,4.123 //
tatra jyotsnacchavasanāṃ vibudhārpitavaibhavām /
kṛśām apaśyat kāntāṃ tāṃ parvaṇīndukalām iva // SoKss_7,4.124 //
sāpi netrasudhāsāramatarkitamupasthitam /
dṛṣṭvā madanamālā tamudbhrāntevābhavatkṣaṇam // SoKss_7,4.125 //
āliṅgantī tato bhūyaḥ palāyanabhayād iva /
kaṇṭhe bhujalatāpāśam arpayām āsa tasya sā // SoKss_7,4.126 //
kiṃ māmanāgasaṃ tyaktvā gatavānasi niṣkṛpa /
ity uvāca ca taṃ bāṣpaghargharākṣarayā girā // SoKss_7,4.127 //
ehi vakṣyāmi rahasīty uktvā so 'bhyantaraṃ rahaḥ /
tayā saha yayau rājā parivārābhinanditaḥ // SoKss_7,4.128 //
tatrātmānaṃ prakāśyāsyi svavṛttāntamavarṇayat /
narasiṃhanṛpaṃ yuktyā jetumatrāgamadyathā // SoKss_7,4.129 //
yathā prapañcabuddhiṃ ca hatvā khecaratāṃ yayau /
yathā varaṃ dhanādhyakṣātprāpya saṃvyabhajac ca tām // SoKss_7,4.130 //
yathā ca brāhmaṇādvārtāṃ śrutvā tatrāgataḥ punaḥ /
tatsarvamā pratijñārthāduktvā bhūyo jagāda tām // SoKss_7,4.131 //
tatpriye narasiṃho 'yamajeyo 'tibalī balaiḥ /
dvandvayuddhena ca mayā sākameṣa niyudhyate // SoKss_7,4.132 //
bhūcaraṃ dyucaro bhūtvā na cainaṃ hatavānaham /
adharmayuddhena jayaṃ ko hīcchetkṣattriyo bhavan // SoKss_7,4.133 //
tan me pratijñāsādhyaṃ yadbandibhirdvāravartinaḥ /
āvedanaṃ nṛpasyāsya tatra sāhāyakaṃ kuru // SoKss_7,4.134 //
etac chrutvaiva dhanyāsmīty uktvā rājñāmunā saha /
saṃmantrya gaṇikātha svānāhūyovāca bandinaḥ // SoKss_7,4.135 //
narasiṃho yadā rājā gṛhameṣyati me tadā /
dvārasaṃnihitairbhāvyaṃ bhavadbhirdattadṛṣṭibhiḥ // SoKss_7,4.136 //
deva bhakto 'nuraktaś ca narasiṃhanṛpastvayi /
iti vācyaṃ ca yuṣmābhis tasya praviśato muhuḥ // SoKss_7,4.137 //
kaḥ sthito 'treti yadi ca prakṣyatyutprekṣya tatkṣaṇam /
sthito 'tra vikramāditya iti vaktavya eva saḥ // SoKss_7,4.138 //
ity uktvā tānvisṛjyātha pratīhārīṃ jagāda sā /
narasiṃho na rājātra niṣedhyaḥ praviśanniti // SoKss_7,4.139 //
evaṃ kṛtvā punaḥ prāptaprāṇanāthā yathāsukham /
tasthau madanamālā sā niḥsaṃkhyaṃ dadatī vasu // SoKss_7,4.140 //
tataḥ śrutvātidānaṃ tatsauvarṇapuruṣodbhavam /
narasiṃhanṛpo hitvāpyāgāddraṣṭuṃ sa tadgṛham // SoKss_7,4.141 //
pratīhārāniṣiddhasya tasya praviśato 'tra ca /
ā bahirdvāratastāramūcuḥ sarve 'pi bandinaḥ // SoKss_7,4.142 //
narasiṃho nṛpo deva praṇato bhaktimāniti /
tac ca śṛṇvansa māmarṣaḥ saśaṅkaścābhavannṛpaḥ // SoKss_7,4.143 //
pṛṣṭvā ca kaḥ sthito 'treti buddhvā tatra sthitaṃ ca tam /
rājānasṃ vikramādityaṃ kṣaṇam evam acintayat // SoKss_7,4.144 //
tadidaṃ prākpratijñātaṃ dvāri madvinivedanam /
nirvyūḍhamamunā rājñā prasahyāntaḥ praviśya me // SoKss_7,4.145 //
aho rājāyamojasvī yenādy aivamahaṃ jitaḥ /
na ca vadhyo balenāsāvekākī me gṛhāgataḥ // SoKss_7,4.146 //
tattāvatpraviśāmīti narasiṃho vicintya saḥ /
viveśābhyantaraṃ rājā bandivṛndaniveditaḥ // SoKss_7,4.147 //
praviṣṭaṃ taṃ ca dṛṣṭvaiva sasmitaṃ sasmitānanaḥ /
utthāya vikramādityaḥ kaṇṭhe jagrāha bhūpatim // SoKss_7,4.148 //
athopaviṣṭau tau dvāvapyanyonyakuśalaṃ nṛpau /
tasyāṃ madanamālāyāṃ pārśvasthāyāmapṛcchatām // SoKss_7,4.149 //
kathākramāc ca papraccha vikramādityam atra saḥ /
narasiṃhaḥ kuto 'treme suvarṇapuruṣā iti // SoKss_7,4.150 //
tato 'tra vikramādityo nihataśramaṇādhamam /
sādhitākāśagamanaṃ vitteśvaravareṇa ca // SoKss_7,4.151 //
saṃprāptākṣayasauvarṇamahāpuruṣapañcakam /
kṛtsnaṃ kathitavānasmai svavṛttāntaṃ tamadbhutam // SoKss_7,4.152 //
narasiṃho 'tha matvā taṃ mahāśaktiṃ nabhaścaram /
apāpabuddhiṃ vṛtavānmitravāya nṛpo nṛpam // SoKss_7,4.153 //
pratipannasuhṛttvaṃ ca kṛtācāravidhiṃ tadā /
rājadhānīṃ nijāṃ nītvā svopacārairupācarat // SoKss_7,4.154 //
saṃmānya prahitas tena rājñā ca sa nṛpaḥ punaḥ /
gṛhaṃ madanamālāyā vikramāditya āyayau // SoKss_7,4.155 //
atha sa nijaujaḥ pratimāsaṃpāditadustarapratijñārthaḥ /
gantuṃ cakāra ceto nijanagaraṃ vikramādityaḥ // SoKss_7,4.156 //
tena samaṃ sā jigamiṣur asahā virahasya madanamālāpi /
tyakṣyantī taṃ deśaṃ brāhmaṇasādakṛtavasatiṃ svām // SoKss_7,4.157 //
tatas tayā sākamananyacittayā tadīyahastyaśvapadātyanudrutaḥ /
sa vikramādityanarendracandramā nijaṃ puraṃ pāṭaliputrakaṃ yayau // SoKss_7,4.158 //
tatra tena saha baddhasauhṛdas tasthivānsa narasiṃhabhūbhṛtā /
anvito madanamālayā tayā premamuktanijadeśayā sukham // SoKss_7,4.159 //
iti deva bhavatyudārasattvo dṛḍharaktaś ca vilāsinījano 'pi /
avarodhasamo mahīpatīnāṃ kimutānyaḥ kulajaḥ puraṃdhrilokaḥ // SoKss_7,4.160 //
itthaṃ niśamya marubhūtimukhādudārām etāṃ kathāṃ sa naravāhanadattabhūpaḥ /
vidyādharottamakulaprabhavā ca sāsya ratnaprabhā navavadhurvyadhita pramodam // SoKss_7,4.161 //
iti mahākaviśrīsomadevabhaṭṭaviracite kathāsaritsāgare ratnaprabhālambake caturthas taraṅgaḥ /
pañcamas taraṅgaḥ /
evaṃ kathitavatyatra marubhūtau camūpatiḥ /
naravāhanadattasya puro hariśikho 'bravīt // SoKss_7,5.1 //
satyam eva na sustrīṇāṃ bharturanyatparāyaṇam /
tathā ca śrūyatāmeṣāpyatra citratarā kathā // SoKss_7,5.2 //
vardhamānapuraṃ nāma yadasti nagaraṃ bhuvi /
tatra vīrabhujākhyo 'bhūd rājā dharmabhṛtāṃ varaḥ // SoKss_7,5.3 //
antaḥpuraśate tasya vidyamāne 'py abhūtprabhoḥ /
ekā guṇavarā nāma rājñī prāṇādhikapriyā // SoKss_7,5.4 //
patnīśatasya madhye ca na tāvadd aivayogataḥ /
ekasyām api kasyāṃcit putras tasyodapadyata // SoKss_7,5.5 //
tena vaidyaṃ sa papraccha śrutavardhanasaṃjñakam /
kaccidastyauṣadhaṃ tādṛgyena syātputrasaṃbhavaḥ // SoKss_7,5.6 //
tac chrutvā so 'bravīdvaidyo devaitatsādhayāmy aham /
vanyacchagalakaḥ kiṃ tu devenānāyyatāṃ mama // SoKss_7,5.7 //
ity ākarṇya bhiṣagvākyaṃ pratīhāraṃ sa bhūpatiḥ /
ādiśyānāyayām āsa tasya cchagalakaṃ vanāt // SoKss_7,5.8 //
taṃ chāgaṃ rājasūdebhyaḥ samarpya sa bhiṣaktataḥ /
tanmāṃsaiḥ sādhayām āsa rājñarthaṃ rasakottamam // SoKss_7,5.9 //
ādiśyaikatra rājñīnāṃ melakaṃ devam arcitum /
gate rājñi milanti sma devya ekatra tatra tāḥ // SoKss_7,5.10 //
ekā tu militā nāsīdrājño guṇavarātra sā /
rājño devārcanasthasya tatkālaṃ nikaṭe sthitā // SoKss_7,5.11 //
militābhyaś ca tābhyastatpānārthaṃ cūrṇamiśritam /
avibhāvy aiva rasakaṃ niḥśeṣaṃ sa dadau bhiṣak // SoKss_7,5.12 //
kṣaṇātkṛtārcanaḥ so 'tra rājāgatya priyāyutaḥ /
vīkṣyāśeṣopayuktaṃ taddravyaṃ vaidyaṃ tam abhyadhāt // SoKss_7,5.13 //
aho na sthāpitaṃ kiṃcittvayā guṇavarākṛte /
yatpradhāno 'yamārambhastadeva tava vismṛtam // SoKss_7,5.14 //
ity uktvā sa vilakṣaṃ taṃ vaidyaṃ sūdānnṛpo 'bravīt /
kiṃ tasya cchagalasyāsti māṃsaśeṣo 'tra kaścana // SoKss_7,5.15 //
śṛṅge pare sta ity ukte sūdair vaidyo 'tha so 'bravīt /
sādhu tarhyuttamaṃ hi syādrasakaṃ śṛṅgagarbhajam // SoKss_7,5.16 //
ity uktvā kārayitvaiva tat tataḥ śṛṅgamāṃsataḥ /
tasyai guṇavarāyai sa cūrṇamiśraṃ bhiṣagdadau // SoKss_7,5.17 //
tatas tasyātha navatirdevyo rājño navādhikāḥ /
āsansagarbhāḥ kāle ca sarvāḥ suṣuvire sutān // SoKss_7,5.18 //
arvāgupāttagarbhā ca sā sarvottamalakṣaṇam /
prāsūta sma mahādevī paścādguṇavarā sutam // SoKss_7,5.19 //
śṛṅgamāṃsarasotpannaṃ nāmnā śṛṅgabhujaṃ ca tam /
pītā vīrabhujaścakre rājā kṛtamahotsavaḥ // SoKss_7,5.20 //
vardhamānaḥ sahānyaistairbhrātṛbhirvayasā param /
kaniṣṭhaḥ so 'bhavatteṣāṃ guṇairjyeṣṭhatamastvabhūt // SoKss_7,5.21 //
kramātsa rājaputraś ca rūpe kāmasamo 'bhavat /
dhanurvede 'rjunasamo bhīmasenasamo bale // SoKss_7,5.22 //
tataḥ saputrāṃ sutarāṃ dṛṣṭvā vīrabhujasya tām /
priyāṃ guṇavarāṃ rājño devyo 'nyā matsaraṃ yayuḥ // SoKss_7,5.23 //
atha tāsvayaśolekhā nāma rājñī durāśayā /
saṃmantrya tābhiranyābhiḥ saha kṛtvā ca saṃvidam // SoKss_7,5.24 //
samastābhiḥ sapatnībhistaṃ rājānaṃ gṛhāgatam /
mṛṣādhṛtamukhaglāniḥ pṛcchantaṃ kṛcchrato 'bravīt // SoKss_7,5.25 //
āryaputra kathaṃ nāma sahase gṛhadūṣaṇam /
parasya rakṣitāvadyaṃ na rakṣasyātmanaḥ katham // SoKss_7,5.26 //
yaḥ surakṣitanāmāyamantaḥpurapatiryuvā /
tatsaktā hi tvadīyaiṣa rājñī guṇavarā kila // SoKss_7,5.27 //
tadanyasya na lābho 'sti sauvidallābhirakṣite /
antaḥpure 'tra puṃso yadato 'sau tena saṃgatā // SoKss_7,5.28 //
sarvatrāntaḥpure caitatprasiddham iha gīyate /
ity uktaḥ sa tayā rājā dadhyau ca vimamarśa ca // SoKss_7,5.29 //
gatvā caikaikaśo rājñīranyāḥ papraccha tāḥ kramāt /
tāś ca tasmai tathaivocuḥ sarvā racitakaitavāḥ // SoKss_7,5.30 //
tataḥ sa matimānrājā jitakrodho vyacintayat /
tayoḥ saṃbhāvyate naitatpravādaścāyamīdṛśaḥ // SoKss_7,5.31 //
tadāniścitya kāryo me pratibhedo na kasyacit /
yuktyā tu parihāryau tau saṃpratyantamavekṣitum // SoKss_7,5.32 //
iti niścitya so 'nyedyur āsthāne 'ntaḥ purādhipam /
surakṣitaṃ tam āhūya kṛtakopaḥ samabhyadhāt // SoKss_7,5.33 //
brāhmahatyā tvayā pāpa kṛtetyavagataṃ mayā /
tattvāmakṛtasattīrthayātraṃ na draṣṭumutsahe // SoKss_7,5.34 //
tac chrutvā taṃ samudbhrāntaṃ brahmahatyā kuto mayā /
kṛtā deveti jalpantaṃ sa rājā punarabravīt // SoKss_7,5.35 //
mā sma dhārṣṭyaṃ kṛthā gaccha kāśmīrān pāpanāśanān /
yatra tadvijayakṣetraṃ nandikṣetraṃ ca pāvanam // SoKss_7,5.36 //
vārāhaṃ yatra ca kṣetraṃ ye pūtāścakrapāṇinā /
dhatte nāma vitasteti vahantī yatra jāhnavī // SoKss_7,5.37 //
yatra tanmaḍavakṣetraṃ yatra cottaramānasam /
tattīrthayātrāpūto māṃ punar drakṣyasi nānyathā // SoKss_7,5.38 //
evam uktvā tamavaśaṃ visasarja surakṣitam /
sa yuktyā tīrthayātrāyāṃ dūraṃ vīrabhujo nṛpaḥ // SoKss_7,5.39 //
tato guṇavarādevyāḥ pūrvaṃ tasyā jagāma saḥ /
sasnehaś ca sakopaś ca savimarśaś ca bhūpatiḥ // SoKss_7,5.40 //
tatra sā khinnamanasaṃ taṃ dṛṣṭvāpṛcchadākulā /
āryaputra kimady aivamakasmaddurmanāyase // SoKss_7,5.41 //
tac chrutvā sa mahībhṛttām evaṃ kṛtakamabhyadhāt /
adyāgatya mahājñānī devī māṃ ko 'py abhāṣata // SoKss_7,5.42 //
rājan guṇavarā devī kālaṃ kaṃcana bhūgṛhe /
sthāpanīyā tvayā bhāvyaṃ svayaṃ ca brahmacāriṇā // SoKss_7,5.43 //
rājyabhraṃśo 'nyathā te syānmṛtyus tasyāś ca niścitam /
ity uktvā sa gato jñānī viṣādo 'yaṃ tato mama // SoKss_7,5.44 //
evaṃ tenodite rājñā rājñī guṇavarā tu sā /
bhayānurāgavibhrāntā taṃ jagāda pativrata // SoKss_7,5.45 //
tarhy āryaputra nādyaiva kiṃ māṃ kṣipasi bhūgṛhe /
dhanyā hy asmi yadi prāṇair api syān me hitaṃ tava // SoKss_7,5.46 //
mama vā mṛtyurastveva tava mā bhūd anirvṛtiḥ /
ihāmutra ca nārīṇāṃ paramā hi gatiḥ patiḥ // SoKss_7,5.47 //
iti tasyā vacaḥ śrutvā sāśruḥ so 'cintayatprabhuḥ /
śaṅke na pāpametasyāṃ na ca tasmin surakṣite // SoKss_7,5.48 //
sa hy amlānamukhacchāyo nirāśaṅko mayekṣitaḥ /
kaṣṭaṃ tathāpi jijñāse pravādasyāsya niścayam // SoKss_7,5.49 //
ity ālocya sa tāṃ rājā rājñīmāha sma duḥkhitaḥ /
tadihaiva varaṃ dehi bhūgṛhaṃ kriyatāmiti // SoKss_7,5.50 //
tatheti ca tayā proktas tatraivāntaḥpure sugam /
vidhāya bhūgṛhaṃ rājā devīṃ tāṃ nidadhe 'tha saḥ // SoKss_7,5.51 //
putraṃ śṛṅgabhujaṃ tasyā viṣaṇṇaṃ pṛṣtakāraṇam /
āśvāsayat tad evoktvā rājñīṃ tāṃ sa yad uktavān // SoKss_7,5.52 //
sāpi rājño hitamiti svargaṃ mene dharāgṛham /
svasukhaṃ nāsti sādhvīnāṃ tāsāṃ bhartṛsukhaṃ sukham // SoKss_7,5.53 //
evaṃ kṛte 'yaśolekhā tasya rājñyaparātha sā /
nirvāsabhujanāmānaṃ svairaṃ svasutam abhyadhāt // SoKss_7,5.54 //
rājñāsmadvidhurā tāvatkhāte guṇavarārpitā /
etatputraś ca deśāccedito gacchetsukhaṃ bhavet // SoKss_7,5.55 //
tat sa śṛṅgabhujo deśān nirvāsyetācirād yathā /
tāṃ putra cintayer yuktiṃ tvam anyair bhrātṛbhiḥ saha // SoKss_7,5.56 //
iti mātroditaḥ so 'nyān bhrātṝn uktvā samatsaraḥ /
āste sma nirvāsabhujas tatropāyaṃ vicintayan // SoKss_7,5.57 //
ekadā te mahāstrāṇi prayuñjānāṃ nṛpātmajāḥ /
prāsādāgre mahākāyaṃ sarve 'pi dadṛśurbakam // SoKss_7,5.58 //
vikṛtaṃ pakṣiṇaṃ taṃ ca paśyatastānsavismayān /
jñānī kṣapaṇakaḥ ko'pi pathā tenāgato 'bravīt // SoKss_7,5.59 //
rājaputrā bako nāyaṃ rūpeṇānena rākṣasaḥ /
bhramatyagniśikhākhyo 'yaṃ nagarāṇi vināśayan // SoKss_7,5.60 //
tadvidhyatainaṃ kāṇḍena yāvadgacchatvito hataḥ /
etatkṣapaṇakāc chrutvā navatiste navādhikāḥ // SoKss_7,5.61 //
kāṇḍāni cikṣipur jyeṣṭhā naiko 'py āhatavān bakam /
tato nagnakṣapaṇakaḥ punas tān abravīc ca saḥ // SoKss_7,5.62 //
ayaṃ kanīyān yuṣmākaṃ bhrātā śṛṅgabhujo bakam /
śaknoti hantumetaṃ tadgṛhṇātveṣa kṣamaṃ dhanuḥ // SoKss_7,5.63 //
tac chrutvaiva smaranmātustallabdhāvasaraṃ vacaḥ /
sa nirvāsabhujo jālmastatkṣaṇaṃ samacintayat // SoKss_7,5.64 //
so 'yaṃ śṛṅgabhujasyāsya syādupāyaḥ pravāsane /
tad arpayāmas tātasya saṃbandhyasmai dhanuḥśaram // SoKss_7,5.65 //
sauvarṇaṃ taccharaṃ hṛtvā viddho yāsyati cedbakaḥ /
paścādeṣo 'pi gantāsya mārgastvasmāsu taṃ śaram // SoKss_7,5.66 //
yadā ca lapsyate naitaṃ cinvanrakṣobakaṃ tadā /
sthāsyatītastato bhrāmyannaiṣyatīha śaraṃ vinā // SoKss_7,5.67 //
ity ālocya dadau tasmai pāpaḥ śṛṅgabhujāya saḥ /
bakaghātāya saśaraṃ pitṛsaṃbandhi kārmukam // SoKss_7,5.68 //
sa gṛhītvā tadākṛṣya tena svarṇaśareṇa tam /
ratnapuṅkhena vivyādha bakaṃ śṛṅgabhujo balī // SoKss_7,5.69 //
sa viddhamātras taṃ kāyalagnamādāya sāyakam /
bakaḥ sravadasṛgdhāraḥ palāyy aiva tato yayau // SoKss_7,5.70 //
tataḥ śṛṅgabhujaṃ vīraṃ sa nirvāsabhujaḥ śaṭhaḥ /
tatsaṃjñāpreritāste ca bhrātaro 'nye tamabruvan // SoKss_7,5.71 //
dehi hemamayaṃ taṃ nastātasaṃbandhinaṃ śaram /
anyathādya śarīrāṇi tyakṣyāmaḥ puratastava // SoKss_7,5.72 //
tātas tena vinā hy asmānito irvāsayiṣyati /
na ca kartuṃ grahītuṃ vā śakyaṃ tatpratirūpakam // SoKss_7,5.73 //
tac chrutvaiva sa jihmāṃstānvīraḥ śṛṅgabhujo 'bravīt /
dhīrā bhavata mā bhūd vo bhayaṃ kārpaṇyamujjhata // SoKss_7,5.74 //
āneṣyāmi śaraṃ gatvā hatvā taṃ rākṣasādhamam /
ity uktvā saśaraṃ cāpaṃ nijaṃ śṛṅgabhujo 'grahīt // SoKss_7,5.75 //
yayau ca tāṃ samuddiśya diśaṃ yāṃ sa bako gataḥ /
patitāṃ tadasṛgdhārāṃ bhūmāvanusarañjavāt // SoKss_7,5.76 //
hṛṣṭeṣu teṣu cānyeṣu mātṛpārśvaṃ gateṣv atha /
gacchansa kramaśaḥ prāpa dūrāṃ śṛṅgabhujo 'tavīm // SoKss_7,5.77 //
tasyāṃ dadarśa cinvāno vanasyāntarmahatpuram /
bhogāyopanataṃ kāle phalaṃ puṇyataror iva // SoKss_7,5.78 //
tatrodyānatarormūle sa viśrāntaḥ kṣaṇād iva /
āścaryarūpām āyāntīm atra kanyāmavaikṣata // SoKss_7,5.79 //
virahe jīvitaharāṃ saṃgame prāṇadāyinīm /
vicitrāṃ nirmitāṃ dhārā viṣāmṛtamayīm iva // SoKss_7,5.80 //
śanairupagatāṃ tāṃ ca cakṣuṣā premavarṣiṇā /
paśyantīṃ tadgatamanāḥ sa papraccha nṛpātmajaḥ // SoKss_7,5.81 //
kiṃnāmadheyaṃ kasyedaṃ puraṃ hariṇalocane /
tvaṃ ca kā kiṃ tavehāyamāgamaḥ kahyatāmiti // SoKss_7,5.82 //
tataḥ sācīkṛtamukhī nyastaddṛṣṭirmahītale /
sā taṃ jagāda sudatī madhurasnigdhayā girā // SoKss_7,5.83 //
idaṃ dhūmapuraṃ nāma sarvasaṃpadgṛhaṃ puram /
asminvasatyagniśikho nāma rākṣasapuṃgavaḥ // SoKss_7,5.84 //
tasya rūpaśikhāṃ nāma sadṛśīṃ viddhi māṃ sutām /
ihāgatām asāmānyatvadrūpāhṛtamānasām // SoKss_7,5.85 //
tvaṃ bhrūhi me 'dhunā ko 'si kim ihābhyāgato 'si ca /
evam ukte tayā tasyai sarvaṃ śṛṅgabhujaṃ kṣaṇam // SoKss_7,5.86 //
yo 'sau yannāmadheyaś ca yasya putro mahīpateḥ /
yayā śaranimittena taddhūmapuram āgataḥ // SoKss_7,5.87 //
tato viditavṛttāntā sā taṃ rūpaśikhābhyadhāt /
na tvayā sudṛganyo 'sti trailokye 'pi dhanurdharaḥ // SoKss_7,5.88 //
yena tāto 'py asau viddho bakarūpo maheṣunā /
sa ca hemamayo bāṇaḥ svīkṛtaḥ krīḍayā mayā // SoKss_7,5.89 //
tātastu nirvraṇaḥ sadyo mahādaṃṣṭreṇa mantriṇā /
viśalyakaraṇīmukhyamahauṣadhividā kṛtaḥ // SoKss_7,5.90 //
tadyāmi tātaṃ saṃbodhya nayāmyabhyantaraṃ drutam /
tvāmāryaputra nyasto hi tvayyātmāyaṃ mayādhunā // SoKss_7,5.91 //
ity uktvā tamavasthāpya tatra śṛṅgabhujaṃ kṣaṇam /
yayau rūpaśikhā pārśvaṃ pituragniśikhasya sā // SoKss_7,5.92 //
tāta śṛṅgabhujo nāma rājasūnurihāgataḥ /
ko 'py ananyasamo rūpakulaśīlavayoguṇaiḥ // SoKss_7,5.93 //
jāne ko 'py avatīrṇo 'tra devāṃśo na sa mānuṣaḥ /
sa cedbhartā na me syāttattyajeyaṃ jīvitaṃ dhruvam // SoKss_7,5.94 //
ity uktaḥ sa tayā tatra pitā tāṃ rākṣaso 'bravīt /
mānuṣāḥ putri bhakṣyā nastathāpi yadi te grahaḥ // SoKss_7,5.95 //
tadastu rājaputraṃ tam ihaivānāyya darśaya /
tac chrutvā sā yayau rūpaśikhā śṛṅgabhujāntikam // SoKss_7,5.96 //
uktvā yathā kṛtaṃ tac ca taṃ nināyāntikaṃ pituḥ /
so 'pi taṃ namramādṛtya tatpitāgniśikho 'bravīt // SoKss_7,5.97 //
dadāmi rājaputraitāṃ tubhyaṃ rūpaśikhāmaham /
yadi madvacanaṃ kiṃcinnātikrāmasi jātucit // SoKss_7,5.98 //
ity uktavantaṃ taṃ so 'pi prahvaḥ śṛṅgabhujo 'bravīt /
bāḍhamullaṅghayiṣyāmi naivājñāvacanaṃ tava // SoKss_7,5.99 //
iti śṛṅgabhujenoktastuṣṭaḥ so 'gniśikho 'bhyadhāt /
uttiṣṭha tarhi snātvā tvamāgaccha snānaveśmanaḥ // SoKss_7,5.100 //
tam evam uktvāvādīt tāṃ sutāṃ rūpaśikhāṃ ca saḥ /
tvaṃ gaccha sarvā bhaginīrādāyāgaccha satvaram // SoKss_7,5.101 //
evam agniśikhenoktau tena nirjagmatus tataḥ /
tatheti tāvubhau śṛṅgabhujo rūpaśikhā ca sā // SoKss_7,5.102 //
tatas taṃ sā sudhīḥ śṛṅgabhujaṃ rūpaśikhābhyadhāt /
āryaputra kumārīṇāṃ svasṝṇāmasti me śatam // SoKss_7,5.103 //
sarvā vayaṃ sadṛśyaś ca tulyābharaṇavāsasaḥ /
sarvāsāṃ santi kaṇṭheṣu tuyā hāralatāś ca naḥ // SoKss_7,5.104 //
tattāto melayitvāsmāṃs tvāṃ vimohayituṃ priya /
āsāṃ madhyādabhīṣṭāṃ vaṃ vṛṇīsveti vadiṣyati // SoKss_7,5.105 //
jānāmy etam ahaṃ tasya vyājābhiprāyam īdṛśam /
sarvāḥ saṃghaṭayaty asmān kimartham ayam anyathā // SoKss_7,5.106 //
tadā mūrdhni kariṣye ca kaṇṭhād dhāralatām aham /
tadabhijñānalabdhāyāṃ vanamālāṃ mayi kṣipeḥ // SoKss_7,5.107 //
bhautaprāyaś ca tāto 'yaṃ buddhirnāsya vivekinī /
tathā mayyapi mārgo 'sya jātisiddhaḥ kva gacchati // SoKss_7,5.108 //
tadeṣa vañcanārthaṃ te yadyatkiṃcidvadiṣyati /
aṅgīkṛtya tvayā tattadvācyaṃ me vedmy ahaṃ param // SoKss_7,5.109 //
ity uktvā bhaginīnāṃ sā pārśvaṃ rūpaśikhā yayau /
tathety uktvā ca gatavānsnātuṃ śṛṅgabhujo 'pi saḥ // SoKss_7,5.110 //
athāgāt svasṛbhiḥ sākaṃ pārśva rūpaśikhā pituḥ /
so 'pi śṛṅgabhujaśceṭīsnapito 'trāyayau punaḥ // SoKss_7,5.111 //
āsāṃ madhyānnijeṣṭāyāḥ prayacchaitāmiti bruvan /
vanamālāṃ dadau śṛṅgabhujāyāgniśikho 'tha saḥ // SoKss_7,5.112 //
so 'py ādāyaiva tāṃ rūpaśikhāyāḥ kṣiptavān gale /
prāṅmūrdhanyastasaṃketahārayaṣṭer nṛpātmajaḥ // SoKss_7,5.113 //
tataḥ so 'gniśikho rūpaśikhāṃ śṛṅgabhujānvitām /
nijagāda vidhāsye vāṃ prātar udvāhamaṅgalam // SoKss_7,5.114 //
ity uktvā tau ca tāścānyā visasarja sutā gṛham /
kṣaṇāc ca taṃ śṛṅgabhujaṃ samāhūy aivam abravīt // SoKss_7,5.115 //
gacchedaṃ dāntayugalaṃ samādāya purādbahiḥ /
rāśisthaṃ bhuvi tatrādya tilakhārīśataṃ vapa // SoKss_7,5.116 //
tac chrutvā sa tathety uktvā gatvā śṛṅgabhujo 'bravīt /
vigno rūpaśikhāyāstatsāpyevaṃ nijagāda tam // SoKss_7,5.117 //
āryaputra na kāryaste viṣādo 'tra manāgapi /
gaccha tvaṃ sādhayāmyetadahaṃ kṣipraṃ svamāyayā // SoKss_7,5.118 //
tac chrutvā tatra gatvā sa dṛṣṭvā rājasutastilān /
rāśisthānvihvalo yāvadaptuṃ prakramate kṛṣan // SoKss_7,5.119 //
tāvad dadarśa bhūmiṃ tāṃ kṛṣṭam uptāṃś ca tāṃs tilān /
priyāmāyābalāt sarvān krameṇaiva suvismitaḥ // SoKss_7,5.120 //
gatvā cāgniśikhāyaitatkṛtaṃ kāryaṃ nyavedayat /
tataḥ sa vañcako bhūyastam abhāṣata rākṣasaḥ // SoKss_7,5.121 //
na mamoptaistilaiḥ kāryaṃ gaccha rāśīkuruṣva tān /
tac chrutvopetya tadrūpaśikhāyai so 'bravītpunaḥ // SoKss_7,5.122 //
sā taṃ visṛjya bhūmiṃ tāṃ sṛṣṭvāsaṃkhyāḥ pipīlikāḥ /
tābhiḥ saṃghaṭayām āsa tilāṃstānnijamāyayā // SoKss_7,5.123 //
tad dṛṣṭvaiva punargatvā tasmai so 'gniśikhāya tān /
nyavedayacchṛṅgabhujastilānrāśīkṛtānapi // SoKss_7,5.124 //
tataḥ so 'gniśikho mūrkhaḥ śaṭho bhūyo 'py uvāca tam /
ito dakṣiṇato gatvā yojanadvayamātrakam // SoKss_7,5.125 //
asti devakulaṃ śūnyamaraṇye bhadra śāṃbhavam /
tasmin dhūmaśikho nāma bhrātā vasati me priyaḥ // SoKss_7,5.126 //
tatredānīṃ vrajaivaṃ ca veder devakulāgrataḥ /
bho dhūmaśikha dūtas te sānugasya nimantraṇe // SoKss_7,5.127 //
prahito 'gniśikhenāhaṃ śīghramāgamyatāṃ tvayā /
bhāvī rūpaśikhāyā hi prātaḥ pariṇayotsavaḥ // SoKss_7,5.128 //
etāvad uktvaivātra tvam ihāyāhyadya satvaram /
prātaḥ pariṇayasvaitāṃ sutāṃ rūpaśikhāṃ mama // SoKss_7,5.129 //
ity uktas tena pāpena tathety uktvā tathaiva ca /
gatvā rūpaśikhāyāstatsarvaṃ śṛṅgabhujo 'bravīt // SoKss_7,5.130 //
sā sādhvī mṛttikāṃ toyaṃ kaṇṭakānagnim eva ca /
dattvā tasmai varāśvaṃ ca nijam evaṃ jagāda tam // SoKss_7,5.131 //
etamāruhya turagaṃ natvā devakulaṃ ca tat /
drutaṃ dhūmaśikhasyoktvā tattātoktaṃ nimantraṇam // SoKss_7,5.132 //
āgantavyaṃ tvayā śīghramaśvenānena dhāvatā /
pṛṣṭhato vīkṣitavyaṃ ca muhurvalitakaṃdharam // SoKss_7,5.133 //
paścāttam āgataṃ dhūmaśikhaṃ drakṣyasi cet tataḥ /
tanmārge mṛttikaiṣā te prakṣeptavyātmapṛṣṭhataḥ // SoKss_7,5.134 //
tato 'pi paścād āgacchet sa te dhūmaśikho yadi /
tathaiva pṛṣṭhatastyājyaṃ toyam evaṃ tvayāntarā // SoKss_7,5.135 //
tadapyeṣyati cetkṣepyāstadvadete 'sya kaṇṭakāḥ /
tathāpi cetso 'nupatettanmadhye 'gnimimaṃ kṣipeḥ // SoKss_7,5.136 //
evaṃ kṛte hi nirdainyastvam ihaiṣyasi mā ca te /
vikalpo bhūd vraja drakṣyasyadya vidyābalaṃ mama // SoKss_7,5.137 //
ity uktaḥ sa tayā śṛṅgabhujo dhṛtamṛdādikaḥ /
tatheti taddhayārūḍho 'raṇye devakulaṃ yayau // SoKss_7,5.138 //
tatra vāmasthagaurīkaṃ dakṣiṇasthavināyakam /
dṛṣṭvā natvā ca viśveśamuktaivāgniśikhoditam // SoKss_7,5.139 //
nimantraṇavacas tasya tūrṇaṃ dhūmaśikhasya tat /
tataś cacāla caturaṃ pradhāvitaturaṃgamaḥ // SoKss_7,5.140 //
kṣaṇāc ca pṛṣṭhato yāvadvīkṣate valitānanaḥ /
tāvaddhumaśikhaṃ paścādāgataṃ taṃ dadarśa saḥ // SoKss_7,5.141 //
cikṣepa cāśu mārge 'sya mṛttikāṃ tāṃ svapṛṣṭhataḥ /
kṣiptayātra tayā madhye sadyo 'bhutparvato mahān // SoKss_7,5.142 //
tamullaṅghya kathaṃcittam āgataṃ vīkṣya rākṣasam /
tathaiva pṛṣṭhatastoyaṃ tatsa rājasuto 'kṣipat // SoKss_7,5.143 //
tena tatrāntarā jajñe velladvīcirmahānadī /
tām apy utīrya katham apy āgate 'sminniśācare // SoKss_7,5.144 //
śīghraṃ śṛṅgabhujaḥ paścātkaṇṭakāṃstānavākirat /
tair udbabhūva gahanaṃ vanaṃ madhye sakaṇṭakam // SoKss_7,5.145 //
tato 'pi nirgate tasmin rakṣasyagniṃ svapṛṣṭhataḥ /
jahau tena sa jajvāla mārgaḥ satṛṇakānanaḥ // SoKss_7,5.146 //
taṃ vīkṣya khāṇḍavam iva jvalitaṃ duratikramam /
yayau dhūmaśikhaḥ khinno bhītaś ca sa yathāgatam // SoKss_7,5.147 //
tadā rūpaśikhāmāyāmohitaḥ sa hi rākṣasaḥ /
padbhyāmāgādagāccaiva na sasmāra nabhogatim // SoKss_7,5.148 //
atha praśaṃsann antas tatpriyāmāyāvijṛmbhitam /
gatabhīrāyayau dhūmapuraṃ śṛṅgabhujaḥ sa tat // SoKss_7,5.149 //
tato rūpaśikhāyai taṃ samarpyāśvaṃ nivedya ca /
yathā kṛtaṃ sa hṛṣṭāyai jagāmāgniśikhāntikam // SoKss_7,5.150 //
nimantrito mayā gatvā bhrātā dhūmaśikhastava /
ity uktavantaṃ taṃ so 'tra saṃbhranto gniśikho 'bravīt // SoKss_7,5.151 //
yadi tatra gato 'bhūstvamabhijñānaṃ taducyatām /
iti tenoditaḥ śṛṅgabhujo jihmaṃ jagāda tam // SoKss_7,5.152 //
śṛṇvidaṃ vacmyabhijñānaṃ tatra devakule vibhoḥ /
vāme 'sti pārvatī pārśve dakṣiṇe ca vināyakaḥ // SoKss_7,5.153 //
tac chrutvā vismitaḥ so 'gniśikhaḥ kṣaṇam acintayat /
kathaṃ gato 'pi madbhrātrā śakito naiṣa khāditum // SoKss_7,5.154 //
tajjāne mānuṣo nāyaṃ devo 'yaṃ ko'pi niścitam /
anurūpas tad eṣo 'stu bhartāsyā duhiturmama // SoKss_7,5.155 //
iti saṃcintya taṃ śṛṅgabhujaṃ rūpaśikhāntikam /
kṛtārthaṃ vyasṛjatsvaṃ tu nāṅgabhedaṃ viveda saḥ // SoKss_7,5.156 //
sa ca śṛṅgabhujas tatra gatvā pariṇayotsukaḥ /
bhuktapītastayā sākaṃ kathaṃcidanayanniśām // SoKss_7,5.157 //
prātaś cāgniśikhas tasmai tāṃ sa rūpaśikhāṃ dadau /
ṛddhyā svasiddhyucitayā vidhivadvahnisākṣikam // SoKss_7,5.158 //
kva rākṣasasutā kutra rājaputraḥ kva caitayoḥ /
vivāho bata citraiva gatiḥ prāktanakarmaṇām // SoKss_7,5.159 //
sa reje rājasūnustāṃ prāpya rakṣaḥsutāṃ priyām /
peśalāṃ paṅkasaṃbhūtāṃ rājahaṃso 'bjinīm iva // SoKss_7,5.160 //
tasthau ca sa tayā tatra tadekamanasā saha /
bhuñjāno vividhān bhogān rakṣaḥ siddhyupakalpitān // SoKss_7,5.161 //
gateṣv atha dineṣv atra tāṃ sa rūpaśikhāṃ rahaḥ /
avādīdehi gacchāvo vardhamānapuraṃ priye // SoKss_7,5.162 //
sā hi svā rājadhānī nas tasyāścaivaṃ pravāsanam /
paraiḥ soḍhuṃ na śaknomi mānaprāṇā hi mādṛśāḥ // SoKss_7,5.163 //
tanmuñca janmabhūmiṃ tvamatyājyām api matkṛte /
āvedaya pitustaṃ ca haste hemaśaraṃ kuru // SoKss_7,5.164 //
iti śṛṅgabhujenoktā sā taṃ rūpaśikhābravīt /
yadādiśasi tatkāryamāryaputra mayādhunā // SoKss_7,5.165 //
kā janmabhūḥ kaḥ svajanaḥ sarvametadbhavānmama /
na pativyatirekeṇa sustrīṇāmaparā gatiḥ // SoKss_7,5.166 //
tātasyāvedanīyaṃ tu naitatso 'smān hi na tyajet /
tasmād aviditaṃ tasya gantavyaṃ krodhanasya naḥ // SoKss_7,5.167 //
āgamiṣyati cetpaścādbuddhvā parijanāt tataḥ /
mohayiṣyāmyabuddhiṃ taṃ bhautatulyaṃ svavidyayā // SoKss_7,5.168 //
iti tasyā vacaḥ śrutvā prahṛṣṭaḥ so 'pare 'hani /
dattarājyārdhayānargharatnapūrṇasamudgayā // SoKss_7,5.169 //
tayaivānītataccārusuvarṇaśarayā saha /
āruhya śaravegākhyaṃ tadīyaṃ turagottamam // SoKss_7,5.170 //
vañcayitvā parijanaṃ svairodyānabhramacchalāt /
tataḥ śṛṅgabhujaḥ prāyād vardhamānapuraṃ prati // SoKss_7,5.171 //
gatayordūramadhvānaṃ buddhvā so 'gniśikhastayoḥ /
daṃpatyorāyayau paścānnabhasā rākṣasaḥ krudhā // SoKss_7,5.172 //
tasyāgamanavegotthaṃ śabdaṃ śrutvā ca dūrataḥ /
mārge rūpaśikhā sātha taṃ śṛṅgabhujam abravīt // SoKss_7,5.173 //
āryaputrāgatastāto nivartayitumeṣa naḥ /
tattvamāsveha niḥśaṅkaḥ paśyainaṃ vañcaye katham // SoKss_7,5.174 //
naiṣa drakṣyati sāśvaṃ tvāṃ vidyayācchāditaṃ mayā /
ity uktvāśvāvatīrṇā sā puṃrūpaṃ māyayākarot // SoKss_7,5.175 //
ihāyāti mahadrakṣastattvaṃ tūṣṇīṃ kṣaṇaṃ bhava /
ity uktvā kāṣṭhikaṃ cātra dārvarthaṃ vanam āgatam // SoKss_7,5.176 //
tatkuṭhāreṇa kāṣṭhāni pāṭayantī kilāsta sā /
tadā rūpaśikhā śṛṅgabhuje paśyati sasmite // SoKss_7,5.177 //
tāvatso 'gniśikhas tatra prāpyaitāṃ kāṣṭhikākṛtim /
dṛṣṭvāvatīrya gaganānmūḍhaḥ papraccha rākṣasaḥ // SoKss_7,5.178 //
kiṃ bho dṛṣṭau pathānena yāntau strīpuruṣāviti /
tataḥ kathaṃcit khinneva puṃveṣā sā tam abravīt // SoKss_7,5.179 //
na dṛṣṭau kaucidāvābhyāṃ svinnadṛgbhyāṃ pariśramāt /
rakṣaḥpater mṛtasyādya dāhāyāgniśikhasya hi // SoKss_7,5.180 //
āvāṃ kāṣṭhāni bhūyāṃsi pāṭayantāviha sthitau /
tac chrutvā rākṣasaḥ so 'tra mūḍhabuddhirvyacintayat // SoKss_7,5.181 //
aho kathaṃ vipanno 'haṃ tatkiṃ me sutayā tayā /
gacchāmi tāvat pṛcchāmi gṛhe parijanaṃ nijam // SoKss_7,5.182 //
iti saṃcintya sa gṛhaṃ tūrṇam agniśikho yayau /
bhartrā samaṃ hasantī sā prāgvatprāsthita tatsutā // SoKss_7,5.183 //
kṣaṇāc ca punarapyāgāt sāntarhāsātparicchadāt /
pṛṣṭājjīvantamātmānaṃ śrutvā hṛṣṭaḥ sa rākṣasaḥ // SoKss_7,5.184 //
buddhvā ghoreṇa śabdena dūrāttaṃ punarāgatam /
hayāvatīrṇā pracchādya māyayā pūrvavatpatim // SoKss_7,5.185 //
mārgāgatasya kasyāpi lekhahārasya has tataḥ /
lekhamādāya puṃrūpaṃ cakre rūpaśikhā punaḥ // SoKss_7,5.186 //
tāvac ca pūrvavatprāptatadrūpāṃ tāṃ sa rākṣasaḥ /
papraccha pathi sastrīkastvayā dṛṣṭaḥ pumāniti // SoKss_7,5.187 //
tataḥ puruṣarūpā sā śvasantī nijagāda tam /
na tvarāhṛtacittena tādṛkko 'pīkṣito mayā // SoKss_7,5.188 //
ahamagniśikhenādya raṇe śatruhatena hi /
kiṃciccheṣāsunā rājyaṃ svamarpayitumicchatā // SoKss_7,5.189 //
āhvānāya svanagare sthitenocchṛṅkhalasthiteḥ /
bhrāturdhūmaśikhasyeha prahito lekhahārakaḥ // SoKss_7,5.190 //
tac chrutvāgniśikhaḥ so 'tra kiṃ hato 'haṃ parairiti /
saṃbhrāntaḥ prayayau bhūyaḥ svagṛhaṃ tadavekṣitum // SoKss_7,5.191 //
ko hataḥ svastha eṣo 'ham ity abodhi tu naiva saḥ /
ko 'py aho tāmasaś citro mūḍhasargaḥ prajāpateḥ // SoKss_7,5.192 //
gṛhaṃ prāptaśca tadbuddhvāpyasatyaṃ lokahāsanam /
punaḥ sa nāyayau mohaśrānto vismṛtya tāṃ sutām // SoKss_7,5.193 //
sāpi saṃmohya pitaraṃ prāgvadrūpaśikhā patim /
tam abhyagāt patihitādanyatsādhvyo na jānate // SoKss_7,5.194 //
tatas tayā samaṃ śṛṅgabhujaḥ patnyā sa satvaram /
āścaryaturagārūḍho vardhamānapuraṃ yayau // SoKss_7,5.195 //
tatra buddhvā tamāyāntaṃ yuktaṃ śṛṅgabhujaṃ tayā /
pitā vīrabhujas tasya hṛṣṭo 'gre niryayau nṛpaḥ // SoKss_7,5.196 //
sa dṛṣṭvā śobhitaṃ vadhvā taṃ śaurim iva bhāmayā /
prāptāṃ tadā navāṃ mene narendro rājyasaṃpadam // SoKss_7,5.197 //
aśvāvatīrṇamenaṃ ca pādalagnaṃ savallabham /
utthāpyāliṅgya tanayaṃ harṣabāṣpāmbu bibhratā // SoKss_7,5.198 //
cakṣuṣeva kṛtodāranirvicchamanamaṅgalaḥ /
prāveśayad rājadhānīṃ sa tato vihitotsavaḥ // SoKss_7,5.199 //
kva gato 'bhūstvamityatra tena pṛṣṭaḥ suto 'tha saḥ /
nijamāmūlataḥ śṛṅgabhujo vṛttāntam abravīt // SoKss_7,5.200 //
āhūya tatsamakṣaṃ ca bhrātṛbhyastatsamarpayat /
sa nirvāsabhujādibhyastebhyo hemamayaṃ śaram // SoKss_7,5.201 //
tatsa buddhvā ca pṛṣṭvā ca teṣu vīrabhujo nṛpaḥ /
vyarajyadanyeṣu suteṣvekaṃ mene ca taṃ sutam // SoKss_7,5.202 //
tataḥ sa rājā matimān samyag evam acintayat /
jāne yathaiṣa vidveṣād abhūd ebhiḥ pravāsitaḥ // SoKss_7,5.203 //
pāpairniraparādho 'pi śatrubhirbhrātṛnāmabhiḥ /
tathaiva nūnameteṣāṃ jananībhirmama priyā // SoKss_7,5.204 //
mātāsya sā guṇavarā nirdoṣā dūṣitā mṛṣā /
tatkiṃ cireṇa paśyāmi yāvadady aiva niścayam // SoKss_7,5.205 //
ity ālocya yathāvattadīnaṃ nītvābhyagānniśi /
jijñāsurayaśolekhāṃ rājñīṃ tāṃ sa nṛpo 'parām // SoKss_7,5.206 //
tadabhyāgamahṛṣṭā sā madyaṃ tenātipāyitā /
ratāntasuptā vyalapadrājñi tasmin sajāgare // SoKss_7,5.207 //
mithyā guṇavarāyāścennāvadiṣyāma dūṣaṇam /
tatkim evamupāyāsyadayaṃ rājādya mām iha // SoKss_7,5.208 //
iti tasyā vacaḥ śrutvā suptāyā duṣṭacetasaḥ /
utpannaniścayo rājā krodhādutthāya niryayau // SoKss_7,5.209 //
gatvā svāvāsamānāyya sa jagāda mahattarān /
uddhṛtya tāṃ guṇavarāṃ snātāmānayata drutam // SoKss_7,5.210 //
ayaṃ kṣaṇo hy adyatano jñānināniṣṭaśāntaye /
tasyā bhūgṛhavāsasya kathito 'bhūtkilāvadhiḥ // SoKss_7,5.211 //
tac chrutvā taistathety uktvā gatvā snātā vibhūṣitā /
rājñī guṇavarā kṣipramāninye sā tadantikam // SoKss_7,5.212 //
tatas tau daṃpatī tīrṇavirahārṇavanirvṛtau /
anyonyāliṅganātṛptau ninyatustāṃ vibhāvarīm // SoKss_7,5.213 //
avarṇayatsa rājātra devyai tasyai mudā tadā /
taṃ śṛṅgabhujavṛttāntaṃ tadeva nijasūnave // SoKss_7,5.214 //
sātha prabuddhā rājānaṃ gataṃ buddhvā savākchalam /
saṃbhāvyaivāyaśolekhā viṣādam agamat param // SoKss_7,5.215 //
prātaś ca sa nṛpo vīrabhujo guṇavarāntikam /
ānāyayacchṛṅgabhujaṃ sutaṃ rūpaśikhāyutam // SoKss_7,5.216 //
so 'bhyetya mātaraṃ dṛṣṭvā hṛṣṭo bhūgṛhanirgatām /
tayorvavande caraṇau pitrornavavadhūyutaḥ // SoKss_7,5.217 //
adhvottīrṇaṃ tamāśliṣya putraṃ guṇavarāpi sā /
tāṃ ca snuṣāṃ tathā prāptāmutsavādutsavaṃ yayau // SoKss_7,5.218 //
tataḥ pitur nideśāt sa tasyai śṛṅgabhujo 'bravīt /
vistareṇa svavṛttāntaṃ yac ca rūpaśikhākṛtam // SoKss_7,5.219 //
tato guṇavarā rājñī sā prahṛṣṭā jagāda tam /
kiṃ kiṃ na rūpaśikhayā kṛtaṃ putra tavānayā // SoKss_7,5.220 //
hitvā svajīvitaṃ bandhundeśaṃ ceha yadetayā /
trīṇyetāni pradattāni tubhyaṃ citracaritrayā // SoKss_7,5.221 //
tvadarthamavatīrṇaiṣā kāpi devī vidhervaśāt /
pativratānāṃ sarvāsāṃ yayā mūrdhni padaṃ kṛtam // SoKss_7,5.222 //
evam ukte tayā rājñā tadvākyamabhinandati /
rājñi rūpaśikhāyāṃ ca vinayānatamūrdhani // SoKss_7,5.223 //
āyayau sa tay aiva prāgayaśolekhayā mṛṣā /
dūṣito 'ntaḥpurādhyakṣo bhrāntatīrthaḥ surakṣitaḥ // SoKss_7,5.224 //
kṣatrā niveditaṃ taṃ ca prahṛṣṭaṃ caraṇānatam /
jñātārtho 'pujayadrājā bhṛśaṃ vīrabhujo 'tha saḥ // SoKss_7,5.225 //
tenaivānāyya cānyāstā rājñīratraiva durjanīḥ /
tamevovāca gacchaitā bhūgṛhe nikhilāḥ kṣipa // SoKss_7,5.226 //
tac chrutvā tāsu bhītāsu kṣiptāsu kṛpayā nṛpam /
taṃ sā guṇavarā devī pādalagnā vyajijñapat // SoKss_7,5.227 //
deva mām eva bhūyo 'pi ciraṃ sthāpaya bhūgṛhe /
prasīda naivametā hi bhītāḥ śaknomi vīkṣitum // SoKss_7,5.228 //
iti prārthya nṛpaṃ tāsāṃ bandhanaṃ sā nyavārayat /
mahatāmanukampā hi viruddheṣu pratikriyā // SoKss_7,5.229 //
tatas tāḥ preṣitā rājñā lajjitāḥ svagṛhānyayuḥ /
aniṣṭam api vāñchantyo dīyamānaṃ bhujāntaram // SoKss_7,5.230 //
tāṃ ca rājā guṇavarāṃ bahu mene mahāśayām /
ātmānaṃ ca tayā patnyā kṛtapuṇyamamanyata // SoKss_7,5.231 //
athānāyya sutānanyānsa nirvāsabhujādikān /
nirvāsayiṣyan yuktyā tān rājā kṛtakamabhyadhāt // SoKss_7,5.232 //
śrutaṃ mayā vaṇikpāpairbhavadbhiḥ pathiko hataḥ /
tadbhrāntuṃ sarvatīrthāni yāta mā smeha tiṣṭhata // SoKss_7,5.233 //
tac chrutvā taṃ na śekuste nṛpaṃ bodhayituṃ nṛpāḥ /
prabhau haṭhapravṛtte hi kasya pratyāyanā bhavet // SoKss_7,5.234 //
tatas tān gacchato dṛṣṭvā bhrātṝñ śṛṅgabhujo 'tha saḥ /
kṛpodbhutāśrupūrṇākṣaḥ pitaraṃ taṃ vyajijñapat // SoKss_7,5.235 //
tātāparādham ekaṃ tvaṃ kṣamasvaiṣāṃ kṛpāṃ kuru /
ity uktvā pādayos tasya nipapāta sa bhūpateḥ // SoKss_7,5.236 //
so 'pi matvā narendras taṃ bhūbhṛtbhārasahaṃ sutam /
yaśodayāśritaṃ bālye 'py avatāraṃ harer iva // SoKss_7,5.237 //
gūḍhāśayo vairarakṣī vacas tasya tathākarot /
te 'pi taṃ bhrātaraṃ sarve prāṇadaṃ menire nijam // SoKss_7,5.238 //
sarvāḥ prakṛtayo 'py atra tasya śṛṅgabhujasya tam /
guṇātiśayamālokya dadhustadanurāgitām // SoKss_7,5.239 //
tato 'nyedyurguṇajyeṣṭhaṃ tajjyeṣṭheṣv api satsu saḥ /
pitā vīrabhujo rājā yauvarājye 'bhiṣiktavān // SoKss_7,5.240 //
sa ca prāptābhiṣekaḥ san digjayāya yayau tataḥ /
vijñapya pitaraṃ sarvair balaiḥ śṛṅgabhujaḥ saha // SoKss_7,5.241 //
bāhuvīryajitāśeṣavasudhādhipamaṇḍalam /
ādāya cāyayau dikṣu pravikīrya yaśaḥśriyam // SoKss_7,5.242 //
tato vahan rājyabhāraṃ praṇatair bhrātṛbhiḥ saha /
niścintabhogasukhitau rañjayan pitarau kṛtī // SoKss_7,5.243 //
dānaṃ dadad brāhmaṇebhyas tasthau śṛṅgabhujaḥ sukhī /
rūpavatyārthasiddhyeva sa rūpaśikhayā saha // SoKss_7,5.244 //
ity ananyāḥ patiṃ sādhvyaḥ sarvākāramupāsate /
ete gunavarārūpaśikhe śvaśrūsnuṣe yathā // SoKss_7,5.245 //
iti naravāhanadatto hariśikhamukhataḥ kathāmimāṃ śrutvā /
ratnaprabhāsametaḥ sādhviti jalpaṃstutoṣa param // SoKss_7,5.246 //
utthāya cāhnikamathāśu vidhāya gatvā vatseśvarasya nikaṭaṃ sa pituḥ sabhāryaḥ /
bhuktvāparāhṇamativāhya ca gītavādyaiḥ svāntaḥpure sadayito rajanīṃ nināya // SoKss_7,5.247 //
iti mahākaviśrīsomadevabhaṭṭaviracite kathāsaritsāgare ratnaprabhālambake pañcamas taraṅgaḥ /
ṣaṣṭhas taraṅgaḥ /
tataḥ prātaḥ punā ratnaprabhāsadmani taṃ sthitam /
naravāhanadattaṃ te gomukhādyā upāgaman // SoKss_7,6.1 //
marubhūtiḥ sa tu manākpītāsavamadālasaḥ /
baddhapuṣpo 'nuliptaś ca vilambita upāyayau // SoKss_7,6.2 //
praskhalatpadayā gatyā hāsayaṃstaṃ girā tadā /
tannītirañjitamukho narmaṇovāca gomukhaḥ // SoKss_7,6.3 //
yaugandharāyaṇasuto bhūtvā nītiṃ na vetsi kim /
prātaḥ pibasi madyaṃ yanmattaḥ prabhumupaiṣi ca // SoKss_7,6.4 //
tac chrutvā taṃ krudhā kṣībo marubhūtir jagāda saḥ /
etan me prabhuṇā vācyamamunā guruṇāpi vā // SoKss_7,6.5 //
tvaṃ tu kaḥ śikṣayasi māmityakātmaja re vada /
ity uktavantaṃ taṃ bhūyo hasannāha sa gomukhaḥ // SoKss_7,6.6 //
bhartsayantyavinītaṃ kiṃ svavācā prabhaviṣṇavaḥ /
avaśyaṃ tasya vaktavyaṃ tatpārśvasthairyathocitam // SoKss_7,6.7 //
satyaṃ cetyakaputro 'haṃ tvaṃ mantrivṛṣabhaḥ punaḥ /
vakti te jāḍyam evaitadviṣāṇe staḥ paraṃ na te // SoKss_7,6.8 //
ity ukto gomukhenātra marubhūtirabhāṣata /
tav aiva vṛṣabhatvaṃ hi gomukhasyopapadyate // SoKss_7,6.9 //
tathāpi yadadānto 'si so 'yaṃ te jātisaṃkaraḥ /
etac chrutvātra sarveṣu hasatsūvāca gomukhaḥ // SoKss_7,6.10 //
marubhūtirayaṃ ratnaṃ jātu yatnaśatairapi /
avedhyaṃ vajrametasmin guṇaṃ ko hi praveśayet // SoKss_7,6.11 //
anyatpuruṣaratnaṃ tadyadayatnena vedhyate /
sikatāsetuvṛttāntaṃ śṛṇu cātra nidarśanam // SoKss_7,6.12 //
āsīt ko'pi pratiṣṭhāne tapodatta iti dvijaḥ /
sa pitrā kleśyamāno 'pi vidyā nādhyaita śaiśave // SoKss_7,6.13 //
anantaraṃ garhyamāṇaḥ sarvairanuśayānvitaḥ /
sa vidyāsiddhaye taptuṃ tapo gaṅgātaṭaṃ yayau // SoKss_7,6.14 //
tatrāśritogratapasas tasya taṃ vīkṣya vismitaḥ /
vārayiṣyandvijacchadmā śakro nikaṭamāyayau // SoKss_7,6.15 //
āgatya ca sa gaṅgāyāstaṭāccikṣepa vāriṇi /
uddhṛtyoddhṛtya sikatāḥ paśyatas tasya sormiṇi // SoKss_7,6.16 //
tad dṛṣṭvā muktamaunas taṃ tapodattaḥ sa pṛṣṭavān /
aśrāntaḥ kim idaṃ brahman karoṣīti sakautukam // SoKss_7,6.17 //
nirbandhapṛṣṭaḥ sa ca taṃ śakro 'vādīddvijākṛtiḥ /
setuṃ badhnāmi gaṅgāyāṃ tārāya prāṇināmiti // SoKss_7,6.18 //
tato 'bravīttapodattaḥ setuḥ kiṃ mūrkha badhyate /
gaṅgāyāmoghahāryābhiḥ sikatābhiḥ kadācana // SoKss_7,6.19 //
tac chrutvā tam uvācaivaṃ śakro 'tha dvijarūpadhṛk /
yadyevaṃ vetsi tadvidyāṃ vinā pāṭhaṃ vinā śrutam // SoKss_7,6.20 //
kasmādvratopavāsādyaistvaṃ sādhayitumudyataḥ /
iyaṃ śaśaviṣāṇecchā vyomni vā citrakalpanā // SoKss_7,6.21 //
anakṣaro lipinyāso yadvidyādhyayanaṃ vinā /
evaṃ yadi bhavedetannahyadhīyīta kaścana // SoKss_7,6.22 //
ity uktaḥ sa tapodattaḥ śakreṇa dvijarūpiṇā /
vicārya tattathā matvā tapastyaktvā gṛhaṃ yayau // SoKss_7,6.23 //
evaṃ sudhīḥ sukhaṃ bodhyo marubhūtistu durmatiḥ /
na śakyate bodhayituṃ bodhyamānaś ca kupyati // SoKss_7,6.24 //
ity ukte gomukhenātra madhye hariśikho 'bhyadhāt /
bhavanti sukhasaṃbodhyāḥ satyaṃ deva sumedhasaḥ // SoKss_7,6.25 //
tathā ca pūrvamabhavad vārāṇasyāṃ dvijottamaḥ /
kaścidvirūpaśarmākhyo virūpo nirdhanastathā // SoKss_7,6.26 //
sa cavairūpyadaurgatyanirviṇṇastattapovanam /
gatvā tīvraṃ tapaścakre rūpadraviṇakāṅkṣayā // SoKss_7,6.27 //
tataḥ surapatiḥ kṛtvā vikṛtavyādhitākṛteḥ /
jambukasyādhamaṃ rūpametyāgre tasya tasthivān // SoKss_7,6.28 //
taṃ vilokya parītāṅgamakṣikābhiralakṣaṇam /
virūpaśarmā śanakairmanasā vimamarśa saḥ // SoKss_7,6.29 //
īdṛśā api jāyante saṃsāre pūrvakarmabhiḥ /
tanmamālpamidaṃ dhātrā kṛtaṃ yannedṛśaḥ kṛtaḥ // SoKss_7,6.30 //
ko daivalikhitaṃ bhogaṃ laṅghayed ity avetya saḥ /
virūpaśarmā śanakais tapaḥsthānād yayau gṛham // SoKss_7,6.31 //
itthaṃ subuddhiralpena deva yatnena bodhyate /
na kṛcchreṇāpi mahatā nirvicāramatiḥ punaḥ // SoKss_7,6.32 //
evaṃ hariśikhenokte śraddhadhāne ca gomukhe /
marubhūtiranātmajñaḥ kṣībo 'tikupito 'bravīt // SoKss_7,6.33 //
balaṃ gomukha vācyeva na tu bāhvorbhavādṛśām /
vācālaiḥ kalahaḥ klībaistrapākṛdbāhuśālinām // SoKss_7,6.34 //
iti bruvāṇaṃ yuddhecchuṃ marubhūtiṃ smitānanaḥ /
naravāhanadatto 'tha prabhuḥ svayamasāntvayat // SoKss_7,6.35 //
visṛjya taṃ ca svagṛhaṃ taṃ bālasakhivatsalaḥ /
kurvandivasakāryāṇi nināya tadahaḥ sukham // SoKss_7,6.36 //
prātaś ca sarveṣv āyāteṣv eṣu mantriṣu taṃ priyā /
ratnaprabhā jagādaivaṃ marubhūtau trapānate // SoKss_7,6.37 //
tvamāryaputra sukṛtī yasya te sacivā ime /
ābālyasnehanigaḍanibaddhāḥ śuddhacetasaḥ // SoKss_7,6.38 //
ete ca dhanyā yeṣāṃ tvamīdṛksnehaparaḥ prabhuḥ /
prākkarmopārjitā yūyamanyonyasya na saṃśayaḥ // SoKss_7,6.39 //
evam ukte tayā rājñyā vasantakasuto 'bravīt /
naravāhanadattasya narmamittraṃ tapantakaḥ // SoKss_7,6.40 //
satyaṃ purvārjito 'yaṃ naḥ svāmī sarvaṃ hi tiṣṭhati /
pūrvakarmavaśādeva tathā ca śrūyatāṃ kathā // SoKss_7,6.41 //
abhucchrīkaṇṭhanilaye vilāsapuranāmani /
pure vinayaśīlākhyo nāmnānvarthena bhūpatiḥ // SoKss_7,6.42 //
tasya prāṇasamā devī babhūva kamalaprabhā /
tayā sākaṃ ca bhogaikasaktas tasthau cirāya saḥ // SoKss_7,6.43 //
atha kālena bhūpasya jarā saundaryahāriṇī /
tasyāvirāsīt tāṃ dṛṣṭvā sa cāsīdatiduḥkhitaḥ // SoKss_7,6.44 //
himāhatamivāmbhojaṃ palitamlānamānanam /
darśayāmi kathaṃ devyai hā dhiṅme maraṇaṃ varam // SoKss_7,6.45 //
ityādi cintayan so 'tha sadasyāhūya bhūpatiḥ /
vaidyaṃ taruṇacandrākhyaṃ nijagāda kṛtādaraḥ // SoKss_7,6.46 //
bhadra bhaktastvamasmāsu kuśalaś ceti pṛcchyase /
apy asti kācid yuktiḥ sā yayeyaṃ vāryate jarā // SoKss_7,6.47 //
tac chrutvaiva kalāmātrasāro vāñchansa pūrṇatām /
vakrastaruṇacandro 'ntaḥ satyanāmā vyacintayat // SoKss_7,6.48 //
mūrkho 'yaṃ nṛpatirbhojyo mayā vetsyāmi ca kramāt /
iti saṃcintya sa bhiṣaktam evam avadannṛpam // SoKss_7,6.49 //
ekastvaṃ bhūgṛhe māsānaṣṭau yadidamauṣadham /
upayuṅkṣe tato deva jarāmapanayāmi te // SoKss_7,6.50 //
etac chrutvaiva sa nṛpastadbhūgṛhamakārayat /
kṣamante na vicāraṃ hi mūrkhā viṣayalolupāḥ // SoKss_7,6.51 //
rājansattvena pūrveṣāṃ tapasā ca damena ca /
rasāyanāni siddhāni prabhāveṇa yugasya ca // SoKss_7,6.52 //
adyatve ca śrutānyeva rasānyetāni bhūpate /
sāmagryabhāvāt kurvanti yatpratyuta viparyayam // SoKss_7,6.53 //
tanna yuktamidaṃ dhūrtāḥ krīḍantyeva hi bāliśaiḥ /
kiṃ deva samatikrāntamāgacchati punarvayaḥ // SoKss_7,6.54 //
ity ādi mantriṇāṃ vākyaṃ na lebhe tasya cāntaram /
āvṛte hṛdaye rājño gāḍhayā bhogatṛṣṇayā // SoKss_7,6.55 //
viveśa ca girā tasya bhiṣajastatsa bhūgṛham /
ekākī vāritāśeṣarājocitaparicchadaḥ // SoKss_7,6.56 //
eko vaidyaḥ svabhṛtyena sahaikenaiva tasya saḥ /
tatrauṣadhādicaryāyāṃ babhūva paricārakaḥ // SoKss_7,6.57 //
tasthau ca tatra sa nṛpo bhūmigarbhe tamomaye /
ajñāna iva bhūyastvātprasṛte hṛdayādbahiḥ // SoKss_7,6.58 //
gateṣu cātra māseṣu ṣaṇmātreṣv asya bhūpateḥ /
vilokyābhyadhikībhūtāṃ tāṃ jarāṃ sa śaṭho bhiṣak // SoKss_7,6.59 //
ājahāra kam apy ekaṃ puruṣaṃ tādṛśākṛtim /
rājānaṃ tvāṃ karomīti yuvānaṃ kṛtasaṃvidam // SoKss_7,6.60 //
tataḥ suraṅgāṃ bhūgehe dūrāddattvātra taṃ nṛpam /
suptaṃ hatvā tayā nītvā so 'ndhakūpe 'kṣipanniśi // SoKss_7,6.61 //
tay aiva puruṣaṃ taṃ ca taruṇaṃ tatra bhūgṛhe /
praveśya sthāpayām āsa suraṅgāṃ pidadhe ca tām // SoKss_7,6.62 //
saṃprāpya mūḍhabuddhīnāmavakāśaṃ nirargalam /
ucchṛṅkhalamatiḥ kuryātprākṛtaḥ kiṃ na sāhasam // SoKss_7,6.63 //
tataḥ sa sarvāḥ prakṛtīr vaidyo 'nyedyur abhāṣata /
ajaro 'yaṃ kṛtas tāvat ṣaḍbhir māsair mayā nṛpaḥ // SoKss_7,6.64 //
māsadvayena caitasya rūpamanyadbhaviṣyati /
taddūrātkiṃcidātmānamasmai darśayatādhunā // SoKss_7,6.65 //
ity uktvā bhūgṛhadvāri sarvānānīya darśayan /
tasmai nyavedayadyūne sa teṣāṃ nāmakarmaṇī // SoKss_7,6.66 //
ity antaḥpuraparyantaṃ māsadvitayamanvaham /
bhūgṛhe 'bodhayadyuktyā yuvānaṃ puruṣaṃ sa tam // SoKss_7,6.67 //
prāpte ca samaye taṃ sa bhogapuṣṭaṃ dharāgṛhāt /
ujjahārājaraḥ so 'yaṃ jāto rājetyudāharan // SoKss_7,6.68 //
tataś cauṣadhisaṃsiddhiḥ saiṣa rājeti tatra saḥ /
paryavāryata hṛṣṭābhiḥ pumān prakṛtibhir yuvā // SoKss_7,6.69 //
atha snātastathā labdharājyo rājocitāḥ kriyāḥ /
cakāra sa sahāmātyaiḥ sotsavastaruṇaḥ pumān // SoKss_7,6.70 //
tadāprabhṛti tasthau ca kurvanrājyaṃ sukhena saḥ /
nāmājara iti prāpya krīḍannantaḥpuraiḥ saha // SoKss_7,6.71 //
sarve caitamasaṃbhāvyavaidyavṛttāviśaṅkinaḥ /
rasāyanaparāvṛttarūpaṃ svaṃ menire prabhum // SoKss_7,6.72 //
prītyānurañjya prakṛtīrdevīṃ ca kamalaprabhām /
so 'tha svamitrairajaro rājābhuṅkta saha śriyam // SoKss_7,6.73 //
mittraṃ bheṣajacandrākhyaṃ tathānyaṃ padmadarśanam /
ubhe ātmasame cakre hasyaśvagrāmapūrite // SoKss_7,6.74 //
vaidyaṃ taruṇacandraṃ tu prakriyārthamamānayat /
na tu tasmin viśaśvāsa satyadharmacyutātmani // SoKss_7,6.75 //
ekadā ca sa vaidyastaṃ svairaṃ rājānam abravīt /
kiṃ māmagaṇayitvaiva svātantryeṇa viceṣṭase // SoKss_7,6.76 //
tadvismṛtaṃ yadā rājā bhavāniha mayā kṛtaḥ /
tac chrutvaiva sa rājā tamajaro vaidyamabhyadhāt // SoKss_7,6.77 //
aho mūrkho 'si kaḥ kasya kartā dātāpi vā pumān /
prāktanaṃ karma hi sakhe karoti ca dadāti ca // SoKss_7,6.78 //
atastvaṃ mā kṛthā darpaṃ tapaḥsiddhamidaṃ hi me /
etac ca darśayiṣyāmi pratyakṣamacireṇa te // SoKss_7,6.79 //
ity uktas tena sa trasta iva vaidyo vyacintayat /
aho kim apy adhṛṣṭo 'yaṃ dhīro jñānīva bhāṣate // SoKss_7,6.80 //
yadrahasyāntaraṅgatvaṃ svāmisaṃvananaṃ param /
tad api kṣamate nāsminnanuvartyastadeṣa me // SoKss_7,6.81 //
paśyāmi tāvatkimayaṃ sākṣānme darśayiṣyati /
ity ālocya tathety evaṃ bhiṣaktūṣṇīṃ babhūva saḥ // SoKss_7,6.82 //
anyedyuścājaro rājā paribhrāntuṃ sa niryayau /
krīḍaṃstaruṇacandrādyaiḥ sevyamānāḥ suhṛtsakhaḥ // SoKss_7,6.83 //
bhrāmyan prāpto nadītīraṃ yasyā madhye dadarśa saḥ /
pravāhe vahadāyātaṃ sauvarṇaṃ padmapañcakam // SoKss_7,6.84 //
ānāyayac ca bhṛtyaistadgṛhītvā pravilokya ca /
vaidyaṃ taruṇacandraṃ taṃ jagāda nikaṭasthitam // SoKss_7,6.85 //
nadītīreṇa gaccha tvamupariṣṭādito 'munā /
utpattisthānam eteṣāṃ paṅkajānāṃ gaveṣaya // SoKss_7,6.86 //
tac ca dṛṣṭvā tvamāgaccheḥ sumahatkautukaṃ hi me /
adbhuteṣveṣu padmeṣu tvaṃ ca dakṣaḥ suhṛnmama // SoKss_7,6.87 //
ity uktvā preṣitas tena rājñā sa vivaśo bhiṣak /
yathādiṣṭena mārgeṇa tatheti prayayau tataḥ // SoKss_7,6.88 //
rājāpyayāsīt svapuraṃ sa ca gacchan bhiṣak kramāt /
prāpadāyatanaṃ śaivaṃ nadyās tasyās taṭasthitam // SoKss_7,6.89 //
tadagre tatsarittīrthataṭe vaṭamahātarum /
apaśyal lambamānaṃ ca tasminnarakaraṅkakam // SoKss_7,6.90 //
tataḥ śrāntaḥ kṛtasnāno devam abhyarcya tatra saḥ /
yāvattiṣṭhati megho 'tra tāvadāgatya vṛṣṭavān // SoKss_7,6.91 //
meghābhivṛṣṭāt tasmāc ca vaṭaśākhāvalambinaḥ /
mānuṣāsthikaraṅkādye nyapataṃstoyabindavaḥ // SoKss_7,6.92 //
nadyāstīrthajale tasyāstebhyastāni dadarśa saḥ /
jāyamānāni padmāni sauvarṇāni kṣaṇādbhiṣak // SoKss_7,6.93 //
aho kimidamāścaryaṃ kaṃ pṛcchāmyajane vane /
yadi vā veda kaḥ sargaṃ bahvāścaryamayaṃ vidheḥ // SoKss_7,6.94 //
dṛṣṭastāvanmayā so 'yaṃ kanakāmbhoruhākaraḥ /
tadetatprakṣipāmyatra tīrthe narakalevaram // SoKss_7,6.95 //
dharmo 'stu vaitatpṛṣṭhe ca jāyantām ambujāni vā /
ity ālocya sa vṛkṣāgrāt tataḥ kaṅkālamakṣipat // SoKss_7,6.96 //
nītvā ca taddinaṃ tatra siddhakaryo 'pare 'hani /
pratyāvartiṣṭa sa tato bhiṣagdeśaṃ nijaṃ prati // SoKss_7,6.97 //
dinaiḥ katipayaḥ prāpa tadvilāsapuraṃ ca saḥ /
tasyājarasya nikaṭaṃ rājño 'dhvakṛśadhūsaraḥ // SoKss_7,6.98 //
dvāḥsthenāvedito yāvatpraviśya caraṇānataḥ /
sa pṛṣṭakuśalo rājñā vṛttāntaṃ vakti taṃ bhiṣak // SoKss_7,6.99 //
tāvat sa vijanaṃ kṛtvā rājā taṃ svayam abhyadhāt /
dṛṣṭaṃ hemāmbujotpattisthānaṃ tadbhavatā sakhe // SoKss_7,6.100 //
tatkṣetramuttamaṃ caivaṃ tatra dṛṣṭastvayā ca saḥ /
karaṅko vaṭavṛkṣe tāṃ prāktanīṃ viddhi me tanum // SoKss_7,6.101 //
tadūrdhvapādena mayā lambamānena kurvatā /
tapas tatra purā tyaktamupaśoṣya kalevaram // SoKss_7,6.102 //
tapasas tasya māhātmyātkaraṅkātpracyutais tataḥ /
meghāmbubhis te jāyante padmās tatra hiraṇmayāḥ // SoKss_7,6.103 //
sa karaṅkaś ca yatkṣiptastīrthe tatra mama tvayā /
yuktaṃ tadvihitaṃ tvaṃ hi mittraṃ me pūrvajanmani // SoKss_7,6.104 //
eṣa bheṣajacandraś ca tathāsau padmadarśanaḥ /
etāvapi ca tajjanmasaṃgatau suhṛdau mama // SoKss_7,6.105 //
tattasya tapaso mittra prāktanasya prabhāvataḥ /
jātismaratvaṃ jñānaṃ ca rājyaṃ copanataṃ mama // SoKss_7,6.106 //
tadetaddarśitaṃ tubhyaṃ yuktyā pratyakṣato mayā /
bhavatkṣiptāsthisaṃghātaṃ sābhijñānaṃ ca varṇitam // SoKss_7,6.107 //
tasmāttubhyaṃ mayā rājyamadāyīti mama tvayā /
ahaṃkāro na kartavyaḥ sthāpyaṃ ceto na duḥsthitam // SoKss_7,6.108 //
vinā hi prāktanaṃ karma na dātā ko'pi kasyacit /
agarbhājjanturaśnāti pūrvakarmataroḥ phalam // SoKss_7,6.109 //
ity uktaḥ sa bhiṣaktena rājñā dṛṣṭvā tathaiva tat /
asaṃtoṣaṃ punarnaiva tatsevāsukhito 'bhyagāt // SoKss_7,6.110 //
so 'pi rājājaro jātismarastaṃ bhiṣajaṃ tataḥ /
saṃmānyārthapradānena yathocitamudāradhīḥ // SoKss_7,6.111 //
antaḥpuraiḥ suhṛdbhiś ca sākaṃ nayajitāṃ mahīm /
bhuñjānaḥ sukṛtaprāptāṃ sukhamāstāpakaṇṭakām // SoKss_7,6.112 //
evaṃ bhavati loke 'smin deva sarvasya sarvadā /
prākkarmopārjitaṃ jantoḥ sarvam eva śubhāśubham // SoKss_7,6.113 //
tasmāttvam api naḥ svāmī manye janmāntarārjitaḥ /
satsv anyeṣv evam asmākaṃ prasanno 'sy anyathā katham // SoKss_7,6.114 //
ity apūrvaramaṇīyavicitrāṃ kāntayā saha tapantakavaktrāt /
saṃniśamya sa kahāmudatiṣṭhat snātum atra naravāhanadattaḥ // SoKss_7,6.115 //
kṛtasnāno gatvā nikaṭamatha vatseśanṛpateḥ pitur muñcan mātur muhur amṛtavarṣaṃ nayanayoḥ /
kṛtāhāras tābhyāṃ saha sadayito mantrisahitaḥ sukhair āpānādyair dinam anayad etāṃ ca rajanīm // SoKss_7,6.116 //
iti mahākaviśrīsomadevabhaṭṭaviracite kathāsaritsāgare ratnaprabhālambake ṣaṣṭhas taraṅgaḥ /
saptamas taraṅgaḥ /
tataḥ sa ratnaprabhayā samaṃ tadvāsaveśmani /
sthito 'nyedyuḥ kathāḥ kurvaṃstāstāḥ sa sacivaiḥ saha // SoKss_7,7.1 //
naravāhanadatto 'tra mandiraprāṅgaṇe bahiḥ /
akasmātpuruṣasyeva śuśrāvākranditadhvanim // SoKss_7,7.2 //
kim evam iti kasmiṃścit pṛcchatyāgatya ceṭikāḥ /
abruvan kañcukī krandaty eṣa dharmagiriḥ prabho // SoKss_7,7.3 //
ihāgatya hi mūrkheṇa mittreṇa kathito 'dhunā /
tīrthayātrāgato 'muṣya bhrātā deśāntare mṛtaḥ // SoKss_7,7.4 //
tena rājakulastho 'smīty asmarañ śokamohitaḥ /
sākrandaḥ san gṛhaṃ nītaḥ saṃpraty eṣa bahir janaiḥ // SoKss_7,7.5 //
tac chrutvā yuvarāje 'smiñ jātaduḥkhe 'nukampayā /
rājñī ratnaprabhā tatra viṣaṇṇeva jagāda sā // SoKss_7,7.6 //
priyabandhuviyogotthamaho duḥkhaṃ durutsaham /
kaṣṭaṃ kiṃ na kṛto dhātrā jano 'yamajarāmaraḥ // SoKss_7,7.7 //
iti rājñīvacaḥ śrutvā marubhūtiruvāca tām /
martyeṣvetatkuto devi tathāhīmāṃ kathāṃ śṛṇu // SoKss_7,7.8 //
cirāyurnāmni nagare cirāyurnāma bhūpatiḥ /
pūrvaṃ cirāyurevāsītketanaṃ sarvasaṃpadām // SoKss_7,7.9 //
tasya nāgārjuno nāma bodhisattvāṃśasaṃbhavaḥ /
dayālurdānaśīlaś ca mantrī vijñānavānabhūt // SoKss_7,7.10 //
yaḥ sarvauṣadhiyuktijñaścakre siddharasāyanaḥ /
ātmānaṃ taṃ ca rājānaṃ vijaraṃ cirajīvitam // SoKss_7,7.11 //
kadācinmantriṇas tasya bālaḥ pañcatvamāyayau /
nāgārjunasya putreṣu sarveṣu dayitaḥ sutaḥ // SoKss_7,7.12 //
sa tena dṛṣṭasaṃtāpo martyānāṃ mṛtyuśāntaye /
amṛtaṃ saṃdadhe dravyaistapodānaprabhāvataḥ // SoKss_7,7.13 //
śeṣauṣadhasya tvekasya kālayogaṃ sa melane /
yāvatpratīkṣate tāvadindreṇa tadabudhyata // SoKss_7,7.14 //
indraḥ sam āmantrya surairaśvināvevamādiśat /
gatvā nāgārjunaṃ brūtamidaṃ madvacanādbhuvi // SoKss_7,7.15 //
ko 'yaṃ kartum ihārabdho mantriṇāpyanayastvayā /
kiṃ tvaṃ prajāpatiṃ jetumudyato bata sāṃpratam // SoKss_7,7.16 //
martyā maraṇadharmāṇas tena ye kila nirmitāḥ /
sādhayitvāmṛtaṃ yat tān amarān kartum icchasi // SoKss_7,7.17 //
evaṃ kṛte viśeṣo hi kaḥ syād devamanuṣyayoḥ /
yaṣṭavyayājakābhāvādbhajyate ca jagatsthitiḥ // SoKss_7,7.18 //
tadasmadvacanādetatsaṃharāmṛtasādhanam /
anyathā kupitā devāḥ śāpaṃ dāsyanti te dhruvam // SoKss_7,7.19 //
yacchokādeṣa yatnaste sa svarge tvatsutaḥ sthitaḥ /
iti saṃdiśya śakrastau prajighāyāśvināvubhau // SoKss_7,7.20 //
tau cāgatya gṛhītārghau tadāgamanatoṣiṇe /
ūcatuḥ śakrasaṃdeśaṃ tasmai nāgārjunāya tam // SoKss_7,7.21 //
putraṃ jagadatuścāsya divi devaiḥ samaṃ sthitam /
tato nāgārjunaḥ so 'tra viṣaṇṇaḥ sannacintayat // SoKss_7,7.22 //
na karomīndravakyaṃ ceddevāstattāvadāsatām /
imāveva na kiṃ śāpamaśvinau me prayacchataḥ // SoKss_7,7.23 //
tadetadāstām amṛtaṃ na siddho me manorathaḥ /
putraś ca me prāksukṛtairaśocyāṃ sa gato gatim // SoKss_7,7.24 //
ity ālocyāśvinau devau so 'tra nāgārjuno 'bravīt /
anuṣṭhitā mayendrājñā saṃharāmyamṛtakriyām // SoKss_7,7.25 //
pañcāhenāmṛte siddhe kṛtaivaiṣājarāmarā /
mayābhaviṣyatpṛthivī yuvāṃ cennāgamiṣyatam // SoKss_7,7.26 //
ity uktvā tatsamakṣaṃ tattadvākhyānnicakhāna saḥ /
dharaṇyāmamṛtaṃ siddhaprāyaṃ nāgārjunastadā // SoKss_7,7.27 //
tato 'śvinau tam āpṛcchya gatvā śakrāya taddivi /
ācakhyatuḥ kṛtaṃ kāryaṃ nanandātha ca devarāṭ // SoKss_7,7.28 //
tāvaccāra cirāyuḥ sa rājā nāgārjunaprabhuḥ /
putraṃ jīvaharaṃ nāma yauvarājye 'bhiṣiktavān // SoKss_7,7.29 //
abhiṣiktaṃ ca taṃ mātā prāṇāmārthamupāgatam /
rājñī dhanaparā nāma hṛṣṭaṃ dṛṣṭvābravītsutam // SoKss_7,7.30 //
yauvarājyamidaṃ prāpya putra hṛṣyasi kiṃ mṛṣā /
rājyaprāptyai kramo hy eṣa tapasā ca na vidyate // SoKss_7,7.31 //
yuvarājā hi bahavo gatāḥ putrāḥ pitustava /
na rājyaṃ kenacitprāptaṃ prāptaṃ sarvair viḍambanam // SoKss_7,7.32 //
nāgārjunena dattaṃ hi tadrājñe 'smai rasāyanam /
vayo varṣaśataṃ yena prāptamasyedamaṣṭamam // SoKss_7,7.33 //
ko jānāti kiyantyanyānyapi prāpsyanti ca kramāt /
yuvarājānnṛpasyāsya kurvato 'lpāyuṣaḥ sutān // SoKss_7,7.34 //
etac chrutvā viṣaṇṇaṃ taṃ putraṃ sā punarabravīt /
yadi rājyena te kṛtyaṃ tadupāyamimaṃ kuru // SoKss_7,7.35 //
eṣa nāgārjuno mantrī pratyahaṃ vihitāhnikaḥ /
āhārasamaye dātā karotyudghoṣaṇāmimām // SoKss_7,7.36 //
ko 'rthī prārthayate kaḥ kiṃ tasmai kiṃ dīyatāmiti /
svaśiro me prayaccheti tatkālaṃ bruhi gaccha tam // SoKss_7,7.37 //
satyavāci tatas tasmiṃśchinnamūrdhni mṛte nṛpaḥ /
tacchokātpañcatāṃ yāyādvanaṃ vaiṣa samāśrayet // SoKss_7,7.38 //
tataḥ prāpsyasi rājyaṃ tvamupāyo 'nyo 'tra nāsti te /
iti māturvacaḥ śrutvā rājaputrastutoṣa saḥ // SoKss_7,7.39 //
tatheti tadvidhātuṃ ca cakār aiva sa niścayam /
kaṣṭo hi bāndhavasnehaṃ rājyalobho 'tivartate // SoKss_7,7.40 //
atha rājasuto 'nyedyuḥ svairaṃ jīvaharo yayau /
tasya bhojanavelāyāṃ gṛhaṃ nāgārjunasya saḥ // SoKss_7,7.41 //
kaḥ kiṃ yācata ityādi tadā tatra ca mantriṇam /
vadantaṃ taṃ praviśy aiva sa mūrdhānamayācata // SoKss_7,7.42 //
āścaryaṃ vatsa śirasā kiṃ karoṣi mamāmunā /
māṃsāsthikeśasaṃgho hi kvopayujyata eṣa te // SoKss_7,7.43 //
tathāpyarthastavānena yadi cchittvā gṛhāṇa tat /
ity uktvopānayattasmai sa ca mantrī śirodharām // SoKss_7,7.44 //
rasāyanadṛḍhāyāṃ ca tasyāṃ praharataściram /
rājasūnoryayuḥ khaḍgā bahavas tasya khaṇḍaśaḥ // SoKss_7,7.45 //
tāvadbuddhvaitadāyāntaṃ rājānaṃ taṃ cirāyuṣam /
vārayantaṃ śirodānātso 'tra nāgārjuno 'bravīt // SoKss_7,7.46 //
jātismaro 'haṃ nṛpate navatiṃ ca navādhikām /
janmāni svaśiro dattaṃ mayā janmani janmani // SoKss_7,7.47 //
idaṃ śatatamaṃ janma śirodānāya me prabho /
tanmā sma vocaḥ kiṃcittvaṃ vimukho 'rthī na yāti me // SoKss_7,7.48 //
tadidānīṃ dadāmyasyai tvatputrāya nijaṃ śiraḥ /
tvanmukhālokanāyaiṣa kṛpāṇaṃ tena tasya saḥ // SoKss_7,7.49 //
ityuktvāśliṣya taṃ bhūpaṃ cūrṇamānāyya koṣataḥ /
alipadrājaputrasya kṛpāṇaṃ tena tasya saḥ // SoKss_7,7.50 //
tatkṛpāṇaprahāreṇa so 'tha tasya nṛpātmajaḥ /
nāgārjunasya ciccheda śiro nālādivāmbujam // SoKss_7,7.51 //
athotthite mahākrande prāṇatyāgonmukhe nṛpe /
ity uccacāra gaganādaśarīrātra bhāratī // SoKss_7,7.52 //
akāryaṃ mā kṛthā rājannaśocyo hy eṣa te sakhā /
nāgārjuno 'punarjanmā gato buddhasamāṃ gatim // SoKss_7,7.53 //
etac chrutvā sa virataścirāyurmaraṇānnṛpaḥ /
dattadānaḥ śucā tyaktarājyo vanamaśiśriyat // SoKss_7,7.54 //
tatra kālena tapasā sa prāpa paramāṃ gatim /
tatputro 'py adhitasthau tadrājyaṃ jīvaharo 'tra saḥ // SoKss_7,7.55 //
prāptarājyaś ca nacirādrāṣṭrabhedaṃ vidhāya saḥ /
hato nāgārjunasutaiḥ smaradbhistadvadhaṃ pituḥ // SoKss_7,7.56 //
tacchokād atha tanmātus tasyā hṛdayamasphuṭat /
anāryajuṣṭena pahā pravṛttānāṃ śivaṃ kutaḥ // SoKss_7,7.57 //
rājye ca rājñyām anyasyāṃ jātas tasya cirāyuṣaḥ /
śatāyur nāma putras tair mantrimukhyair nyaveśyata // SoKss_7,7.58 //
evaṃ nāgārjunārabdhaṃ martyānāṃ mṛtyunāśanam /
na soḍhuṃ daivatairyāvatso 'pi mṛtyuvaśaṃ gataḥ // SoKss_7,7.59 //
tasmādvidhātṛvihito 'yamanitya eva durvāraduḥkhabahulo nanu jīvalokaḥ /
śakyaṃ na kartum api yatnaśatais tadatra kenāpi kiṃcid api necchati yadvidhātā // SoKss_7,7.60 //
ityākhyāya kathāṃ kila virate marubhūtike samaṃ sacivaiḥ /
naravāhanadatto nijamutthāya cakāra divasakartavyam // SoKss_7,7.61 //
iti mahākaviśrīsomadevabhaṭṭaviracite kathāsaritsāgare ratnaprabhālambake saptamas taraṅgaḥ /
aṣṭamas taraṅgaḥ /
tato 'hani pare prāptaḥ sotkāṃ ratnaprabhāṃ priyām /
śīghraṃ pratyāgamiṣyāmītyāśvāsyākheṭakāya saḥ // SoKss_7,8.1 //
vatseśena samaṃ pitrā vayasyaiścāṭavīṃ yayau /
naravāhanadatto 'śvairgajaiś ca parivāritaḥ // SoKss_7,8.2 //
tatra bhinnebhakumbhānāṃ nakhodaraparicyutaiḥ /
siṃhānāṃ hatasuptānāmuptabījeva mauktikaiḥ // SoKss_7,8.3 //
vyāghrāṇāṃ bhallalūnānāṃ daṃṣtrābhiḥ sāṅkur eva ca /
sapallaveva kṣatajair hariṇānāṃ parisrutaiḥ // SoKss_7,8.4 //
nimagnakaṅkapatrāṅkaiḥ kroḍaiḥ stabakiteva ca /
śarīraiḥ śarabhāṇāṃ ca patitaiḥ phaliteva ca // SoKss_7,8.5 //
babhūva tasya nipataddhanaśabdaśilīmukhā /
prītaye mṛgayālīlālatā śobhitakānanā // SoKss_7,8.6 //
śanaiḥ śrāntaḥ sa viśramya praviveśa vanāntaram /
hayārūdhaḥ sahaikena gomukhenāśvasādinā // SoKss_7,8.7 //
tatrārebhe ca gulikākrīḍāṃ kām api tatkṣaṇam /
tāvac ca tāpasī kāpi pathā tena kilāyayau // SoKss_7,8.8 //
tasyās tasya karādbhraṣṭā gulikā mūrdhni cāpatat /
tato vihasya kiṃcitsā tāpasī tam abhāṣata // SoKss_7,8.9 //
evam eva mado 'yaṃ cettava tadyadyavāpsyasi /
jātu karpūrikāṃ bhāryāṃ tataḥ kīdṛgbhaviṣyati // SoKss_7,8.10 //
etac chrutvāvaruhy aiva turagāccaraṇānataḥ /
naravāhanadattastāṃ tāpasīṃ nijagāda saḥ // SoKss_7,8.11 //
tvaṃ na dṛṣṭā mayā daivādgulikā cātra me gatā /
pradīda tadbhagavati kṣamasva skhalitaṃ mama // SoKss_7,8.12 //
tac chrutvā nāsti me putra kopa ityabhidhāya ca /
tāpasī sā jitakrodhā tamāśīrbhirasāntvayat // SoKss_7,8.13 //
tataś ca vaśinīṃ matvā prabuddhāṃ satyatāpasīm /
naravāhanadattastāṃ papraccha vinayena saḥ // SoKss_7,8.14 //
kaiṣā karpūrikā nāma bhagavatyudita tvayā /
etādādiśi tuṣṭāsi mayi cetkautukaṃ hi me // SoKss_7,8.15 //
ity uktavantaṃ praṇataṃ tāpasī taṃ jagāda sā /
asti pārembudhi paraṃ nāmnā karpūrasaṃbhavam // SoKss_7,8.16 //
anvarthas tatra rājāsti karpūraka iti śrutaḥ /
tasya karpūrikā nāma sutāsti varakanyakā // SoKss_7,8.17 //
ekāṃ vilokya kamalāṃ nirmathyāpahṛtāṃ suraiḥ /
yā dvitīyeva nikṣipya tatra gopāyitābdhinā // SoKss_7,8.18 //
puruṣadveṣinī sā ca vivāhaṃ nābhivāñchati /
tvayy upete yadi paraṃ bhaviṣyati tadarthinī // SoKss_7,8.19 //
tattatra gaccha putra tvaṃ tāṃ ca prāpsyasi sundarīm /
gacchataś cātra te 'ṭavyāṃ mahākleśo bhaviṣyati // SoKss_7,8.20 //
mohas tatra na kāryas te sarvaṃ svantaṃ hi bhāvi tat /
ity uktvaiva kham utpatya tāpasī sā tirodadhe // SoKss_7,8.21 //
naravāhanadatto 'tha tadvāṇīmadanājñayā /
ākṛṣṭaḥ sa tamāha sma gomukhaṃ pārśvavartinam // SoKss_7,8.22 //
ehi karpūrikāpārśvaṃ puraṃ karpūrasaṃbhavam /
gacchāvastām adṛṣṭvā hi na kṣaṇaṃ sthātumutsahe // SoKss_7,8.23 //
tac chrutvā gomukho 'vādīddevālaṃ sāhasena te /
kva tvaṃ kvābdhiḥ puraṃ tatkva kva so 'dhvā kanyakā kva sā // SoKss_7,8.24 //
nāmni śrute kim ekākī tyaktadivyāṅganājanaḥ /
nirabhiprāyasaṃdigdhāmabhidhāvasi mānuṣīm // SoKss_7,8.25 //
evaṃ sa gomukhenokto vatsarājasutastadā /
abravītsiddhatāpasyā na tasyā vacanaṃ mṛṣā // SoKss_7,8.26 //
tanmayāvaśyagantavyaṃ prāptuṃ tāṃ rājakanyakām /
ity uktvā sa hayārūḍhaḥ pratasthe tatkṣaṇaṃ tataḥ // SoKss_7,8.27 //
anvagāt sa ca taṃ tūṣṇīmanicchannapi gomukhaḥ /
akurvanvacanaṃ bhṛtyairanugamyaḥ paraṃ prabhuḥ // SoKss_7,8.28 //
tāvad vatseśvaro 'py āgāt kṛtākheṭo nijāṃ purīm /
manvānaḥ sa tamāyāntaṃ sutaṃ svabalamadhyagam // SoKss_7,8.29 //
svabalaṃ tac ca tasyāgānmarubhūtyādibhiḥ saha /
purīṃ tām eva matvā taṃ sainyamadhyasthitaṃ prabhum // SoKss_7,8.30 //
tatra prāptā vicinvantaste buddhvā tamanāgatam /
vatseśvarādayo jagmuḥ sarve ratnaprabhāntikam // SoKss_7,8.31 //
sā cādau tac chrutenārtā dhyātayā nijavidyayā /
ākhyātadayitodantā vignaṃ śvaśuram abravīt // SoKss_7,8.32 //
karpūrikāṃ rājasutāṃ tāpasyā kathitāṃ vane /
āryaputro gataḥ prāptuṃ puraṃ karpūrasaṃbhavam // SoKss_7,8.33 //
śīghraṃ ca kṛtakāryaḥ sann ihaiṣyati sagomukhaḥ /
tadalaṃ cintayaitad dhi vidyāto 'dhigataṃ mayā // SoKss_7,8.34 //
ity uktvāśvāsayatsā taṃ vatseśaṃ saparicchadam /
ratnaprabhānyāṃ vidyāṃ ca bhartuḥ prāyuṅkta tasya sa // SoKss_7,8.35 //
naravāhanadattasya pathi kleśopaśāntaye /
neṣyāṃ bhartṛhitaiṣiṇyo gaṇayanti hi sustriyaḥ // SoKss_7,8.36 //
tāvac ca dūramadhvānaṃ sa yayau vājipṛṣṭhagaḥ /
naravāhanadatto 'syām aṭavyāṃ gomukhānvitaḥ // SoKss_7,8.37 //
athākasmādupetyāta kumārī pathyuvāca tam /
ahaṃ māyāvatī nāma vidyā ratnaprabheritā // SoKss_7,8.38 //
rakṣāmyadṛśyā mārge tvāṃ niścintastadvrajādhunā /
ity uktvā rupiṇī vidyā tiro 'bhūtsāsya paśyataḥ // SoKss_7,8.39 //
tatprabhāvāt tataḥ śāntakṣuttṛṣṇaḥ pathi sa vrajan /
naravāhanadattastāṃ stuvanratnaprabhāṃ priyām // SoKss_7,8.40 //
sāyaṃ svacchasaraḥ prāpya vanaṃ svādutaraiḥ phalaiḥ /
jalaiścāhārapānādi snātaścakre sagomukhaḥ // SoKss_7,8.41 //
naktaṃ ca tatra saṃyamya dattaghāsau hayāvadhaḥ /
mantridvitīyo vāsārthamāruroha mahātarum // SoKss_7,8.42 //
tasyoruśākhāsaṃviṣṭo vitrastahayaheṣitaiḥ /
prabuddhaḥ so 'ntarādhastādapaśyatsiṃham āgatam // SoKss_7,8.43 //
dṛṣṭvā cāvatitīrṣuṃ tam aśvārthe gomukho 'bravīt /
aho dehānapekṣaḥ sann amantreṇaiva ceṣṭase // SoKss_7,8.44 //
śarīramūlā hi nṛpā mantramūlā ca rājatā /
yuyutsase tat tīryagbhir nakhadaṃṣṭrāyudhaiḥ katham // SoKss_7,8.45 //
etadrakṣārthamevāvām ihārūḍhau hi saṃprati /
iti gomukhavāgruddho yuvarājaḥ sa tatkṣaṇam // SoKss_7,8.46 //
siṃhaṃ taṃ turagaṃ ghnantaṃ dṛṣṭvā churikayā drutam /
ājaghāna taroḥ pṛṣṭhātkṣiptayā sa nimagnayā // SoKss_7,8.47 //
sa tathā tena viddho 'pi taṃ hatvaiva hayaṃ balī /
siṃho vyāpādayām āsa dvitīyam api vājinam // SoKss_7,8.48 //
tato vatseśvarasutaḥ khaḍgamādāya gomukhāt /
tena kṣiptena madhye taṃ siṃhaṃ dvedhā cakāra saḥ // SoKss_7,8.49 //
avatīrya ca saṃgṛhya kṛpāṇīṃ siṃhadehataḥ /
khaḍgaṃ cāruhya so 'traiva vṛkṣe rātrimuvāsa tām // SoKss_7,8.50 //
prātastato 'vatīrṇaś ca pratasthe gomukhānvitaḥ /
naravāhanadatto 'tastāṃ sa karpūrikāṃ prati // SoKss_7,8.51 //
atha padbhyāṃ prayāntaṃ taṃ siṃhena hatavāhanam /
dṛṣṭvā vinodayannevamuvāca pathi gomukhaḥ // SoKss_7,8.52 //
deva prāsaṅgikīmetāṃ kathāmākhyāmi te śṛṇu /
astīhairāvatī nāma nagarī vijitālakā // SoKss_7,8.53 //
tasyāmabhūtparityāgaseno nāma mahīpatiḥ /
babhūvatuś ca tasya dve devyau prāṇasame priye // SoKss_7,8.54 //
ekā svamantritanayā nāmato 'dhikasaṃgamā /
nāmnā tu kāvyālaṃkārā dvitīyā rājavaṃśajā // SoKss_7,8.55 //
tābhyāṃ samaṃ ca so 'putro rājā putrārthamambikām /
ārādhayannirāhāro darbhaśāyī vyadhāttapaḥ // SoKss_7,8.56 //
tataḥ sā taṃ tapastuṣṭā svapne dattvā phaladvayam /
divyaṃ samādiśatsākṣādbhavānī bhaktavatsalā // SoKss_7,8.57 //
uttiṣṭha dehi dārebhyo bhakṣyam etat phaladvayam /
tato rājan pravīrau te janiṣyete sutāv ubhau // SoKss_7,8.58 //
ity uktvāntardadhe gaurī prabuddhaḥ sa ca bhūpatiḥ /
nananda prātar utthāya haste paśyannubhe phale // SoKss_7,8.59 //
svapnena tena cānandya varṇitena parigraham /
snāto mṛḍānīm abhyarcya cakāra vratapāraṇam // SoKss_7,8.60 //
naktaṃ copetya tāṃ pūrvaṃ rājñīmadhikasaṃgamām /
phalam ekaṃ dadau tasyai sā ca tadbubhuje tadā // SoKss_7,8.61 //
tatas tanmandire tasyām uvāsa sa nṛpo niśi /
tatpiturmantrimukhyasya nijasya kila gauravāt // SoKss_7,8.62 //
tac cātra nidadhe saṃpratyātmaśayyāśirontike /
dvitīyasyāḥ kṛte devyā dvitīyaṃ kalpitaṃ phalam // SoKss_7,8.63 //
suptasyātra nṛpasyātha rājñī sādhikasaṃgamā /
utthāyātmana eva dvāvicchantī sadṛśau sutau // SoKss_7,8.64 //
śīrṣāntādbhakṣayām āsa dvitīyam api tatphalam /
nisargasiddho nārīṇāṃ sapatnīṣu hi matsaraḥ // SoKss_7,8.65 //
prātaś cotthāya cinvānaṃ tatphalaṃ taṃ mahīpatim /
mayaiva tatphalaṃ bhuktaṃ dvitīyamiti sābravīt // SoKss_7,8.66 //
tataḥ sa rājā vimanā nirgatyātītya vāsaram /
naktaṃ tasyā dvitīyasyā devyā vāsagṛhaṃ yayau // SoKss_7,8.67 //
tatra tatphalam ekaṃ tāṃ yācamānāṃ ca so 'bravīt /
suptasya me tadapyaśnātsapatnī te chalād iti // SoKss_7,8.68 //
tataḥ sā tanayotpattihetumaprāpya tatphalam /
babhūva kāvyālaṃkārā rājñī tūṣṇīṃ suduḥkhitā // SoKss_7,8.69 //
gacchatsvastha dineṣv atra rājñī sādhikasaṃgamā /
sagarbhābhūd asūtātha kāle dvau yugapatsutau // SoKss_7,8.70 //
rājāpi sa tadutpattiphalitasvamanorathaḥ /
nandati sma parityāgasenaḥ kṛtamahotsavaḥ // SoKss_7,8.71 //
tayoś ca sutayorjyeṣṭhamindīvaranibhekṣaṇam /
nāmnendīvarasenaṃ sa nṛpaścakre 'dbhutākṛtim // SoKss_7,8.72 //
vidadhe ca kanīyāṃsamanicchāsenamākhyayā /
tajjananyā yato bhuktaṃ phalaṃ tattadanicchayā // SoKss_7,8.73 //
athātra tasya rājñī sā dvitīyā bhūmipasya tat /
ālokya kāvyālaṃkārā sāmarṣā samacintayat // SoKss_7,8.74 //
aho ahaṃ sutaprāpteḥ sapatnyā vañcitaitayā /
tadetasyā mayāvaśyaṃ kāryā manyupratikriyā // SoKss_7,8.75 //
vināśyau tanayāvetāvetadīyau svayuktitaḥ /
iti saṃcintya sā tasthau tadupāyaṃ vicinvatī // SoKss_7,8.76 //
yathā yathā ca tau tatra vavṛdhāte nṛpātmajau /
tathā tathāsyā vavṛdhe hṛdaye vairapādapaḥ // SoKss_7,8.77 //
krameṇa yauvanasthau ca tau vijñāpayataḥ sma tam /
rājaputrau svapitaraṃ jigīṣū bhujaśālinau // SoKss_7,8.78 //
astreṣu śikṣitau tāvad āvāṃ saṃprāptayauvanau /
tadbhujān viphalān etān bibhratau katham āsvahe // SoKss_7,8.79 //
kṣatriyasyājigīṣasya dhigbāhū dhik ca yauvanam /
ato 'nujānīhy adhunā tāta digvijayāya nau // SoKss_7,8.80 //
iti sūnvorvacaḥ śrutvā rājā hṛṣṭo 'numanya saḥ /
yātrārambhaṃ parityāgasenaḥ saṃvidadhe tayoḥ // SoKss_7,8.81 //
yadyatra saṃkaṭaṃ jātu yuvayoḥ syāttadāmbikā /
smartavyārtiharā devī tayā dattau hi me yuvām // SoKss_7,8.82 //
ity uktvā ca sa tau rājā yātrāyai prāhiṇotsutau /
yuktau sainyaiḥ sasāmantairjananyā kṛtamaṅgalau // SoKss_7,8.83 //
nijaṃ mantripradhānaṃ ca paścānmātām ahaṃ tayoḥ /
prajñāsahāyaṃ vyasṛjannāmnā prathamasaṃgamam // SoKss_7,8.84 //
atha tau rājaputrau dvau sabalau bhrātarau kramāt /
gatvā prācīṃ diśaṃ pūrvaṃ jigyatuḥ prājyavikramau // SoKss_7,8.85 //
tato 'pratihatau vīrau militānekapārthivau /
jetuṃ siddhapratāpau tau jagmaturdakṣiṇāṃ diśam // SoKss_7,8.86 //
tāṃ ca vārtāṃ tayoḥ śrutvā pitarau tau nanandatuḥ /
jajvālāparamātā tu sāntarvidveṣavahninā // SoKss_7,8.87 //
etābhyāṃ bhujadarpeṇa pṛthvīṃ jitvā nihatya mām /
rājyaṃ madīyaṃ svīkartuṃ matputrābhyāṃ vicintitam // SoKss_7,8.88 //
tadyūyaṃ mayi bhaktāścettadetāvatra matsutau /
avicāry aiva yuṣmābhirnihantavyāvubhāvapi // SoKss_7,8.89 //
iti tatkaṭakasthebhyaḥ sāmantebhyas tataḥ śaṭhā /
rājādeśaṃ tadā rātrī tannāmnaivābhilikhya sā // SoKss_7,8.90 //
saṃdhivigrahakāyasthenāhṛtenārthasaṃcayaiḥ /
upāṃśu kāvyālaṃkārā vyasṛjallekhahārakam // SoKss_7,8.91 //
sa ca guptaṃ tayorgatvā kaṭakaṃ rājaputrayoḥ /
sāmantebhyo dadau tebhyastāṃllekhāṃllekhahārakaḥ // SoKss_7,8.92 //
te vācayitvā tānsarve rājanītiṃ sukarkaśām /
vicintya tāṃ prabhorājñāmanullaṅghyāmavetya ca // SoKss_7,8.93 //
rātrau militvā saṃmantrya nihatuṃ tau nṛpātmajau /
vivaśā niścayaṃ cakrustadguṇāvarjitā api // SoKss_7,8.94 //
tac ca buddhv aiva tanmadhyādekasya suhṛdo mukhāt /
tau sa mātāmaho mantrī rājaputrau saha sthitaḥ // SoKss_7,8.95 //
bhodhayitvā yathātattvam āropya varavājinoḥ /
apasāritavān guptaṃ tatkālaṃ kaṭakāt tataḥ // SoKss_7,8.96 //
tenāpasāritau tau ca vrajantau niśi tadyutau /
vindhyāṭavīṃ viviśaturmārgājñānānnṛpātmajau // SoKss_7,8.97 //
tatra rātrāvatītāyāṃ kramātprakrāmyatostayoḥ /
madhyāhne 'titṛṣākrāntau hayau pañcatvamāpatuḥ // SoKss_7,8.98 //
sa ca mātāmaho vṛddhaḥ kṣuttṛṣṇāśuṣkatālukaḥ /
vyapadyatātapaklāntaḥ śrāntayoḥ paśyatostayoḥ // SoKss_7,8.99 //
anāgasau kathaṃ pitrā gamitau svo daśāmimām /
sakāmāṃ kurvatā tāṃ nau duṣṭāmaparamātaram // SoKss_7,8.100 //
iti tau tatra śocantau duḥkhitau bhrātarau tataḥ /
prākpitraivopadiṣṭāṃ tāṃ devīṃ dadhyaturambikām // SoKss_7,8.101 //
tasyā dhyānaprabhāveṇa śaraṇyāyāstadaiva tau /
vigatakṣutklamatṛṣau balinau ca babhūvatuḥ // SoKss_7,8.102 //
tatas tatpratyayāśvastāvavijñātapathaśramau /
tām eva yayaturdraṣṭuṃ vindhyakāntāravāsinīm // SoKss_7,8.103 //
tatra prāptau tadagre ca bhrātarau tāvubhāvapi /
prārabhetāṃ nirāhārau tāmārādhayituṃ tapaḥ // SoKss_7,8.104 //
atrāntare ca te tatra sāmantāḥ kaṭake sthitāḥ /
saṃbhūya yāvadāyānti tayoḥ pāpaṃ cikīrṣavaḥ // SoKss_7,8.105 //
tāvatkvacinna dadṛśurvicinvanto 'pi sarvataḥ /
tau samātāmahau kvāpi rājaputrau palāyitau // SoKss_7,8.106 //
tataś cāśaṅkya taṃ mantrabhedaṃ sarve 'pi te bhayāt /
rājñas tasya parityāgasenasyāntikamāyayuḥ // SoKss_7,8.107 //
pradarśya tasmai lekhāṃś ca yathāvṛttaṃ tamabruvan /
so 'tha buddhvā tadudbhrāntaḥ kruddhastānevam abravīt // SoKss_7,8.108 //
naite matprahitā lekhā indrajālaṃ kim apy adaḥ /
yūyaṃ ca na kimetāvadapi jānītha bāliśāḥ // SoKss_7,8.109 //
yadanalpatapaḥprāptāvahaṃ hanmi kathaṃ sutau /
yuṣmābhistau hatāveva sukṛtaiḥ svaistu rakṣitau // SoKss_7,8.110 //
mātāmahena ca tayor darśitaṃ mantritāphalam /
ity uktvā tān sa sāmantān kāyasthaṃ kūṭalekhakam // SoKss_7,8.111 //
taṃ palāyitam apy āśu svaśaktyānāyya bhūpatiḥ /
samyakpṛṣṭvā yathāvṛttaṃ yathāvannigṛhītavān // SoKss_7,8.112 //
bhāryāṃ ca kāvyālaṃkārāṃ tādṛkkāryavidhāyinīm /
bhūgṛhe sa nicikṣepa pāpāṃ tāṃ putraghātinīm // SoKss_7,8.113 //
avicārya tu paryantamatidveṣāndhayā dhiyā /
sahasā hi kṛtaṃ pāpaṃ kathaṃ mā bhūd vipattaye // SoKss_7,8.114 //
ye ca te rājaputrābhyāṃ saha gatvābhyupāgatāḥ /
sāmantāstānnivāryānyāṃstatpade sa nṛpo vyadhāt // SoKss_7,8.115 //
tasthau ca vārtām anviṣyan satataṃ putrayos tayoḥ /
tanmātrā saha duḥkhārto dharmāsakto 'mbikāṃ smaran // SoKss_7,8.116 //
tāvac ca rājaputrasya tapasā sānujasya sā /
tasyendīvarasenasya tuṣṭābhūd vindhyavāsinī // SoKss_7,8.117 //
dattvā ca khaḍgaṃ svapne sā sākṣādevaṃ tamādiśat /
asya prabhāvāt khaḍgasya śatrūñjeṣyasi durjayān // SoKss_7,8.118 //
cintayiṣyasi yatkiṃcittac ca saṃpatsyate tava /
dvāvapyetena ca yuvāmiṣṭasiddhimavāpsyathaḥ // SoKss_7,8.119 //
ity uktvāntarhitāyāṃ ca devyaṃ tasyāṃ prabudhya saḥ /
tatrendīvarasenastaṃ hastasthaṃ khaḍgamaikṣata // SoKss_7,8.120 //
atha khaḍgena tatsvapnavarṇanena ca so nujam /
āśvāsya cakre tadyuktaḥ prātarvanyena pāraṇam // SoKss_7,8.121 //
tataḥ praṇamya devīṃ tāṃ tatprasādahṛtaklamaḥ /
hṛṣṭastatkhaḍgahastaś ca samaṃ bhrātrā yayau tataḥ // SoKss_7,8.122 //
gatvā ca dūraṃ sa prāpadekaṃ puravaraṃ mahat /
kurvāṇaṃ meruśikharabhrāntiṃ hemamayairgṛhaiḥ // SoKss_7,8.123 //
tatra raudraṃ dadarśaikaṃ pratolīdvāri rākṣasam /
papraccha taṃ ca vīro 'sya purasyākhyāṃ patiṃ ca saḥ // SoKss_7,8.124 //
idaṃ śailapuraṃ nāma nagaraṃ rākṣasādhipaḥ /
adhyāste yamadaṃṣṭrākhyaḥ svāmī naḥ śatrumardanaḥ // SoKss_7,8.125 //
ity ukte rakṣasā tena yamadaṃṣṭrajighāṃsayā /
tatrendīvaraseno 'tha sa praveṣṭuṃ pravṛttavān // SoKss_7,8.126 //
nirundhantaṃ ca taṃ dvāḥsthaṃ rākṣasaṃ sa mahābhujaḥ /
ekakhaḍgaprahāreṇa śiraśchittvā nyapātayat // SoKss_7,8.127 //
taṃ hatvā rājabhavanaṃ praviśyāntardadarśa saḥ /
śūraḥ siṃhāsanasthaṃ taṃ yamadaṃṣṭraṃ niśācaram // SoKss_7,8.128 //
daṃṣṭrāghoramukhaṃ vāmapārśvasthitavarāṅganam /
āśritetarapārśvaṃ ca kumāryā divyarūpayā // SoKss_7,8.129 //
dṛṣṭvā ca so 'mbikādattakhaḍgahasto raṇāya tam /
āhūtavānsa cottasthau khaḍgamākṛṣya rākṣasaḥ // SoKss_7,8.130 //
pravṛtte ca tayoryuddhe chinnaśchinno 'tha rakṣasaḥ /
tasyendīvarasenena mūrdhā muhurajāyata // SoKss_7,8.131 //
tāṃ tasya māyām ālokya tatpārśvasthitayā tayā /
kurmāyā kṛtasaṃjñaḥ sandarśanenānuraktayā // SoKss_7,8.132 //
sa rājaputraś chittvaiva rakṣasas tasya tacchiraḥ /
bhūyaḥ khaḍgaprahāreṇa laghuhasto dvidhākarot // SoKss_7,8.133 //
tayāsya naṣṭamāyasya rakṣasaḥ pratimāyayā /
nājāyata punarmūrdhā tena rakṣo vyapādi tat // SoKss_7,8.134 //
hate tasmin prahṛṣṭe te tadvarastrīkumārike /
sānujo rājaputro 'sāv upaviśyātha pṛṣṭavān // SoKss_7,8.135 //
āsīt kim īdṛśe 'muṣmin pure dvāḥsthaikarakṣitaḥ /
rākṣaso 'yaṃ yuvāṃ ke ca hate 'smin kiṃ ca hṛṣyathaḥ // SoKss_7,8.136 //
etac chrutvā tayor madhyāt kumārī sā jagāda tam /
asmiñ śailapure vīrabhujo nāmābhavan nṛpaḥ // SoKss_7,8.137 //
eṣā madanadaṃṣṭreti bhāryā tasya sa cāmunā /
māyayā rākṣasenaitya yamadaṃṣṭreṇa bhakṣitaḥ // SoKss_7,8.138 //
grastaḥ paricchadaścāsya surūpeti na bhakṣitā /
ekā madanadaṃṣṭraiṣā bhāryā ca vihitātmanaḥ // SoKss_7,8.139 //
tato vivikte ramye 'smin pure nirmāya kāñcanān /
gṛhāneṣo 'nayā krīḍannāstāpāstaparicchadaḥ // SoKss_7,8.140 //
ahaṃ ca khaḍgadaṃṣṭrākhyā kanīyasyasya rakṣasaḥ /
bhaginī kanyakā dṛṣṭe tvayi sadyo 'nurāgiṇī // SoKss_7,8.141 //
ato hate 'smin hṛṣṭeyam ahaṃ ca tadihādhunā /
upayacchasva māmāryaputra premasamarpitām // SoKss_7,8.142 //
evam uktavatīṃ khaḍgadaṃṣṭrā sa pariṇītavān /
tāmindīvaraseno 'tha gāndharvavidhinā tadā // SoKss_7,8.143 //
tasthau cātraiva nagare devīkhaḍgaprabhāvataḥ /
cintitopanamadbhogaḥ kṛtadāro 'nujānvitaḥ // SoKss_7,8.144 //
ekadā ca kanīyāṃsaṃ bhrātaraṃ vyomagāmini /
svakhaḍgacintāratnasya prabhāvāddhyānanirmite // SoKss_7,8.145 //
vimāne vīramāropya so 'nicchāsenamaśramāt /
prāhiṇodantikaṃ pitroḥ svodantāvedanāya tam // SoKss_7,8.146 //
so 'pi gatvā vimānena tena kṣiprādvihāyasā /
purīm anicchāsenas tāṃ pituḥ prāpadirāvatīm // SoKss_7,8.147 //
tatra tau nandayām āsa pitarau darśanena saḥ /
tīvraduḥkhātapaklāntau cakoraviva candramāḥ // SoKss_7,8.148 //
upetya cāṅghripatitaḥ paryāyāliṅgitastayoḥ /
nirāsa pṛcchatoḥ śaṅkāṃ bhrātṛkalyāṇavārtayā // SoKss_7,8.149 //
śaśaṃsa taṃ ca vṛttāntametayoḥ purato 'khilam /
āpātaduḥkhaṃ saukhyāntaṃ bhraturātmana eva ca // SoKss_7,8.150 //
śuśrāva cātra vihitaṃ tādṛśaṃ pāpayā tayā /
dveṣeṇāparamātrā tadātmanāśāya kaitavam // SoKss_7,8.151 //
tataḥ pitrotsavavatā yukto mātrā ca nirvṛtaḥ /
tasthāv anicchāseno 'tra pūjyamāno janena sa // SoKss_7,8.152 //
yāte katipayāhe ca dṛṣṭaduḥsvapnaśaṅkitaḥ /
bhrātaraṃ prati sotkaś ca pitaraṃ sa vyajijñapat // SoKss_7,8.153 //
gacchāmi yuṣmadutkaṇṭhāmabhidhāyānayāmy aham /
āryendīvarasenaṃ tamanujānīhi tāta mām // SoKss_7,8.154 //
tac chrutvānumatas tena pitrā putrotsukena saḥ /
jananyā ca vimānaṃ svaṃ tadevāruhya satvaraḥ // SoKss_7,8.155 //
prāyād anicchāsenas tadvyomnā śailapuraṃ puram /
prātaś ca tatra prāvikṣatsvabhrātus tasya mandiram // SoKss_7,8.156 //
dadarśa tatra niḥsaṃjñaṃ patitasthitamagrajam /
rudatyorantike khaḍgadaṃṣṭrāmadanadaṃṣṭrayoḥ // SoKss_7,8.157 //
kimetad iti saṃbhrāntaṃ pṛcchantaṃ tamadhomukhī /
jagāda khaḍgadaṃṣṭrā sā ninditāparayā tayā // SoKss_7,8.158 //
tvayyasthite mayi snātuṃ gatāyām ekadānayā /
tvadbhrātāyaṃ sahāraṃsta raho madanadaṃṣṭrayā // SoKss_7,8.159 //
kṣaṇātsnātvāgatā cāhaṃ sākṣādenaṃ tathā sthitam /
etayā yuktamadrākṣaṃ vācā ca nirabhartsayam // SoKss_7,8.160 //
tato 'nunītāpy etena niyatyevāvilaṅghyayā /
īrṣyayā mohitātyarthamaham evam acintayam // SoKss_7,8.161 //
aho agaṇayitvaiva māmayaṃ bhajate 'parām /
jāne 'sya khaḍgamāhātmyakṛtto darpo 'yamīdṛśaḥ // SoKss_7,8.162 //
tad asya gopayāmy enam iti saṃcintya mūḍhayā /
etatkhaḍgo niśi kṣiptaḥ supte 'smin dahane mayā // SoKss_7,8.163 //
kalaṅkitaś ca khaḍgo 'sau gataś caiṣa daśām imām /
anutaptāsmi cākruṣṭā tato madanadaṃṣtrayā // SoKss_7,8.164 //
ahaitasyāṃ ca mayi ca dvayoḥ śokāndhacetasoḥ /
maraṇādhyavasāyinyorāgatastvam ihādhunā // SoKss_7,8.165 //
tadgṛhāṇa tvam evaitatkhaḍgaṃ nistriṃśakarmikām /
atyaktajātidharmāṃ māmetenaiva nipātaya // SoKss_7,8.166 //
ity uktaḥ sa tayānicchāseno 'tra bhrātṛjāyayā /
tāpādavadhyāṃ matvā tāṃ chettum aicchan nijaṃ śiraḥ // SoKss_7,8.167 //
m aivaṃ kārṣīrmṛto nāyaṃ rājaputra tavāgrajaḥ /
khaḍgapramādakopena devyā tveṣa vimohitaḥ // SoKss_7,8.168 //
asyāṃ ca khaḍgadaṃṣṭrāyāṃ mantavyā nāparādhitā /
yataḥ śāpāvatīrṇānāmetaddhastavijṛmbhitam // SoKss_7,8.169 //
ete cāsya tava bhrātuḥ pūrvabhārye ubhe api /
tatprasādaya tām eva devīmabhimatāptaye // SoKss_7,8.170 //
iti tatkālamudbhūtām antarikṣātsarasvatīm /
śrutvā nivavṛte 'nicchāsenaḥ sa maraṇodyamāt // SoKss_7,8.171 //
āruhy aiva vimānaṃ tadgṛhītvāgnikalaṅkitam /
khaḍgaṃ taṃ vindhyavāsinyāḥ pādamūlaṃ jagāma saḥ // SoKss_7,8.172 //
tatra mūrdhopahāreṇa toṣayiṣyannupoṣitaḥ /
devīṃ tāmudgatāmetāṃ gaganādaśṛṇodgiram // SoKss_7,8.173 //
mā putra sāhasaṃ kārṣīrgaccha jīvatu te 'grajaḥ /
jāyatāṃ nirmalaḥ khaḍgo bhaktyā tuṣṭā hy ayaṃ tava // SoKss_7,8.174 //
etaddivyaṃ vacaḥ śrutvā tatkṣaṇaṃ niṣkalaṅkatām /
prāptaṃ dṛṣṭvā kare khaḍgaṃ kṛtvā tasyāḥ pradakṣiṇam // SoKss_7,8.175 //
manorathamivāruhya vimānaṃ siddhamāśugam /
ājagāmotsuko 'nicchāsenaḥ śailapuraṃ sa tat // SoKss_7,8.176 //
tatra dṛṣṭotthitaṃ sadyo labdhasaṃjñaṃ tamagrajam /
jagrāha pādayoḥ sāśruḥ kaṇṭhe so 'py enamagrahīt // SoKss_7,8.177 //
tvayā nau rakṣito bhartetyubhe te pādayos tataḥ /
nipatya bhrātṛjāye tamanicchāsenamūcatuḥ // SoKss_7,8.178 //
athendīvarasenāya pṛcchate so 'grajāya tat /
nākrudhyatkhaḍgadaṃṣṭrāyai bhrātaryasmiṃstutoṣa ca // SoKss_7,8.180 //
śuśrāva caitasya mukhātpitarau darśanotsukau /
māyāmaparamātrā ca kṛtāṃ tāṃ tadviyogadām // SoKss_7,8.181 //
tato bhrātrārpitaṃ khaḍgaṃ gṛhītvā tatprabhāvataḥ /
dhyātopanatamāruhya vimānaṃ sumahac ca saḥ // SoKss_7,8.182 //
sahemamandiro bhāryādvayena saha sānujaḥ /
tāmindīvarasenaḥ svāṃ purīmāgādirāvatīm // SoKss_7,8.183 //
tatrāvatīrya nabhaso vismayālokito janaiḥ /
rājaveśma pituḥ pārśvaṃ viveśa saparicchadaḥ // SoKss_7,8.184 //
tathabhūtaś ca pitaraṃ taṃ dṛṣṭvā mātaraṃ ca saḥ /
papāta pādayoścāśrudhārādhautamukhastayoḥ // SoKss_7,8.185 //
tau ca taṃ sahasā dṛṣṭaṃ putramāśliṣya sānujam /
amṛteneva siktāṅgau tāpanirvāṇamīyatuḥ // SoKss_7,8.186 //
divyarūpe ca tadbhārye kṛtapādābhivandane /
snuṣe ubhe te paśyantau hṛṣāvabhinanandatuḥ // SoKss_7,8.187 //
kathāprasaṅgād buddhvā ca tasya te pūrvanirmite /
divyavākkathite bhārye yayatustau parāṃ mudam // SoKss_7,8.188 //
vimānagatisauvarṇamandirānayanādinā /
prabhāveṇa sutasyāsya vismayena nanandatuḥ // SoKss_7,8.189 //
tatas tābhyāṃ sa sahitaḥ pitṛbhyāṃ saparigrahaḥ /
āstendīvaraseno 'tra pradattajanatotsavaḥ // SoKss_7,8.190 //
ekadā ca parityāgasenaṃ taṃ janakaṃ nṛpam /
vijñapya sānujaḥ prāyātpunardigvijayāya saḥ // SoKss_7,8.191 //
khaḍgaprabhāvāj jitvā ca pṛthvīṃ kṛtsnāṃ mahābhujaḥ /
āyayau hemahastyaśvaratnānyāhṛtya bhūbhujām // SoKss_7,8.192 //
avāpa nagarīṃ tāṃ ca nijāṃ vijitayā bhayāt /
anuyāta ivodbhūtasainyadhūlinibhādbhuvā // SoKss_7,8.193 //
praviśya rājadhānīṃ ca pitrā pratyudgato 'tha saḥ /
jananīṃ nandayām āsa sanujo 'dhikasaṃgamām // SoKss_7,8.194 //
saṃmānya rājalokaṃ ca svabhāryāsvajanānvitaḥ /
tatrendīvarasenastatpramodenānayaddinam // SoKss_7,8.195 //
anyedyustatkaradvāreṇārpayitvā ca medinīm /
pitre sa rājaputraḥ svāmakasmājjātimasmarat // SoKss_7,8.196 //
tataḥ suptaprabuddhābho janakaṃ tam uvāca ca /
mayā jātiḥ smṛtā tāta tadidaṃ śṛṇu vacmi te // SoKss_7,8.197 //
asti muktāpuraṃ nāma sānau himavataḥ puram /
tatrāsti muktāsenākhyo rājā vidyādhareśvaraḥ // SoKss_7,8.198 //
kambuvatyabhidānāyāṃ devyāṃ tasya sutau kramāt /
jātau dvau padmasenaś ca rūpasenaś ca sadguṇau // SoKss_7,8.199 //
padmasenaṃ tayoḥ premṇā svayaṃ vṛtavatī patim /
kanyādityaprabhā nāma vidyādharavarātmajā // SoKss_7,8.200 //
tad buddhvā tadvayasyāpi nāmnā candravatī svayam /
etyāvṛṇīta kāmārtā taṃ vidyādharakanyakā // SoKss_7,8.201 //
dvibhāryaḥ sa tadā padmaseno nityamakhidyata /
sapatnīserṣyayādityaprabhayā bhāryayā tayā // SoKss_7,8.202 //
īrṣyāndhabhāryākalahaṃ soḍhuṃ śaknomi nānvaham /
tapovanāya gacchāmi nirvedasyāsya śāntaye // SoKss_7,8.203 //
tattāta dehi me 'nujñāmiti nirbandhato muhuḥ /
janakaṃ padmasenaḥ svaṃ muktāsenaṃ jagāda saḥ // SoKss_7,8.204 //
so 'pi taṃ tadgrahakruddhaḥ sabhāryamaśapatpitā /
kiṃ te tapovanaṃ gatvā martyalokamavāpnuhi // SoKss_7,8.205 //
tatraiṣā kalahāsaktā bhārtyādityaprabhā tava /
rākṣasīṃ yonimāsādya tvadbhāry aiva bhaviṣyati // SoKss_7,8.206 //
dvitīyā candravatyeṣā tvayi raktātivallabhā /
rājastrī rākṣasī bhūtvā bhūmau tvāṃ prāpsyati priyam // SoKss_7,8.207 //
sābhilāṣo 'nusartuṃ tvāṃ jyeṣṭhaṃ yallakṣito mayā /
tadeṣa rūpaseno 'pi bhāvī bhrātaiva tatra te // SoKss_7,8.208 //
dvibhāryatvakṛtaṃ kiṃcidduḥkhaṃ tatrāpyavāpsyasi /
evam uktvā viramyetthaṃ śāpāntamakarotsa naḥ // SoKss_7,8.209 //
rājaputro bhuvaṃ jitvā pṛthvīṃ pitroḥ pradāsyasi /
yadā tadā sahāmībhirjātiṃ smṛtvā vimokṣyase // SoKss_7,8.210 //
iti pitroditas tena padmaseno nijena saḥ /
tatkālaṃ saha tairanyairmartyalokamavātarat // SoKss_7,8.211 //
sa padmasenas tātāyam ahaṃ jātaḥ sutastava /
nāmnendīvaraseno 'tra kartavyaṃ ca kṛtaṃ mayā // SoKss_7,8.212 //
yo 'paro rūpasenaś ca vidyādharakumārakaḥ /
anicchāsena ityeva jātaḥ so 'nuja eva me // SoKss_7,8.213 //
yā sādityaprabhā bhāryā yā ca candrāvatīti me /
viddhi te dve ime khaḍgadaṃṣṭrāmadanadaṃṣṭrike // SoKss_7,8.214 //
idānīṃ cāyamavadhiḥ prāptaḥ śāpasya so 'sya naḥ /
tadvrajāmo vayaṃ tāta nijaṃ vaidyādharaṃ padam // SoKss_7,8.215 //
ity uktvā sa samaṃ bhāryābhrātṛbhiḥ smṛtajātibhiḥ /
tyaktvaiva mānuṣīṃ mūrtiṃ bhūtvā vidyādharākṛtiḥ // SoKss_7,8.216 //
praṇamya pitroścaraṇau kṛtvāṅke dayitādvayam /
sānujaḥ prayayau vyomnā nijaṃ vaidyādharaṃ puram // SoKss_7,8.217 //
tatrābhinanditaḥ pitrā muktāsenena sanmatiḥ /
mātṛnetrotsavo bhrātrā rūpasenena saṃgataḥ // SoKss_7,8.218 //
uvāsa padmaseno 'sau bhūyo 'nāviṣkṛterṣyayā /
ādityaprabhayā candravatyā ca saha nirvṛtaḥ // SoKss_7,8.219 //
ity etāṃ gomukho ramyāṃ kathayitvā kathāṃ pathi /
naravāhanadattaṃ tam uvāca sacivaḥ punaḥ // SoKss_7,8.220 //
itthaṃ syānmahatām eva mahākleśastathodayaḥ /
anyeṣāṃ tu kiyāndeva kleśo vāpyudayo 'pi vā // SoKss_7,8.221 //
tvaṃ tu ratnaprabhādevīvidyāśaktyānupālitaḥ /
karpūrikāṃ rājasutām akleśāttām avāpsyasi // SoKss_7,8.222 //
iti naravāhanadattaḥ śrutvā sumukhasya gomukhasya mukhāt /
prākrāmatpathi tasminn ajñātapariśramaḥ sa tatsahitaḥ // SoKss_7,8.223 //
gacchaṃś ca tatra kalakūjitarāj ahaṃ samacchaṃ sudhāsarasaśītalabhūrivāri /
āmrāvalīpanasadāḍimaramyarodhaḥ sāyaṃ saro vikacavārijamāsasāda // SoKss_7,8.224 //
tasmin snātvā himagirisutākāntam abhyarcya bhaktyā kṛtvāhāraṃ surabhimadhurāsvādahṛdyaiḥ phalais taiḥ /
sakhyā sārdhaṃ mṛdukisalayāstīrṇaśayyāprasuptas tattīre tāṃ rajanimanayasto 'tra vatseśasūnuḥ // SoKss_7,8.225 //
iti mahākaviśrīsomadevabhaṭṭaviracite kathāsaritsāgare ratnaprabhālambake 'ṣṭamas taraṅgaḥ /
navamas taraṅgaḥ /
tataḥ prātaḥ sarastīrāttasmādutthāya mantriṇam /
naravāhanadattastaṃ gomukhaṃ prasthito 'bravīt // SoKss_7,9.1 //
vayasya jāne kāpyadya rātryante dhavalāmbarā /
kumārī divyarūpā māmetya svapne 'bhyadhādidam // SoKss_7,9.2 //
niścinto bhava vatsa tvamitaḥ śīghramavāpsyasi /
abdhestīre vanāntaḥsthamāścaryaṃ nagaraṃ mahat // SoKss_7,9.3 //
viśrāntas tatra cākleśātprāpya karpūrasaṃbhavam /
puraṃ karpūrikāṃ prāpsyasyatra tāṃ rājakanyakām // SoKss_7,9.4 //
ity uktvā māṃ tiro 'bhūtsā prabuddhaścāsmi tatkṣaṇam /
evaṃ tamuktavantaṃ ca prītaḥ provāca gomukhaḥ // SoKss_7,9.5 //
devairanugṛhītastvaṃ deva kiṃ te 'sti duṣkaram /
tanniścitamakṛcchreṇa tava setsyatyabhīpsitam // SoKss_7,9.6 //
evam uktavatā tena gomukhena samaṃ pathi /
naravāhanadatto 'tra sa prāyātsatvaras tataḥ // SoKss_7,9.7 //
kramātprāpac ca jaladherupakaṇṭhagataṃ sa tat /
adrikūṭanibhāṭṭālapratolīgopurānvitam // SoKss_7,9.8 //
mervābhasarvasauvarṇarājamandirarājitam /
nagaraṃ vipulābhogaṃ bhūmaṇḍalamivāparam // SoKss_7,9.9 //
praviśya tatra vipaṇīmārgeṇa sa dadarśa ca /
kāṣṭhayantramayaṃ sarvaṃ ceṣṭamānaṃ sajīvavat // SoKss_7,9.10 //
vaṇigvilāsinīpaurajanaṃ janitavismayam /
vijñāyamānaṃ nirjīva iti vāgvirahātparam // SoKss_7,9.11 //
kramāc ca gomukhasakhaḥ so 'ntikaṃ rājaveśmanaḥ /
prāpa tādṛśamevātra hastyaśvādi vilokayan // SoKss_7,9.12 //
viveśa cāsya sauvarṇapuramastakaśobhinaḥ /
abhyantaraṃ sasacivaḥ sāścaryo rājasadmanaḥ // SoKss_7,9.13 //
tatra yantrapratīhāravāranārīpariśritam /
jaḍānāṃ spandane hetuṃ teṣāṃ cetanam ekakam // SoKss_7,9.14 //
indriyāṇāmivāmānamadhiṣṭhātṛtayā sthitam /
ratnasiṃhāsanāsīnaṃ bhavyaṃ puruṣamaikṣata // SoKss_7,9.15 //
so 'pi taṃ puruṣo dṛṣṭvā cottamākṛtimutthitaḥ /
vidhāya svāgataṃ svasminnupāveśayadāsane // SoKss_7,9.16 //
papraccha copaviśyāgre kaḥ kathaṃ kimamānuṣām /
kṣmāmātmanā dvitīyaḥ sannimāṃ prāpto bhavāniti // SoKss_7,9.17 //
tataḥ so 'pi svavṛttāntaṃ nivedya tamaśeṣataḥ /
naravāhanadattastaṃ prahvaṃ papraccha pūruṣam // SoKss_7,9.18 //
kastvaṃ kiṃ cedamāścaryaṃ puraṃ te bhadra kahyatām /
tac chrutvā sa pumānvaktuṃ svodantamupacakrame // SoKss_7,9.19 //
asti kāñcīti nagarī garīyoguṇagumphitā /
kāñcīva vasudhāvadhvāḥ sadalaṃkṛtitāṃ gatā // SoKss_7,9.20 //
tasyāṃ bāhubalākhyo 'sti kāñcyāṃ khyāto mahīpatiḥ /
koṣe baddhvā kṛtā yena calāpi śrīrbhujārjitā // SoKss_7,9.21 //
tasya rāṣṭre nṛpasyāvāṃ takṣāṇau bhrātarāvubhau /
mayapraṇītadārvādimāyāyantravicakṣaṇau // SoKss_7,9.22 //
jyeṣṭhaḥ prāṇadharo nāma veśyāvyasanaviplutaḥ /
ahaṃ kaniṣṭhas tadbhakto nāmnā rājyadharaḥ prabho // SoKss_7,9.23 //
tena bhuktvā dhanaṃ pitryaṃ madbhartrā svaṃ ca kiṃcana /
bhuktaṃ madarjitam api snehārdreṇārpitaṃ mayā // SoKss_7,9.24 //
tato 'pi so 'tivyasanī veśyārthārthajihīrṣayā /
rajjuyantravahaṃ dārumayaṃ haṃsayugaṃ vyadhāt // SoKss_7,9.25 //
taddhaṃsayugalaṃ rajjughaṭṭanapreritaṃ niśi /
rājño bāhuvalasyātra kośādyantraprayogataḥ // SoKss_7,9.26 //
gavākṣeṇa praviśyāntaś cañcvā paṭalake sthitam /
ādāyābharaṇaṃ tasya madbhrātur gṛham āgamat // SoKss_7,9.27 //
tac ca vikrīya so 'bhuṅkta majjyeṣṭhaḥ saha veśyayā /
tathaivāharniśaṃ koṣamamuṣṇātsa ca bhūpateḥ // SoKss_7,9.28 //
vāryamāṇo 'pi ca mayā nākāryādvyaramat tataḥ /
ko hi mārgamamārgaṃ vā vyasanāndho nirīkṣate // SoKss_7,9.29 //
tathā ca muṣyamāṇe 'pi rātriṣvacalitārgale /
nirmūṣake rājagañje dināni katicidbhayāt // SoKss_7,9.30 //
vicinvan pratyahaṃ tūṣṇīṃ paritapto 'dhikādhikam /
tadbhāṇḍagāriko gatvā sphuṭaṃ rājñe nyavedayat // SoKss_7,9.31 //
rājāpi taṃ tathānyāṃś ca rakṣakāñjāgrato niśi /
koṣāntaḥ sthāpayām āsa tatra tatvamavekṣitum // SoKss_7,9.32 //
te niśīthe praviṣṭau tau gavākṣeṇātra rakṣakāḥ /
madbhrātṛyantrahaṃsau dvāv apaśyan rajjughaṭṭitau // SoKss_7,9.33 //
yantrayuktiparibhrāntau cañcūpāttavibhūṣaṇau /
chinnarajjū agṛhṇaṃś ca rājñe darśayituṃ prage // SoKss_7,9.34 //
tatkālaṃ ca sa madbhrātā jyeṣṭho 'vādītsasaṃbhramaḥ /
bhrātargṛhītau haṃsau dvau madīyau gañjarakṣibhiḥ // SoKss_7,9.35 //
rajjur hi śithilībhūtā yantre srastā ca kīlikā /
tasmādito 'pasartavyamadhunaivāvayordvayoḥ // SoKss_7,9.36 //
caurāviti nigṛhṇīyātprātarbuddhvā nṛpo hi nau /
āvām eva hi vikhyātau māyāyantravidāvubhau // SoKss_7,9.37 //
vātayantravimānaṃ ca tanmamāstīha maṅkṣu yat /
yojanāṣṭaśatī yāti sakṛtprahatakīlikam // SoKss_7,9.38 //
tena dūraṃ vrajāvo 'dya videśam api duḥkhadam /
pāpe karmaṇyavajñātahitavākye kutaḥ sukham // SoKss_7,9.39 //
yanmayā na kṛtaṃ vākyaṃ tava duṣkṛtabuddhinā /
tasyaiṣa pākaḥ prasṛto yo 'yaṃ tvayyapyapāpini // SoKss_7,9.40 //
evam uktvā samārohadvimānaṃ vyomagāmi tat /
sa me prāṇadharo bhrātā tadaiva sakuṭumbakaḥ // SoKss_7,9.41 //
ahaṃ tūkto 'pi tenātra nārohaṃ bahubhirvṛte /
tatas tena khamutpatya sa prāyātkvāpi dūrataḥ // SoKss_7,9.42 //
gate prāṇadhare tasminn ahamanvarthanāmani /
prabhāte bhāvi saṃbhāvya rājato bhayam ekakaḥ // SoKss_7,9.43 //
āruhya svakṛte 'nyasminvātayantravimānake /
drutaṃ tato gato 'bhūvaṃ yojanānāṃ śatadvayam // SoKss_7,9.44 //
preritena punas tena vimānena khagāminā /
tato 'pi yojanaśatadvayamanyadagāmaham // SoKss_7,9.45 //
tataḥ samudranaikaṭyaśaṅkātyaktavimānakaḥ /
padbhyāṃ vrajanniha prāptaḥ śūnyaṃ puramidaṃ kramāt // SoKss_7,9.46 //
kautukāc ca praviṣṭo 'haṃ devedaṃ rājamandiram /
vastrābharaṇaśayyādirājopakaraṇānvitam // SoKss_7,9.47 //
sāyaṃ codyānavāpyambhaḥ snāto bhuktvā phalānyaham /
rājaśayyāgato rātrāv ekākī samacintayam // SoKss_7,9.48 //
nirjane kiṃ karomīha tatprātaryatra kutracit /
vrajāmīto gataṃ me hi bhayaṃ bāhubalānnṛpāt // SoKss_7,9.49 //
iti saṃcintya saṃsuptaṃ niśānte divyarūpadhṛt /
puruṣo barhiṇārūḍhaḥ svapne mām evam abhyadhāt // SoKss_7,9.50 //
ihaiva bhadra vastavyaṃ gantavyaṃ nānyatastvayā /
āhārakāle cāruhya sthātavyaṃ madhyame pure // SoKss_7,9.51 //
ity uktvāntarhite tasmin prabuddho 'hamacintayam /
kumāranirmitamidaṃ divyasthānaṃ suniścitam // SoKss_7,9.52 //
kṛtaś ca tena me svapne pūrvapuṇyairanugrahaḥ /
utthito 'smīha nūnaṃ hi śreyo 'sti vasato 'tra me // SoKss_7,9.53 //
iti baddhāsthamutthāya kṛtvāhnikamahaṃ sthitaḥ /
āruhya yāvadāhārakāle 'smin madhyame pure // SoKss_7,9.54 //
tāvaddhiraṇmayeṣv agre pātreṣūpanateṣu me /
apatatkhāddhṛtakṣīraśālibhaktādibhojanam // SoKss_7,9.55 //
cintitaṃ cintitaṃ cānyanmama bhojyamupānamat /
tadbhuktvā cāhamabhavaṃ devātīveha nirvṛtaḥ // SoKss_7,9.56 //
tato gṛhītaiva mayā sthitir asmin pure prabho /
cintitopanamadrājabhogena prativāsaram // SoKss_7,9.57 //
bhāryā paricchado vā me cintitastu na tiṣṭhati /
tena yantramayo 'trāyaṃ janaḥ sarvaḥ kṛto mayā // SoKss_7,9.58 //
itīhāgatya takṣāpi devaikākī karomy aham /
rājño līlāyituṃ rājyadharo nāma vidhervaśāt // SoKss_7,9.59 //
tad devanirmite 'muṣmin bhavanto 'dya pure dinam /
viśrāmyantu yathāśakti paricaryapare mayi // SoKss_7,9.60 //
ity uktvā tatpurodyānaṃ tena rājyadhareṇa saḥ /
naravāhanadatto 'tra nīyate sma sagomukhaḥ // SoKss_7,9.61 //
tatra vāpījalasnāto vārijārcitadhūrjaṭiḥ /
tāṃ madhyamapurāhārabhūmiṃ ca prāpito 'bhavat // SoKss_7,9.62 //
bubhuje tatra cāhārān dhyātopasthāpitāñ śubhān /
tena rājyadhareṇāgrasthitena sa samantrikaḥ // SoKss_7,9.63 //
tataḥ kenāpyadṛṣṭena pramṛṣṭāhārabhūmikaḥ /
anu tāmbūlabhogaṃ sa tasthau pītāsavaḥ sukham // SoKss_7,9.64 //
atha cintāmaṇiprakhyapuramāhātmyavismitaḥ /
bhukte rājyadhare naktaṃ sa bheje śayanottamam // SoKss_7,9.65 //
karpūrikānavautsukyavinidraṃ cātra tatkathām /
pṛcchantam abravīdrājyadharo 'tha śayanasthitaḥ // SoKss_7,9.66 //
kiṃ na nidrāsi kalyāṇin prāpsyasy evepsitāṃ priyām /
udārasattvaṃ vṛṇute svayaṃ hi śrīr ivāṅgana // SoKss_7,9.67 //
pratyakṣadṛṣṭamatredaṃ tathā ca śṛṇu vacmi te /
yaḥ sa kāñcīpatirbāhubalo rājā mayoditaḥ // SoKss_7,9.68 //
tasyānvartho 'rthalobhākhyaḥ pratīhāro 'rthavānabhūt /
tasya mānaparā nāma bhāryābhūd rūpaśālinī // SoKss_7,9.69 //
so 'rthalobho vaṇigdharmāllobhādbhṛtyeṣv aviśvasan /
vaṇijyāvyavahāreṣu madhye bhāryāṃ nyayuṅkta tām // SoKss_7,9.70 //
sānicchantyapi tadvaśya vaṇigbhiḥ saṃvyavāharat /
madhureṇāhṛtajanā rūpeṇa vacanena ca // SoKss_7,9.71 //
gajāśvaratnavastrādivikrayaṃ yaṃ vyadhatta sā /
taṃ taṃ sopacayaṃ dṛṣṭvā so 'rthalobho 'nvamodata // SoKss_7,9.72 //
ekadā cātra ko 'py āgāddūrāddeśāntarādvaṇik /
mahānsukhadhano nāma prabhūtāśvadibhāṇḍadhṛt // SoKss_7,9.73 //
taṃ buddhvaivāgataṃ bhāryāmarthalobho 'bravītsa tām /
vaṇiksukhadhano nāma prāpto deśāntarādiha // SoKss_7,9.74 //
priye vājisahasrāṇi tenānītāni viṃśatiḥ /
cīnadeśajasadvastrayugmānyagaṇanāni ca // SoKss_7,9.75 //
tadgatvaśvasahasrāṇi pañca tasmāttvamānaya /
krītvā sadvastrayugmānāṃ sahasrāṇi tathā daśa // SoKss_7,9.76 //
yāvadaśvasahasraiḥ svaistathā taiścāpi pañcabhiḥ /
karomi darśanaṃ rājño vaṇijyāṃ vidadhāmi ca // SoKss_7,9.77 //
evam uktvārthalobhena preṣitā tena pāpmana /
āgānmānaparā tasya pārśvaṃ sukhadhanasya sā // SoKss_7,9.78 //
mārgati sma ca mūlyena tān vastrasahitān hayān /
racitasvāgatāt tasmāt tadrūpāhṛtacakṣuṣaḥ // SoKss_7,9.79 //
sa ca tāṃ kāmavivaśo nītvaikānte 'bravīdvaṇik /
mūlyena vastram ekaṃ te hayaṃ vā na dadāmy aham // SoKss_7,9.80 //
vatsyasyekāṃ niśāṃ sākaṃ mayā cettaddadāmi te /
śatāni vājināṃ pañcasahasrāṇi ca vāsasām // SoKss_7,9.81 //
ity uktvā so 'dhikenāpi tāṃ prārthayata sundarīm /
strīṣvanargalaceṣṭāsu kasyecchā nopajāyate // SoKss_7,9.82 //
tataḥ sā pratyavocattam evaṃ pṛcchāmy ahaṃ patim /
atrāpi hi sa jāne māṃ prerayedatilobhataḥ // SoKss_7,9.83 //
ity uktvā svagṛhaṃ gatvā patye tasmai tad abravīt /
yaduktā tena vaṇijā rahaḥ sukhadhanena sā // SoKss_7,9.84 //
so 'tha pāpo 'rthalobhastaṃ kīnāśaḥ patirabravīt /
priye vastrasahasrāṇi pañca vājiśatāni ca // SoKss_7,9.85 //
ekayā yadi labhyante rātryā doṣastadatra kaḥ /
tadgaccha pārśvaṃ tasyādya prabhāte drutameṣyasi // SoKss_7,9.86 //
etac chrutvā vacas tasya bhartuḥ kāpuruṣasya sā /
hṛdi mānaparā jātavicikitsā vyacintayat // SoKss_7,9.87 //
dāravikrayiṇaṃ pāpaṃ hīnasattvaṃ dhig astv imam /
lobhabhāvanayā nityaṃ bata tan mayatāṃ gatam // SoKss_7,9.88 //
varaṃ sa eva bhartā me yo māmaśvaśatairniśām /
cīnapaṭṭasahasraiś ca krīṇātyekāmudāradhīḥ // SoKss_7,9.89 //
ity ālocya na me doṣa ityanujñāpya taṃ tataḥ /
kubhartāramagāt tasya gṛhaṃ sukhadhanasya sā // SoKss_7,9.90 //
sa ca tām āgatāṃ dṛṣṭvā pṛṣṭvā buddhvā ca tattathā /
citrīyamāṇas tatprāpteramaṃstātmani dhanyatām // SoKss_7,9.91 //
prāhiṇoccārthalobhāya tasmai tatpataye drutam /
tacchulkabhūtān aśvāṃś ca vastrāṇi ca yathoditam // SoKss_7,9.92 //
uvāsa ca tayā sākaṃ pūrṇakāmaḥ sa tāṃ niśām /
mūrtayeva ciraprāptanijasaṃpatphalaśriyā // SoKss_7,9.93 //
prātaś cāhvayakān bhṛtyān arthalobhena nisrapam /
klībena tena prahitān sātha mānaparābravīt // SoKss_7,9.94 //
vikrītā saṃgatānyena bhūtvā tasya kathaṃ punaḥ /
bhāryā bhavāmi nirlajjaḥ sa yahā kimahaṃ tathā // SoKss_7,9.95 //
yūyam eva mama brūta yadyetacchobhate 'dhunā /
tadyāta yena krītāsmi sa eva hi patirmama // SoKss_7,9.96 //
ity uktāste tayā bhṛtyāstato gatvā tathaiva tat /
abruvannarthalobhāya vākyaṃ tasyā adhomukhāḥ // SoKss_7,9.97 //
sa tac chrutvā balādaicchadānetuṃ tāṃ narādhamaḥ /
tato harabalo nāma vayasyastam abhāṣata // SoKss_7,9.98 //
na sā sukhadhanāt tasmād ānetuṃ śakyate tvayā /
pravīrasya na tasyāgre tava paśyāmi dhīratām // SoKss_7,9.99 //
sa hi tyāgānurāgiṇyā nāryā śūrīkṛtas tayā /
balī ca balibhiścānyairyukto mittraiḥ sahāgataḥ // SoKss_7,9.100 //
tvaṃ tu kārpaṇyavikrītaviviktadayitojjhitaḥ /
avamānanirutsāho garhitaḥ klībatāṃ gataḥ // SoKss_7,9.101 //
na ca svato balī tādṛṅ na ca mittrabalānvitaḥ /
tatkathaṃ tvaṃ samarthaḥ syās tasya pratyarthino jaye // SoKss_7,9.102 //
rājā ca kupyed buddhvā te dāravikrayaduṣkṛtam /
tattūṣṇīṃ bhava bhūyo 'pi mā kṛthā hāsyavibhramam // SoKss_7,9.103 //
iti sakhyā niṣiddho 'pi krodhāgatvā sasainikaḥ /
yāvad ruṇaddhy arthalobho gṛhaṃ sukhadhanasya saḥ // SoKss_7,9.104 //
tāvattasya samittrasya sainyaiḥ sukhadhanasya tat /
sainyaṃ tadīyaṃ nirgatya kṛtsnaṃ bhagnamabhūtkṣaṇāt // SoKss_7,9.105 //
tataḥ palāyitaḥ prāyātso 'rthalobho nṛpāntikam /
dārāḥ sukhadhanākhyena vaṇijā deva me hṛtāḥ // SoKss_7,9.106 //
iti vyajijñapaccātra nṛpaṃ nihnutadurnayaḥ /
nṛpo 'py aicchadavaṣṭabdhuṃ sa taṃ sukhadhanaṃ ruṣā // SoKss_7,9.107 //
tataḥ saṃdhānanāmā taṃ mantrī rājānam abravīt /
yathātathā na śakyo 'sav avaṣṭabdhuṃ vaṇikprabho // SoKss_7,9.108 //
tasyaikādaśabhirmittraiḥ sahāyātairyutasya hi /
lakṣamabhyadhikaṃ deva vartate varavājinām // SoKss_7,9.109 //
tattvaṃ ca nātra vijñātaṃ nahyetatsyādakāraṇam /
tatpreṣya dūtaṃ praṣṭavyaḥ kiṃ tāvatso 'tra jalpati // SoKss_7,9.110 //
iti mantrivacaḥ śrutvā rājā bāhubalas tataḥ /
praṣṭuṃ tatprāhiṇoddūtaṃ tasmai sukhadhanāya saḥ // SoKss_7,9.111 //
sa dūtastaṃ tadādeśād gatvā yāvac ca pṛcchati /
tāvanmānaparā sāsmai svavṛttāntaṃ tam abhyadhāt // SoKss_7,9.112 //
śrutvaiva ca tadāścaryaṃ rūpaṃ tasyāś ca vīkṣitum /
gṛhaṃ sukhadhanasyāgāt sārthalobho mahīpatiḥ // SoKss_7,9.113 //
tatrāpaśyatsukhadhane prahve mānaparāṃ sa tām /
vidhātur api lāvaṇyalakṣmya vismayadāyinīm // SoKss_7,9.114 //
pādānatāyāḥ so 'syāś ca pṛṣṭāyāś ca svayaṃ mukhāt /
aśṛṇottadyathāvṛttamarthalobhasya śṛṇvataḥ // SoKss_7,9.115 //
śrutvā ca matvā satyaṃ tadarthalobhe niruttare /
tām apṛcchatsa sumukhīṃ kimidānīṃ bhavatviti // SoKss_7,9.116 //
tataḥ sā niścitāvādīddeva yenāsmyanāpadi /
vikrītānyasya niḥsattvaṃ lubdhaṃ kathamupaimi tam // SoKss_7,9.117 //
etac chrutvā nṛpe tasmin sādhūktamiti vādini /
avocatso 'rthalobho 'tra kāmakrodhatrapākulaḥ // SoKss_7,9.118 //
ayaṃ sukhadhano rājannahaṃ cānubalaṃ vinā /
yudhyāvahe svasainyābhyāṃ sattvāsattvamavekṣyatām // SoKss_7,9.119 //
ity arthalobhasya vacaḥ śrutvā sukhadhano 'bhyadhāt /
tarhi yudhyāvahe hy āvāṃ dvāveva kimu sainikaiḥ // SoKss_7,9.120 //
yaḥ prāpsyati jayaṃ mānaparā tasya bhaviṣyati /
śrutvaitadbāḍhamastvevamiti rājāpyabhāṣata // SoKss_7,9.121 //
tato mānaparāyāṃ ca rājñi cāvekṣamāṇayoḥ /
yuddhabhūmiṃ hayārūḍhau tāvavātaratāmubhau // SoKss_7,9.122 //
pravṛtte cāhave tatra kuntāghātotpataddhayam /
arthalobhaṃ sukhadhanaḥ paryāsthadvasudhātale // SoKss_7,9.123 //
tathaiva vārāṃ strīn anyān hatāśvaṃ patitaṃ kṣitau /
dhīrayandharmayodhī sa na taṃ sukhadhano 'vadhīt // SoKss_7,9.124 //
vāre tu pañcame 'śvena patitvopari tāḍitaḥ /
arthalobhaḥ sa niśceṣṭastato bhṛtyairanīyata // SoKss_7,9.125 //
tataḥ sukhadhanaṃ sarvaiḥ sādhuvādābhipūjitam /
sa taṃ bāhubalo rājā yathocitamamānayat // SoKss_7,9.126 //
prābhṛtaṃ ca tadānītaṃ tasma eva samarpayat /
aharaccārthalobhasya sarvasvamaśubhārjitam // SoKss_7,9.127 //
tatpade cāparaṃ kṛtvā tuṣṭaḥ prāyātsvamandiram /
nivṛttapāpasaṃparkāḥ santo yānti hi nirvṛtim // SoKss_7,9.128 //
so 'pi prasahya viharann āsīt sukhadhanaḥ sukham /
sahito mānaparayā bhāryayā cānuraktayā // SoKss_7,9.129 //
evaṃ dārāḥ palāyante hīnasattvāddhanāni ca /
susattvasyopatiṣṭhante svayametya yatas tataḥ // SoKss_7,9.130 //
tadalaṃ cintayā nidrāṃ bhajasva nacireṇa hi /
rājaputrīmavāptāsi tvaṃ tāṃ karpūrikāṃ prabho // SoKss_7,9.131 //
iti rājyadharāc chrutvā rātrau tatrārthavadvacaḥ /
naravāhanadattaḥ sa bheje nidrāṃ sagomukhaḥ // SoKss_7,9.132 //
prātaś cātra kṛtāhāraḥ kṣaṇaṃ yāvatsa tiṣṭhati /
tāvatsa gomukho dhīmāṃstaṃ rājyadharamabhyadhāt // SoKss_7,9.133 //
kuru yantravimānaṃ tanmatprabhorasya yena tat /
karpūrasaṃbhavapuraṃ prāpya prāpnoty asau priyām // SoKss_7,9.134 //
etac chrutvā sa takṣāsmai vātayantravimānakam /
naravāhanadattāya pūrvakḷptamaḍhaukayat // SoKss_7,9.135 //
tatrāruhya manaḥśīghre khagāmini sagomukhaḥ /
taddhairyālokasollāsamivocchalitavīcikam // SoKss_7,9.136 //
makarākaramullaṅghya prāpa tattīravarti saḥ /
naravāhanadattastatpuraṃ karpūrasaṃbhavam // SoKss_7,9.137 //
tatrāvatīrṇānnabhaso vimānādavaruhya saḥ /
purāntaḥ paribabhrāma kautukena sagomukhaḥ // SoKss_7,9.138 //
pṛṣṭāc ca lokato buddhvā tadevābhīpsitaṃ puram /
prāptaṃ niḥsaṃśayaṃ hṛṣṭo yayau rājakulāntikam // SoKss_7,9.139 //
tatraikaṃ ruciraṃ veśma vṛddhayādhiṣṭhitaṃ striyā /
sa viveśa nivāsāya namrayānumatastayā // SoKss_7,9.140 //
yuktiṃ jijñāsamānaś ca kṣaṇāt papraccha tāṃ striyam /
ārye kimabhidhāno 'tra rājāpatyaṃ ca tasya kim // SoKss_7,9.141 //
rūpaṃ ca tasya naḥ śaṃsa yato vaideśikā vayam /
ity uktā tena vṛddhā sā taṃ vilokyottamākṛtim // SoKss_7,9.142 //
pratyuvāca mahābhāga śṛṇu sarvaṃ vadāmi te /
iha karpūrako nāma rājā karpūrasaṃbhave // SoKss_7,9.143 //
sa cānapatyaḥ saṃtānahetoruddiśya śaṃkaram /
buddhikāryā samaṃ devyā nirāhāro 'karottapaḥ // SoKss_7,9.144 //
trirātropoṣitaṃ devo haraḥ svapne tamādiśat /
uttiṣṭha putrābhyadhikā sā te kanyā janiṣyate // SoKss_7,9.145 //
vidyādharāṇāṃ sāmrājyaṃ yasyāḥ patiravāpsyati /
ity ādiṣṭo hareṇāsau prataḥ prābuddha bhūpatiḥ // SoKss_7,9.146 //
nivedya buddhikāryai ca devyai svapnaṃ tamutthitaḥ /
prahṛṣṭo 'tha tayā sākaṃ cakāra vratapāraṇam // SoKss_7,9.147 //
tatas tasyācirādrājño rājñī garbhamadhatta sā /
kāle cāsūta saṃpūrṇe kanyāṃ sarvāṅgasundarīm // SoKss_7,9.148 //
yayā prabhājitās tatra jātaveśmani dīpakāḥ /
kajjalodgāramiṣato niḥśvāsanamucann iva // SoKss_7,9.149 //
karpūriketi tasyāś ca nijaṃ nāma tataḥ pitā /
eṣa karpūriko rājā vyadhatta vihitotsavaḥ // SoKss_7,9.150 //
kramāc ca vṛddhiṃ prāptā sā lokalocanacandrikā /
karpūrikā rājaputrī yauvanasthādya vartate // SoKss_7,9.151 //
pitā ceha nṛpas tasyā vivāhamabhikāṅkṣati /
puruṣadveṣiṇī sā tu taṃ necchati manasvinī // SoKss_7,9.152 //
kanyājanmaphalaṃ kasmādvivāhaṃ sakhi necchasi /
iti matsutayā sā ca sakhyā pṛṣṭedam abravīt // SoKss_7,9.153 //
sakhi jātismarāyā me prāgvṛttaṃ śṛṇu kāraṇam /
asti tīre mahāmbhodhermahāṃścandanapādapaḥ // SoKss_7,9.154 //
tasyāsti nikaṭe phullanalinālaṃkṛtaṃ saraḥ /
tatrāhamabhavaṃ haṃsī pūrvajanmani karmataḥ // SoKss_7,9.155 //
sāhamabdhitaṭājjātu tasmiṃścandanapādape /
akārṣaṃ rājahaṃsena svena bhartrā sahālayam // SoKss_7,9.156 //
tatrālaye vasantyā me prajātān potakān sutān /
akasmād etya balavān samudrormir apāharat // SoKss_7,9.157 //
hṛteṣv apatyeṣv oghena krandanty aham anaśnatī /
āsaṃ śucābdhitīrasthaśivaliṅgāgravartinī // SoKss_7,9.158 //
tataḥ sa rājahaṃso māmupetya patirabhyadhāt /
uttiṣṭha kimapatyāni vyatītānyanuśocasi // SoKss_7,9.159 //
anyāni nau bhaviṣyanti sarvaṃ jīvadbhir āpyate /
iti tadvākśareṇāhaṃ hṛdi viddhā vyacintayam // SoKss_7,9.160 //
dhig aho puruṣāḥ pāpā bālāpatyeṣv apīdṛśāḥ /
niḥsnehā niṣkṛpāścaiva strīṣu bhaktimatīṣvapi // SoKss_7,9.161 //
tanme kimamunā patyā kiṃ vā dehena duḥkhinā /
ity ālocya haraṃ natvā kṛtvā bhaktyā ca taṃ hṛdi // SoKss_7,9.162 //
tatraiva puratas tasya patyur haṃsasya paśyataḥ /
jātismarā rājaputrī bhūyāsaṃ jananāntare // SoKss_7,9.163 //
iti saṃkalpya tatkṣiptaṃ śarīraṃ jaladhau mayā /
tato 'haṃ sakhi jātādya tathābhūteha janmani // SoKss_7,9.164 //
pūrvajātau ca tasyāṃ tāṃ bhartus tasya nṛśaṃsatām /
saṃsmarantyā na kasmiṃścidvare rajyati me manaḥ // SoKss_7,9.165 //
ato vivāhaṃ necchāmi daivāyattamataḥ param /
ity uktaṃ rājasutayā matsutāyai tayā rahaḥ // SoKss_7,9.166 //
tayā matsutayāpyetan mahyam āgatya varṇitam /
tadevaṃ te mayā khyātaṃ putra yatpṛṣṭavānasi // SoKss_7,9.167 //
tav aiva bhāvinī bhāryā nūnaṃ caiṣā nṛpātmajā /
sarvavidyādharāṇāṃ hi bhaviṣyaccakravartinaḥ // SoKss_7,9.168 //
mahiṣīyaṃ samādiṣṭā pūrvaṃ devena śaṃbhunā /
tallakṣaṇaiś ca yuktaṃ tvāṃ paśyāmi tilakādibhiḥ // SoKss_7,9.169 //
kiṃsvittadarthamānītaḥ ko'pi tvam iha vedhasā /
uttiṣṭha tāvan madgehe drakṣyāmaḥ kiṃ bhaviṣyati // SoKss_7,9.170 //
ity uktvopahṛtāhāro vṛddhayātra tayā niśām /
naravāhanadattastām anaiṣīdgomukhānvitaḥ // SoKss_7,9.171 //
prātaḥ saṃmantrya kāryaṃ ca gomukhena samaṃ rahaḥ /
mahāvratikaveṣaṃ ca kṛtvā vatseśvarātmajaḥ // SoKss_7,9.172 //
taddvitīyo 'tra hā haṃsi hā haṃsīti vadanmuhuḥ /
gatvā rājakuladvāri babhrāma janatekṣitaḥ // SoKss_7,9.173 //
tathābhūtaṃ ca taṃ dṛṣṭvā tatra gatvaiva ceṭikāḥ /
karpūrikāṃ rājasutāṃ tamavocansavismayāḥ // SoKss_7,9.174 //
siṃhadvāre yuvā devi dṛṣṭo 'smābhir mahāvratī /
sadvitīyo 'pi yo dhatte saundaryeṇādvitīyatām // SoKss_7,9.175 //
nārījanamahāmohadāyinaṃ mantramadbhutam /
uccārayati hā haṃsi hā haṃsīti divāniśam // SoKss_7,9.176 //
tac chrutvā pūrvahaṃsī sā rājaputrī sakautukā /
ānāyayattametābhistadrūpaṃ pārśvamātmanaḥ // SoKss_7,9.177 //
dadarśa caitamuddāmarūpālaṃkṛtabhūmikam /
śaṃkarārādhanopāttavrataṃ navam iva smaram // SoKss_7,9.178 //
nijagāda ca paśyantī vismayotphullayā dṛśā /
kimetadeva hā haṃsi hā haṃsītyucyate tvayā // SoKss_7,9.179 //
evaṃ tayokte 'pi tadā hā haṃsītyeva so 'bravīt /
tataḥ sahasthitas tasya gomukhaḥ pratyuvāca tam // SoKss_7,9.180 //
ahaṃ te kathayāmyetac chṛṇu devi samāsataḥ /
pūrvajanmani haṃso 'yamabhavatkarmayogataḥ // SoKss_7,9.181 //
tatraiṣa jaladhestīre mahataḥ sarasastaṭe /
kṛtālayaḥ samaṃ haṃsyā tasthau candanapādape // SoKss_7,9.182 //
tasmin daivādapatyeṣu samudrorm ihṛteṣu sā /
etasya haṃsī śokārtā tatraivātmānamakṣipat // SoKss_7,9.183 //
tato 'sau tadviyogārtaḥ pakṣijātau viraktimān /
tyaktukāmaḥ śarīraṃ tatsaṃkalpamakaroddhṛdi // SoKss_7,9.184 //
jātismaro 'haṃ bhūyāsaṃ rājaputro 'nyajanmani /
eṣā ca tatra me bhāryā bhūyājjātismarā satī // SoKss_7,9.185 //
iti saṃkalpya taṃ dehaṃ tadā saṃsmṛtya śaṃkaram /
virahānalasaṃtaptaḥ samudrāmbhasyapātayat // SoKss_7,9.186 //
tato 'yaṃ vatsarājasya kauśāmbyāṃ tanayo 'dhunā /
naravāhanadattākhyo jāto jātismaraḥśubhe // SoKss_7,9.187 //
asau vidyādharendrāṇāṃ cakravartī bhaviṣyati /
iti vāgudabhūd divyā jātasyāsya sphuṭaṃ tadā // SoKss_7,9.188 //
krameṇa yauvarājyasthaḥ pitrāyaṃ pariṇāyitaḥ /
divyāṃ kāraṇasaṃbhūtāṃ devīṃ madanamañcukām // SoKss_7,9.189 //
tato hemaprabhākyasya vidyādharapateḥ sutā /
etya svayaṃ vṛtavatī kanyā ratnaprabhetyamum // SoKss_7,9.190 //
tathāpi tāṃ smaran haṃsīṃ nāyaṃ bhajati nirvṛtim /
etac ca bālabhṛtyāya mahyam etena varṇitam // SoKss_7,9.191 //
athāsya mṛgayāyātasyāsītsaṃdarśanaṃ vane /
kayāpi siddhatāpasyā maddvitīyasya daivataḥ // SoKss_7,9.192 //
kathāprasaṅgāt sā caitam evaṃ sānugrahābravīt /
karmayogāt purā putra kāmo haṃsatvam āgataḥ // SoKss_7,9.193 //
tasya cāmbudhitīrasthacandanadrumavāsinaḥ /
priyā bhāryābhavaddhaṃsī divyastrī śāpataścyutā // SoKss_7,9.194 //
velājalahṛtāpatyaśokāttasyāṃ ca vāridhau /
kṣiptātmani sa haṃso 'pi tatraivātmānamakṣipat // SoKss_7,9.195 //
so 'dya śaṃbhoḥ prasādāttvaṃ jāto vatseśvarātmajaḥ /
pūrvajātiṃ ca tāṃ vatsa vetsi jātismaro hy asi // SoKss_7,9.196 //
sā haṃsyapyevamevābdheḥ pāre karpūrasaṃbhave /
pure karpūrikā nāma jātā rājasutādhunā // SoKss_7,9.197 //
tadgaccha tatra putra tvaṃ priyāṃ bhāryāmavāpsyasi /
ity uktvā sā khamutpatya tiro 'bhūtsiddhatāpasī // SoKss_7,9.198 //
ayaṃ cāsmatprabhurjñātapravṛttistatkṣaṇaṃ tataḥ /
ito 'bhimukhamāgantuṃ prāvartata mayā saha // SoKss_7,9.199 //
tvatsnehāskṛṣyamāṇaś ca paṇīkṛtya svajīvitam /
uttīrya kāntāraśataṃ prāpa deśo 'mbudhestaṭam // SoKss_7,9.200 //
tatra hemapurastho 'smai takṣā rājyadharābhidhaḥ /
maddvitīyāya militaḥ pradādyantravimānakam // SoKss_7,9.201 //
tasminn āruhya bhayade hā mūrta iva sāhase /
abdhikāntāramullaṅghya prāptāvāvāmidaṃ puram // SoKss_7,9.202 //
etadarthamasāvevaṃ hā haṃsīti vadanniha /
bhrānto devi mama svāmī yāvatprāptastvadantike // SoKss_7,9.203 //
idānīṃ tvanmukhodārarākāramaṇadarśanāt /
asaṃkhyaduḥkhasāṃnidhyatamopahnutim aśnute // SoKss_7,9.204 // /
taddṛṣṭinīlanalinasrajārcaya mahātithim // SoKss_7,9.205 //
evaṃ vaco viracitaṃ gomukhasya niśamya sā /
saṃvādapratyayātsatyaṃ mene karpūrikā tadā // SoKss_7,9.206 //
aho mayyāryaputrasya sneho 'muṣya mudhaiva me /
viraktatābhūd ity antaḥ premārdrā vimamarśa ca // SoKss_7,9.207 //
uvāca cāhaṃ satyaṃ sā haṃsī dhanyā ca yatkṛte /
evaṃ janmadvaye kleśamāryaputro 'nubhūtavān // SoKss_7,9.208 //
tadahaṃ vo 'dhunā dāsī premakrīteti vādinī /
naravāhanadattaṃ taṃ snānādyaiḥ samamānayat // SoKss_7,9.209 //
tataḥ parīvāramukhenaitat sarvam abodhayat /
pitaraṃ svaṃ sa copāgat tadbudhaiva tadantikam // SoKss_7,9.210 //
tatrotpannavivāhecchāṃ sutām tāṃ tadvaraṃ tathā /
naravāhanadattaṃ taṃ saṃprāptam ucitaṃ cirāt // SoKss_7,9.211 //
vidyādharamahācakravartilakṣaṇalāñchitam /
dṛṣṭvā kṛtārthamātmānaṃ so 'manyata tadā nṛpaḥ // SoKss_7,9.212 //
pradadau cāmajāmetāṃ tasmai karpūrikāṃ tataḥ /
naravāhanadattāya yathāvidhi sa sādaram // SoKss_7,9.213 //
adādasmai ca jāmātre prativahnipradakṣiṇam /
koṭīstisraḥ suvarṇasya karpūrasya ca tāvatīḥ // SoKss_7,9.214 //
yadrāśayo babhūs tatra śobhāṃ draṣṭum ivāgatāḥ /
girijodvāhadṛśvāno merukailāsasānavaḥ // SoKss_7,9.215 //
punastadvastrakoṭīś ca daśa dāsīśatatrayam /
svalaṃkṛtaṃ dadau so 'smai kṛtī karpūrako nṛpaḥ // SoKss_7,9.216 //
tatas tasthau kṛtodvāhaḥ sa karpūrikayā tayā /
naravāhanadatto 'tra samaṃ prītyeva mūrtayā // SoKss_7,9.217 //
kasya nābhūn manaḥprītyai sa vadhūvarayostayoḥ /
saṃgamo mādhavīvallīvasantotsavayor iva // SoKss_7,9.218 //
ehi vrajāvaḥ kauśāmbīmityanyedyuś ca so 'bravīt /
naravāhanadattastāṃ kṛtī karpūrikāṃ priyām // SoKss_7,9.219 //
tataḥ pratyabravītsā taṃ yadyevaṃ tatkhagāminā /
tenaiva tvadvimānena vrajāmastvaritaṃ na kim // SoKss_7,9.220 //
taccetsvalpaṃ tadaparaṃ vistīrṇaṃ ḍhaukayāmy aham /
iha prāṇadharākhyo hi takṣā yantravimānakṛt // SoKss_7,9.221 //
āste deśāntarāyātastacchīghraṃ kārayāmyadaḥ /
ity uktvā sā pratīhāramānāyya kṣatturādiśat // SoKss_7,9.222 //
gatvā taṃ yantratakṣāṇaṃ vada prāṇadharaṃ mahat /
vyomagāmi vimānaṃ naḥ prasthānāyopakalpaya // SoKss_7,9.223 //
evaṃ visṛjya kṣattāraṃ rājñe karpūrikātha sā /
ceṭīmukhena pitre tāṃ prasthānecchāṃ nyavedayat // SoKss_7,9.224 //
sa ca buddhv aiva tadyāvadāyātyatraiva bhūpatiḥ /
naravāhanadatto 'ntastāvadevam acintayat // SoKss_7,9.225 //
takṣā rājyadharabhrātā so 'yaṃ prānadharo dhruvam /
rājabhītyā svadeśādyo vidrutas tena varṇitaḥ // SoKss_7,9.226 //
ity asmiṃścintayatyeva rājñi ca kṣipram āgate /
āgāt pratīhārayutastakṣā prāṇadharo 'tra saḥ // SoKss_7,9.227 //
vyajijñapac ca sumahadvimānaṃ kṛtamasti me /
yanmānuṣasahasrāṇi vahayadyāvahelayā // SoKss_7,9.228 //
ity uktavantaṃ takṣāṇaṃ sādhvity uktvābhipūjya ca /
naravāhanadatto 'tha taṃ papraccha sa sādaram // SoKss_7,9.229 //
kaccidrājyadharasya tvaṃ bhrātā prāṇadharo 'grajaḥ /
nānāyantraprayogāṇāṃ vettā sumahatām api // SoKss_7,9.230 //
sa eva tasya bhrātāhaṃ devo vetti tu nau kutaḥ /
iti prāṇadharaḥ so 'pi praṇataḥ pratyuvāca tam // SoKss_7,9.231 //
tato yathā rājyadhareṇoktaṃ dṛṣto yathā ca saḥ /
naravāhanadattas tat tathā tasmai śaśaṃsa saḥ // SoKss_7,9.232 //
atha tena mudā prāṇadhareṇa samupāhṛte /
mahāvimāne 'numataḥ śvaśureṇātra bhūbhujā // SoKss_7,9.233 //
tam āmantrya samāropya dāsīkarpūrakāñcanam /
tena rājavisṛṣṭena saha prāṇadhareṇa saḥ // SoKss_7,9.234 //
tena ca kṣattṛmukhyena śvaśrūracitamaṅgalaḥ /
karpūrikāṃ rājaputrīṃ navāmādāya tāṃ vadhūm // SoKss_7,9.235 //
dattadāno dvijātibhyaḥ sadvastranicayaiśca taiḥ /
naravāhanadatto 'sāvāruroha sagomukhaḥ // SoKss_7,9.236 //
pūrvamabdhestaṭaṃ tāvadyāmo rājyadharāntikam /
tato hṛhamiti prāṇadharaṃ taṃ nijagāda saḥ // SoKss_7,9.237 //
tatas tenāhatenāśu vimānenotpapāta saḥ /
nabho manoratheneva pūrṇena saparigrahaḥ // SoKss_7,9.238 //
kṣaṇādutīrya jaladhiṃ punastattīravarti ca /
prāpa hemapuraṃ dhāma tasya rājyadharasya at // SoKss_7,9.239 //
tatra rājyadharaṃ prahvaṃ prahṛṣṭaṃ bhrātṛdarśanāt /
dāsībhistamadāsīkaṃ saṃvibheje ca sotsavam // SoKss_7,9.240 //
āpṛcchya ca tamudbāṣpaṃ katham apy ujjhitāgrajam /
yayau tenaiva kauśāmbīṃ vimānena tadaiva saḥ // SoKss_7,9.241 //
tatrāmbarādaśaṅkitamavatīrṇaṃ varavimānavahanaṃ tam /
sānucaraṃ navavadhvā yuktaṃ dṛṣṭvā visismiye janata // SoKss_7,9.242 //
paurotsāhaiḥ prakaṭaṃ putraṃ buddhvā pitāsya vatseśaḥ /
prīto niragādagre devīsacivasnuṣādibhiḥ sahitaḥ // SoKss_7,9.243 //
dṛṣṭvā vimānavāhanasūcitabhavitavyakhacarasāmrājyam /
taṃ so 'bhinandata sutaṃ rājā caraṇānataṃ vadhūsahitam // SoKss_7,9.244 //
mātā vāsavadattā padmāvatyā samaṃ tamāśliṣya /
vigalitam iva tadadarśanaduḥkhagranthiṃ jahau bāṣpam // SoKss_7,9.245 //
ratnaprabhā ca bhāryā sānandā madanamañcukā ca tadā /
tasya premahaterṣye caraṇau hṛdayaṃ ca jagṛhatustulyam // SoKss_7,9.246 //
yaugandharāyaṇādīn pitṛsacivānsvāṃś ca so 'tha nṛpasūnuḥ /
marubhūtisukhān praṇatān anandayat kṛtayathārthasatkāraḥ // SoKss_7,9.247 //
sarve ca te vibhūṣitasudaśārhakulena jaladhim ākramya /
samupāhṛtāṃ svapatinā vyaktaṃ sodaryamūrtim amṛtasya // SoKss_7,9.248 //
ajarāṅganāśatayutāmāyātāṃ śriyamivābhyanandaṃstām /
karpūrikāṃ navavadhūṃ vatseśādyā yathocitāvanatām // SoKss_7,9.249 //
tasyāś ca paitṛkaṃ taṃ vatseśo 'pūjayatpratīhāram /
arpitavimānavāhitakāñcanakarpūravastrakoṭicayam // SoKss_7,9.250 //
ākhyātaṃ naravāhanadattena tato vimānakartāram /
upakāriṇāṃ sa rājā prāṇadharaṃ tam api mānayāmāsa // SoKss_7,9.251 //
kathameṣā rājasutā saṃpraptā kahamitaś ca yātau svaḥ /
iti papraccha saharṣaḥ saṃmānya sa gomukhaṃ nṛpatiḥ // SoKss_7,9.252 //
atha mṛgayāvanagamanātprabhṛti yathā darśanaṃ tapasvinyāḥ /
rājyadharasamāsāditavimānayuktyā yathā ca tīrṇo 'bdhiḥ // SoKss_7,9.253 //
karpūrikā vivāhe vimukhāpi ca saṃmukhī yathā vihitā /
prāṇadharalābhalabdhenāgamanaṃ prāgyathā vimānena // SoKss_7,9.254 //
yuktyaikānte sa tathā tadaśeṣaṃ gomukho yathāvṛttam /
kathayāṃcakāra tasmai sadārasacivāya vatsarājāya // SoKss_7,9.255 //
kvākheṭaḥ kva ca tāpasī kva ca tathodanvattaṭe yantravit takṣā rājyadharastadīyavahanenollaṅghanaṃ kvāmbudheḥ /
tatpāre ca vimānakarturaparasyāsya kva pūrvaṃ gatir bhavyānāṃ śubhasiddhyupāyaracanācintāṃ vidhatte vidhiḥ // SoKss_7,9.256 //
iti tair nikhilaiḥ savismayapramadākampitamas takais tataḥ /
jagade vidadhe ca gomukhe prabhubhaktistutir atra sādaraiḥ // SoKss_7,9.257 //
ratnaprabhāṃ ca rājñīṃ pativratādharmajanitaparitoṣām /
praśaśaṃsuste bhartur nijavidyāvihitapatharakṣām // SoKss_7,9.258 //
atha naravāhanadatto vinītagaganāṅgaṇāgamanakhedaḥ /
sa viveśa rājadhānīṃ pitṛbhirbhāryādibhiś ca samam // SoKss_7,9.259 //
tatropāgatamānitabandhusuhṛtsvarṇakūṭabhṛtakoṣaḥ /
vasubhis tau pūritavān prāṇadharaśvāśurapratīhārau // SoKss_7,9.260 //
bhuktottaraṃ ca sapadi prāṇadharastaṃ vyajijñapatpraṇataḥ /
devāvayoḥ kilaivaṃ karpūrakabhūbhṛtā samādiṣṭam // SoKss_7,9.261 //
āgantavyaṃ tvaritaṃ madduhitari bhartṛbhavanamāptāyām /
yenāhaṃ jānīyāṃ saṃprāptām atra śīghram iti // SoKss_7,9.262 //
tadgantavyaṃ niścitamāvābhyāṃ deva caturamadhunaiva /
dāpaya karpūrikayā rājño lekhaṃ svahastalikhitaṃ nau // SoKss_7,9.263 //
na hi tasya sutāsnigdhaṃ hṛdayaṃ rājño 'nyathā samāśvasiti /
sa hy ārūḍhavimāno na jātucicchaṅkate prapātamataḥ // SoKss_7,9.264 //
tallekhadānapūrvaṃ saṃprati sahitaṃ mayā pradhānam imam /
anujānīhi vimānaprasthānapronmukhaṃ pratīhāram // SoKss_7,9.265 //
ahamādāya kuṭumbakameṣyāmi punastvihaiva yuvarāja /
śakṣyāmi nāmṛtamayaṃ caraṇāmbhojadvayaṃ tava tyaktum // SoKss_7,9.266 //
iti tena sudṛḍhamukte prāṇadhareṇaiṣa vatsarājasutaḥ /
lekhasya lekhane tāṃ nyayuṅkta karpūrikāṃ tadaiva vadhūm // SoKss_7,9.267 //
tāta na cintā mayi te kāryā sadbhartṛsaukhyasadanajuṣi /
kiṃ hi mahābdheḥ kamalā cintāspadamāśritottamaṃ puruṣam // SoKss_7,9.268 //
iti ca svahastalikhite karpūrikayā tayārpite lekhe /
kṣattṛprāṇadharau tau vatseśasuto 'rcitau sa visasarja // SoKss_7,9.269 //
tau cāruhya vimānaṃ gaganagatī jātavismayaiḥ sarvaiḥ /
dṛṣṭau tīrtvā jaladhiṃ yayatuḥ karpūrasaṃbhavaṃ nagaram // SoKss_7,9.270 //
tatra sutāṃ patisadanaprāpāṃ saṃśrāvya dattalekhau tau /
ānandayāṃbabhūvaturatha taṃ karpūrakaṃ narādhipatim // SoKss_7,9.271 //
anyedyuranujñāpya prāṇadharastaṃ nṛpaṃ sa sakuṭumbaḥ /
saṃbhāvitarājyadharo naravāhanadattapārśvamevāgāt // SoKss_7,9.272 //
so 'trāgatāya sadyaḥ kṛtakāryāyātmamandirasamīpe /
naravāhanadatto 'smai pradadau vasatiṃ ca jīvanaṃ ca mahat // SoKss_7,9.273 //
cikrīḍa ca tadvihitairavarodhasakho vimānakair vicaran /
abhyasyadiva bhaviṣyadvidyādharacakravartigaganagatim // SoKss_7,9.274 //
ity atra nanditasuhṛtsvajanāvarodho vatseśvarasya tanayo 'tha sa tānyahāni /
ratnaprabhāmadanamañcukayostṛtīyāṃ karpūrikāṃ samadhigamya sukhaṃ nināya // SoKss_7,9.275 //
iti mahākaviśrīsomadevabhaṭṭaviracite kathāsaritsāgare ratnaprabhālambake navamas taraṅgaḥ /
samāptaś cāyaṃ ratnaprabhālambakaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
sūryaprabho nāmāṣṭamo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya sarayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_8,0.1 //
prathamas taraṅgaḥ /
calatkarṇanilodbhūtasindūrāruṇitāmbaraḥ /
jayatyakāle 'pi sṛjansaṃdhyām iva gajānanaḥ // SoKss_8,1.1 //
evaṃ vatseśvarasutaḥ kauśāmbyāṃ sa piturgṛhe /
naravāhanadattastā bhāryāḥ prāptyāvasatsukham // SoKss_8,1.2 //
ekadā piturāsthāne sthitaś ca puruṣaṃ divaḥ /
avatīryāgataṃ tatra divyarūpaṃ dadarśa saḥ // SoKss_8,1.3 //
praṇataṃ taṃ ca satkṛtya pitrā sākaṃ kṣaṇāntare /
kastvaṃ kim āgato 'sīti pṛṣṭavānso 'py athābravīt // SoKss_8,1.4 //
astīha vajrakūṭākhyaṃ pṛṣṭhe himavataḥ puram /
vajrasāramayatvādyatkhyātamanvarthanāmakam // SoKss_8,1.5 //
tatra vajraprabhākhyo 'hamāsaṃ vidyādharādhipaḥ /
vajranirmitadehatvānnāmānvarthaṃ tathaiva me // SoKss_8,1.6 //
mannirmite yathākālaṃ bhaktaḥ saṃścakravartini /
ajeyas tvaṃ vipakṣāṇāṃ matprasādādbhaviṣyasi // SoKss_8,1.7 //
iti cāhaṃ tapastuṣṭenādiṣṭaḥ śaṃbhunā yadā /
tadā prabhoḥ praṇāmārtham āgato 'smīha sāṃpratam // SoKss_8,1.8 //
vatsarājasuto divyaṃ kalpaṃ kāmāṃśasaṃbhavaḥ /
naravāhanadatto naḥ śaśiśekharanirmitaḥ // SoKss_8,1.9 //
martyo 'py ubhayavedyardhacakravartī bhaviṣyati /
iti vidyāprabhāveṇa vijñātaṃ hy adhunā mayā // SoKss_8,1.10 //
āsīc ca divyaṃ kalpaṃ naḥ purā martyo 'py anugrahāt /
śārvātsūryaprabho nāma cakravartīha yadyapi // SoKss_8,1.11 //
tathāpyabhūtsa ekasminvedyarthe dakṣiṇe prabhuḥ /
uttare śrutaśarmākhyaścakravartī tvabhūttadā // SoKss_8,1.12 //
ubhayostu tayorekaḥ kalpasthāyī dyucāriṇām /
cakravartyatra bhavitā deva evātipuṇyavān // SoKss_8,1.13 //
ity uktavantaṃ vatseśasahitastaṃ kutūhalāt /
naravāhanadattaḥ sa prāha vidyādharaṃ punaḥ // SoKss_8,1.14 //
kathaṃ vidyādharaiśvaryaṃ mānuṣeṇa satā purā /
prāptaṃ sūryaprabheṇeti tvayā naḥ kathyatāmiti // SoKss_8,1.15 //
tato vivikte devīnāṃ mantriṇāṃ saṃnidhau ca saḥ /
rājā vajraprabho vaktuṃ kathāṃ tāmupacakrame // SoKss_8,1.16 //
śākalaṃ nāma madreṣu babhūva nagaraṃ purā /
candraprabhākhyas tatrāsīdrājāṅgāraprabhātmajaḥ // SoKss_8,1.17 //
ālhādakārī viśvasya nāmnānvartho 'pi yo bhavan /
saṃtāpakārī śatrūṇāṃ babhūva jvalanaprabhaḥ // SoKss_8,1.18 //
kīrtimatyabhidhānāyāṃ tasya devyāmajāyata /
putro nṛpasyātiśubairlakṣaṇaiḥ sūcitodayaḥ // SoKss_8,1.19 //
eṣa sūryaprabho nāma rājā jātaḥ purāriṇā /
bhāvī vidyādharādhīśacakravartī vinirmitaḥ // SoKss_8,1.20 //
ity uccacāra gaganāttasmiñjāte sphuṭaṃ vacaḥ /
sudhāvarṣaṃ śravaṇayoścandraprabhamahībhṛtaḥ // SoKss_8,1.21 //
tatas tasya purārātiprasādotsavaśālinaḥ /
sūryaprabhaḥ sa vavṛdhe rājaputraḥ piturgṛhe // SoKss_8,1.22 //
bāla eva ca vidyānāṃ kalānāṃ ca krameṇa saḥ /
sarvāsāṃ sumatiḥ pāramupāsitagururyayau // SoKss_8,1.23 //
pūrṇaṣoḍaśavarṣaṃ ca guṇairāvarjitaprajam /
yauvarājye 'bhyaṣiñcittaṃ pitā candraprabho 'tha saḥ // SoKss_8,1.24 //
sa eva mantriputrāṃś ca nijāṃs tasmai samarpayat /
bhāsaprabhāsasiddhārthaprahastaprabhṛtīn bahūn // SoKss_8,1.25 //
taiḥ samaṃ yuvarājatvadhuraṃ tasmiṃś ca bibhrati /
ājagāmaikadā tatra mayo nāma mahāsuraḥ // SoKss_8,1.26 //
āsthāne ca sa taṃ candraprabhaṃ sūryaprabhe sthite /
upetya racitātithyaṃ jagādaivaṃ mayo nṛpam // SoKss_8,1.27 //
rājanvidyādhareśānāṃ cakravartī triśūlinā /
ayaṃ vinirmito bhāvī putraḥ sūryaprabhastava // SoKss_8,1.28 //
tatkiṃ na sādhayatyeṣa vidhāstatprāptidāyinīḥ /
etadarthaṃ visṛṣṭo 'ham iha devena śaṃbhunā // SoKss_8,1.29 //
anujānīhi tadyāvannītvainaṃ śikṣayāmy aham /
vidyādharendratāhetuṃ vidyāsādhanasatkriyām // SoKss_8,1.30 //
etasya paripanthī hi kārye 'smin khecareśvaraḥ /
vidyate śrutaśarmākhyaḥ so 'pi śakreṇa nirmitaḥ // SoKss_8,1.31 //
siddhavidyāprabhāvastu sahāsmābhirvijitya tam /
eṣa vidyādharādhīśacakravartitvamāpsyati // SoKss_8,1.32 //
evaṃ mayenābhihite rājā candraprabho 'bravīt /
dhanyāḥ smaḥ puṇyavāneṣa yathecchaṃ nīyatām iti // SoKss_8,1.33 //
tatas tam āmantrya nṛpaṃ tadanujñānamāśu tam /
sūryaprabhaṃ sa sāmātyaṃ pātālaṃ nītavānmayaḥ // SoKss_8,1.34 //
tatropadiṣṭavāṃstasmai sa tapāṃsi tathā yathā /
rājaputraḥ sa sāmātyo vidyāḥ śīghramasādhayat // SoKss_8,1.35 //
vimānasādhanaṃ tasmai tathaivopadideśa saḥ /
tena bhūtāsanaṃ nāma sa vimānamupārjayat // SoKss_8,1.36 //
tadvimānādhirūḍhaṃ taṃ siddhavidyaṃ samantrikam /
sūryaprabhaṃ sa pātālānmayaḥ svapuramānayat // SoKss_8,1.37 //
prāpayya pitroḥ pārśvaṃ ca taṃ jagāda vrajāmy aham /
tvaṃ siddhibhogān bhuṅkṣveha yāvadeṣyāmy ahaṃ punaḥ // SoKss_8,1.38 //
ity ūcivān āttapūjo jagāma sa mayāsuraḥ /
nananda vidyāsiddhyā ca sūnoścandraprabho nṛpaḥ // SoKss_8,1.39 //
so 'tha sūryaprabho vidyāprabhāvāt sacivaiḥ saha /
nānādeśānvimānena sadā babhrāma līlayā // SoKss_8,1.40 //
yatra yatra ca yā yā tamapaśyadrājakanyakā /
tatra tatra svayaṃ vavre sā sā taṃ kāmamohitā // SoKss_8,1.41 //
ekā madanasenākhyā tāmraliptyāṃ mahīpateḥ /
sutā vīrabhaṭākhyasya kanyā lokaikasundarī // SoKss_8,1.42 //
dvitīyā subhaṭākhyasya tanayā candrikāvatī /
aparāntādhirājasya siddhairnītvojjhitānyataḥ // SoKss_8,1.43 //
kāñcīnagaryā nṛpateḥ kumbhīrākhyasya cātmajā /
khyātā varuṇasenākhyā tṛtīyā rūpaśālinī // SoKss_8,1.44 //
lāvāṇakādhirājasya pauravākhyasya bhūpateḥ /
sutā sulocanā nāma caturthī cārulocanā // SoKss_8,1.45 //
cīnadeśapate rājñaḥ surohasyātmasaṃbhavā /
harihemāvadātāṅgī vidyunmāleti pañcamī // SoKss_8,1.46 //
kāntisenasya nṛpateḥ śrīkaṇṭhaviṣayaprabhoḥ /
sutā kāntimatī nāma ṣaṣṭhī kāntijitāpsarāḥ // SoKss_8,1.47 //
janamejayabhūpasya kauśāmbīnagarīpateḥ /
tanayā parapuṣṭākhyā saptamī mañjubhāṣiṇī // SoKss_8,1.48 //
avijñātahṛtānāṃ ca tāsāṃ buddhvāpi bāndhavāḥ /
vidyābaloddhate tasminn āsanvetasavṛttayaḥ // SoKss_8,1.49 //
tābhiścopāttavidyābhiḥ samaṃ yugapadāramat /
vidyāviracitānekadehaḥ sūryaprabho 'tra saḥ // SoKss_8,1.50 //
nabhovihārasaṃgītapānagoṣṭhyādibhistathā /
cikrīḍa sahitastābhiḥ prahastādyaiś ca mantribhiḥ // SoKss_8,1.51 //
divyacitrakalābhijño likhanvidyādharāṅganāḥ /
kurvaṃś ca narmavakroktīḥ kopayām āsa tāḥ priyāḥ // SoKss_8,1.52 //
reme ca tāsāṃ vadanaiḥ sabhrūbhaṅgāruṇekṣaṇaiḥ /
vacanaiś ca sakampauṣṭhapuṭaviskhalitākṣaraiḥ // SoKss_8,1.53 //
sadārastāmraliptīṃ ca gatvodyāneṣu khecaraḥ /
sa rājasūnurvyaharatsamaṃ madanasenayā // SoKss_8,1.54 //
sthāpayitvā priyāś cātra bhūtāsanavimānagaḥ /
jagāma vajrasārākhyaṃ prahastaikasakhaḥ puram // SoKss_8,1.55 //
jagrāha tatra tanayāṃ rājño rambhasya paśyataḥ /
raktāṃ tārāvalīṃ nāma dahyamānāṃ smarāgninā // SoKss_8,1.56 //
āyayau tāmraliptīṃ ca punas tatrāpyupāharat /
aparāṃ rājatanayāṃ kanyāṃ nāmnā vilāsinīm // SoKss_8,1.57 //
tadarthaṃ kupitāyātaṃ tasyā bhrātaramuddhatam /
sa sahasrāyudhaṃ nāma vidyayā stambhitaṃ vyadhāt // SoKss_8,1.58 //
mātulaṃ ca sahāyātaṃ tasya saṃstabhya sānugam /
cakre muṇḍitamūrdhānaṃ tatkāntāharaṇaiṣiṇam // SoKss_8,1.59 //
bhāryābandhū iti kruddho 'py avaddhīnna sa tāvubhau /
darpabhaṅgavilakṣau tu vihasya pratimuktavān // SoKss_8,1.60 //
tataḥ sa navabhiḥ sūryaprabhaḥ kāntābhiranvitaḥ /
pitrāhūto vimānena svapuraṃ śākalaṃ yayau // SoKss_8,1.61 //
tataś cāsya pituścandraprabhabhūmibhṛto 'ntikam /
prāhiṇottāmraliptīto dūtaṃ vīrabhaṭo nṛpaḥ // SoKss_8,1.62 //
saṃdideśa ca putreṇa tava me 'pahṛte sute /
tad astu vidyāsiddho hi ślāghya eṣa patistayoḥ // SoKss_8,1.63 //
snehaś ca yadi vo 'smāsu tadihāgacchatādhunā /
vivāhācārasatkārasakhyaṃ yāvad vidadhmahe // SoKss_8,1.64 //
etac chrutvā sa satkṛtya dūtaṃ niścitavāṃstadā /
śva eva tatra gamanaṃ rājā candraprabho drutam // SoKss_8,1.65 //
satyatvaniścayaṃ jñātuṃ rājño vīrabhaṭasya tu /
prahastaṃ prāhiṇonmatvā dūraṃ dūtagamāgamau // SoKss_8,1.66 //
sa prahasto javādgatvā dṛṣṭvā vīrabhaṭaṃ ca tam /
nṛpaṃ dṛṣṭvā ca tatkāryaṃ tacchraddhitasupūjitaḥ // SoKss_8,1.67 //
tasmai savismayāyoktvā prabhūṇāṃ prātarāgasam /
muhūrtenāyayau candraprabhapārśvaṃ vihāyasā // SoKss_8,1.68 //
śaśaṃsa tasmai rājñe ca sajjaṃ vīrabhaṭaṃ sthitam /
so 'pi taṃ sacivaṃ sūnostuṣṭo rājābhyapūjayat // SoKss_8,1.69 //
tataḥ kīrtimatīdevya saha candraprabhaḥ prabhuḥ /
sūryaprabho vilāsinyā tathā madanasenayā // SoKss_8,1.70 //
bhūtāsanavimānaṃ tadāruhya saparicchadau /
sāmātyau cāparedyustau prātaḥ prayayatus tataḥ // SoKss_8,1.71 //
ahnaḥ praharamātreṇa tāmraliptīmavāpatuḥ /
dṛśyamānau janair vyomni kautukotkṣiptalocanaiḥ // SoKss_8,1.72 //
nabhastalāvatīrṇau ca kṛtapratyudgamena tau /
rājñā vīrabhaṭenaitāṃ samaṃ viviśatuḥ purīm // SoKss_8,1.73 //
candanodakasaṃsiktacārurathyāṃ pade pade /
kaṭākṣaiḥ pauranārīṇāṃ prakīrṇendīvarām iva // SoKss_8,1.74 //
tatra saṃbandhijāmātroḥ kṛtvā vīrabhaṭastayoḥ /
pūjāṃ yathāvattanayāvivāhaprakriyāṃ vyadhāt // SoKss_8,1.75 //
viśuddhasya hi bhārāṇāṃ sahasraṃ kāñcanasya ca /
bhṛtaṃ ca śatamu ṣṭrāṇāṃ ratnābharaṇabhārakaiḥ // SoKss_8,1.76 //
uṣṭrapañcaśatīṃ nānāvastrabhārābhipūritām /
vājināṃ ca sahasrāṇi sapta pañca ca dantinām // SoKss_8,1.77 //
rūpābharaṇayuktānāṃ sahasraṃ vārayoṣitām /
vedyāṃ duhitroḥ pradadau rājā vīrabhaṭastayoḥ // SoKss_8,1.78 //
sūryaprabhasya jāmātustatpituś ca tayoḥ punaḥ /
upacāraṃ sa sadratnaiścakāra viṣayaistathā // SoKss_8,1.79 //
tanmantriṇo yathāvac ca prahastādīnamānayat /
cakāra sotsavaṃ hṛṣyadaśeṣanagarījanam // SoKss_8,1.80 //
sūryaprabhaś ca tatrāsītpitṛyuktaḥ priyāsakhaḥ /
tatkālaṃ vividhāhārapānageyādibhogabhuk // SoKss_8,1.81 //
tāvac ca tatra rambhasya sakāśādvajrarātrataḥ /
āgāddūtaḥ sa cāsthāne jagāda svaprabhorvacaḥ // SoKss_8,1.82 //
vidyābalāvaliptena yuvarājena naḥ kṛtaḥ /
sūryaprabheṇa tanayāharaṇotthaḥ parābhavaḥ // SoKss_8,1.83 //
adya ca jñātamasmābhiryadvīrabhaṭabhūbhṛtaḥ /
pratipannāḥ stha saṃdhāne samānavyasanasya naḥ // SoKss_8,1.84 //
tathaiva cānumanyadhve yadyasmatsaṃdhimāśu tat /
ihāpyāgamyatāṃ no cenmṛtyunā no 'tra niṣkṛtiḥ // SoKss_8,1.85 //
tac chrutvā taṃ ca saṃmānya dūtaṃ vīrabhaṭārcitaḥ /
prahastaṃ so 'bravīdrājā tatra candraprabhaḥ punaḥ // SoKss_8,1.86 //
tvam eva gaccha taṃ rambhamasmadvākyādidaṃ vada /
kiṃ tapyase vṛthā bhāvī cakravartī hi nirmitaḥ // SoKss_8,1.87 //
vidyādharāṇāṃ giriśenaiṣa sūryaprabho 'dhunā /
asyaitāstvatsutādyāś ca bhāryāḥ siddhairudāhṛtāḥ // SoKss_8,1.88 //
tatprāptā te sutā sthānaṃ karkaśastvaṃ tu nārthitaḥ /
tatprīyasva sakhā nastvameṣyāmo 'trāpyamī vayam // SoKss_8,1.89 //
iti rājñoktasaṃdeśaḥ prahasto gaganena saḥ /
gatvā praharamātreṇa vajrarātramavāpa tat // SoKss_8,1.90 //
tatra rambhāya saṃdeśamuktvā tenānumoditaḥ /
tathaivāgatya so 'vādīdrājñe candraprabhāya tat // SoKss_8,1.91 //
candraprabho 'tha sacivaṃ prabhāsaṃ preṣya śākalāt /
ānāyayattāṃ rambhasya pārśvaṃ tārāvalīṃ sutām // SoKss_8,1.92 //
tato yayau vimānena saha sūryaprabheṇa saḥ /
rājñā vīrabhaṭenāpi sarvaiścānyaiḥ susevitaḥ // SoKss_8,1.93 //
vajrarātraṃ ca saṃprāpa mārgonmukhajanākulam /
rambheṇābhyudgatas tasya rājadhānīṃ viveśa saḥ // SoKss_8,1.94 //
tatra rambho 'py asau kḷptavivāhaprakriyotsavaḥ /
asaṃkhyahemahastyaśvaratnādi duhiturdadau // SoKss_8,1.95 //
jāmātaraṃ ca sa tathā sūryaprabhamupācarat /
yathā tasya nijā bhogāḥ sarve vismṛtimāyayuḥ // SoKss_8,1.96 //
yāvac ca tatra te tiṣṭhantyutsavānanditāḥ sukham /
tāvadrambhāntikaṃ kāñcīnagaryā dūta āyayau // SoKss_8,1.97 //
sa tasmācchrutasaṃdeśo rambhaścandraprabhaṃ nṛpam /
prāha kāñciśvaro rājā kumbhīrākhyo 'sti me 'grajaḥ // SoKss_8,1.98 //
tenāptaḥ preṣito me 'dya dūto vaktumidaṃ vacaḥ /
mama sūryaprabheṇādau sutā nītā tatas tava // SoKss_8,1.99 //
kṛtaṃ cādya tvayā sakhyaṃ taiḥ saheti mayā śrutam /
tanmamāpi tathaiva tvaṃ sakhyaṃ taiḥ saha sādhaya // SoKss_8,1.100 //
āyāntu te mama gṛhaṃ yāvatsūryaprabhāya tām /
svahastenārpayāmīha sutāṃ varuṇasenikām // SoKss_8,1.101 //
ity eṣābhyarthanā tasya kriyatāmiti vādinaḥ /
rambhasya śraddadhe candraprabho rājā tadā vacaḥ // SoKss_8,1.102 //
prahastaṃ prekṣya ca kṣipraṃ śākalāttām anāyayat /
purādvaruṇasenāṃ sa kumbhīrasyāntikaṃ pituḥ // SoKss_8,1.103 //
anyedyuś ca vimānena sa ca sūryaprabhaś ca saḥ /
rambho vīrabhaṭaḥ sarve kāñcīṃ te sānugā yayuḥ // SoKss_8,1.104 //
kumbhīrābhyudgatās tāṃ ca nānāratnacitāṃ purīm /
kāñcīṃ kāñcīm iva bhuvaḥ prāviśan guṇagumphitām // SoKss_8,1.105 //
tatratāṃ vidhinā dattvā sutāṃ sūryaprabhāya saḥ /
varavadhvoradādbhūri kumbhīro draviṇaṃ tayoḥ // SoKss_8,1.106 //
nirvṛtte cavivāhe 'tra bhuktottarasukhasthitam /
candraprabhamuvācaivaṃ prahastaḥ sarvasaṃnidhau // SoKss_8,1.107 //
deva śrīkaṇṭhaviṣaye prabhraman gatavān aham /
tatra prasaṅgadṛṣṭo māṃ kāntisenanṛpo 'bravīt // SoKss_8,1.108 //
sūryaprabho mamādāya sutāṃ kāntimatīṃ hṛtām /
gṛhametu kariṣyāmi vidhivattasya satkriyām // SoKss_8,1.109 //
no cettyakṣyāmy ahaṃ dehaṃ duhitṛsnehamohitaḥ /
ity uktas tena tatrāhaṃ prastāve ca mayoditam // SoKss_8,1.110 //
evam ukte prahastena rājā candraprabho 'bhyadhāt /
gaccha kāntimatīṃ tarhi tāṃ prāpaya tadantikam // SoKss_8,1.111 //
tatas tatra vayaṃ yāma ity uktas tena bhūbhṛtā /
tadaiva nabhasā gatvā prahastastattathākarot // SoKss_8,1.112 //
prātaś ca te sakumbhīrāḥ sarve candraprabhādayaḥ /
śrīkaṇṭhaviṣayaṃ jagmurvimānena dyugāminā // SoKss_8,1.113 //
tatrāpyagrāgato rājā kāntisenaḥ svamandiram /
tāvatpraveśya duhiturvyadhādudvāhamaṅgalam // SoKss_8,1.114 //
dadau tasyi tadā kāntimatyai sūryaprabhāya ca /
āścaryajananaṃ rājñāmamitaṃ ratnasaṃcayam // SoKss_8,1.115 //
tataḥ sthiteṣu teṣv atra nānābhogopaseviṣu /
sarveṣu dūtaḥ kauśāmbyā āgatyaivamabhāṣata // SoKss_8,1.116 //
janamejayabhūpālo bravīti bhavatāmidam /
hṛtā kenāpi naciraṃ parapuṣṭeti me sutā // SoKss_8,1.117 //
jñātaṃ cehāda yatprāptā hastaṃ sūryaprabhasya sā /
tattayā saha so 'smākaṃ gṛhamāyātvaśaṅkitaḥ // SoKss_8,1.118 //
satkṛtya preṣayiṣyāmi sabhāryaṃ taṃ yathāvidhi /
anyathā śatravo yūyaṃ mama yuṣmākam apy aham // SoKss_8,1.119 //
ity uktvā svāmivacanaṃ dūtastūṣṇīṃ babhūva saḥ /
atha candraprabhaḥ sarvānekānte kṣitipo 'bravīt // SoKss_8,1.120 //
katham evaṃ sadarpoktergamyate tasya veśmani /
tac chrutvā tasya siddhārthanāmā mantryevam abhyadhāt // SoKss_8,1.121 //
nānyathā deva mantavyaṃ vaktum evaṃ hi so 'rhati /
sa hi rājā mahādātā paṇḍitaḥ satkulodgataḥ // SoKss_8,1.122 //
śūro 'śvamedhayājī ca sadaivānyāparājitaḥ /
viruddhaṃ kiṃ nu tenoktaṃ yathāvastvabhidhāyinā // SoKss_8,1.123 //
śatrutodāhṛtā yā vā sā vāsavakṛte 'dhunā /
tadgantavyaṃ gṛhe tasya satyasaṃdho nṛpo hi saḥ // SoKss_8,1.124 //
tad api preṣyatāṃ kaścittasya cittopalabdhaye /
iti siddhārthavacanaṃ sarve śraddadhuratra te // SoKss_8,1.125 //
tato jijñāsituṃ candraprabhastaṃ janamejayam /
prahastaṃ vyasṛjattaṃ ca dūtaṃ tasyāpyamānayat // SoKss_8,1.126 //
prahastaś ca sa gatvā taṃ kauśāmbīśaṃ sasaṃvidam /
vidhāyānīya tallekhaṃ candraprabhamatoṣayat // SoKss_8,1.127 //
so 'pi rājā tamevāśu prahastaṃ preṣya śākalāt /
janamejayapārśvaṃ tāṃ parapuṣṭāmanāyayat // SoKss_8,1.128 //
tataś candraprabhādyāste sūryaprabhapurogamāḥ /
sakāntisenāḥ kauśāmbīṃ vimānenāgamannṛpāḥ // SoKss_8,1.129 //
tatra saṃbandhijāmātṛmukhān pratyudgamādinā /
prahvastān pūjayām āsa sa rājā janamejayaḥ // SoKss_8,1.130 //
dadau ca kṛtvā duhiturvivāhavidhisatkriyām /
pañca hastisahasrāṇi lakṣaṃ ca varavājinām // SoKss_8,1.131 //
ratnakāñcanasadvastrakarpūrāgarupūritaiḥ /
bhārair bhṛtānām uṣṭrāṇāṃ sahasrāṇyapi pañca saḥ // SoKss_8,1.132 //
cakre ca vādyanṛttaikamayaṃ lokamahotsavam /
pūjitabrāhmaṇavaraṃ mānitākhilarājakam // SoKss_8,1.133 //
tāvaccāśaṅkitaṃ tatra nabhaḥ piñjaratāṃ yayau /
raktāruṇatvamabhyarṇabhāvi śaṃsadivātmanaḥ // SoKss_8,1.134 //
tumulākulaśabdāś ca babhūvuḥ sahasā diśaḥ /
bhītā ivāgataṃ dṛṣṭvā parasainyaṃ vihāyasā // SoKss_8,1.135 //
tāvac ca tatkṣaṇaṃ vātuṃ pravṛtto 'bhūn mahānilaḥ /
khecaraiḥ saha yuddhāya bhūcarānutkṣipann iva // SoKss_8,1.136 //
kṣaṇāc ca dadṛśe vyomni vidyādharabalaṃ mahat /
dīptidyotitadikcakram udyannādaṃ mahājavam // SoKss_8,1.137 //
tanmadhye cātisubhagaṃ vidyādharakumārakam /
ekaṃ sūryaprabhādyāste paśyanti sma suvismitāḥ // SoKss_8,1.138 //
āṣāḍheśvaratanayo dāmodara eṣa jayati yuvarājaḥ /
re martya dharaṇigocara sūryaprabha nipata pādayorasya // SoKss_8,1.139 //
praṇama ca re janamejaya bhavatā dattā sutā kim asthāne /
ārādhaya tam imaṃ taddevaṃ naiṣo 'nyathā kṣamate // SoKss_8,1.140 //
iti tasmin kṣaṇe vidyādharabandī tato 'mbarāt /
tasya dāmodarasyāgrāvyājahāroccayā girā // SoKss_8,1.141 //
tac chrutvā dṛṣṭatatsainyo gṛhītvā khaḍgacarmaṇī /
sūryaprabho nabhaḥ krodhādutpapāta svavidyayā // SoKss_8,1.142 //
anūtpetuś ca sacivās tasya sarve dhṛtāyudhāḥ /
prahastaś ca prabhāsaś ca bhāsaḥ siddhārtha eva ca // SoKss_8,1.143 //
prajñāḍhyaḥ sarvadamano vītabhītiḥ śubhaṃkaraḥ /
vidyādharāṇāṃ taiḥ sākaṃ prāvartata mahāhavaḥ // SoKss_8,1.144 //
sūryaprabhaś cābhyadhāvad yato dāmodaras tataḥ /
khaḍgenāghnan ripūn gṛhṇaṃs tacchastrāṇi svacarmaṇā // SoKss_8,1.145 //
te janāḥ kati saṃkhye ca lakṣasaṃkhyā nabhaścarāḥ /
samatvam eva vividuryudhyamānāḥ parasparam // SoKss_8,1.146 //
babhuḥ khaḍgalatāś cātra sākulā rudhirāruṇāḥ /
patantyaḥ śūrakāyeṣu kṛtāntasyeva dṛṣṭayaḥ // SoKss_8,1.147 //
vidyādharāś ca dharaṇau bhiyeva śaraṇārthinaḥ /
śirobhiś ca śarīraiś ca petuścandraprabhāgrataḥ // SoKss_8,1.148 //
sūryaprabho babhau lokadṛṣṭayā khecaraśriyā /
sindūreṇeva kīrṇena nabho 'bhūd asṛjāruṇam // SoKss_8,1.149 //
sūryaprabhaś ca saṃprāpya yuyudhe tena saṃmukham /
khaḍgacarmadhareṇaiva saha dāmodareṇa saḥ // SoKss_8,1.150 //
yudhyamānaś ca karaṇaprayogeṇa praviśya tam /
khaḍgakhaṇḍitacarmāṇaṃ ripuṃ bhūmāvapātayat // SoKss_8,1.151 //
chettumicchati yāvac ca śiras tasya vivellataḥ /
tāvad āgatya nabhasā huṃkāro viṣṇunā kṛtaḥ // SoKss_8,1.152 //
tac chrutvā vīkṣya ca hariṃ namrastadgauraveṇa saḥ /
dāmodaramamuñcattaṃ vadhātsūryaprabhas tataḥ // SoKss_8,1.153 //
vadhamuktaṃ tamādāya bhaktaṃ kvāpi yayau hariḥ /
bhagavānsa hi sadbhaktam ihāmutra ca rakṣati // SoKss_8,1.154 //
dāmodarānugāste ca yayuḥ sarve yatas tataḥ /
sūryaprabho 'pi gaganātpituḥ pārśvamavātarat // SoKss_8,1.155 //
sāmātyamakṣataprāptaṃ pitā candraprabhasya tam /
abhyanandannṛpāścānye tuṣṭuvurdṛṣṭavikramam // SoKss_8,1.156 //
tato 'tra yāvat sarve te hṛṣṭāstatkathayā sthitāḥ /
āgāt subhaṭasaṃbandhī tāvaddūto 'paras tataḥ // SoKss_8,1.157 //
sa ca candraprabhasyaiva lekhamagre samarpayat /
tamudghāṭya ca siddhārthaḥ sadasyevam avācayat // SoKss_8,1.158 //
śrīmānunnatavaṃśamauktikamaṇiścandraprabho bhūpatī rājā śrīsubhaṭena sādaramidaṃ śrīkoṅkaṇādbodhyate /
nītā me tanayāpahṛtya rajanau sattvena kenāpi yā sā prāptā tava sūnunetyavagataṃ yattena tuṣṭā vayam // SoKss_8,1.159 //
tadyuktena sutena tena saha tatsūryaprabheṇodyamo yuṣmābhiḥ kriyatām anargalam ihāpyasmadgṛhābhyāgame /
yāvattāṃ paralokataḥ punar iva pratyāgatāmātmajāṃ paśyāmaś ca vivāhakāryamadhunā kurmaś ca tasyā vayam // SoKss_8,1.160 //
ity atra vācite lekhe siddhārthena tatheti saḥ /
rājā candraprabho dūtaṃ saccakāra jaharṣa ca // SoKss_8,1.161 //
ānāyayac ca subhaṭasyāntikaṃ candrikāvatīm /
tatsutām aparāntaṃ taṃ prahastaṃ preṣya satvaram // SoKss_8,1.162 //
prātaś ca jagmuḥ sarve te kṛtvā sūryaprabhaṃ puraḥ /
aparāntaṃ vimānena janamejayasaṃyutāḥ // SoKss_8,1.163 //
tatra tānsubhaṭo rājā duhitṛprāptinanditaḥ /
bhṛśamānarca cakre ca sutāpariṇayotsavam // SoKss_8,1.164 //
dadau ca candrikāvatyai so 'syai ratnādikaṃ tathā /
yathā vīrabhaṭādyāste svadattena lalajjire // SoKss_8,1.165 //
tataḥ sūryaprabhe tatra sthite śvaśuraveśmani /
āgāt pauravasaṃbandhī dūto lāvāṇakādapi // SoKss_8,1.166 //
so 'pi candraprabham idaṃ nijasvāmivaco 'bhyadhāt /
sutā sulocanā nītā śrīmatsūryaprabheṇa me // SoKss_8,1.167 //
tato me naiva saṃtāpastadyuktaḥ kiṃ tu madgṛham /
ānīyatāṃ sa yuṣmābhirācāraṃ yad vidadhmahe // SoKss_8,1.168 //
tac chrutvaiva mudābhyarcya dūtaṃ candraprabho nṛpaḥ /
ānāyayatprahastena pituḥ pārśvaṃ sulocanām // SoKss_8,1.169 //
tataḥ sasubhaṭāḥ sarve saha sūryaprabheṇa te /
lāvāṇakaṃ vimānena yayurdhyātopagāminā // SoKss_8,1.170 //
tatrodvāhotsavaṃ kṛtvā sūryaprabhasulocane /
ratnairapūrayatso 'pi pauravo 'rcitarājakaḥ // SoKss_8,1.171 //
tenopacaryamāṇeṣu sukhastheṣv atra teṣu ca /
prajighāya suroho 'pi dūtaṃ cīnanareśvaraḥ // SoKss_8,1.172 //
so 'py anyavaddūtamukhenārthayām āsa pārthivaḥ /
hṛtakanyastayā sākaṃ teṣāmāgamanaṃ gṛhe // SoKss_8,1.173 //
tataś candraprabho rājā hṛṣṭas tasyāpi tāṃ sutām /
vidyunmālāṃ prahastenānāyayām āsa ketanam // SoKss_8,1.174 //
anyedyuś ca vimānena sahasūryaprabhā yayuḥ /
candraprabhādyāḥ sarve te cīnadeśaṃ sapauravāḥ // SoKss_8,1.175 //
tatrāgre nirgato rājā nijakoṭṭaṃ praveśya tān /
sa suroho 'pi duhituścakre vaivāhikaṃ vidhim // SoKss_8,1.176 //
ādāc ca vidyunmālāyai tasyai sūryaprabhāya ca /
asaṃkhyahemahastyaśvaratnacīnāṃśukādikam // SoKss_8,1.177 //
tasthuś ca tatra te tais tair bhogaiś candraprabhādayaḥ /
dināni katicitsarve surohābhyarcitāstadā // SoKss_8,1.178 //
āsītsūryaprabhaś cātra vilasaddhanayauvanaḥ /
prāvṛṭkālo yathā vidyunmālayā śobhitastayā // SoKss_8,1.179 //
evaṃ sa bubhuje tatra tatra śvaśuraveśmani /
tattatkāntāsakhaḥ sūryaprabho bhogānsabāndhavaḥ // SoKss_8,1.180 //
tataḥ saṃmantrya siddhārthapramukhaiḥ sacivaiḥ saha /
kramādvīrabhaṭādīṃstānaśvīyasahitānnṛpān // SoKss_8,1.181 //
visṛjya nijadeśeṣu taṃ surohamahīpatim /
āmantrya tatsutāyuktaḥ pitṛbhyāṃ saha sānugaḥ // SoKss_8,1.182 //
bhūtāsanavimānaṃ tadāruhya vyomavartmanā /
svaṃ sa sūryaprabhaḥ prāyācchālakaṃ nagaraṃ kṛtī // SoKss_8,1.183 //
kvacin nṛttāsaṅgaḥ kvacid api ca saṃgītakarasaḥ kvacit pānakrīḍā kvacana sudṛśāṃ maṇḍanavidhiḥ /
kvacil labdhābīṣṭastutimukharavaitālikaravaḥ pure tasminn āsīt pramada iti tasyāgamanajaḥ // SoKss_8,1.184 //
tatrānyāḥ pitṛveśmasu sthitavatīrānāyya sa svapriyā dattais tatpitṛbhir gajāśvanivahais tābhiḥ sahaivāgataḥ /
nānāratnasupūrṇabhāravinatair uṣṭraiś ca saṃkhyātigair līlādarśitadigjayotthavibhavaś cakre prajākautukam // SoKss_8,1.185 //
bahuvasu bhūrinidhānaṃ tena mahābhoginā tadādhyuṣitam /
suradhanadabhujaganagaraiḥ kṛtam iva tac chākalaṃ vibabhau // SoKss_8,1.186 //
tato madanasenayā saha sa tatra sūryaprabho yathābhimatabhogabhuksakalapūrṇasaṃpatsukhī /
uvāsa pitṛsaṃyutaḥ sasacivo 'nyapatnīyutaḥ kṛtāgamanasaṃvidaṃ mayam udīkṣamāṇo 'nvaham // SoKss_8,1.187 //
iti mahākaviśrīsomadevabhaṭṭaviracite kathāsaritsāgare sūryaprabhalambake prathamas taraṅgaḥ /
dvitīyas taraṅgaḥ /
atha tatraikadāsthānasthite candraprabhe nṛpe /
sūryaprabhe ca tatrasthe samagrasacivānvite // SoKss_8,2.1 //
siddhārthodīritakathāprasaṅgena maye smṛte /
akasmād atra vasudhā sabhāmadhye vyadīryata // SoKss_8,2.2 //
tato bhūvivarād ādau saśabdaḥ surabhir marut /
āvirāsīt tataḥ paścād ujjagāma mayāsuraḥ // SoKss_8,2.3 //
kṛṣṇonnataśiraḥ śṛṅgajvalatkeśamahauṣadhiḥ /
raktāmbarocchaladdhātur niśāyām iva parvataḥ // SoKss_8,2.4 //
yathārhakṛtapūjaś ca rājñā candraprabheṇa saḥ /
ratnāsanopaviṣṭaḥ san dānavendro 'bhyabhāṣata // SoKss_8,2.5 //
bhuktā bhogā ime bhaumā bhavadbhir adhunā ca vaḥ /
kālo 'nyeṣāṃ tadudyoge matiṃ kuruta sāṃpratam // SoKss_8,2.6 //
dūtān preṣyānayadhvaṃ svān nṛpān saṃbandhibāndhavān /
tato vidyādharendreṇa miliṣyāmaḥ sumeruṇā // SoKss_8,2.7 //
jeṣyāmaḥ śrutaśarmāṇaṃ prāpsyāmaḥ khacaraśriyam /
sumeruś ca sahāyatve bandhubuddhyā sthito 'tra naḥ // SoKss_8,2.8 //
rakṣeḥ sūryaprabhaṃ dadyās tvaṃ caitasmai nijāṃ sutām /
ity ādāv eva devena sa hy ādiṣṭaḥ pinākinā // SoKss_8,2.9 //
evaṃ mayāsureṇokte prahastādīn sa khecarān /
candraprabhaḥ prahitavān dūtān sarvamahībhṛtām // SoKss_8,2.10 //
sūryaprabhaś ca vidyābhiḥ svabhāryāmantriṇo 'khilān /
saṃvibheje mayādeśāt saṃvibhaktā na ye purā // SoKss_8,2.11 //
tāvac cātra sthiteṣv eva prabhābhāsitadiṅmukhaḥ /
avatīryāmbaratalān nārado munir āyayau // SoKss_8,2.12 //
gṛhītārghopaviṣṭaś ca sa candraprabham abravīt /
preṣito 'ham ihendreṇa tena coktam idaṃ tava // SoKss_8,2.13 //
jñātaṃ mayā yad yuṣmābhir maheśvaranideśataḥ /
mayāsurasakhaiḥ sūryaprabhasyājñānamohitaiḥ // SoKss_8,2.14 //
asya martyaśarīrasya saṃsādhayitum iṣyate /
sarvavidyādharādhīśacakravartipadaṃ mahat // SoKss_8,2.15 //
tad ayuktaṃ yad asmābhir dattaṃ hi śrutaśarmaṇe /
vidyādharakulābdhīndos tac ca tasya kramāgatam // SoKss_8,2.16 //
asmākaṃ prātipakṣyeṇa dharmabādhena caiva yat /
kurudhve tad vināśāya niścitaṃ vaḥ prakalpate // SoKss_8,2.17 //
pūrvaṃ ca rudrayajñena yajamāno bhavān mayā /
prāg yajasvāśvamedhenety ukte ca kṛtavān na tam // SoKss_8,2.18 //
tad devān anapekṣyaiva rudrapratyāśayaikayā /
yad ācaratha darpeṇa bhavatāṃ na śivāya tat // SoKss_8,2.19 //
ity ukte śakrasaṃdeśe nāradena vihasya tam /
mayo 'vādīn na sādhūktaṃ surendreṇa mahāmune // SoKss_8,2.20 //
sūryaprabhasya martyatvaṃ yad vakti tad apārthakam /
tad dāmodarasaṅgrāme na jñātaṃ tena tasya kim // SoKss_8,2.21 //
martyā eva hi sattvāḍhyāḥ sarvasiddhyadhikāriṇaḥ /
aindraṃ na sādhitaṃ pūrvaṃ padaṃ kiṃ nahuṣādibhiḥ // SoKss_8,2.22 //
yac cāha dattam asmābhiḥ sāmrājyaṃ śrutaśarmaṇe /
kramāgataṃ ca tat tasyety etad apy asamañjasam // SoKss_8,2.23 //
dātā maheśvaro yatra prāmāṇyaṃ tatra kasya kim /
jyeṣṭhāgataṃ hiraṇyākṣasyendratvaṃ ca kathaṃ hṛtam // SoKss_8,2.24 //
yac cāparaṃ prātipakṣyam adharmaṃ cāha tan mṛṣā /
sa eva hi haṭhāt svārthe prātipakṣyaṃ karoti naḥ // SoKss_8,2.25 //
kaś cādharmo jigīṣāmo vayaṃ hi paripanthinam /
na harāmo muner bhāryāṃ brahmahatyāṃ na kurmahe // SoKss_8,2.26 //
yac cāśvamedhākaraṇaṃ devāvajñāṃ ca jalpati /
tad asad rudrayajñe hi vihite 'nyaiḥ kim adhvaraiḥ // SoKss_8,2.27 //
[yac em. for yaś]
arcite devadeve ca śaṃbhau devo na ko 'rcitaḥ /
yac cāhaikaiva rudrāsthā na śiveti tad apy asat // SoKss_8,2.28 //
kiṃ tatra devanivahair anyair yatrodyato haraḥ /
ravāv abhyudite 'nyāni kiṃ tejāṃsi cakāsati // SoKss_8,2.29 //
tad etad devarājāya sarvaṃ vācyaṃ tvayā mune /
vayaṃ ca prastutaṃ kurmaḥ sa yad vetti karotu tat // SoKss_8,2.30 //
evaṃ mayāsureṇokto nāradarṣis tatheti tam /
pratisaṃdeśam ādāya yayau surapatiṃ prati // SoKss_8,2.31 //
gate tasmin munau so 'tra taṃ candraprabhabhūpatim /
śakrasaṃdeśasāśaṅkam uvācaivaṃ mayāsuraḥ // SoKss_8,2.32 //
na śakrād vo bhayaṃ kāryaṃ sa ca syāc chrutaśarmaṇaḥ /
pakṣe devagaṇaiḥ sārdham asmaddveṣeṇa saṃyuge // SoKss_8,2.33 //
tad asaṃkhyā mahārāja prahlādādhiṣṭhitā vayam /
yuṣmatpakṣe sthitā eva sahitā daityadānavaiḥ // SoKss_8,2.34 //
kṛtaprasāde cāsmākam udyukte tripurāntake /
varākasyāparasyāsti kasya śaktir jagattraye // SoKss_8,2.35 //
tad vīrāḥ kurutodyogaṃ kārye 'sminn ity udīrite /
mayena hṛṣṭāḥ sarve te tat tathaiveti menire // SoKss_8,2.36 //
atha dūtoktasaṃdeśāt sarve tatrāyayuḥ kramāt /
nṛpā vīrabhaṭādyās te ye cānye mittrabāndhavāḥ // SoKss_8,2.37 //
kṛtocitasaparyeṣu sasainyeṣv eṣu rājasu /
punaś candraprabhaṃ bhūpam uvācaivaṃ mayāsuraḥ // SoKss_8,2.38 //
kurudhvam adya rudrasya rātrau rājan mahābalim /
tato yathāhaṃ vakṣyāmi tathā sarvaṃ vidhāsy atha // SoKss_8,2.39 //
etan mayavacaḥ śrutvā rājā candraprabho 'tha saḥ /
rudrasya balisaṃbhāraṃ kārayām āsa tatkṣaṇam // SoKss_8,2.40 //
tato gatvāṭavīṃ rātrau maye karmopadeṣṭari /
candraprabhaḥ svayaṃ cakre baliṃ rudrasya bhaktitaḥ // SoKss_8,2.41 //
homakarmapravṛtte ca rājñi tasminn aśaṅkitam /
sākṣād āvirabhūt tatra nandī bhūtagaṇādhipaḥ // SoKss_8,2.42 //
so 'rcito vidhivad rājñā prahṛṣṭenedam abravīt /
manmukhenedam ādiṣṭaṃ svayaṃ devena śaṃbhunā // SoKss_8,2.43 //
api śakraśatān mābhūd bhayaṃ vo matprasādataḥ /
sūryaprabhaś cakravartī bhavitaiva dyucāriṇām // SoKss_8,2.44 //
ity uktaśaṃkarādeśo gṛhītabalibhāgakaḥ /
nandīśvaro bhūtagaṇaiḥ saha tatra tirodadhe // SoKss_8,2.45 //
tataś candraprabho jātapratyayas tanayodaye /
baliṃ samāpya homānte viveśa samayaḥ puram // SoKss_8,2.46 //
prātaś ca devyā putreṇa rājabhiḥ sacivair yutam /
ekāntasthaṃ ca taṃ candraprabhabhūpaṃ mayo 'bhyadhāt // SoKss_8,2.47 //
śṛṇu rājan rahasyaṃ te vacmy adya cirarakṣitam /
tvaṃ dānavaḥ sunīthākhyo mama putro mahābalaḥ // SoKss_8,2.48 //
sūryaprabhaḥ sumuṇḍīkasaṃjñakaś ca tavānujaḥ /
devāhave hatau jātau pitāputrau yuvām iha // SoKss_8,2.49 //
tad dānavaśarīraṃ te saṃrakṣya sthāpitaṃ mayā /
ālipya yuktyā divyābhir oṣadhībhir ghṛtena ca // SoKss_8,2.50 //
tasmāt praviśya vivaraṃ pātālam upanamya ca /
praviśa svaṃ śarīraṃ tadyuktyā madupadiṣṭayā // SoKss_8,2.51 //
taccharīrapraviṣṭaś ca tejovīryabalādhikaḥ /
tathā bhaviṣyasi yathā jeṣyasi dyucarān raṇe // SoKss_8,2.52 //
sūryaprabhas tv anenaiva kāntena vapuṣāciram /
sumuṇḍīkāvatāro 'yaṃ bhavitā khecareśvaraḥ // SoKss_8,2.53 //
etan mayāsurāc chrutvā tathety aṅgīcakāra saḥ /
rājā candraprabho hṛṣṭaḥ siddhārthas tv idam uktavān // SoKss_8,2.54 //
anyadehapraviṣṭaḥ kiṃ kim ayaṃ pañcatāṃ gataḥ /
iti bhrāntau tadāsmākaṃ kā dhṛtir dānavottama // SoKss_8,2.55 //
kiṃ caiṣa vismaraty asmāṃs tadā dehāntarāśritaḥ /
paralokagato yadvat tataḥ ko 'yaṃ vayaṃ ca ke // SoKss_8,2.56 //
etat siddhārthataḥ śrutvā sa jagāda mayāsuraḥ /
praviśantam imaṃ tasmiñ charīre yogayuktitaḥ // SoKss_8,2.57 //
svatantraṃ yūyam āgatya sākṣāt tatraiva paśyata /
na caivaṃ vismaraty eṣa yuṣmāñ śṛṇuta kāraṇam // SoKss_8,2.58 //
asvatantro mṛto 'nyatra garbhe yo jāyate na saḥ /
kiṃcit smaraty antaritaḥ kleśais tair maraṇādibhiḥ // SoKss_8,2.59 //
svātantryeṇa tu yo 'nyasmiñ śarīre yogayuktitaḥ /
antaḥkaraṇam āviśya praviśed indriyāṇi ca // SoKss_8,2.60 //
aviplutamanobuddhir gṛhād iva gṛhāntaram /
sahasā sa smaraty eva jñānī yogeśvaro 'khilam // SoKss_8,2.61 //
tasmād vikalpo mā bhūd vaḥ pratyutaiṣa nṛpo mahat /
divyaṃ śarīram āpnoti jarārogavivarjitam // SoKss_8,2.62 //
yūyaṃ ca dānavāḥ sarve praviśyaiva rasātalam /
sudhāpānena nīrogadivyadehā bhaviṣyatha // SoKss_8,2.63 //
etan mayāsuravacaḥ śrutvā sarve tatheti te /
tatpratyayaparityaktaśaṅkās tat pratipedire // SoKss_8,2.64 //
tadvākyena ca so 'nyedyur militākhilarājakaḥ /
candraprabhaś candrabhāgairāvatyoḥ saṃgamaṃ yayau // SoKss_8,2.65 //
tatrāvasthāpya nṛpatīn bahir nikṣipya teṣu ca /
sūryaprabhāvarodhāṃs tān upetya mayadarśitam // SoKss_8,2.66 //
viveśa vivaraṃ toye saha sūryaprabheṇa saḥ /
candraprabhaḥ samaṃ devyā siddhārthādyaiś ca mantribhiḥ // SoKss_8,2.67 //
praviśya gatvā dīrghaṃ ca tenādhvānaṃ dadarśa saḥ /
divyaṃ devakulaṃ tac ca sarvaiḥ saha viveśa taiḥ // SoKss_8,2.68 //
tāvac ca ye sthitās tatra rājāno vivarād bahiḥ /
teṣāṃ vidyādharā vyomnā sainyai saha samāpatan // SoKss_8,2.69 //
te tān saṃstabhya māyābhir bhāryāḥ sūryaprabhasya tāḥ /
aharaṃs tatkṣaṇaṃ caivam udagād bhāratī divaḥ // SoKss_8,2.70 //
śrutaśarmann are pāpa yady etāś cakravartinaḥ /
bhāryāḥ sprakṣyasi tat sadyaḥ sasainyo mṛtyum āpsyasi // SoKss_8,2.71 //
tasmān mātṛvad etās tvaṃ paśyan rakṣeḥ sagauravam /
adhunaiva na hatvā tvāṃ yad etā mocitā mayā // SoKss_8,2.72 //
tatrāsti kāraṇaṃ kiṃcit tat tiṣṭhantv atra saṃprati /
ity ukte divyayā vācā khecarās te tirodadhuḥ // SoKss_8,2.73 //
rājānas te ca nītās tā dṛṣṭvā vīrabhaṭādayaḥ /
āsann anyonyayuddhena dehatyāge kṛtodyamāḥ // SoKss_8,2.74 //
naitāsām asti vidhvaṃsaḥ prāpsyathaitāḥ sutāḥ punaḥ /
tat sāhasaṃ na yuṣmābhiḥ kāryaṃ kalyāṇam astu vaḥ // SoKss_8,2.75 //
iti vāṅ nābhasī teṣāṃ tam udyogaṃ nyavārayat /
tataḥ pratīkṣamāṇās te tasthus tatraiva bhūbhujaḥ // SoKss_8,2.76 //
atrāntare ca pātāle tasmin devakule sthitam /
sarvair vṛtam avocat tam evaṃ candraprabhaṃ mayaḥ // SoKss_8,2.77 //
rajann ekamanā bhūtvā śṛṇv idānīm anuttamam /
upadekṣyāmi te yogam anyadehapraveśadam // SoKss_8,2.78 //
ity uktvākhyāya sāṃkhyaṃ ca yogaṃ ca sarahasyakam /
yuktiṃ dehāntarāveśe tasmād upadideśa saḥ // SoKss_8,2.79 //
jagāda ca sa yogīndraḥ saiṣā siddhir idaṃ ca tat /
jñānaṃ svātantryam aiśvaryam aṇimādiniketanam // SoKss_8,2.80 //
atraiśvarye sthitā mokṣaṃ na vāñchanti sureśvarāḥ /
etadarthaṃ japatapaḥkleśam anye 'pi kurvate // SoKss_8,2.81 //
saṃprāptam api necchanti svargabhogaṃ mahāśayāḥ /
tathā ca śrūyatām atra kathāṃ vaḥ kathayāmy aham // SoKss_8,2.82 //
āsīt ko'pi purākalpe kālo nāma mahādvijaḥ /
sa gatvā puṣkare tīrthe japaṃ cakre divāniśam // SoKss_8,2.83 //
japatas tasya tatrāgād divyaṃ varṣaśatadvayam /
tato 'sya śiraso 'cchinnam arcir āvir abhūn mahat // SoKss_8,2.84 //
yena sūryāyuteneva prodgatenāmbare gatiḥ /
siddhādīnāṃ niruddhābhūj jajvāla ca jagattrayam // SoKss_8,2.85 //
brahman yas te varo 'bhīṣṭas taṃ gṛhāṇa jvalanty amī /
lokās tvadarciṣety ūcur brahmendrādyā upetya tam // SoKss_8,2.86 //
japād anyatra mā bhūn me ratir ity eṣa eva me /
varo nānyad vṛṇe kiṃcid iti tān pratyuvāca saḥ // SoKss_8,2.87 //
nirbandhaṃ teṣu kurvatsu tato gatvāpi dūrataḥ /
uttare himavatpārśve japann āsīt sa jāpakaḥ // SoKss_8,2.88 //
tatrāpy asahyaṃ tattejaḥ saviśeṣaṃ kramād yadā /
tadā vighnāya tasyendraḥ prajighāya surāṅganāḥ // SoKss_8,2.89 //
sa dhīro lobhayantīs tā na tṛṇāyāpy amanyata /
nisṛṣṭārthaṃ tatas tasmai mṛtyuṃ visasṛjuḥ surāḥ // SoKss_8,2.90 //
upetya sa tam āha sma brahman martyair iyac ciram /
na jīvyate tad ātmānaṃ tyaja mā laṅghaya sthitim // SoKss_8,2.91 //
tac chrutvā sa dvijo 'vādīd yadi pūrṇo mamāvadhiḥ /
āyuṣas tan na kasmān māṃ nayase kiṃ pratīkṣase // SoKss_8,2.92 //
svayaṃ ca nāham ātmānaṃ tyajeyaṃ pāśahasta re /
ātmaghātī bhaveyaṃ ca śarīraṃ kāmatas tyajan // SoKss_8,2.93 //
ity uktavantaṃ taṃ netuṃ prabhāvān nāśakad yadā /
tadā parāṅmukho mṛtyur jagāma sa yathāgatam // SoKss_8,2.94 //
tato vijitakālaṃ taṃ kālaṃ sānuśayo dvijam /
balād utkṣipya bāhubhyāṃ nināyendraḥ surālayam // SoKss_8,2.95 //
tatra tadbhogavimukho japād aviramaṃś ca saḥ /
devāvatārito bhūyas tam evāgād dhimālayam // SoKss_8,2.96 //
tatrāpindrādayo bhūyo varārthaṃ bodhayanti tam /
yāvat tāvan nṛpas tena mārgeṇekṣvākur āyayau // SoKss_8,2.97 //
sa tad buddhvā yathāvastu jāpakaṃ tam abhāṣata /
devebhyaś cen na gṛhṇāsi varaṃ matto gṛhāṇa bhoḥ // SoKss_8,2.98 //
tac chrutvā sa vihasyainaṃ jāpako 'bhyavadan nṛpam /
tvaṃ śakto varadāne me tridaśebhyo 'py agṛhṇataḥ // SoKss_8,2.99 //
ity ūcivāṃsaṃ taṃ vipram ikṣvākuḥ pratyuvāca saḥ /
śakto na te 'haṃ śaktas tvaṃ mama tad dehi me varam // SoKss_8,2.100 //
tataḥ sa jāpako 'vādīd yat te 'bhīṣṭaṃ vṛṇīṣva tat /
dāsyāmy eveti tac chrutvā rājāntar vimamarśa saḥ // SoKss_8,2.101 //
ahaṃ dadāmi vipro 'yaṃ gṛhṇātīty ucito vidhiḥ /
viparītam idaṃ gṛhṇāmy aham eṣa dadāti yat // SoKss_8,2.102 //
iti yāvat sa nṛpatir vicikitsan vilambate /
tāvad vivadamānau dvau tatra viprāv upeyatuḥ // SoKss_8,2.103 //
tau taṃ dṛṣṭvā nṛpaṃ tasya puro nyāyārtham ūcatuḥ /
eko 'bravīt pradattā me gaur anena sadakṣiṇā // SoKss_8,2.104 //
tāṃ me pratidadānasya hastād gṛhṇāty asau na kim /
athāparo 'bhyadhān nāhaṃ kṛtapūrvapratigrahaḥ // SoKss_8,2.105 //
na cārthitā me tat kasmād grāhayaty eṣa māṃ balāt /
etac chrutvā nṛpo 'vādīd ākṣeptāyaṃ na śudhyati // SoKss_8,2.106 //
pratigṛhya kathaṃ dātre balāt pratidadāti gām /
ity uktavantaṃ taṃ bhūpaṃ śakro labdhāntaro 'bravīt // SoKss_8,2.107 //
rājañ jānāsi ced evaṃ nyāyyaṃ taj jāpakād dvijāt /
varam abhyarthya saṃprāptaṃ kasmād gṛhṇāsi nāmutaḥ // SoKss_8,2.108 //
tato niruttaro rājā jāpakaṃ taṃ jagāda saḥ /
bhagavan svajapasyārdhāt phalaṃ vitara me varam // SoKss_8,2.109 //
bāḍham evaṃ japasyārdhān madīyasyāstu te phalam /
iti tasmai tato rājñe jāpakaḥ sa varaṃ dadau // SoKss_8,2.110 //
sarvalokagatiṃ lebhe tena rājā sa so 'pi ca /
jāpakaḥ saśivākhyānaṃ devānāṃ lokam āptavān // SoKss_8,2.111 //
tatra sthitvā bahūn kalpān punar āgatya bhūtale /
prāpya svatantratāṃ yogāt siddhiṃ lebhe ca śāśvatīm // SoKss_8,2.112 //
evaṃ svargādivimukhaiḥ siddhir evārthyate budhaiḥ /
sā tvayāptā svatantras tad rājan svaṃ deham āviśa // SoKss_8,2.113 //
ity uktaḥ prattayogena mayena mumude param /
sadāratanayāmātyo rājā candraprabho 'tha saḥ // SoKss_8,2.114 //
tato dvitīyaṃ pātālaṃ nītvā tena mayena saḥ /
prāveśyata gṛhaṃ divyaṃ putrādisahito nṛpaḥ // SoKss_8,2.115 //
tatrāntar dadṛśus te ca sarve suptam iva sthitam /
mahāntam ekaṃ puruṣaṃ patitaṃ śayanottame // SoKss_8,2.116 //
mahauṣadhighṛtābhyaktaṃ vikṛtākṛtibhīṣaṇam /
viṣaṇṇavadanāmbhojadaityarājasutāvṛtam // SoKss_8,2.117 //
so 'yam atra svadehas te pūrvabhāryāvṛtaḥ sthitaḥ /
praviśaitam iti smāha tataś candraprabhaṃ mayaḥ // SoKss_8,2.118 //
so 'tha tenopadiṣṭaṃ taṃ yogam āsthāya bhūpatiḥ /
tasmin puruṣadehe 'ntas tyaktasvatanur āviśat // SoKss_8,2.119 //
tataḥ sa jṛmbhikāṃ kṛtvā śanair unmīlya locane /
gatanidra ivottasthau puruṣaḥ śayanīyataḥ // SoKss_8,2.120 //
diṣṭyā devaḥ sunītho 'dya pratyujjīvita eṣa naḥ /
iti tatrodabhūn nādo hṛṣṭāsuravadhūkṛtaḥ // SoKss_8,2.121 //
sūryaprabhādyāḥ sarve tu viṣaṇṇāḥ sahasābhavan /
dṛṣṭvā nipatitaṃ candraprabhadeham ajīvitam // SoKss_8,2.122 //
candraprabhasunīthaś ca sukhasvāpād ivotthitaḥ /
dṛṣṭvā mayaṃ vavande sa pitaraṃ pādayoḥ patan // SoKss_8,2.123 //
sa pitāpi tam āliṅgya pṛṣṭavān sarvasaṃnidhau /
kaccit smarasi putra dve janmanī tvaṃ hi saṃprati // SoKss_8,2.124 //
so 'pi smarāmīty uktvaiva yac candraprabhajanmani /
sunīthajanmani ca yat tasya vṛttaṃ tad uktavān // SoKss_8,2.125 //
nāmagrāhaṃ sadevīkān sa ca sūryaprabhādikān /
ekaikam āśvāsitavān pūrvabhāryāś ca dānavīḥ // SoKss_8,2.126 //
candraprabhatve jātaṃ ca dehaṃ dvairājyayuktitaḥ /
bhavej jātūpayogīti sthāpayām āsa rakṣitam // SoKss_8,2.127 //
tato 'bhyanandan praṇatā jātapratyayanirvṛtāḥ /
candraprabhasunīthaṃ taṃ hṛṣṭāḥ sūryaprabhādayaḥ // SoKss_8,2.128 //
mayāsuro 'tha sarvāṃs tān harṣān nītvā purāt tataḥ /
anyat praveśayām āsa hemaratnacitaṃ puram // SoKss_8,2.129 //
praviṣṭās tatra vaidūryavāpīṃ te dadṛśur bhṛtām /
sudhārasena tasyāś ca tīre sarve 'py upāviśan // SoKss_8,2.130 //
papuś ca tatsudhāpānam amṛtādhikam atra te /
sunīthabhāryopahṛtair vicitrair maṇibhājanaiḥ // SoKss_8,2.131 //
tena pānena te sarve mattasuptotthitās tataḥ /
saṃpedire divyadehā mahābalaparākramāḥ // SoKss_8,2.132 //
candraprabhasunīthaṃ ca tato 'vādīn mayāsuraḥ /
putraihi yāmaḥ paśya svaṃ mātaraṃ sucirād iti // SoKss_8,2.133 //
tatas tatheti codyuktaḥ sunītho 'gresare maye /
yayau caturthaṃ pātālaṃ saha sūryaprabhādibhiḥ // SoKss_8,2.134 //
tatra citrāṇi paśyanto nānādhātumayāni te /
purāṇy ekaṃ puraṃ prāpuḥ sarve sarvahiraṇmayam // SoKss_8,2.135 //
tatra ratnamayastambhe sarvasaṃpanniketane /
dadṛśur mayabhāryāṃ tāṃ te sunīthasya mātaram // SoKss_8,2.136 //
nāmnā līlāvatīṃ rūpeṇādhaḥkṛtasurāṅganām /
vṛtām asurakanyābhiḥ sarvābharaṇabhūṣitām // SoKss_8,2.137 //
sā dṛṣṭvaiva sunīthaṃ tam udatiṣṭhat sasaṃbhramam /
sunītho 'py apatat tasyā abhivādyaiva pādayoḥ // SoKss_8,2.138 //
tataḥ sā taṃ ciraspṛṣṭam āśliṣyodaśrur ātmajam /
punas tatprāptihetuṃ taṃ praśasaṃsa mayaṃ patim // SoKss_8,2.139 //
athābravīn mayo devi sumuṇḍīko 'paraḥ sa te /
putraḥ putro 'sya putrasya jātaḥ sūryaprabho 'py ayam // SoKss_8,2.140 //
eṣa vidyādharendrāṇāṃ cakravartī purāriṇā /
etenaiva śarīreṇa bhāvī devi vinirmitaḥ // SoKss_8,2.141 //
tac chrutvaivābhipaśyantyās tasyāḥ sotsukayā dṛśā /
sūryaprabhaḥ papātaitya pādayoḥ sacivaiḥ saha // SoKss_8,2.142 //
kiṃ sumuṇḍīkadehena vatsaitenaiva śobhase /
iti līlāvatī dattvā cāśiṣaṃ tam abhāṣata // SoKss_8,2.143 //
tato 'tra putrābhyudaye mayo mandodarīṃ sutām /
vibhīṣaṇaṃ ca sasmāra smṛtāv ājagmatuś ca tau // SoKss_8,2.144 //
gṛhītotsavasatkāraḥ sa taṃ prāha vibhīṣaṇaḥ /
karoṣi yadi me vākyaṃ dānavendra vadāmi tat // SoKss_8,2.145 //
dānaveṣu tvam evaikaḥ sukṛtī śubhajīvitaḥ /
devaiḥ saha na te kāryā tad akāraṇavairitā // SoKss_8,2.146 //
tadvirodhe hi nāpāyād ṛte kaścid guṇo 'sti vaḥ /
nihatā hi suraiḥ saṃkhyeṣv asurā nāsuraiḥ surāḥ // SoKss_8,2.147 //
tac chrutvā taṃ mayo 'vocan na balāt kurmahe vayam /
haṭhāt kurvati śakre tu kathaṃ brūhi sahāmahe // SoKss_8,2.148 //
ye cāsurā hatā devais te babhūvuḥ pramādinaḥ /
apramattās tu kiṃ naiva baliprabhṛtayo hatāḥ // SoKss_8,2.149 //
ityādyukto mayenātha mandodaryā sahaiva saḥ /
rakṣasendras tam āmantrya jagāma vasatiṃ nijām // SoKss_8,2.150 //
sūryaprabhādibhir yuktaḥ sunītho 'tha mayena saḥ /
ninye tṛtīyaṃ pātālaṃ baliṃ rājānam īkṣitum // SoKss_8,2.151 //
svargād apy adhike tatra sarve te dadṛśur balim /
āmuktahāramukuṭaṃ vṛtaṃ ditijadānavaiḥ // SoKss_8,2.152 //
nipetuḥ pādayos tasya sunīthādyāḥ krameṇa te /
so 'pi tān mānayām āsa satkāreṇa yathocitam // SoKss_8,2.153 //
mayāveditavṛttāntahṛṣṭaḥ so 'tra balis tataḥ /
prahlādam ānāyitavāñ śīghram anyāṃś ca dānavān // SoKss_8,2.154 //
tān apy atra sunīthādyāḥ pādayos te vavandire /
te cāpy abhinanandus tān prahvān ānandanirbharāḥ // SoKss_8,2.155 //
athātra balir āha sma bhūtvā candraprabho bhuvi /
sunīthaḥ svatanuprāptyā pratyujjīvita eṣa naḥ // SoKss_8,2.156 //
sumuṇḍīkāvatāraś ca prāptaḥ sūryaprabho 'py ayam /
śarveṇa cāyam ādiṣṭo bhāvī vidyādhareśvaraḥ // SoKss_8,2.157 //
etadyajñaprabhāvāc ca jāto 'haṃ ślathabandhanaḥ /
tad etābhyām avāptābhyāṃ dhruvam abhyudayo 'sti naḥ // SoKss_8,2.158 //
etad balivacaḥ śrutvā śukraḥ provāca tadguruḥ /
dharmeṇa caratāṃ satye nāsty anabhyudayaḥ kva cit // SoKss_8,2.159 //
tasmād dharmeṇa vartadhvaṃ kurutādyāpi madvacaḥ /
tac chrutvā dānavās tatra tatheti niyamaṃ vyadhuḥ // SoKss_8,2.160 //
saptapātālapatayo ye tatra militās tadā /
baliś cātrotsavaṃ cakre sunīthaprāptiharṣataḥ // SoKss_8,2.161 //
atrāntare ca tatrāgāt sa punar nārado muniḥ /
gṛhītārghopaviṣṭaś ca dānavāṃs tān uvāca saḥ // SoKss_8,2.162 //
preṣito 'ham ihendreṇa sa caivaṃ vakti vaḥ kila /
sunīthajīvitaprāptyā saṃtoṣaḥ paramo mama // SoKss_8,2.163 //
tad idānīṃ na kāryaṃ naḥ punar vairam akāraṇam /
viroddhavyaṃ na caivāsmatpakṣeṇa śrutaśarmaṇā // SoKss_8,2.164 //
evam uktendravākyaṃ taṃ prahlādo munim abravīt /
sunīthajīvitāt tuṣṭir indrasyeti kim anyathā // SoKss_8,2.165 //
akāraṇavirodhaṃ ca vayaṃ tāvan na kurmahe /
adyaiva niyamo 'smābhiḥ kṛtaḥ sarvair guroḥ puraḥ // SoKss_8,2.166 //
śrutaśarmā sapakṣatvam āśritya sa balād yadi /
asmadviruddhaṃ kurute kāsmākaṃ tatra vācyatā // SoKss_8,2.167 //
sūryaprabhasya pakṣeṇa devadevena śaṃbhunā /
prāg eva hy ayam ādiṣṭaḥ sa pūrvārādhito 'sya yat // SoKss_8,2.168 //
tad asminn īśvarādiṣṭe kārye kiṃ kurmahe vayam /
tan niṣkāraṇam evaitac chakro vakty asamañjasam // SoKss_8,2.169 //
ity ukto dānavendreṇa prahlādena sa nāradaḥ /
tatheti vāsavaṃ nindann adarśanam agān muniḥ // SoKss_8,2.170 //
tasmin gate dānavendrān uśanās tān abhāṣata /
vairānubandhaḥ kārye 'smiṃs tāvad indrasya dṛśyate // SoKss_8,2.171 //
kiṃ tv asmāsu prasādaikabaddhakakṣye maheśvare /
kā tasya śaktiḥ kiṃ kuryād āsthā vā tasya vaiṣṇavī // SoKss_8,2.172 //
iti śukravacaḥ śrutvā dānavās te 'numanya ca /
sahaprahlādam āmantrya baliṃ jagmur nijālayān // SoKss_8,2.173 //
tataś caturthaṃ pātālaṃ prahlāde svālayaṃ gate /
utthāya sadaso rājā viveśābhyantaraṃ baliḥ // SoKss_8,2.174 //
mayaḥ sunīthaś cānye ca sarve sūryaprabhādayaḥ /
praṇamya balim ājagmus tad eva svaṃ niketanam // SoKss_8,2.175 //
tatrocitakṛtāhārapāneṣv eṣu sametya sā /
līlāvatī sunīthaṃ taṃ jagāda jananī nijā // SoKss_8,2.176 //
putra jānāsi yad imā bhāryās te mahatāṃ sutāḥ /
tejasvatī dhaneśasya tumburor maṅgalāvatī // SoKss_8,2.177 //
[dhaneśasya em. for dhaneśamya]
candraprabhaśarīreṇa pariṇītā ca yā tvayā /
prabhāsasya vasor etāṃ vetsi kīrtimatīṃ sutām // SoKss_8,2.178 //
tisras tad etā draṣṭavyāḥ samadṛṣṭyā suta tvayā /
ity uktvā mukhyabhāryās tās tisro 'smai sā samarpayat // SoKss_8,2.179 //
tatas tasmin dine rātrau sunītho jyeṣṭhayā tayā /
tejasvatyā samaṃ śayyāvāsaveśma viveśa saḥ // SoKss_8,2.180 //
tatropabhuṅkte sma tayā sucirotsukayā saha /
ratakrīḍāsukhaṃ tat tat prāg bhuktam api nūtanam // SoKss_8,2.181 //
sūryaprabhas tu sacivaiḥ saha vāsagṛhe 'pare /
niśi tasyām apatnīko nyaṣīdac chayanīyake // SoKss_8,2.182 //
niḥsnehena kim etena svapriyās tyajatā bahiḥ /
itīva nidrā strī nityasyaikasyāpy asya nāyayau // SoKss_8,2.183 //
prahastasya ca serṣyeva kāryacintaikasaṅginaḥ /
anye tu paritaḥ sūryaprabhaṃ nidrāṃ yayuḥ sukham // SoKss_8,2.184 //
tāvat sūryaprabhaḥ so 'tra prahastaś ca sakhīyutām /
praviśantīṃ dadṛśartuvarakanyām anuttamām // SoKss_8,2.185 //
mā bhūt surāṅganāsargo vicchāyo 'syāḥ puro mama /
ity utpādyāpi vidhinā pātāle sthāpitām iva // SoKss_8,2.186 //
sūryaprabhaś ca keyaṃ syād iti yāvad vimarśati /
tāvat sā tatsakhīn etya suptān ekaikam aikṣata // SoKss_8,2.187 //
acakravarticihnāṃs tān hitvā tallakṣaṇānvitam /
dṛṣṭvā sūryaprabhaṃ sā tam upāgān madhyaśāyinam // SoKss_8,2.188 //
uvāca ca sakhīṃ so 'yaṃ sakhi tat spṛśa pādayoḥ /
etaṃ toyasuśītābhyāṃ karābhyāṃ pratibodhaya // SoKss_8,2.189 //
[etaṃ em. for etāṃ]
tac chrutvā tatsakhī sā tat tathā cakre sa cekṣaṇe /
sūryaprabho vyājasuptaṃ vihāya prodaghāṭayat // SoKss_8,2.190 //
vīkṣya covāca kanye te ke yuvāṃ kim ihāgamaḥ /
bhavatyor iti tac chrutvā tatsakhī tam abhāṣata // SoKss_8,2.191 //
śṛṇu devāsti pātāle dvitīye 'dhipatir jayī /
amīla iti daityendro hiraṇyākṣasuto balī // SoKss_8,2.192 //
kalāvatīti tasyaiṣā prāṇebhyo 'py adhikā sutā /
sa ito 'dya baleḥ pārśvād āgatyaitat pitābravīt // SoKss_8,2.193 //
diṣṭyādya jīvitaṃ prāptaḥ sunīthaḥ punar īkṣitaḥ /
sumuṇḍīkāvatāraś ca dṛṣṭaḥ sūryaprabho yuvā // SoKss_8,2.194 //
sṛṣṭaḥ khecarasaccakravartī bhāvī hareṇa yaḥ /
tad ihānandasaṃmānaṃ sunīthasya karomy aham // SoKss_8,2.195 //
sutāṃ sūryaprabhāyaitāṃ prayacchāmi kalāvatīm /
sunīthasyaikagotratvād dātuṃ caiṣā na yujyate // SoKss_8,2.196 //
sūryaprabhaś ca putro 'sya rājajanmani nāsure /
tatsutasya ca saṃmānaḥ kṛtas tasya kṛto bhavet // SoKss_8,2.197 //
etat pitur vacaḥ śrutvā tvadguṇākṛṣṭamānasā /
matsakhīyam ihāyātā tvaddarśanakutūhalāt // SoKss_8,2.198 //
evaṃ tayokte tatsakhyā nidrāti sma mṛṣaiva saḥ /
tadabhiprāyatātparyaṃ jñātuṃ sūryaprabhas tadā // SoKss_8,2.199 //
sātha kanyā vinidrasya prahastasyāntikaṃ śanaiḥ /
gatvā sakhīmukhenoktvā sarvam asmai bahir yayau // SoKss_8,2.200 //
prahastaś cāpy upāgatya deva jāgarṣi kiṃ na vā /
iti sūryaprabhaṃ smāha sa conmiṣya tam abhyadhāt // SoKss_8,2.201 //
sakhe jāgarmi nidrā hi mamādyaikākinaḥ kutaḥ /
viśeṣaṃ tu vadāmy evaṃ śṛṇu gopyaṃ hi kiṃ tvayi // SoKss_8,2.202 //
adhunaiva praviṣṭeha mayā dṛṣṭā sakhīyutā /
kanyakaikā samā yasyās trailokye 'pi na dṛśyate // SoKss_8,2.203 //
kṣaṇena ca gatā kvāpi hṛtvaiva mama mānasam /
tad gaveṣaya sadyas tām ihaiva kvacana sthitām // SoKss_8,2.204 //
iti sūryaprabheṇoktaḥ prahasto 'tha bahir gataḥ /
dṛṣṭvātra tāṃ samaṃ sakhyā sthitāṃ kanyām abhāṣata // SoKss_8,2.205 //
mayā tvaduparodhena svasvāmy eṣa vibodhitaḥ /
tat tvaṃ maduparodhena punar dehy asya darśanam // SoKss_8,2.206 //
paśyāsya rūpaṃ bhūyo 'pi kṛtārthakaraṇaṃ dṛśoḥ /
tava paśyatu caiṣo 'pi dṛṣṭimātravaśīkṛtaḥ // SoKss_8,2.207 //
prabuddhena hy anenāham uktaḥ kṛtvā bhavatkathām /
kuto 'pi darśayānīya tāṃ me prāṇimi nānyathā // SoKss_8,2.208 //
tato 'haṃ tvām upāyātas tad ehy ālokaya svayam /
iti prahastenoktā sā kanyāsulabhayā hriyā // SoKss_8,2.209 //
prasahya nāśakad gantuṃ vimṛśantī yadā tadā /
haste gṛhītvā nītābhūt tena sūryaprabhāntikam // SoKss_8,2.210 //
sūryaprabhaś ca tāṃ dṛṣṭvā pārśvāyātāṃ kalāvatīm /
uvāca caṇḍi yuktaṃ te kim etad yad ihādya me // SoKss_8,2.211 //
tvayā suptasya cauryeṇa praviśya hṛdayaṃ hṛtam /
tad ihānigṛhītā tvaṃ cauri na tyakṣyase mayā // SoKss_8,2.212 //
etac chrutvā vidagdhā sā tatsakhī vyājahāra tam /
pūrvaṃ jñātvaiva pitraiva caurīyaṃ nigrahāya te // SoKss_8,2.213 //
niścitārpayituṃ yasmāt tasmāt kas te niṣedhakaḥ /
asyāś cauryocitaṃ kāmaṃ nigrahaṃ na karoṣi kim // SoKss_8,2.214 //
tac chrutvāliṅgituṃ sūryaprabhe vāñchati satrapā /
ma māryaputra kanyāsmīty avocat sā kalāvati // SoKss_8,2.215 //
tataḥ prahasto 'vādīt tāṃ mā vikalpo 'stu devi te /
gāndharvo hy eṣa sarveṣāṃ vivāhānām ihottamaḥ // SoKss_8,2.216 //
ity uktvaiva samaṃ sarvaiḥ prahaste nirgate bahiḥ /
sūryaprabhas tadaivaitāṃ bhāryāṃ cakre kalāvatīm // SoKss_8,2.217 //
tayā saha ca pātālakanyayā martyadurlabham /
bheje suratasaṃbhogam acintyanavasaṃgamam // SoKss_8,2.218 //
rātryante ca kalāvatyāṃ gatāyāṃ vasatiṃ nijām /
sūryaprabhaḥ sunīthasya yayau pārśvaṃ mayasya ca // SoKss_8,2.219 //
te militvātha sarve 'pi prahlādasyāntikaṃ yayuḥ /
sa tān yathārhaṃ saṃmānya sabhāstho mayam abravīt // SoKss_8,2.220 //
sunīthasyotsave 'muṣmin priyaṃ kartavyam eva naḥ /
tad adya yāvat sarve 'pi vayam ekatra bhuñjmahe // SoKss_8,2.221 //
evaṃ kurmo 'tra ko doṣa ity ukte ca mayena saḥ /
dūtair nimantrayām āsa prahlādo 'trāsurādhipān // SoKss_8,2.222 //
āyayuś cātra sarvebhyaḥ pātālebhyaḥ krameṇa te /
pūrvam āgād balī rājā sahāsaṃkhyair mahāsuraiḥ // SoKss_8,2.223 //
anantaramamīlaś ca durārohaś ca vīryavān /
sumāyas tantukacchaś ca vikaṭākṣaḥ prakampanaḥ // SoKss_8,2.224 //
dhūmaketur mahāmāyo ye cānye 'py asureśvarāḥ /
ekaiko nijasāmantasahasreṇāyayau vṛtaḥ // SoKss_8,2.225 //
apūryata sabhā taiś ca vihitānyonyavandanaiḥ /
yathākramopaviṣṭāṃś ca prahlādas tān amānayat // SoKss_8,2.226 //
prāpte cāhārakāle te sarve saha mayādibhiḥ /
gaṅgāsnātāḥ samājagmur bhojanāya mahāsabhām // SoKss_8,2.227 //
śatayojanavistīrṇāṃ suvarṇamaṇikuṭṭimām /
ratnastambhacitāṃ nyastavicitramaṇibhājanām // SoKss_8,2.228 //
tatra prahlādasahitāḥ sasunīthamayāś ca te /
sūryaprabheṇa sacivair yuktena ca sahāsurāḥ // SoKss_8,2.229 //
[sahāsurāḥ em. for sahāsuraḥ]
tat tan nānāvidhaṃ bhakṣyabhojyalehyādi ṣaḍrasam /
divyam annaṃ bubhujire papuḥ pānam athottamam // SoKss_8,2.230 //
bhuktapītāś ca gatvānyat sarve ratnamayaṃ sadaḥ /
daityadānavakanyānāṃ dadṛśur nṛttam uttamam // SoKss_8,2.231 //
tatprasaṅge dadarśātra pranṛttāṃ pitur ājñayā /
prahlādasya sutāṃ sūryaprabho nāmnā mahallikām // SoKss_8,2.232 //
dyotayantīṃ diśaḥ kāntyā varṣantīm amṛtaṃ dṛśoḥ /
kautukād iva pātālam āgatāṃ mūrtim aindavīm // SoKss_8,2.233 //
lalāṭatilakopetāṃ cārunūpurapādikām /
smeradṛṣṭiṃ vidhātraiva sṛṣṭāṃ nṛttamayīm iva // SoKss_8,2.234 //
keśair arālair daśanaiḥ śikharair bibhratīṃ stanau /
uromaṇḍalinau nṛttaṃ sṛjatīm iva nūtanam // SoKss_8,2.235 //
dṛṣṭvaiva ca tadā caṇḍī tasya sūryaprabhasya sā /
api svīkṛtam anyābhir jahāra hṛdayaṃ haṭhāt // SoKss_8,2.236 //
tataḥ sāpy asurendrāṇāṃ madhye dūrād dadarśa tam /
haradagdhe smare sṛṣṭaṃ dhātrāparam iva smaram // SoKss_8,2.237 //
dṛṣṭvaiva tadgatamanās tathābhūd acalad yathā /
āṅgiko 'bhinayo 'py asyā dṛṣṭvevāvinayaṃ ruṣā // SoKss_8,2.238 //
[-eva em. for -aiva]
sabhāsthāś ca tayor bhāvaṃ taṃ dvayor apy alakṣayan /
prekṣaṇaṃ copasaṃjahruḥ śrāntā rājasuteti te // SoKss_8,2.239 //
tataḥ sūryaprabhaṃ tiryak paśyantī sā mahallikā /
pitrā visṛṣṭā vanditvā dānavendrān agād gṛham // SoKss_8,2.240 //
dānavendrāś ca te sarve yathāsvam agaman gṛhān /
sūryaprabho 'pi svāvāsam ājagāma dinakṣaye // SoKss_8,2.241 //
pradoṣe ca kalāvatyā punar āgatayā saha /
suṣvāpābhyantare guptaṃ bahiḥ suptākhilānugaḥ // SoKss_8,2.242 //
tāvan mahallikā sāpi tatsaṃdarśanasotsukā /
tatrāyayau savisrambhavayasyādvayasaṃgatā // SoKss_8,2.243 //
antaḥ praveṣṭum icchantīṃ prajñāḍhyākhyo dadarśa tām /
sūryaprabhasya sacivo nidrayā tatkṣaṇojjhitaḥ // SoKss_8,2.244 //
devi tiṣṭha kṣaṇaṃ yāvat praviśyābhyantarād aham /
nirgacchāmīti sa ca tāṃ parijñāyotthito 'bhyadhāt // SoKss_8,2.245 //
ruddhāḥ smaḥ kiṃ bahiḥ kasmād yūyaṃ ceti saśaṅkayā /
tayā pṛṣṭaḥ sa bhūyo 'pi prajñāḍhyo nijagāda tām // SoKss_8,2.246 //
svairaṃ suptasya sahasaivāntikaṃ kiṃ praviśyate /
suptaś cāsmatprabhur asāv eko vratavaśād iti // SoKss_8,2.247 //
tatas tayā viśasva tvam ity uktaḥ savilakṣayā /
prahlādadaityasutayā prajñāḍhyo 'ntar viveśa saḥ // SoKss_8,2.248 //
suptāṃ kalāvatīṃ dṛṣṭvā tasmai sūryaprabhāya saḥ /
prabodhya svairam ācakhyāv āgatāṃ tāṃ mahallikām // SoKss_8,2.249 //
sūryaprabhaś ca buddhvā tac chanair utthāya nirgataḥ /
dṛṣṭvā mahallikām ātmatṛtīyām apy abhāṣata // SoKss_8,2.250 //
nītaḥ kṛtārthatāṃ tāvad ayam abhyāgato janaḥ /
nīyatāṃ sthānam apy etad āsanaṃ parigṛhyatām // SoKss_8,2.251 //
tac chrutvopaviveśātha sahānyābhyāṃ mahallikā /
sūryaprabho 'py upāvikṣat sa prajñāḍhyayutas tataḥ // SoKss_8,2.252 //
upaviśya sa covāca tanvi yady api me kṛtā /
tvayāvajñā sadasy anyā prekṣyānte vardhamānayā // SoKss_8,2.253 //
tathāpi tāval lolākṣi dṛṣṭamātreṇa me tava /
saundaryeṇeva nṛttena locane saphalīkṛte // SoKss_8,2.254 //
iti sūryaprabheṇoktā sā prahlādasutābravīt /
nāryaputrāparādho 'sau mama so 'trāparādhyati // SoKss_8,2.255 //
yenāhaṃ saṃsadi kṛtā bhagnābhinayalajjitā /
etac chrutvā jito 'smīti hasan sūryaprabho 'bravīt // SoKss_8,2.256 //
jagrāha ca kareṇāsyāḥ karaṃ rājasuto 'tha saḥ /
balātkāragrahād bhītam iva sasvedavepathum // SoKss_8,2.257 //
muñcāryaputra kanyāhaṃ pitṛvaśyeti vādinīm /
tato 'surendratanayāṃ prajñāḍhyas tām uvāca saḥ // SoKss_8,2.258 //
kanyānāṃ kiṃ ca gāndharvo vivāho devi vidyate /
na ca pradāsyaty anyasmai pitā tvāṃ lakṣitāśayaḥ // SoKss_8,2.259 //
etasya cātra saṃmānaṃ niścitaṃ sa kariṣyati /
tad alaṃ sādhvasenedṛg vṛthā mā bhūt samāgamaḥ // SoKss_8,2.260 //
evaṃ mahallikāṃ yāvat prajñāḍhyas tāṃ bravīti saḥ /
tāvat sābhyantare tatra prabuddhābhūt kalāvatī // SoKss_8,2.261 //
apaśyantī ca taṃ sūryaprabhaṃ sā śayanīyake /
pratīkṣya kiṃcid udvignaśaṅkitā niragād bahiḥ // SoKss_8,2.262 //
dṛṣṭvā mahallikopetaṃ taṃ cātra nijavallabham /
sakopā ca salajjā ca sabhayā ca babhūva sā // SoKss_8,2.263 //
mahallikāpi dṛṣṭvaiva tām āsīd bhītalajjitā /
sūryaprabhaś ca niḥspandas tasthāv ālikhito yathā // SoKss_8,2.264 //
dṛṣṭā kathaṃ palāye 'haṃ jihremīrṣyāmi vā yadi /
iti tatpārśvam evāgāt kalāvaty api sā tataḥ // SoKss_8,2.265 //
kuśalaṃ sakhi kutra tvam āgataivam ito niśi /
evaṃ mahallikāṃ tāṃ ca sābhyasūyam uvāca sā // SoKss_8,2.266 //
tato mahallikāvocan mamaitad gṛham atra tu /
tvam anyapātālagṛhāt prāptā prāghuṇikādya me // SoKss_8,2.267 //
tac chrutvā sā vihasyaitāṃ kalāvaty evam abravīt /
satyaṃ dṛśyata evedaṃ yat tvaṃ sarvasya kasyacit // SoKss_8,2.268 //
karoṣīhāgatasyaiva prāghuṇātithyasatkriyām /
evam ukte kalāvatyā sā jagāda mahallikā // SoKss_8,2.269 //
yadi prītyā mayoktā tvaṃ tat kiṃ sadveṣaniṣṭhuram /
evaṃ vadasi nirlajje kim ahaṃ sadṛśī tava // SoKss_8,2.270 //
kim ahaṃ bāndhavādattā dūrād etya parasthale /
parasya śayane suptā rahasy ekākinī niśi // SoKss_8,2.271 //
ahaṃ pituḥ prāghuṇikaṃ svasthāne draṣṭum āgatā /
ātithyenādhunaivaiṣā sakhīdvitayasaṃgatā // SoKss_8,2.272 //
yadāsmān vipralabhyādāv asau mantrī praviṣṭavān /
tadaivaitan mayā jñātaṃ tvayā vyaktīkṛtaṃ svataḥ // SoKss_8,2.273 //
evaṃ mahallikoktā sā kalāvaty agamat tataḥ /
tiryak kopakaṣāyeṇa paśyantī cakṣuṣā priyam // SoKss_8,2.274 //
tato mahallikā sāpi bahuvallabha yāmy aham /
saṃpratīti ruṣā sūryaprabham uktvā tato yayau // SoKss_8,2.275 //
sūryaprabhaś ca vimanā yuktaṃ yad abhavat tadā /
kāntābhyāṃ hi samaṃ tasya tadāsaktaṃ mano gatam // SoKss_8,2.276 //
atha jñātuṃ kalāvatyāḥ kalahāntaraceṣṭitam /
prāhiṇod drutam utthāpya prabhāsaṃ sa svamantriṇam // SoKss_8,2.277 //
mahallikāyās tadvac ca prahastaṃ sa visṛṣṭavān /
svayaṃ ca tatpratīkṣaḥ sann āsīt prajñāḍhyasaṃyutaḥ // SoKss_8,2.278 //
athānviṣya kalāvatyāś ceṣṭitaṃ sa samāyayau /
prabhāso nikaṭaṃ tasya pṛṣṭaś caivam uvāca tam // SoKss_8,2.279 //
ito dvitīyapātālavarti tad gatavān aham /
vāsaveśma kalāvatyāḥ svavidyācchāditātmakaḥ // SoKss_8,2.280 //
bahis tatra dvayoś ceṭyor ālāpaś ca śruto mayā /
ekābravīt sakhi kim adyodvignāste kalāvatī // SoKss_8,2.281 //
tato dvitīyāpy avadat sakhi śṛṇv atra kāraṇam /
sumuṇḍīkāvatāro hi caturthe 'dya rasātale // SoKss_8,2.282 //
sthitaḥ sūryaprabho nāma rūpeṇa jitamanmathaḥ /
tasmai gatvā svayaṃ guptam ātmā dattaḥ kilaitayā // SoKss_8,2.283 //
gatāyām adya caitasyāṃ tatsakāśaṃ niśāgame /
prahlādaduhitāpy āgāt svayaṃ tatra mahallikā // SoKss_8,2.284 //
tayā saherṣyākalahaṃ kṛtvā saty ātmaghātane /
udyataiṣā sukhāvatyā svasrā dṛṣṭvaiva rakṣitā // SoKss_8,2.285 //
tataś cāntaḥ praviśyaiva nipatya śayanīyake /
sthitā tayā saha svasrā pṛṣṭavṛttāntavignayā // SoKss_8,2.286 //
evaṃ ceṭyoḥ kathāṃ śrutvā praviśyātra tathaiva te /
kalāvatīsukhāvatyau dṛṣṭe tulyākṛtī mayā // SoKss_8,2.287 //
iti prabhāso yāvat taṃ vakti sūryaprabhaṃ rahaḥ /
tāvat prahasto 'py atrāgāt pṛṣṭaḥ so 'py abravīd idam // SoKss_8,2.288 //
ito mahallikāvāsagṛhaṃ yāvad ahaṃ gataḥ /
tāvat tatra praviṣṭā sā sakhībhyāṃ saha durmanāḥ // SoKss_8,2.289 //
ahaṃ tatraiva cādṛśyo vidyāyuktyā praviṣṭavān /
dṛṣṭā mayātra tasyāś ca sakhyo dvādaśa tatsamāḥ // SoKss_8,2.290 //
tāś ca sadratnaparyaṅkaniṣaṇṇāṃ parivṛtya tām /
mahallikām upavikṣann ekā covāca tāṃ tataḥ // SoKss_8,2.291 //
sakhi kasmād akasmāt tvam udvignevādya dṛśyase /
vivāhe prastute 'py eṣā bata kā te viṣāditā // SoKss_8,2.292 //
tac chrutvā savimarśā sā tāṃ prahlādasutābravīt /
ko me vivāho dattāsmi kasmai kenoditaṃ tava // SoKss_8,2.293 //
evaṃ tayokte sarvās tā jagadur niścitaṃ tava /
prātar vivāho dattāsi sakhi sūryaprabhāya ca // SoKss_8,2.294 //
tvajjananyā ca devyaitad adyoktaṃ tvadasaṃnidhau /
asmān niyojayantyā te kautukapratikarmaṇi // SoKss_8,2.295 //
tad dhanyāsi ca yasyās te bhāvī sūryaprabhaḥ patiḥ /
yadrūpalubdho nidrāti niśi nehāṅganājanaḥ // SoKss_8,2.296 //
asmākaṃ tu viṣādo 'yaṃ kvedānīṃ tvaṃ vayaṃ kva ca /
tasmin hi bhartari prāpte tvam asmān vismariṣyasi // SoKss_8,2.297 //
etan mahallikā tāsāṃ mukhāc chrutvā jagāda sā /
kaccit sa dṛṣṭo yuṣmābhir manas tasmin gataṃ ca vaḥ // SoKss_8,2.298 //
tac chrutvā tām avocaṃs tā harmyāt so 'smābhir īkṣitaḥ /
kā ca sā strī mano yasyā na sa dṛṣṭo hared iti // SoKss_8,2.299 //
tataḥ sāpy avadat tarhi tātaṃ vakṣyāmy ahaṃ tathā /
yuṣmān apy akhilās tasmai dāpayiṣyāmy amūr yathā // SoKss_8,2.300 //
ittham anyonyaviraho na syān naḥ sahavāsataḥ /
iti bruvāṇāṃ kanyās tāḥ saṃbhrāntāḥ saṃbabhāṣire // SoKss_8,2.301 //
sakhi maivaṃ kṛthā naitad yuktam eṣā trapā hi naḥ /
evam uktavatīr etāḥ sā jagādāsurendrajā // SoKss_8,2.302 //
kim ayuktaṃ na tenaikā pariṇeyāham eva hi /
tasmai sarve 'pi dāsyanti duhitṝr daityadānavāḥ // SoKss_8,2.303 //
anyāś ca rājatanayās tasyodūḍhā bhuvi sthitāḥ /
pariṇeṣyati bahvīś ca sa vidyādharakanyakāḥ // SoKss_8,2.304 //
tanmadhye pariṇītāsu yuṣmāsu mama kā kṣatiḥ /
sukhaṃ pratyuta vatsyāmo vayaṃ sakhyaḥ parasparam // SoKss_8,2.305 //
anyābhis tu viruddhābhiḥ kas tābhiḥ saṃstavo mama /
yuṣmākaṃ ca trapā kātra sarvam etat karomy aham // SoKss_8,2.306 //
iti tāsāṃ kathā yāvad vartate tvadgatātmanām /
tāvat tato 'haṃ nirgatya svairaṃ tvatpārśvam āgataḥ // SoKss_8,2.307 //
etat prahastasya mukhāc chrutvā sūryaprabho 'tra saḥ /
anidra eva śayane tāṃ niśām anayan mudā // SoKss_8,2.308 //
prātaḥ saha sunīthena mayena sacivaiś ca saḥ /
asurādhipatiṃ draṣṭuṃ prahlādaṃ tatsabhāṃ yayau // SoKss_8,2.309 //
sunīthaṃ tatra sa prāha prahlādo darśitādaraḥ /
sutāṃ sūryaprabhāyāhaṃ dadāmy asmai mahallikām // SoKss_8,2.310 //
asya hi prāghuṇātithyaṃ kāryaṃ me tava ca priyam /
etat prahlādavacanaṃ sunītho 'bhinananda saḥ // SoKss_8,2.311 //
tato vedīṃ samāropya madhyajvalitapāvakām /
tatprabhābhrājitodagraratnastambhāvabhāsitām // SoKss_8,2.312 //
mahallikāṃ tāṃ svasutāṃ prādāt sūryaprabhāya saḥ /
prahlādo 'surasāmrājyasadṛśībhir vibhūtibhiḥ // SoKss_8,2.313 //
dadau sadratnarāśīṃś ca sa duhitre varāya ca /
tridaśāvajayānītān sumeruśikharopamān // SoKss_8,2.314 //
tāta tā api dehy asmai sakhīr me dvādaśa priyāḥ /
evaṃ mahallikā svairaṃ prahlādaṃ sā tadābravīt // SoKss_8,2.315 //
putri madbhrātradhīnās tās tena bandīkṛtā yataḥ /
mama dātuṃ na yujyanta iti so 'pi jagāda tām // SoKss_8,2.316 //
kṛtodvāhotsavaś cāsmin yāte sūryaprabho dine /
viveśa vāsakaṃ naktaṃ sa mahallikayā saha // SoKss_8,2.317 //
sarvakāmopacārāḍhyaṃ tatra taṃ suratotsavam /
anayā samanaḥprītisaukhyaṃ so 'nubabhūva ca // SoKss_8,2.318 //
prātar gate ca prahlāde sabhāṃ tasmin sahānuge /
amīlo dānavādhīśaḥ prahlādādīn abhāṣata // SoKss_8,2.319 //
adya yuṣmābhir akhilair āgantavyaṃ gṛhe mama /
tatrātithyaṃ yataḥ sūryaprabhasyāsya karomy aham // SoKss_8,2.320 //
sutāṃ kalāvatīṃ tasmai dadāmi yadi vo hitam /
etat tadvacanaṃ sarve tatheti pratipedire // SoKss_8,2.321 //
tato dvitīyaṃ pātālaṃ tasminn eva kṣaṇe ca te /
sarve jagmuḥ samaṃ sūryaprabheṇa samayādinā // SoKss_8,2.322 //
tatrāmīlo dadau tasmai sutāṃ sūryaprabhāya tām /
kalāvatīṃ prakriyayā dattātmānam api svayam // SoKss_8,2.323 //
kṛtvā vivāhaṃ prahlādagṛhe bhuktvāsurānvitaḥ /
ninye bhogopacāreṇa dinaṃ sūryaprabho 'tra tat // SoKss_8,2.324 //
dvitīye 'hni tathaivaitān durāroho 'sureśvaraḥ /
nimantrya sarvān anayat pañcamaṃ svarasātalam // SoKss_8,2.325 //
tatra sūryaprabhāya svāṃ nāmnā sa kumudāvatīm /
prādād anyavad ātithyahetor vidhivad ātmajām // SoKss_8,2.326 //
tataḥ sarvaiḥ sametas tair bhogair nītvā dinaṃ sa tat /
vāsakaṃ kumudāvatyā bheje sūryaprabho niśi // SoKss_8,2.327 //
tatra trilokasundaryā navasaṃgamasotkayā /
sa snigdhamugdhayā sākaṃ tayā rātrim uvāsa tām // SoKss_8,2.328 //
prātaś ca tantukacchena prahlādapramukhair vṛtaḥ /
nimantrya saptamaṃ ninye pātālaṃ sa svamandiram // SoKss_8,2.329 //
tatrāsurapatiḥ so 'smai sutāṃ nāmnā manovatīm /
dadau saratnābharaṇāṃ taptajāmbūnadadyutim // SoKss_8,2.330 //
tataḥ sūryaprabhaḥ so 'tra nītvādhikasukhaṃ dinam /
manovatīnavāśleṣasukhinīm anayan niśām // SoKss_8,2.331 //
aparedyuś ca taṃ sarvayuktaṃ kṛtanimantraṇaḥ /
pātālam anayat ṣaṣṭhaṃ svaṃ sumāyo 'surādhipaḥ // SoKss_8,2.332 //
tatra so 'pi dadau tasmai subhadrāṃ nāma kanyakām /
dūrvālatāśyāmalāṅgīṃ mūrtiṃ pāñcaśarīm iva // SoKss_8,2.333 //
tayā suratasaṃbhogayogyayā śyāmayātra saḥ /
sahāsīt tad ahaḥ sūryaprabhaḥ pūrṇenduvaktrayā // SoKss_8,2.334 //
anyedyuś ca balī rājā tadvad eva nināya tam /
sūryaprabhaṃ svapātālaṃ tṛtīyaṃ so 'surānugaḥ // SoKss_8,2.335 //
so 'pi tatra sutāṃ tasmai sundarīṃ nāma dattavān /
bālapravālasacchāyāṃ mādhavīm iva mañjarīm // SoKss_8,2.336 //
strīratnena samaṃ tena reme sūryaprabho 'tra saḥ /
surañjitas tad divasaṃ divyabhogavibhūṣitam // SoKss_8,2.337 //
apare 'hni mayaḥ so 'pi rājaputraṃ tathaiva tam /
caturthapātālagataṃ bhūyo 'naiṣīt svamandiram // SoKss_8,2.338 //
vicitraratnaprāsādaṃ nijamāyāvinirmitam /
navaṃ navam ivābhāsamānaṃ lakṣmyā pratikṣaṇam // SoKss_8,2.339 //
tatra so 'pi dadau tasmai sumāyākhyāṃ nijāṃ sutām /
jagadāścaryarūpāṃ svāṃ śaktiṃ mūrtimatīm iva // SoKss_8,2.340 //
mānuṣatvāc ca tasmai tāṃ naivādeyām amanyata /
so 'pi reme tayā sākam atra sūryaprabhaḥ kṛtī // SoKss_8,2.341 //
vidyāvibhaktadeho 'tha sarvābhir yugapat saha /
araṃstāsurakanyābhis tābhiḥ saha nṛpātmajaḥ // SoKss_8,2.342 //
tāttvikena tu dehena bhajate sma sa bhūyasā /
mahallikāṃ priyatamāṃ prahlādāsurakanyakām // SoKss_8,2.343 //
ekadā ca niśi svairaṃ sthitas tāṃ sa mahallikām /
evaṃ sūryaprabho 'pṛcchad abhijātāṃ kathāntare // SoKss_8,2.344 //
priye rātrau sahāyāte ye dve sakhyau tadā tava /
te kutastye na paśyāmi kiṃ ca te kva gate iti // SoKss_8,2.345 //
tato mahallikāvādīt suṣṭhv ahaṃ smāritā tvayā /
te na dve eva tāḥ santi vayasyā dvādaśeha me // SoKss_8,2.346 //
matpitṛvyeṇa ca svargād ānītā apahṛtya tāḥ /
ekāmṛtaprabhā nāma dvitīyā keśinī tathā // SoKss_8,2.347 //
parvatasya muner ete tanaye śubhalakṣaṇe /
kālindīti tṛtīyā ca caturthī bhadriketi ca // SoKss_8,2.348 //
tathā darpakamāleti pañcamī cārulocanā /
etā mahāmunes tisro devalasyātmasaṃbhavāḥ // SoKss_8,2.349 //
ṣaṣṭhī saudāmanī nāma saptamī cojjvalābhidhā /
ete hāhābhidhānasya gandharvasya sute ubhe // SoKss_8,2.350 //
aṣṭamī pīvarā nāma gandharvasya huhoḥ sutā /
navamy añjanikā nāma kālasya duhitā vibhoḥ // SoKss_8,2.351 //
piṅgalāc ca gaṇāj jātā daśamī kesarāvalī /
ekādaśī mālinīti nāmnā kambalanandinī // SoKss_8,2.352 //
nāmnā mandāramāleti dvādaśī vasukanyakā /
apsaraḥsu samutpannāḥ sarvā divyastriyas tu tāḥ // SoKss_8,2.353 //
pātālaṃ prathamaṃ nītās tāś codvāhe kṛte mama /
tubhyaṃ mayā ca deyās tās tadyuktā syāṃ sadā yathā // SoKss_8,2.354 //
pratijñātaṃ mayā caitat tāsāṃ sneho hi tāsu me /
tāto 'py ukto mayā tena na dattā bhrātrapekṣiṇā // SoKss_8,2.355 //
etac chrutvā savailakṣyas tāṃ sa sūryaprabho 'bravīt /
priye mahānubhāvā tvam ahaṃ kuryāṃ kathaṃ tv idam // SoKss_8,2.356 //
[-vailakṣyas em. for vailakṣas]
evaṃ sūryaprabheṇoktā ruṣāvocan mahallikā /
matsamakṣaṃ vahasy anyā madvayasyās tu necchasi // SoKss_8,2.357 //
yābhir viyuktā rajyeyaṃ nāham ekam api kṣaṇam /
ity uktas tu tayā sūryaprabhas tuṣṭyānvamaṃsta tat // SoKss_8,2.358 //
tatas tad eva pātālaṃ nītvaiva prathamaṃ tayā /
prahlādasutayā tasmai pradattā dvādaśāpi tāḥ // SoKss_8,2.359 //
athāmṛtaprabhāmukhyās tāḥ sa sūryaprabhaḥ kramāt /
pariṇīyopabhuṅkte sma tasyāṃ divyāṅganā niśi // SoKss_8,2.360 //
prātaś ca tāḥ prabhāsena nāyayitvā rasātalam /
caturthaṃ sthāpayām āsa cchannāḥ pṛṣṭvā mahallikām // SoKss_8,2.361 //
svayaṃ cālakṣitaḥ sākaṃ tayā tatraiva so 'gamat /
sabhājanāya ca prāgvat prahlādasya sabhāṃ yayau // SoKss_8,2.362 //
tatrāsurendro vakti sma taṃ sunīthaṃ mayaṃ ca saḥ /
yāta sarve ditidanū draṣṭuṃ devyāv ubhe iti // SoKss_8,2.363 //
tathety atha rasātalāt sapadi nirgatās te tato yathāsvam asuraiḥ samaṃ mayasunīthasūryaprabhāḥ /
vimānam anucintitaṃ tad adhiruhya bhūtāsanaṃ sumerugirisānugaṃ prayayur āśramaṃ kāśyapam // SoKss_8,2.364 //
tatra te ditidanū sahasthite sādarair munijanair niveditāḥ /
abhyupetya dadṛśuḥ krameṇa te pādayoś ca śirasā vavandire // SoKss_8,2.365 //
te ca tān asuramātarāv ubhe sānugān samavalokya sādare /
sāśru mūrdhni paricumbya saṃmadād āśiṣo 'nupadam ūcatur mayam // SoKss_8,2.366 //
prāptajīvitam amuṃ tavātmajaṃ vīkṣya putraka sunītham āvayoḥ /
cakṣur adya saphalatvam āgataṃ tvāṃ ca puṇyakṛtam eva manmahe // SoKss_8,2.367 //
sumuṇḍīkaṃ caitaṃ kṛtinam iha sūryaprabhatayā punarjātaṃ divyākṛtidharam asādhāraṇaguṇam /
citaṃ bhāviśreyaḥprathamapiśunair lakṣaṇagaṇair vilokyāntastoṣāt sphuṭam iha namāvaḥ svavapuṣi // SoKss_8,2.368 //
tac chīghram uttiṣṭhata yāta vatsāḥ prajāpatiṃ draṣṭum ihāryaputram /
taddarśanād vo bhavitārthasiddhiḥ kāryaṃ ca vas tadvacanaṃ śivāya // SoKss_8,2.369 //
iti tābhyām ādiṣṭā devībhyāṃ te tathaiva gatvā tam /
kaśyapamuniṃ mayādyā dadṛśur divyāśrame tatra // SoKss_8,2.370 //
drutaśuddhahāṭakābhaṃ tejomayam āśrame ca devānām /
jvālākapilajaṭādharam analasamānaṃ durādharṣam // SoKss_8,2.371 //
upagamya ca tasya pādayos te nipatanti sma sahānugaiḥ krameṇa /
atha so 'pi muhuḥ kṛtocitāśīḥ paritoṣād upaveśya tān uvāca // SoKss_8,2.372 //
ānandaḥ paramo mamaiṣa yad amī dṛṣṭāḥ stha sarve sutāḥ ślāghyas tvaṃ maya satpathād acalito yaḥ sarvavidyāspadam /
dhanyas tvaṃ ca sunītha yena gatam apy āptaṃ punar jīvitaṃ tvaṃ sūryaprabha puṇyavāṃś ca bhavitā yaḥ khecarāṇāṃ patiḥ // SoKss_8,2.373 //
tad dharme pathi vartitavyam adhunā boddhavyam asmadvaco bhokṣyadhve satataṃ sukhāni paramām āsādya yena śriyam /
naiva syāc ca purā yathā paribhavo bhūyaḥ parebhyo 'tra vo dharmātikramiṇo 'surā hi murajiccakrasya yātā vaśam // SoKss_8,2.374 //
ye cāsurā devahatāḥ sunītha martyapravīrās ta ime 'vatīrṇāḥ /
yo 'bhūt sumuṇḍīka ihānujas te sūryaprabhaḥ saiṣa kilādya jātaḥ // SoKss_8,2.375 //
anye 'pi te 'mī asurā vayasyā asyaiva jātāḥ khalu bāndhavāś ca /
yaḥ śambarākhyaś ca mahāsuro 'bhūt saiṣo 'dya jātaḥ sacivaḥ prahastaḥ // SoKss_8,2.376 //
yaś cāsuro 'bhūt triśirā sa jātaḥ siddhārthanāmā sacivo mayasya /
vātāpir ity āsa ca dānavo yaḥ prajñāḍhyanāmāsya sa eva mantrī // SoKss_8,2.377 //
ulūkanāmā danujaś ca yo 'bhūt so 'yaṃ vayasyo 'sya śubhaṃkarākhyaḥ /
yo 'yaṃ vayasyo 'sya ca vītabhītiḥ sa kālanāmāpy abhavat surāriḥ // SoKss_8,2.378 //
yaś caiṣa bhāṣaḥ sacivo 'sya so 'yaṃ daityo 'vatīrṇo vṛṣaparvanāmā /
yo 'yaṃ prabhāsaś ca sa eṣa daityo vatsāvatīrṇaḥ prabalābhidhānaḥ // SoKss_8,2.379 //
mahātmanā ratnamayena yena devair vipakṣair api yācitena /
kṛtvā śarīraṃ dalaśo 'vatīrṇaṃ ratnāni jātāny akhilāni yasmāt // SoKss_8,2.380 //
tattoṣataś caṇḍikayāsya devyā varo 'nyadehānugataḥ sa dattaḥ /
yena prabhāso 'dya sa eṣa jāto mahābalo duṣprasaho ripūṇām // SoKss_8,2.381 //
yau dānavāv abhūtāṃ pūrvaṃ sundopasundanāmānau /
tāv etau sarvadamanabhayaṃkarāv asya mantriṇau jātau // SoKss_8,2.382 //
yaś ca hayagrīvākhyo vikaṭākṣaś cāsurāv abhūtāṃ dvau /
sthirabuddhimahābuddhī utpannāv asya tāv imau sacivau // SoKss_8,2.383 //
anye 'py asya ya ete śvaśurāḥ sacivādibāndhavā ye ca /
te 'py avatīrṇā asurā yair indrādyāḥ purā jitā bahuśaḥ // SoKss_8,2.384 //
tad yuṣmākaṃ pakṣaḥ punar apy evaṃ kramād gato vṛddhim /
dhīrā bhavata samṛddhiṃ prāpsyatha dharmād avicyutāḥ paramām // SoKss_8,2.385 //
iti vadati kaśyaparṣau dākṣāyaṇyaḥ kilāsya patnyo 'tra /
aditipramukhāḥ sarvā mādhyaṃdinasavanasamaya ājagmuḥ // SoKss_8,2.386 //
dattvāśiṣaṃ mayādiṣu namatsu bhartuḥ kṛtāhnikājñāsu /
tāsv atha śakro 'trāgāt salokapālo 'pi taṃ muniṃ draṣṭum // SoKss_8,2.387 //
vanditasadārakaśyapamunicaraṇo vandito mayādyaiś ca /
so 'tha saroṣaṃ paśyan sūryaprabham uktavān mayaṃ śakraḥ // SoKss_8,2.388 //
eṣo 'rbhakaḥ sa jāne vidyādharacakravartitākāmaḥ /
tad asau svalpena kathaṃ saṃtuṣṭo nendratāṃ kim arthayate // SoKss_8,2.389 //
tac chrutvaiva mayas taṃ jagāda deveśa tat tvayindratvam /
parameśvareṇa nirmitam ādiṣṭaṃ cāsya khecareśatvam // SoKss_8,2.390 //
iti mayavacanān maghavā sa tadā vihasann uvāca sāmarṣaḥ /
atyalpaṃ hi tad asyāḥ sulakṣaṇasyākṛter amuṣyeti // SoKss_8,2.391 //
atha sa mayo 'py avadat taṃ śrutaśarmā yatra khecarendratve /
yogyas tatrāsaṃśayam ākṛtir asyeyam arhatindratvam // SoKss_8,2.392 //
[eyam em. for of āyam]
ity uktavate tasmai mayāya kupitaḥ sa vajram udyamya /
maghavottasthau kaśyapamunir akaroc cātha kopahuṃkāram // SoKss_8,2.393 //
dhikkāramukharatāmrair vadanaiḥ kopaṃ yayuś ca dityādyāḥ /
tata indraḥ śāpabhayād upāviśat saṃhṛtāyudho 'vanataḥ // SoKss_8,2.394 //
praṇipatya pādayor atha dārayutaṃ taṃ surāsuraprabhavam /
kaśyapamuniṃ prasādya ca vijñāpitavān kṛtāñjaliḥ śakraḥ // SoKss_8,2.395 //
śrutaśarmaṇe mayā yad bhagavan vidyādharādhirājatvam /
dattaṃ tad eṣa hartuṃ sūryaprabha udyato 'dhunā tasya // SoKss_8,2.396 //
eṣa ca sarvākāraṃ mayo 'sya tatsādhane kṛtodyogaḥ /
tac chrutvā sa tam indraṃ ditidanusahitaḥ prajāpatir avocat // SoKss_8,2.397 //
iṣṭas te śrutaśarmā maghavan sūryaprabhaś ca śarvasya /
na ca tasyecchāmi tathā tenājñaptaś ca pūrvam atra mayaḥ // SoKss_8,2.398 //
tat tvaṃ mayasya kiṃ khalu jalpasi kathayātra ko 'parādho 'sya /
eṣa hi dharmapathastho jñānī vijñānavān gurupraṇataḥ // SoKss_8,2.399 //
bhasmākariṣyad asmatkrodhāgnis tvām aghaṃ vyadhāsyaś cet /
na ca śaktas tvam imaṃ prati prabhāvam etasya kiṃ na jānāsi // SoKss_8,2.400 //
iti muninātra sadāreṇokte lajjābhayānate cendre /
aditir uvāca sa kīdṛk śrutaśarmā darśyatām ihānīya // SoKss_8,2.401 //
etan niśamya śakro mātalim ādiśya tatkṣaṇaṃ tatra /
ānāyayati sma sa taṃ śrutaśarmāṇaṃ nabhaścarādhīśam // SoKss_8,2.402 //
taṃ dṛṣṭvā kṛtavinatiṃ vīkṣya ca sūryaprabhaṃ tam aprākṣuḥ /
kaśyapamuniṃ svabhāryāḥ ka etayo rūpalakṣaṇāḍhya iti // SoKss_8,2.403 //
atha sa munīndro 'vādīc chrutaśarmāsyāpi na prabhāsasya /
etat sacivasya samaḥ kiṃ punar etasya nirupamānasya // SoKss_8,2.404 //
sūryaprabha eṣa yato divyais tai rūpalakṣaṇair yuktaḥ /
yair asyādhyavasāyaṃ vidadhānasyindratāpi nāsulabhā // SoKss_8,2.405 //
iti kaśyaparṣivacanaṃ sarve 'pi śraddadhus tathety atra /
tata eṣa mayāya varaṃ dadau muniḥ śṛṇvato mahendrasya // SoKss_8,2.406 //
yat putra nirvikāraṃ bhavatā sthitam udyatāyudhe 'pindre /
tenājarāmaro 'ṅgair vajramayair akṣataś ca bhavitāsi // SoKss_8,2.407 //
etāv api te sadṛśau sunīthasūryaprabhau mahāsattvau /
śaśvad aparibhavanīyau bhaviṣyataḥ sakalavairivargasya // SoKss_8,2.408 //
eṣa suvāsakumāraś cāpadrajanīṣu cintitopagataḥ /
sāhāyakaṃ kariṣyati mattanayaḥ śaradijendusamakāntiḥ // SoKss_8,2.409 //
ity uktavato 'sya muner bhāryā ṛṣayaś ca lokapālāś ca /
sadasi mayaprabhṛtibhyas tebhyaḥ sarve varān dadus tadvat // SoKss_8,2.410 //
aditir atha śakram avadad viramāvinayāt prasādayendra mayam /
dṛṣṭaṃ vinayaphalaṃ hi tvayādya yad anena sadvarāḥ prāptāḥ // SoKss_8,2.411 //
tac chrutvā mayam indraḥ pāṇāv ālambya toṣayām āsa /
sūryaprabhābhibhūtaḥ śrutaśarmā cābhavad dinendunibhaḥ // SoKss_8,2.412 //
praṇamya tam atha kṣaṇāt surapatir guruṃ kaśyapaṃ jagāma sa yathāgataṃ nikhilalokapālānvitaḥ /
mayaprabhṛtayo 'pi te munivarasya tasyājñayā tataḥ khalu tadāśramāt prakṛtakāryasiddhyai yayuḥ // SoKss_8,2.413 //
iti mahākaviśrīsomadevabhaṭṭaviracite kathāsaritsāgare sūryaprabhalambake dvitīyastaraṅgaḥ /
tṛtīyas taraṅgaḥ /
tato mayasunīthau tau gatvā sūryaprabhaś ca saḥ /
kaśyapasyāśramāt tasmāt saṃprāpuḥ sarva eva te // SoKss_8,3.1 //
saṃgamaṃ candrabhāgāyā airāvatyāś ca yatra te /
sthitāḥ sūryaprabhasyārthe rājāno mittrabāndhavāḥ // SoKss_8,3.2 //
prāptaṃ sūryaprabhaṃ te ca dṛṣṭvā tatra sthitā nṛpāḥ /
rudanto 'gre samuttasthur viṣaṇṇā maraṇonmukhāḥ // SoKss_8,3.3 //
candraprabhādarśanajāṃ teṣām āśaṅkya duḥkhitām /
sūryaprabho 'khilaṃ tebhyo yathāvṛttaṃ śaśaṃsa tat // SoKss_8,3.4 //
tathāpi vignāḥ pṛṣṭās te tena kṛcchrād avarṇayan /
tasya bhāryāpaharaṇaṃ vihitaṃ śrutaśarmaṇā // SoKss_8,3.5 //
tatparābhavaduḥkhāc ca dehatyāgodyamaṃ nijam /
vāritaṃ divyayā vācā tathaivāsmai nyavedayat // SoKss_8,3.6 //
tataḥ sūryaprabhas tatra pratijñām akarot krudhā /
yadi brahmādayaḥ sarve 'py abhirakṣanti taṃ surāḥ // SoKss_8,3.7 //
tathāpy unmūlanīyo me śrutaśarmā sa niścitam /
paradārāpaharaṇe chadmaprāgalbhyavāñ śaṭhaḥ // SoKss_8,3.8 //
evaṃ kṛtapratijñaś ca gantuṃ tadvijayāya saḥ /
lagnaṃ niścitavān dṛṣṭaṃ gaṇakaiḥ saptame 'hani // SoKss_8,3.9 //
tatas taṃ niścitaṃ jñātvā gṛhītavijayodyamam /
draḍhayitvā punar vācā prāha sūryaprabhaṃ mayaḥ // SoKss_8,3.10 //
satyaṃ kṛtodyamas tvaṃ cet tad vadāmi mayā tadā /
māyāṃ pradarśya nītvā te pātāle sthāpitāḥ priyāḥ // SoKss_8,3.11 //
evaṃ tvaṃ vijayodyogaṃ karoṣi rabhasād iti /
naivam eva tathā hy agnir jvaled vāterito yathā // SoKss_8,3.12 //
tad ehi yāmaḥ pātālaṃ priyās te darśayāmi tāḥ /
evaṃ mayavacaḥ śrutvā nananduḥ sarva eva te // SoKss_8,3.13 //
prāktanena ca tenaiva praviśya vivareṇa te /
jagmuś caturthaṃ pātālaṃ mayāsurapuraḥsarāḥ // SoKss_8,3.14 //
tatraikato vāsagṛhān mayaḥ sūryaprabhāya tāḥ /
bharyā madanasenādyā ānīyāsau samarpayat // SoKss_8,3.15 //
gṛhītvā tās tathānyāś ca patnīs tāḥ so 'surātmajāḥ /
yayau sūryaprabho draṣṭuṃ prahlādaṃ mayavākyataḥ // SoKss_8,3.16 //
mayāc chrutavaraprāptiḥ praṇataṃ taṃ ca so 'suraḥ /
āttāyudho 'tha jijñāsuḥ kṛtakakrodham abhyadhāt // SoKss_8,3.17 //
śrutaṃ mayā durācāra yat kanyā dvādaśa tvayā /
bhrātrārjitā me 'pahṛtās tat tvāṃ hanmy eṣa paśya mām // SoKss_8,3.18 //
tac chrutvā nirvikāras taṃ paśyan sūryaprabho 'bravīt /
maccharīraṃ tvadāyattam avinītaṃ praśādhi mām // SoKss_8,3.19 //
ity uktavantaṃ prahlādo vihasya tam uvāca saḥ /
prekṣito 'si mayā yāvad darpaleśo 'pi nāsti te // SoKss_8,3.20 //
varaṃ gṛhāṇa tuṣṭo 'smīty uktas tena tatheti saḥ /
bhaktiṃ guruṣu śaṃbhau ca vavre sūryaprabho varam // SoKss_8,3.21 //
tatas tuṣṭeṣu sarveṣu tasmai sūryaprabhāya saḥ /
prahlādo yāminīṃ nāma dvitīyāṃ tanayāṃ dadau // SoKss_8,3.22 //
sahāyatve ca putrau dvau tasyādāt so 'sureśvaraḥ /
tataḥ sarvaiḥ sahāmīlapārśvaṃ sūryaprabho yayau // SoKss_8,3.23 //
so 'pi śrutavaraprāptituṣṭas tasmai sukhāvatīm /
dadau dvitīyāṃ tanayāṃ sāhāyye ca sutadvayam // SoKss_8,3.24 //
tataḥ sabhājayann anyān sāhāyyāyāsurādhipān /
sthitaḥ sūryaprabhaḥ so 'tra teṣv ahaḥsu priyāsakhaḥ // SoKss_8,3.25 //
tisraḥ sunīthabhāryāś ca svabhāryāś ca nṛpātmajāḥ /
sarvāḥ sagarbhāḥ saṃjātā mayādisahito 'śṛṇot // SoKss_8,3.26 //
pṛṣṭāś ca dohadaṃ tulyaṃ śaśaṃsur akhilā api /
mahāhavadidṛkṣāṃ tā nanandātha mayāsuraḥ // SoKss_8,3.27 //
etāsu diṣṭyā saṃbhūtā asurā ye purā hatāḥ /
tena jāto 'bhilāṣo 'yam etāsām iti so 'vadat // SoKss_8,3.28 //
evaṃ yayuḥ ṣaḍdivasāḥ saptame te rasātalāt /
bhāryādiyuktā nirjagmuḥ sarve sūryaprabhādayaḥ // SoKss_8,3.29 //
utpātamāyā vighnāya yā teṣāṃ darśitāribhiḥ /
sā suvāsakumāreṇa smṛtāyātena nāśitā // SoKss_8,3.30 //
tataś cāndraprabhaṃ pṛthvīrājye ratnaprabhaṃ śiśum /
abhiṣicya samārūḍhabhūtāsanavimānakāḥ // SoKss_8,3.31 //
sarve vidyādharendrasya sumeros te niketanam /
yayur mayagirā pūrvagaṅgātīratapovanam // SoKss_8,3.32 //
tatra tān sauhṛdaprāptān sa sumerur apūjayat /
mayoktāśeṣavṛttāntaḥ pūrvājñāṃ śāṃbhavīṃ smaran // SoKss_8,3.33 //
taddeśasthāś ca te svaṃ svaṃ sainyaṃ sūryaprabhādikāḥ /
kārtsnyenānāyayām āsur bandhūṃś ca suhṛdas tathā // SoKss_8,3.34 //
āyayuḥ prathamaṃ sūryaprabhasya śvaśurātmajāḥ /
rājaputrā mayādiṣṭā vidyāḥ saṃsādhya sodyamāḥ // SoKss_8,3.35 //
teṣāṃ haribhaṭādīnāṃ ṣoḍaśānāṃ rathāyutam /
dve cāyute padātīnām ekaikasyānugaṃ balam // SoKss_8,3.36 //
tadanu sthitasaṃketā ājagmur daityadānavāḥ /
śvaśuryāḥ śvaśurā mittrāṇy anye caitasya bāndhavāḥ // SoKss_8,3.37 //
hṛṣṭaromā mahāmāyaḥ siṃhadaṃṣṭraḥ prakampanaḥ /
tantukaccho durārohaḥ sumāyo vajrapañjaraḥ // SoKss_8,3.38 //
dhūmaketuḥ pramathano vikaṭākṣaś ca dānavaḥ /
bahavo 'nye 'pi cājagmur ā saptamarasātalāt // SoKss_8,3.39 //
kaścid rathānām ayutaiḥ saptabhiḥ kaścid aṣṭabhiḥ /
kaścit ṣaḍbhis tribhiḥ kaścid yo 'tisvalpo 'yutena saḥ // SoKss_8,3.40 //
padātīnāṃ tribhir lakṣaiḥ kaścil lakṣadvayena ca /
kaścit kaścit tu lakṣeṇa lakṣārdhenādhamas tu yaḥ // SoKss_8,3.41 //
ekaikasya ca hastyaśvam āgāt tadanusārataḥ /
asaṃkhyam āyayau cānyat sainyaṃ mayasunīthayoḥ // SoKss_8,3.42 //
sūryaprabhasya cāmeyam ājagāma nijaṃ balam /
vasudattādibhūpānāṃ sumeroś ca tathaiva ca // SoKss_8,3.43 //
tato mayāsuro 'pṛcchac cintitopasthitaṃ munim /
taṃ suvāsakumārākhyaṃ saha sūryaprabhādibhiḥ // SoKss_8,3.44 //
vikṣiptam etad bhagavan sainyaṃ nehopalakṣyate /
tad brūhi kutra vistīrṇaṃ yugapad dṛśyatām iti // SoKss_8,3.45 //
ito yojanamātre 'sti kalāpagrāmasaṃjñakaḥ /
pradeśas tatra vistīrṇe gatvaitat pravilokyatām // SoKss_8,3.46 //
ity ukte tena muninā tadyuktāḥ sasumerukāḥ /
yayuḥ kalāpagrāmaṃ taṃ sarve te svabalaiḥ saha // SoKss_8,3.47 //
tatronnatasthānagatā dadṛśus te pṛthak pṛthak /
saṃniveśyāsurāṇāṃ ca nṛpāṇāṃ ca varūthinīḥ // SoKss_8,3.48 //
tataḥ sumerur āha sma śrutaśarmā balādhikaḥ /
santi vidyādharādhīśās tasya hy ekottaraṃ śatam // SoKss_8,3.49 //
[-ādhīśās em. for -āvīśās]
teṣāṃ ca pṛthag ekaiko rājñāṃ dvātriṃśataḥ patiḥ /
tad astu bhittvā kāṃścit tān melayiṣyāmy ahaṃ tava // SoKss_8,3.50 //
tat prātar etad gacchāmaḥ sthānaṃ valmīkasaṃjñitam /
phālgunasyāsitā prātar aṣṭamī hi mahātithiḥ // SoKss_8,3.51 //
tasyāṃ cotpadyate tatra lakṣaṇaṃ cakravartinaḥ /
tūrṇaṃ vidyādharā yānti tatkṛte cātra tāṃ tithim // SoKss_8,3.52 //
evaṃ sumeruṇā prokte sainyasaṃvidhinā dinam /
nītvā prātar yayus tat te valmīkaṃ sabalā rathaiḥ // SoKss_8,3.53 //
tatra te dakṣiṇe sānau himādrer ninadadbalāḥ /
niviṣṭā dadṛśuḥ prāptān bahūn vidyādharādhipān // SoKss_8,3.54 //
te ca vidyādharās tatra kuṇḍeṣv ādīpitānalāḥ /
homapravṛttā abhavañ japavyagrāś ca kecana // SoKss_8,3.55 //
tataḥ sūryaprabho 'py atra vahnikuṇḍaṃ mahad vyadhāt /
svayaṃ jajvāla tatrāgnis tasya vidyāprabhāvataḥ // SoKss_8,3.56 //
tad dṛṣṭvā tuṣṭir utpede sumeror matsaraḥ punaḥ /
vidyādharāṇām udabhūt tadaikas tam abhāṣata // SoKss_8,3.57 //
vidyādharendratāṃ tyaktvā dhik sumero 'nuvartase /
sūryaprabhābhidham imaṃ kathaṃ dharaṇigocaram // SoKss_8,3.58 //
tac chrutvā sa sumerus taṃ sakopaṃ nirabhartsayat /
sūryaprabhaṃ ca tannāma pṛcchantam idam abravīt // SoKss_8,3.59 //
asti vidyādharo bhīmanāmā tasya ca gehinīm /
brahmākāmayata svairaṃ tata eṣo 'bhyajāyata // SoKss_8,3.60 //
guptaṃ yad brahmaṇo jāto brahmaguptas tad ucyate /
ata evaitad etasya svajanmasadṛśaṃ vacaḥ // SoKss_8,3.61 //
ity uktvākāri tenāpi vahnikuṇḍaṃ sumeruṇā /
tataḥ sūryaprabhas tena sahāhauṣīd dhutāśanam // SoKss_8,3.62 //
kṣaṇāc ca bhūmivivarād ujjagāmātibhīṣaṇaḥ /
... kasmād ajagaro mahān // SoKss_8,3.63 //
taṃ grahītum adhāvat sa vidyādharapatir madāt /
brahmaguptābhidhāno 'tha sumerur yena garhitaḥ // SoKss_8,3.64 //
sa tenājagareṇātra mukhaphūtkāravāyunā /
nītvā hastaśate kṣipto nyapataj jīrṇaparṇavat // SoKss_8,3.65 //
tatas tejaḥprabho nāma taṃ jighṛkṣur upāgamat /
sarpaṃ vidyādharādhīśaḥ so 'py akṣepi tathāmunā // SoKss_8,3.66 //
tatas taṃ duṣṭadamano nāma vidyādhareśvaraḥ /
upāgāt so 'pi niḥśvāsenānyavat tena cikṣipe // SoKss_8,3.67 //
tato virūpaśaktyākhyaḥ khecarendras tam abhyagāt /
so 'pi tena tathaivāstaḥ śvāsena tṛṇahelayā // SoKss_8,3.68 //
athābhyadhāvatāṃ tadvad aṅgārakavijṛmbhakau /
rājānau yugapat tau ca dūre śvāsena so 'kṣipat // SoKss_8,3.69 //
evaṃ vidyādharādhīśāḥ kramāt sarve 'pi tena te /
kṣiptāḥ kathaṃcid uttasthur aṅgair aśmāvacūrṇitaiḥ // SoKss_8,3.70 //
tato darpeṇa taṃ sarpaṃ śrutaśarmābhyupeyivān /
jighṛkṣuḥ so 'pi tenātra cikṣipe śvāsamārutaiḥ // SoKss_8,3.71 //
adūrapatitaḥ so 'tha punar utthāya dhāvitaḥ /
tena dūrataraṃ nītvā śvāsenākṣepi bhūtale // SoKss_8,3.72 //
vilakṣe cūrṇitāṅge 'sminn utthite śrutaśarmaṇi /
sūryaprabho 'her grahaṇe preṣito 'bhūt sumeruṇā // SoKss_8,3.73 //
paśyataiṣo 'py ajagaraṃ grahītum imam utthitaḥ /
aho ime nirvicārā markaṭā iva mānuṣāḥ // SoKss_8,3.74 //
anyena kriyamāṇaṃ yat paśyanty anuharanti tat /
iti vidyādharāḥ sūryaprabhaṃ te jahasus tadā // SoKss_8,3.75 //
teṣāṃ prahasatām eva gatvā sūryaprabheṇa saḥ /
stimitāsyo gṛhītaś ca kṛṣṭaś cājagaro bilāt // SoKss_8,3.76 //
tatkṣaṇaṃ pratipede sa bhujagas tūṇaratnatām /
mūrdhni sūryaprabhasyāpi puṣpavṛṣṭir divo 'patat // SoKss_8,3.77 //
sūryaprabhākṣayaṃ tūṇaratnaṃ siddham idaṃ tava /
tadgṛhāṇaitad ity uccair divyā vāg udabhūt tadā // SoKss_8,3.78 //
tato vidyādharā mlāniṃ yayuḥ sūryaprabho 'grahīt /
tūṇaṃ mayasunīthau ca sumeruś cābhajan mudam // SoKss_8,3.79 //
śrutaśarmaṇi yāte 'tha vidyādharabalānvite /
etya sūryaprabhaṃ dūtas tadīya idam abhyadhāt // SoKss_8,3.80 //
tvāṃ samādiśati śrīmāñ cchrutaśarmā prabhur yathā /
samarpayaitat tūṇaṃ me kāryaṃ cej jīvitena te // SoKss_8,3.81 //
sūryaprabho 'tha pratyāha dūtedaṃ brūhi gaccha tam /
svadeha eva bhavitā tūṇas te maccharāvṛtaḥ // SoKss_8,3.82 //
etat prativacaḥ śrutvā gate dūte parāṅmukhe /
prāhasan rabhasoktiṃ tāṃ sarve te śrutaśarmaṇaḥ // SoKss_8,3.83 //
sūryaprabho 'tha sānandam āśliṣyoce sumeruṇā /
diṣṭyādya śāṃbhavaṃ vākyaṃ phalitaṃ tad asaṃśayam // SoKss_8,3.84 //
tūṇaratne hi siddhe 'smin siddhā te cakravartitā /
tad ehi sādhayedānīṃ dhanūratnaṃ nirākulaḥ // SoKss_8,3.85 //
etat sumeroḥ śrutvā te tasminn evāgrayāyini /
sūryaprabhādayo jagmur hemakūṭācalaṃ tataḥ // SoKss_8,3.86 //
pārśve tasyottare te ca mānasākhyaṃ sarovaram /
prāpuḥ samudranirmāṇe vidhātur iva varṇakam // SoKss_8,3.87 //
mukhāni divyanārīṇāṃ krīḍantīnāṃ jalāntare /
nihnuvānaṃ maruddhūtair utphullaiḥ kanakāmbujaiḥ // SoKss_8,3.88 //
ālokayanti yāvac ca sarasas tasya te śriyam /
tāvat tatrāyayuḥ sarve śrutaśarmādayo 'pi te // SoKss_8,3.89 //
tataḥ sūryaprabhas te ca homaṃ cakrur ghṛtāmbujaiḥ /
kṣaṇāc cātrodagād ghoro meghas tasmāt sarovarāt // SoKss_8,3.90 //
sa vyāpya gaganaṃ megho mahad varṣam avāsṛjat /
tanmadhye ca papātaiko nāgaḥ kālo 'mbudāt tataḥ // SoKss_8,3.91 //
sumeruvākyāc cotthāya gāḍhaṃ sūryaprabheṇa yat /
gṛhīto vidhyamāno 'pi tat sa nāgo 'bhavad dhanuḥ // SoKss_8,3.92 //
tasmin dhanuṣṭvam āpanne dvitīyo 'bhrāt tato 'patat /
nāgo viṣāgnivitrāsanaśyanniḥśeṣakhecaraḥ // SoKss_8,3.93 //
so 'pi sūryaprabheṇātra gṛhītas tena pūrvavat /
dhanurguṇatvaṃ saṃprāpa meghaś cāśu nanāśa saḥ // SoKss_8,3.94 //
sūryaprabhāmitabalaṃ siddham etad dhanus tava /
acchedyaś ca guṇo 'py eṣa ratne ete gṛhāṇa tat // SoKss_8,3.95 //
ity aśrāvi ca vāg divyā puṣpavṛṣṭipuraḥsarā /
sūryaprabhaś ca saguṇaṃ dhanūratnaṃ tad agrahīt // SoKss_8,3.96 //
śrutaśarmāpy agād vignaḥ sānugaḥ sa tapovanam /
sūryaprabho 'tha sarve ca harṣam āpur mayādayaḥ // SoKss_8,3.97 //
pṛṣṭo 'tha dhanurutpattiṃ taiḥ sumerur uvāca saḥ /
iha kīcakaveṇūnāṃ divyam asti vanaṃ mahat // SoKss_8,3.98 //
tato ye kīcakāś chittvā kṣipyante 'tra sarovare /
mahānty etāni divyāni saṃpadyante dhanūṃṣi te // SoKss_8,3.99 //
sādhitāni ca tāny eva devais tais taiḥ purātmanaḥ /
asurair atha gandharvais tathā vidyādharottamaiḥ // SoKss_8,3.100 //
bhinnāni teṣāṃ nāmāni cakravartidhanūṃṣi tu /
atrāmitabalākhyāni nikṣiptāni purā suraiḥ // SoKss_8,3.101 //
[mita em. for mṛta]
tāni caitaiḥ parikleśaiḥ sidhyanti śubhakarmaṇām /
keṣāṃcid īśvarecchāto bhaviṣyaccakravartinām // SoKss_8,3.102 //
tac ca sūryaprabhasyaitat siddham adya mahad dhanuḥ /
svocitāni vayasyās tat sādhayantv asya tāny amī // SoKss_8,3.103 //
yeṣāṃ hi siddhavidyānāṃ vīrāṇām asti yogyatā /
yathānurūpaṃ bhavyānāṃ siddhyanty adyāpi tāni hi // SoKss_8,3.104 //
etat sumeruvacanaṃ śrutvā sūryaprabhasya te /
vayasyāḥ kīcakavanaṃ tat prabhāsādayo yayuḥ // SoKss_8,3.105 //
tadrakṣakaṃ ca rājānaṃ caṇḍadaṇḍaṃ vijitya te /
ānīya kīcakāṃs tatra nidadhuḥ saraso 'ntare // SoKss_8,3.106 //
tattīropoṣitānāṃ ca japatāṃ juhvatāṃ tathā /
sidhyanti sma dhanūṃṣy eṣāṃ saptāhāt sattvaśālinām // SoKss_8,3.107 //
prāptais tair uktavṛttāntair mayādyaiś ca sahātha saḥ /
āgāt sūryaprabhas tāvat tat sumeros tapovanam // SoKss_8,3.108 //
tatrovāca sumerus taṃ jito veṇuvaneśvaraḥ /
tvanmittraiś caṇḍadaṇḍo yad ajeyo 'pi tad adbhutam // SoKss_8,3.109 //
tasyāsti mohinī nāma vidyā tena sa durjayaḥ /
nūnaṃ sā sthāpitā tena pradhānasya ripoḥ kṛte // SoKss_8,3.110 //
ataḥ prayuktā naiteṣu tvadvayasyeṣu saṃprati /
sakṛd eva hi sā tasya phaladā na punaḥ punaḥ // SoKss_8,3.111 //
gurāv eva hi sā tena prabhāvāvekṣaṇāya bhoḥ /
prayuktābhūd ataḥ śāpas tena datto 'sya tādṛśaḥ // SoKss_8,3.112 //
tac cintyam etad vidyānāṃ prabhāvo hi durāsadaḥ /
tatkāraṇaṃ ca bhavatā pṛcchyatāṃ bhagavān mayaḥ // SoKss_8,3.113 //
asyāgre kim ahaṃ vacmi kaḥ pradīpo raveḥ puraḥ /
evaṃ sumeruṇā sūryaprabhasyokte mayo 'bravīt // SoKss_8,3.114 //
satyaṃ sumeruṇoktaṃ te saṃkṣepāc chṛṇu vacmy adaḥ /
avyaktāt prabhavantīha tās tāḥ śaktyanuśaktayaḥ // SoKss_8,3.115 //
tatrodgataḥ prāṇaśakter nādo bindupathāśritaḥ /
vidyādimantratām eti paratattvakalānvitaḥ // SoKss_8,3.116 //
tāsāṃ ca mantravidyānāṃ jñānena tapasāpi vā /
siddhājñayā vā siddhānāṃ prabhāvo duratikramaḥ // SoKss_8,3.117 //
tat putra sarvavidyās te siddhā dvābhyāṃ tu hīyase /
mohinīparivartinyau na vidye sādhite tvayā // SoKss_8,3.118 //
yājñavalkyaś ca te vetti tad gaccha prārthayasva tam /
evaṃ mayoktyā tasya rṣer yayau sūryaprabho 'ntikam // SoKss_8,3.119 //
sa munis taṃ ca saptāhaṃ nivāsya bhujagahrade /
agnimadhye tryahaṃ caiva tapaścaryām akārayat // SoKss_8,3.120 //
dadau soḍhāhidaṃśasya saptāhāc cāsya mohinīm /
vidyāṃ visoḍhavahneś ca tryahād viparivartinīm // SoKss_8,3.121 //
prāptavidyasya bhūyo 'pi vahnikuṇḍapraveśanam /
tasyādideśa sa muniḥ sa tathety akaroc ca tat // SoKss_8,3.122 //
tatkṣaṇaṃ ca mahāpadmavimānaṃ tasya kāmagam /
abhūd upanataṃ sūryaprabhasya gaganecaram // SoKss_8,3.123 //
aṣṭottareṇa pattrāṇāṃ purāṇāṃ ca śatena yat /
alaṃkṛtaṃ mahāratnair nānārūpair vinirmitam // SoKss_8,3.124 //
cakravartivimānaṃ te siddham etad amuṣya ca /
pureṣv antaḥpurāṇy eṣu sarveṣu sthāpayiṣyasi // SoKss_8,3.125 //
yena tāny apradhṛṣyāṇi bhaviṣyanti bhavaddviṣām /
ity antarikṣād dhīraṃ tam uvācātha sarasvatī // SoKss_8,3.126 //
tataḥ sa yājñavalkyaṃ taṃ guruṃ prahvo vyajijñapat /
ādiśyatāṃ prayacchāmi kīdṛśīṃ dakṣiṇām iti // SoKss_8,3.127 //
nijābhiṣekakāle māṃ smarer eṣaiva dakṣiṇā /
gaccha tāvat svakaṃ sainyam iti taṃ so 'bravīn muniḥ // SoKss_8,3.128 //
natvā tatas taṃ sa muniṃ vimānaṃ cādhiruhya tat /
tat sumerunivāsasthaṃ sainyaṃ sūryaprabho yayau // SoKss_8,3.129 //
tatrākhyātasvavṛttāntaṃ sasunīthasumeravaḥ /
siddhavidyāvimānaṃ tam abhyanandan mayādayaḥ // SoKss_8,3.130 //
tataḥ sunīthaḥ sasmāra taṃ suvāsakumārakam /
sa cāgatya mayādīṃs tāñ jagādaivaṃ sarājakān // SoKss_8,3.131 //
siddhaṃ vimānaṃ vidyāś ca sarvāḥ sūryaprabhasya tat /
udāsīnāḥ kim adyāpi sthitāḥ stha ripunirjaye // SoKss_8,3.132 //
tac chrutvā sa mayo 'vādīd yuktaṃ bhagavatoditam /
kiṃ tu prāk preṣyatāṃ dūto nītis tāvat prayujyatām // SoKss_8,3.133 //
evaṃ mayāsureṇokte so 'bravīn muniputrakaḥ /
astv evaṃ kā kṣatis tarhi prahastaḥ preṣyatām ayam // SoKss_8,3.134 //
eṣa sapratibho vagmī gatijñaḥ kāryakālayoḥ /
karkaśaś ca sahiṣṇuś ca sarvadūtaguṇānvitaḥ // SoKss_8,3.135 //
iti tadvacanaṃ sarve śraddhāya vyasṛjaṃs tataḥ /
prahastaṃ dattasaṃdeśaṃ dautyāya śrutaśarmaṇe // SoKss_8,3.136 //
tasmin gate 'bravīt sūryaprabhas tān nikhilān nijān /
śrūyatāṃ yan mayā dṛṣṭam apūrvaṃ svapnakautukam // SoKss_8,3.137 //
jāne 'dya kṣīyamāṇāyāṃ paśyāmi rajanāv aham /
yāvan mahājalaughena vayaṃ sarve hriyāmahe // SoKss_8,3.138 //
hriyamāṇāś ca nṛtyāmo na majjāmaḥ kathaṃ cana /
athaughaḥ sa parāvṛttaḥ pratikūlena vāyunā // SoKss_8,3.139 //
tataḥ kenāpi puruṣeṇaitya jvalitatejasā /
uddhṛtya vahnau kṣiptāḥ smo na ca dahyamahe 'gninā // SoKss_8,3.140 //
etyātha megho raktaughaṃ pravṛṣṭas tena cāsṛjā /
vyāptā diśas tato nidrā naṣṭā me niśayā saha // SoKss_8,3.141 //
ity uktavantaṃ taṃ smāha sa suvāsakumārakaḥ /
āyāsapūrvo 'bhyudayaḥ svapnenānena sūcitaḥ // SoKss_8,3.142 //
yo jalaughaḥ sa saṅgrāmo dhairyaṃ tad yad amajjanam /
nṛtyatāṃ hriyamāṇānāṃ jalais tatparivartakaḥ // SoKss_8,3.143 //
yo yuṣmākaṃ marut so 'pi śaraṇaḥ ko'pi rakṣitā /
yaś coddhartā jvalattejāḥ pumān sākṣāt sa śaṃkaraḥ // SoKss_8,3.144 //
kṣiptāḥ sthāgnau ca yat tena tan nyastāḥ stha mahāmṛdhe /
meghodayas tato yac ca sa bhūyo 'pi bhayāgamaḥ // SoKss_8,3.145 //
raktaughavarṣaṇaṃ yac ca tad bhayasya vināśanam /
diśāṃ yad raktapūrṇatvam ṛddhiḥ sā mahatī ca vaḥ // SoKss_8,3.146 //
svapnaś cānekadhānyārtho yathārtho 'pārtha eva ca /
yaḥ sadyaḥ sūcayaty artham anyārthaḥ so 'bhidhīyate // SoKss_8,3.147 //
prasannadevatādeśarūpaḥ svapno yathārthakaḥ /
gāḍhānubhavacintādikṛtam āhur apārthakam // SoKss_8,3.148 //
rajomūḍhena manasā bāhyārthavimukhena hi /
jantur nidrāvaśaḥ svapnaṃ tais taiḥ paśyati kāraṇaiḥ // SoKss_8,3.149 //
ciraśīghraphalatvaṃ ca tasya kālaviśeṣataḥ /
eṣa rātryantadṛṣṭas tu svapnaḥ śīghraphalapradaḥ // SoKss_8,3.150 //
etan munikumārāt te śrutvā tasmāt sunirvṛtāḥ /
utthāya dinakartavyaṃ vyadhuḥ sūryaprabhādayaḥ // SoKss_8,3.151 //
tāvat prahastaḥ pratyāgāc chrutaśarmasakāśataḥ /
pṛṣṭo mayādibhiś caivaṃ yathāvṛttam avarṇayat // SoKss_8,3.152 //
ito gato 'haṃ tarasā trikūṭācalavartinīm /
tāṃ trikūṭapatākākhyāṃ nagarīṃ hemanirmitām // SoKss_8,3.153 //
tasyāṃ praviśya cāpaśyam ahaṃ kṣattṛniveditaḥ /
vṛtaṃ taṃ śrutaśarmāṇaṃ tais tair vidyādharādhipaiḥ // SoKss_8,3.154 //
pitrā trikūṭasenena tathā vikramaśaktinā /
dhuraṃdhareṇa cānyaiś ca śūrair dāmodarādibhiḥ // SoKss_8,3.155 //
[dhareṇa em. for dhureṇa]
upaviśyātha tam ahaṃ śrutaśarmāṇam abhyadhām /
śrīmatā prahitaḥ sūryaprabheṇāhaṃ tvadantikam // SoKss_8,3.156 //
saṃdiṣṭaṃ tena cedaṃ te prasādād dhūrjaṭer mayā /
vidyā ratnāni bhāryāś ca sahāyāś caiva sādhitāḥ // SoKss_8,3.157 //
tad ehi mila sainye me sahaitaiḥ khecareśvaraiḥ /
nihantāhaṃ viruddhānāṃ rakṣitā namatāṃ punaḥ // SoKss_8,3.158 //
yā cāgamyā hṛtājñāte sunīthatanayā tvayā /
kāmacūḍāmaṇiḥ kanyā muñca tām aśubhaṃ hi tat // SoKss_8,3.159 //
evaṃ mayokte sarve te kruddhās tatraivam abhyadhuḥ /
ko nāma sa yad asmāsu darpāt saṃdiśatīdṛśam // SoKss_8,3.160 //
martyeṣu saṃdiśatv evaṃ kas tu vidyādhareṣu saḥ /
varāko mānuṣo bhūtvāpy evaṃ dṛpyan vinaṅkṣyati // SoKss_8,3.161 //
tac chrutvoktaṃ mayā kiṃ kiṃ ko nāma sa niśamyatām /
sa hareṇeha yuṣmākaṃ cakravartī vinirmitaḥ // SoKss_8,3.162 //
martyo vā yadi tan martyair devatvam api sādhitam /
vidyādharaiś ca martyasya tasya dṛṣṭaḥ parākramaḥ // SoKss_8,3.163 //
nāśaś cehāgate tasmin kadācid vo hi dṛśyate /
ity evokte mayā kruddhā sā sabhā kṣobham āyayau // SoKss_8,3.164 //
adhāvatāṃ ca hantuṃ māṃ śrutaśarmadhuraṃdharau /
evaṃ paśyāmi śauryaṃ vām ity avocam ahaṃ ca tau // SoKss_8,3.165 //
tato dāmodareṇaitāv utthāya vinivāritau /
śāntaṃ dūtaś ca vipraś ca na vadhya iti jalpatā // SoKss_8,3.166 //
tato vikramaśaktir mām avādīd gaccha dūta bhoḥ /
tvatsvāmīva hi sarve 'pi vayam īśvaranirmitāḥ // SoKss_8,3.167 //
tad āyātu sa paśyāmas tasyātithyakṣamā vayam /
evaṃ sagarvaṃ tenokte vihasann aham abravam // SoKss_8,3.168 //
haṃsāḥ padmavane tāvan nādaṃ kurvanti susthitāḥ /
yāvat paśyanti nāyāntaṃ megham ācchāditāmbaram // SoKss_8,3.169 //
ity uktvotthāya sāvajñaṃ nirgatyāham ihāgataḥ /
etat prahastāc chrutvā tais tuṣṭiḥ prāpi mayādibhiḥ // SoKss_8,3.170 //
niścitya cāhavodyogaṃ sarve senāpatiṃ vyadhuḥ /
prabhāsam atha te sūryaprabhādyā raṇadurmadam // SoKss_8,3.171 //
sarve ca raṇadīkṣāyāṃ te suvāsakumārataḥ /
nideśaṃ prāpya tad ahaḥ prāviśan niyatavratāḥ // SoKss_8,3.172 //
rātrau sūryaprabhaś cātra vrataśayyāgṛhāntaram /
praviṣṭām aikṣatāpūrvām anidro varakanyakām // SoKss_8,3.173 //
sā tasya vyājasuptasya prasuptasacivasya ca /
svairaṃ nikaṭam āgatya sakhīm āha sahasthitām // SoKss_8,3.174 //
yadi suptasya viśrāntavilāsāpīyam īdṛśī /
rūpaśobhāsya tat kīdṛk prabuddhasya bhavet sakhi // SoKss_8,3.175 //
tad astu na prabodhyo 'sau pūritaṃ kautukaṃ dṛśoḥ /
adhikaṃ hi nibaddhena kim atra hṛdayena me // SoKss_8,3.176 //
bhaviṣyaty asya saṅgrāmaḥ samaṃ hi śrutaśarmaṇā /
tat tatra ko vijānāti bhavitā kila kasya kim // SoKss_8,3.177 //
prāṇavyayāya śūrāṇāṃ jāyate hi raṇotsavaḥ /
tatrāsyāstu śivaṃ tāvat tato jñāsyāmahe punaḥ // SoKss_8,3.178 //
kāmacūḍāmaṇir yena kiṃ ca vyomavihāriṇā /
dṛṣṭā tasyāsya hṛdayaṃ mādṛśī kā nu rañjayet // SoKss_8,3.179 //
evaṃ tayokte sāvādīt tatsakhī kiṃ bravīṣy adaḥ /
asaṅgo hṛdayasyāsminn āyattaś caṇḍi kiṃ tava // SoKss_8,3.180 //
yena dṛṣṭena hṛdayaṃ kāmacūḍāmaṇer hṛtam /
so 'nyasyā na haret kasyā yadi sākṣād arundhatī // SoKss_8,3.181 //
vidyāvaśāc ca kalyāṇaṃ vetsi kiṃ nāsya saṃgare /
etasya bhāryāś coktāḥ stha siddhaiḥ saccakravartinaḥ // SoKss_8,3.182 //
kāmacūḍāmaṇis tvaṃ ca suprabhā caikagotrajā /
eṣv eva pariṇītā ca dineṣv etena suprabhā // SoKss_8,3.183 //
tat kim asyāśivaṃ yuddhe na hi siddhavaco mṛṣā /
kiṃ cāhṛtaṃ suprabhayā cittaṃ yasyāsya tasya kim // SoKss_8,3.184 //
nāhared bhavatī tvaṃ hi rūpeṇābhyadhikānaghe /
bāndhavāpekṣayā vā te vikalpo yadi tan na sat // SoKss_8,3.185 //
[-aghe em. for -adhe]
bhartāraṃ hi vinā nānyaḥ satīnām asti bāndhavaḥ /
etatsakhīvacaḥ śrutvā sāvocad varakanyakā // SoKss_8,3.186 //
satyaṃ sakhi tvayā proktaṃ na kāryaṃ me 'nyabandhubhiḥ /
saṃkhye cāsyāryaputrasya jayaṃ jāne svavidyayā // SoKss_8,3.187 //
siddhāni cāsya ratnāni vidyāś cādyāpi kiṃ punaḥ /
naitasyauṣadhayaḥ siddhās tena me dūyate manaḥ // SoKss_8,3.188 //
candrapādagirau tāś ca sarvāḥ santi guhāntare /
sidhyanti puṇyabhājaś ca cakravartina eva tāḥ // SoKss_8,3.189 //
tad eṣa sādhayed gatvā tatra sarvauṣadhīr yadi /
bhadraṃ tat syād yad āsannaḥ prātar asya mahāhavaḥ // SoKss_8,3.190 //
etac chrutvākhilaṃ tyaktvā vyājanidrāṃ sa utthitaḥ /
sūryaprabhaḥ savinayaṃ tām uvācātra kanyakām // SoKss_8,3.191 //
darśito 'tīva mugdhākṣi pakṣapāto mayi tvayā /
tad eṣa tatra gacchāmi kāsi tvam iti śaṃsa me // SoKss_8,3.192 //
etac chrutvā śrutaṃ sarvam aneneti trapānatā /
tūṣṇīṃ babhūva sā kanyā tatsakhī tu jagāda sā // SoKss_8,3.193 //
eṣā vidyādharendrasya sumeror anujātmajā /
kanyā vilāsinī nāma tvaddarśanasakautukā // SoKss_8,3.194 //
evam uktavatīm eva tāṃ sakhīṃ sā vilāsinī /
ehi saṃprati gacchāva ity uktvā prayayau tataḥ // SoKss_8,3.195 //
tataḥ prabhāsādibhyas tat prabodhya tadudīritam /
sūryaprabhaḥ svamantribhyaḥ śaśaṃsauṣadhisādhanam // SoKss_8,3.196 //
visasarja prahastaṃ ca yogyaṃ tatsādhanāya saḥ /
tad ākhyātuṃ sunīthasya sumeroś ca mayasya ca // SoKss_8,3.197 //
tair āgataiḥ śraddadhānaiḥ samaṃ sa sacivānvitaḥ /
niśi sūryaprabhaḥ prāyāc candrapādācalaṃ prati // SoKss_8,3.198 //
gacchatāṃ ca kramāt teṣām uttasthur mārgarodhinaḥ /
yakṣaguhyakakūṣmāṇḍā vighnā nānāyudhodyatāḥ // SoKss_8,3.199 //
kāṃścid astrair vimohyaitān kāṃścit saṃstabhya vidyayā /
candrapādagiriṃ taṃ te prāpuḥ sūryaprabhādayaḥ // SoKss_8,3.200 //
tatraiṣāṃ tadguhādvāraprāptānāṃ śāṃkarā gaṇāḥ /
etya praveśaṃ rurudhur vicitravikṛtānanāḥ // SoKss_8,3.201 //
etaiḥ saha na yoddhavyaṃ kupyed dhi bhagavān haraḥ /
tannāmāṣṭasahasreṇa tam eva varadaṃ stumaḥ // SoKss_8,3.202 //
tenaiva te prasīdanti tadgaṇā ity avocata /
sa suvāsakumāras tān atha sūryaprabhādikān // SoKss_8,3.203 //
tatas tatheti sarve te tathaiva haram astuvan /
svāmistutiprasannāś ca tān vadanti sma te gaṇāḥ // SoKss_8,3.204 //
mukteyaṃ vo guhāsmābhir gṛhṇītāsyāṃ mahauṣadhīḥ /
sūryaprabheṇa tv etasyāṃ na praveṣṭavyam ātmanā // SoKss_8,3.205 //
prabhāsaḥ praviśatv etām etasya sugamā hy asau /
etad gaṇavacaḥ sarve te tathety anumenire // SoKss_8,3.206 //
tataḥ praviśatas tasya prabhāsasya tadaiva sā /
guhā baddhāndhakārāpi suprakāśā kim apy abhūt // SoKss_8,3.207 //
utthāya ca mahāghorarūpā apy atra rākṣasāḥ /
catvāraḥ kiṃkarā ūcuḥ praṇatāḥ praviśeti tam // SoKss_8,3.208 //
atha praviśya saṃgṛhya divyāḥ saptauṣadhīḥ sa tāḥ /
prabhāso nirgataḥ sūryaprabhāya nikhilā dadau // SoKss_8,3.209 //
mahāprabhāvāḥ saptaitāḥ siddhāḥ sūryaprabhādya te /
oṣadhya iti tatkālaṃ gaganād udagād vacaḥ // SoKss_8,3.210 //
tac chrutvā muditāḥ sūryaprabhādyāḥ sarva eva te /
svasainyam āyayuḥ kṣipraṃ sumervāspadam āśritam // SoKss_8,3.211 //
tatrāpṛcchat sunītho 'tha taṃ suvāsakumārakam /
mune sūryaprabhaṃ hitvā prabhāsaḥ kiṃ praveśitaḥ // SoKss_8,3.212 //
gaṇair guhāyāṃ kiṃ caiṣa kiṃkarair api satkṛtaḥ /
etac chrutvā sa sarveṣu śṛṇvatsu munir abhyadhāt // SoKss_8,3.213 //
[gaṇair em. for guṇair]
śrūyatāṃ kathayāmy etat prabhāso hitakṛt param /
sūryaprabhasyātmabhūto na bhedo 'sty anayor dvayoḥ // SoKss_8,3.214 //
kiṃ ca prabhāsena samo nānyaḥ śauryaprabhāvavān /
asti prāgjanmasukṛtair etadīyā ca sā guhā // SoKss_8,3.215 //
yo 'yaṃ yādṛk purā cābhūt tad idaṃ kathayāmi vaḥ /
babhūva namucir nāma pūrvaṃ dānavasattamaḥ // SoKss_8,3.216 //
yasya dānaprasaktasya mahāvīrasya nābhavat /
adeyam ahitāyāpi yācamānāya kiṃcana // SoKss_8,3.217 //
daśavarṣasahasrāṇi sa taptvā dhūmapas tapaḥ /
lohāśmakāṣṭhāvadhyatvaṃ viriñcāt prāptavān varam // SoKss_8,3.218 //
tato sakṛd vijityendraṃ kāṃdiśīkaṃ sa taṃ vyadhāt /
tat prārthya kaśyaparṣis taṃ devaiḥ saṃdhim akārayat // SoKss_8,3.219 //
atha viśrāntavairās te saṃmantryaiva surāsurāḥ /
dugdhāmbhonidhim abhyetya mamanthur mandarādriṇā // SoKss_8,3.220 //
tato 'cyutādayo bhāgān kamalāprabhṛtīn yathā /
prāpus tathoccaiḥśravasaṃ hayaṃ namucir āptavān // SoKss_8,3.221 //
anye devāsurāś cānyān pradiṣṭān brahmaṇā pṛthak /
lebhire vividhān bhāgān mathyamānārṇavotthitān // SoKss_8,3.222 //
manthaparyantalabdhe ca tridaśair amṛte hṛte /
teṣām athāsurāṇāṃ ca punar vairam ajāyata // SoKss_8,3.223 //
tato devāsuraraṇe jaghne yo yo 'suraḥ suraiḥ /
āghrāyoccaiḥśravās taṃ taṃ jīvāyām āsa tatkṣaṇam // SoKss_8,3.224 //
ajeyā jajñire tena devānāṃ daityadānavāḥ /
tato viṣaṇṇaṃ vakti sma rahaḥ śakraṃ bṛhaspatiḥ // SoKss_8,3.225 //
ekas tavātropāyo 'sti taṃ kuruṣvāvilambitam /
svayaṃ yācasva gatvā tvaṃ namuciṃ taṃ hayottamam // SoKss_8,3.226 //
vipakṣāyāpi tubhyaṃ taṃ sa hayaṃ na na dāṣyati /
khaṇḍayiṣyati nājanmasaṃcitaṃ dātṛtāyaśaḥ // SoKss_8,3.227 //
ity ukto devaguruṇā mahendras tridaśaiḥ saha /
gatvā yayāce namuciṃ tam uccaiḥśravasaṃ hayam // SoKss_8,3.228 //
na me parāṅmukho gacchaty arthī tatrāpi vāsavaḥ /
tad asmai namucir bhūtvā dadyāṃ nāhaṃ kathaṃ hayam // SoKss_8,3.229 //
jagatsu dātṛtākīrtir yā mayā ciram arjitā /
sā cen mlāniṃ gatā tan me kiṃ śriyā jīvitena vā // SoKss_8,3.230 //
iti saṃcintya śakrāya tam uccaiḥśravasaṃ dadau /
vāryamāṇo 'pi śukreṇa namuciḥ sa mahāśayaḥ // SoKss_8,3.231 //
[namuciḥ em. for namuciṃ]
dattāśvam atha viśvāsya taṃ gāṅgena jaghāna saḥ /
śastrādyavadhyaṃ phenena vajranyastena vṛtrahā // SoKss_8,3.232 //
aho durantā saṃsāre bhogatṛṣṇā yayā hṛtāḥ /
anaucityād akīrteś ca devā api na bibhyati // SoKss_8,3.233 //
tad buddhvā tasya namucer danur mātā tapobalāt /
cakāra duḥkhasaṃtaptā saṃkalpaṃ śokaśāntaye // SoKss_8,3.234 //
sa eva me punar garbhe saṃbhūyān namucir balī /
bhūyāc ca sarvadevānām ajeyaḥ saṃyugeṣv iti // SoKss_8,3.235 //
tataḥ sa tasyāḥ saṃbhūya garbhe jāto 'suraḥ punaḥ /
sarvaratnamayo nāmnā prabalo balayogataḥ // SoKss_8,3.236 //
so 'pi taptatapāḥ prīṇan prāṇair apy arthinaḥ kṛtī /
śatakṛtvo jigāyendraṃ prabalo dānaveśvaraḥ // SoKss_8,3.237 //
tataḥ saṃmantrya devās tam upetyaivaṃ yayācire /
dehaṃ puruṣamedhārtham asmabhyaṃ dehi sarvathā // SoKss_8,3.238 //
tac chrutvā sa ripubhyo 'pi tebhyo deham adān nijam /
prāṇān udārā visṛjanty arthino na parāṅmukhān // SoKss_8,3.239 //
tataḥ sa khaṇḍaśo devaiḥ kṛtaḥ prabaladānavaḥ /
manuṣyaloke jāto 'dya prabhāsavapuṣā punaḥ // SoKss_8,3.240 //
tad evam ādau namucis tato 'bhūt prabalaś ca saḥ /
saiṣa prabhāsas tatpuṇyaprabhāvād durjayo 'ribhiḥ // SoKss_8,3.241 //
yā ca saṃbandhinī tasya prabalasyauṣadhīguhā /
tena prabhāsasyātmīyā vaśyā sāsya sakiṃkarā // SoKss_8,3.242 //
tadadhaś cāsti pātāle mandiraṃ prabalasya tat /
yatra dvādaśa santy asya mukhyabhāryāḥ svalaṃkṛtāḥ // SoKss_8,3.243 //
vividhāni ca ratnāni nānāpraharaṇāni ca /
cintāmaṇiś ca lakṣaṃ ca yodhānāṃ turagās tathā // SoKss_8,3.244 //
tat prabhāsasya saṃbandhi sarvam asya purārjitam /
tad īdṛśaḥ prabhāso 'yaṃ nāsyedaṃ kiṃcid adbhutam // SoKss_8,3.245 //
evaṃ tato munikumārakato niśamya sūryaprabhaprabhṛtayaḥ samayaprabhāsāḥ /
ratnādy avāptum atha tat prayayus tadaiva pātālagaṃ prabalaveśmabilapraveśam // SoKss_8,3.246 //
tena praviśya parigṛhya ca pūrvapatnīś cintāmaṇiṃ ca turagān asurāṃś ca yodhān /
nirgatya cāttanikhiladraviṇaḥ sa ekaḥ sūryaprabhaṃ kim api toṣitavān prabhāsaḥ // SoKss_8,3.247 //
atha samayasunīthaḥ saprabhāsaḥ sumeruprabhṛtibhir anuyāto rājabhir mantribhiś ca /
drutam abhimatasiddhiṃ prāpya sūryaprabho 'sau punar api nijasenāsaṃniveśaṃ tam āgāt // SoKss_8,3.248 //
tatra so 'suranarādhipādiṣu svasvavāsakagateṣu teṣu tam /
rātriśeṣam anayat kuśāstare saṃnigṛhya raṇadīkṣitaḥ punaḥ // SoKss_8,3.249 //
iti mahākaviśrīsomadevabhaṭṭaviracite kathāsaritsāgare sūryaprabhalambake tṛtīyas taraṅgaḥ /
caturthas taraṅgaḥ /
tataḥ prātaḥ samaṃ sainyaiḥ sa sumerutapovanāt /
tasmāt sūryaprabhaḥ prāyāc chrutaśarmajigīṣayā // SoKss_8,4.1 //
tannivāsasya nikaṭaṃ trikūṭādrer avāpya ca /
āvāsito 'bhūt tatrasthaṃ balenotsārya tadbalam // SoKss_8,4.2 //
āvāsite ca tatrāsmin sasumerumayādike /
āsthānasthe trikūṭeśasaṃbandhī dūta āyayau // SoKss_8,4.3 //
sa cāgatya jagādaivaṃ sumeruṃ khecareśvaram /
śrutaśarmapitā rājā tava saṃdiṣṭavān idam // SoKss_8,4.4 //
dūrasthasya na te 'smābhir ācāro jātucit kṛtaḥ /
adyāsmadviṣayaṃ prāptaḥ sa tvaṃ prāghuṇikaiḥ saha // SoKss_8,4.5 //
tad ātithyam idānīṃ vo vidhāsyāmo yathocitam /
śrutvaitaṃ śatrusaṃdeśaṃ sumeruḥ pratyuvāca tam // SoKss_8,4.6 //
sādhu nāsmatsamaṃ pātram atithiṃ prāpsyathāparam /
ātithyaṃ na pare loke dāsyatīhaiva tatphalam // SoKss_8,4.7 //
tad ime vayam ātithyaṃ kriyatām ity udāhṛte /
sumeruṇā tathaivāgāt sa dūtaḥ svaṃ prabhuṃ prati // SoKss_8,4.8 //
athonnatapradeśasthās te tu sūryaprabhādayaḥ /
sainyāni dadṛśuḥ svāni niviṣṭāni pṛthak pṛthak // SoKss_8,4.9 //
tataḥ sunīthaḥ pitaraṃ svam uvāca mayāsuram /
pravibhāgaṃ rathādīnām asmatsainye 'tra śaṃsa naḥ // SoKss_8,4.10 //
evaṃ karomi śṛṇutety uktvāṅgulyā nidarśayan /
dānavendraḥ sa sarvajño vaktum evaṃ pracakrame // SoKss_8,4.11 //
asau subāhur nirghāto muṣṭiko goharas tathā /
pralambaś ca pramāthaś ca kaṅkaṭaḥ piṅgalo 'pi ca // SoKss_8,4.12 //
vasudattādayaś caite rājāno 'rdharathā ime /
aṅkurī suviśālaś ca daṇḍibhūṣaṇasomilāḥ // SoKss_8,4.13 //
unmattako devaśarmā pitṛśarmā kumārakaḥ /
ete saharidattādyāḥ sarve pūrṇarathā matāḥ // SoKss_8,4.14 //
prakampano darpitaś ca kumbhīro mātṛpālitaḥ /
mahābhaṭaḥ sograbhaṭo vīrasvāmī surādharaḥ // SoKss_8,4.15 //
bhaṇḍīraḥ siṃhadattaś ca guṇavarmā sakīṭakaḥ /
bhīmo bhayaṃkaraś ceti sarve 'mī dviguṇā rathāḥ // SoKss_8,4.16 //
virocano vīraseno yajñaseno 'tha khujjaraḥ /
indravarmā śabarakaḥ krūrakarmā nirāsakaḥ // SoKss_8,4.17 //
bhaveyus triguṇā ete rathā rājasutāḥ suta /
suśarmā bāhuśālī ca viśākhaḥ krodhano 'py ayam // SoKss_8,4.18 //
pracaṇḍaś cety amī rājaputrā rathacaturguṇāḥ /
juñjarī vīravarmā ca pravīravara eva ca // SoKss_8,4.19 //
supratijño 'marārāmaś caṇḍadatto 'tha jālikaḥ /
trayaḥ siṃhabhaṭavyāghrabhaṭaśatrubhaṭā api // SoKss_8,4.20 //
rājāno rājaputrāś ca rathāḥ pañcaguṇā amī /
ugravarmā tv ayaṃ rājaputraḥ syāt ṣaḍguṇo rathaḥ // SoKss_8,4.21 //
rājaputro viśākhaś ca sutantuḥ sugamo 'pi ca /
narendraśarmā cety ete rathāḥ saptaguṇā matāḥ // SoKss_8,4.22 //
mahārathaḥ punar ayaṃ sahasrāyunṛpātmajaḥ /
mahārathānāṃ yūthasya śatānīkas tv ayaṃ patiḥ // SoKss_8,4.23 //
subhāsaharṣavimalāḥ sūryaprabhavayasyakāḥ /
mahābuddhyacalākhyau ca priyaṃkaraśubhaṃkarau // SoKss_8,4.24 //
ete mahārathā yajñarucidharmarucī tathā /
evaṃ viśvarucir bhāsaḥ siddhārthaś cety amī trayaḥ // SoKss_8,4.25 //
sūryaprabhasya sacivāḥ syur mahārathayūthapāḥ /
prahastaś ca mahārthaś ca tasyātirathayūthapau // SoKss_8,4.26 //
yūthapau rathayūthānāṃ prajñāḍhyasthirabuddhikau /
dānavaḥ sarvadamanas tathā pramathano 'py asau // SoKss_8,4.27 //
dhūmaketuḥ pravahaṇo vajrapañjara eva ca /
kālacakro marudvego rathātirathapā amī // SoKss_8,4.28 //
prakampanaḥ siṃhanādo rathātirathayūthapau /
mahāmāyaḥ kāmbalikaḥ kālakampanako 'py ayam // SoKss_8,4.29 //
[rathāti em. for rathāri]
prahṛṣṭaromā cety ete catvāro 'py asurādhipāḥ /
putr ātirathayūthādhipatīnām adhipā ime // SoKss_8,4.30 //
sūryaprabhasamaś cāyaṃ prabhāsaḥ sainyanāyakaḥ /
sumerutanayaś caiṣa śrīkuñjarakumārakaḥ // SoKss_8,4.31 //
dvau mahārathayūthādhipatiyūthādhipāv imau /
ity ete 'smadbale 'nye ca śūrāḥ svaiḥ svair balair vṛtāḥ // SoKss_8,4.32 //
parasainye 'dhikāḥ santi tathāpy asmadbalasya te /
na paryāptā bhaviṣyanti saprasāde maheśvare // SoKss_8,4.33 //
iti yāvat sunīthaṃ taṃ bravīti sa mayāsuraḥ /
śrutaśarmapituḥ pārśvād dūto 'nyas tāvad āyayau // SoKss_8,4.34 //
sa covāca trikūṭādhipatir evaṃ bravīti vaḥ /
saṅgrāmo nāma śūrāṇām utsavo hi mahān ayam // SoKss_8,4.35 //
tasyaiṣā saṃkaṭā bhūmis tasmād āgamyatām itaḥ /
yāmaḥ kalāpagrāmākhyaṃ pradeśaṃ vipulāntaram // SoKss_8,4.36 //
etac chrutvā sunīthādyāḥ sainyaiḥ saha tatheti te /
sarve kalāpagrāmaṃ taṃ sūryaprabhayutā yayuḥ // SoKss_8,4.37 //
śrutaśarmādayas te 'pi tathaiva samaronmukhāḥ /
tam eva deśam ājagmur vidyādharabalair vṛtāḥ // SoKss_8,4.38 //
śrutaśarmabale dṛṣṭvā gajān sūryaprabhādayaḥ /
ānāyayan gajānīkaṃ svaṃ vimānādhiropitam // SoKss_8,4.39 //
tataḥ senāpatiś cakre senāyāṃ śrutaśarmaṇaḥ /
dāmodaro mahāsūcivyūhaṃ vidyādharottamaḥ // SoKss_8,4.40 //
tatra pārśve svayaṃ tasthau śrutaśarmā samantrikaḥ /
agre dāmodaraś cāsīd anyatrānye mahārathāḥ // SoKss_8,4.41 //
sainye sūryaprabhasyāpi prabhāso 'nīkinīpatiḥ /
ardhacandraṃ vyadhād vyūhaṃ madhye tasyābhavat svayam // SoKss_8,4.42 //
sakuñjarakumāraś ca prahastaś cāsya koṇayoḥ /
sūryaprabhasunīthādyās tasthuḥ sarve 'tra pṛṣṭhataḥ // SoKss_8,4.43 //
sumerau tatsamīpasthe sasuvāsakumārake /
āhanyanta raṇātodyāny ubhayor api sainyayoḥ // SoKss_8,4.44 //
tāvac ca gaganaṃ devaiḥ saṅgrāmaṃ draṣṭum āgataiḥ /
sendraiḥ salokapālaiś ca sāpsaraskair apūryata // SoKss_8,4.45 //
āyayau cātra viśveśaḥ śaṃkaraḥ pārvatīyutaḥ /
devatābhir gaṇair bhūtair mātṛbhiś cāpy anudrutaḥ // SoKss_8,4.46 //
āgāc ca bhagavān brahmā sāvitryādibhir anvitaḥ /
mūrtair vedaiś ca śāstraiś ca nikhilaiś ca maharṣibhiḥ // SoKss_8,4.47 //
ājagāma ca devībhir lakṣmīkīrtijayādibhiḥ /
dhṛtacakrāyudho devaḥ pakṣirājaratho hariḥ // SoKss_8,4.48 //
sabhāryaḥ kaśyapo 'py āgād ādityā vasavo 'pi ca /
yakṣarākṣasanāgendrāḥ prahlādādyās tathāsurāḥ // SoKss_8,4.49 //
tair āvṛte nabhobhāge śastrasaṃpātadāruṇaḥ /
prāvartata mahānādaḥ saṅgrāmaḥ senayos tayoḥ // SoKss_8,4.50 //
dikcakre bāṇajālena ghanenācchādite tadā /
anyonyaśarasaṃgharṣajātānalataḍillate // SoKss_8,4.51 //
śastrakṣatagajāśvaugharaktadhārāvapūritāḥ /
vīrakāyavahadgrāhā niryayuḥ śoṇitāpagāḥ // SoKss_8,4.52 //
nṛtyatāṃ taratāṃ rakte nadatāṃ cotsavāya saḥ /
śūrāṇāṃ pheravāṇāṃ ca bhūtānaṃ cābhavad raṇaḥ // SoKss_8,4.53 //
śānte tumulasaṅgrāme nihatāsaṃkhyasainike /
lakṣyamāṇe vibhāge ca śanaiḥ svaparasainyayoḥ // SoKss_8,4.54 //
pratipakṣapravīrāṇāṃ prayuddhānāṃ sumerutaḥ /
nāmādau śrūyamāṇe ca kramāt sūryaprabhādibhiḥ // SoKss_8,4.55 //
pūrvaṃ subāhor nṛpater vidyādharapates tathā /
aṭṭahāsābhidhānasya dvandvayuddham abhūd dvayoḥ // SoKss_8,4.56 //
suciraṃ yudhyamānasya tasya viddhasya sāyakaiḥ /
aṭṭahāso 'rdhacandreṇa subāhor acchinac chiraḥ // SoKss_8,4.57 //
dṛṣṭvā subāhuṃ nihataṃ muṣṭiko 'bhyāpatat krudhā /
so 'pi tenāṭṭahāsena hṛdi bāṇahato 'patat // SoKss_8,4.58 //
muṣṭike nihate kruddhaḥ pralambo nāma bhūpatiḥ /
abhidhāvyāṭṭahāsaṃ taṃ śaravarṣair ayodhayat // SoKss_8,4.59 //
aṭṭahāso 'pi tatsainyaṃ hatvā hatvā ca marmaṇi /
pralambam api taṃ vīraṃ rathapṛṣṭhe nyapātayat // SoKss_8,4.60 //
vīkṣya pralambaṃ nihataṃ mohano nāma bhūpatiḥ /
saṃnipatyāṭṭahāsaṃ taṃ tāḍayām āsa sāyakaiḥ // SoKss_8,4.61 //
tato 'ṭṭahāsas taṃ chinnakodaṇḍaṃ hatasārathim /
dṛḍhaprahārābhihataṃ pātayām āsa mohanam // SoKss_8,4.62 //
dṛṣṭvāṭṭahāsena hatāṃś caturaś catureṇa tān /
śrutaśarmabalaṃ harṣād unnanāda jayonmukham // SoKss_8,4.63 //
tad dṛṣṭvā kupito harṣaḥ sūryaprabhavayasyakaḥ /
sasainyam abhyadhāvat tam aṭṭahāsaṃ sasainikaḥ // SoKss_8,4.64 //
nivārya ca śarais tasya śarān sainyaṃ nihatya ca /
vyāpādya sārathiṃ dvis trir dhanuś chittvā ca sadhvajam // SoKss_8,4.65 //
harṣo yad aṭṭahāsasya nirbibheda śaraiḥ śiraḥ /
tenāsau rudhirodgārī nipapāta rathād bhuvi // SoKss_8,4.66 //
aṭṭahāse hate tādṛk kṣobho 'bhūd atra saṃyuge /
kṣaṇād ardhāvaśeṣaṃ tad yena jajñe baladvayam // SoKss_8,4.67 //
nipetur eva nihatās tatrāśvagajapattayaḥ /
raṇamūrdhani cottasthuḥ kabandhā eva kevalam // SoKss_8,4.68 //
tato vikṛtadaṃṣṭrākhyo harṣaṃ vidyādhareśvaraḥ /
etyāṭṭahāsanidhanakruddho bāṇair avākirat // SoKss_8,4.69 //
harṣo 'pi tasya nirdhūya śarān sadhvajasārathīn /
hatvā rathāśvāṃś ciccheda śiro lalitakuṇḍalam // SoKss_8,4.70 //
hate vikṛtadaṃṣṭre tu cakravāla iti śrutaḥ /
rājā vidyādharo harṣam abhyadhāvad amarṣitaḥ // SoKss_8,4.71 //
sa yudhyamānam avadhīd asakṛcchinnakārmukam /
cakravālo yudhi śrāntaṃ harṣaṃ śīrṇāparāyudham // SoKss_8,4.72 //
tatkrodhād etya nṛpatiḥ pramāthas tam ayodhayat /
so 'py ahanyata tenātha cakravālena saṃyuge // SoKss_8,4.73 //
tathaiva tena cātrānye 'py ekaśo dhāvitāḥ kramāt /
catvāraś cakravālena rājamukhyā nipātitāḥ // SoKss_8,4.74 //
kaṅkaṭaś ca viśālaś ca pracaṇḍaś cāṅkurī tathā /
tad dṛṣṭvābhyapatat krodhān nirghāto nāma taṃ nṛpaḥ // SoKss_8,4.75 //
tau cakravālanirghātau yudhyamānau ciraṃ kramāt /
anyonyacūrṇitarathāv abhūtāṃ pādacāriṇau // SoKss_8,4.76 //
asicakradharau dvāv apy ākopamilitau ca tau /
khaḍgāhatidvidhābhūtamūrdhānau bhuvi petatuḥ // SoKss_8,4.77 //
vipannau vīkṣya tau vīrau viṣaṇṇe 'pi baladvaye /
raṇāgram āyayau vidyādharendraḥ kālakampanaḥ // SoKss_8,4.78 //
rājaputro 'bhyadhāvac ca taṃ prakampananāmakaḥ /
sa kālakampanenātra kṣaṇāt tena nyapātyata // SoKss_8,4.79 //
tasmin nipatite tasya pañcānye 'bhyapatan rathāḥ /
jālikaś caṇḍadattaś ca gopakaḥ somilo 'pi ca // SoKss_8,4.80 //
pitṛśarmā ca sarve te śarāṃs tasmin sahāmucan /
sa tu pañcāpi tān kālakampano virathīkṛtān // SoKss_8,4.81 //
jaghāna yugapad vidhyan nārācair hṛdi pañcabhiḥ /
praṇeduḥ khecarās tena vyaṣīdan manujāsurāḥ // SoKss_8,4.82 //
tato 'bhyadhāvann apare catvāras taṃ rathāḥ samam /
unmattakaḥ praśastaś ca vilambakadhuraṃdharau // SoKss_8,4.83 //
sa tān apy avadhīt kālakampano līlayākhilān /
tathaiva dhāvitān anyān ṣaḍ rathān nijaghāna saḥ // SoKss_8,4.84 //
tejikaṃ geyikaṃ caiva vegilaṃ śākhilaṃ tathā /
bhadraṃkaraṃ daṇḍinaṃ ca bhūrisainyān mahārathān // SoKss_8,4.85 //
aparāṃś ca punaḥ pañca so 'vadhīn militān yudhi /
bhīmabhīṣaṇakumbhīravikaṭān savilocanān // SoKss_8,4.86 //
tad dṛṣṭvā kadanaṃ kālakampanena kṛtaṃ raṇe /
adhāvat sugaṇo nāma rājaputro 'sya saṃmukhaḥ // SoKss_8,4.87 //
sa tena tāvad vidadhe samaṃ yuddham ubhāv api /
hatāśvasārathī yāvad virathau tau babhūvatuḥ // SoKss_8,4.88 //
tatas taṃ khaḍgayuddhena sugaṇaṃ pādacāriṇam /
sa kālakampanaḥ pādacāry eva bhuvi jaghnivān // SoKss_8,4.89 //
tāvac ca mānuṣair vidyādharāṇāṃ samam āhavam /
asaṃbhāvyaṃ vilokyeva khinno 'staṃ prayayau raviḥ // SoKss_8,4.90 //
raktāmbupūrabharitaṃ na paraṃ samarāṅgaṇam /
yāvat saṃdhyākṛtapadaṃ yayau vyomāpi śoṇatam // SoKss_8,4.91 //
kabandhaiḥ saha bhūteṣu saṃdhyānṛttodyateṣv atha /
saṃhṛtya yuddhaṃ yayatuḥ svaniveśāya te bale // SoKss_8,4.92 //
śrutaśarmabale tasmin dine vīrā hatās trayaḥ /
trayastriṃśat pravīrās tu bale sauryaprabhe hatāḥ // SoKss_8,4.93 //
tena bāndhavamittrādinidhanena sudurmanāḥ /
sūryaprabhas triyāmāṃ tām āsīd antaḥpurair vinā // SoKss_8,4.94 //
anidra eva sacivaiḥ saha saṅgrāmasaṃkathāḥ /
tās tāḥ kurvan nināyaitāṃ punaryuddhonmukho niśām // SoKss_8,4.95 //
tadbhāryāś ca milanti sma hatabāndhavaduḥkhitāḥ /
ekatra tasyāṃ rajanāv anyonyāśvāsanāgatāḥ // SoKss_8,4.96 //
ruditāvasare 'py atra kathā nānāvidhā vyadhuḥ /
strīṇāṃ na sa kṣaṇo yatra na kathāsv aparāśrayā // SoKss_8,4.97 //
tatprasaṅgena tatraikā rājaputrīdam abravīt /
āścaryam āryaputro 'dya kathaṃ supto niraṅganaḥ // SoKss_8,4.98 //
tac chrutvā vyājahārānyā saṅgrāme svajanakṣayāt /
duḥkhito hy āryaputro 'dya ramate strījane katham // SoKss_8,4.99 //
tato 'parā bravīti sma prāpnoty abhinavāṃ yadi /
varakanyāṃ sa tadduḥkhaṃ vismaraty adhunaiva tat // SoKss_8,4.100 //
athetarābravīn maivaṃ yady api strīṣu lampaṭaḥ /
tathāpi na sa duḥkhe 'sminn īdṛśaḥ syāt tathāvidhaḥ // SoKss_8,4.101 //
iti tāsu vadantīṣu jagādaikā savismayam /
brūta strīlampaṭaḥ kasmād āryaputro batedṛśaḥ // SoKss_8,4.102 //
āhṛtāsv api bhāryāsu bhūyasīṣu navā navāḥ /
aniśaṃ rājaputrīr yat sa gṛhṇan naiva tuṣyati // SoKss_8,4.103 //
etac chrutvā vidagdhaikā tāsu nāmnā manovatī /
uvāca śrūyatāṃ yena rājāno bahuvallabhāḥ // SoKss_8,4.104 //
deśarūpavayaśceṣṭāvijñānādivibhedataḥ /
bhinnā guṇā varastrīṇāṃ naikā sarvaguṇānvitā // SoKss_8,4.105 //
karṇāṭalāṭasaurāṣṭramadhyadeśādideśajāḥ /
yoṣā deśasamācārai rañjayanti nijair nijaiḥ // SoKss_8,4.106 //
kāścid dharanti sudṛśaḥ śāradendunibhair mukhaiḥ /
anyāḥ kanakakumbhābhaiḥ stanair unnatasaṃhataiḥ // SoKss_8,4.107 //
smarasiṃhāsanaprakhyair aparā jaghanasthalaiḥ /
itarāś cetarair aṅgaiḥ svasaundaryamanoramaiḥ // SoKss_8,4.108 //
kācit kāñcanagaurāṅgī priyaṅguśyāmalāparā /
anyā raktāvadātā ca dṛṣṭvaiva haratīkṣaṇe // SoKss_8,4.109 //
kācit pratyagrasubhagā kācit saṃpūrṇayauvanā /
kācit prauḍhatvasurasā prasaradvibhramojjvalā // SoKss_8,4.110 //
hasantī śobhate kācit kācit kope 'pi hāriṇī /
vrajantī gajavat kāpi haṃsavat kāpi rājate // SoKss_8,4.111 //
ālapanty amṛteneva kācid āsiñcati śrutim /
sabhrūvilāsaṃ paśyantī svabhāvād bhāti kācana // SoKss_8,4.112 //
nṛttena rocate kācit kācid gītena rājate /
vīṇādivādanajñānenānyā kāntā ca rocate // SoKss_8,4.113 //
kācid bāhyaratābhijñā kācid ābhyantarapriyā /
prasādhanojjvalā kācit kācid vaidagdhyaśobhitā // SoKss_8,4.114 //
bhartṛcittagrahābhijñā cānyā saubhāgyam aśrute /
kiyad vā vacmi bahavo 'py anye 'nyāsāṃ pṛthag guṇāḥ // SoKss_8,4.115 //
tad evam iha kasyāścid guṇaḥ ko'pi varastriyaḥ /
na tu sarvaguṇāḥ sarvās trilokyām api kāścana // SoKss_8,4.116 //
ato nānārasāsvādalabdhakakṣyāḥ kileśvarāḥ /
āhṛtyāpy āharantyeva bhāryā navanavāḥ sadā // SoKss_8,4.117 //
uttamās tu na vāñchanti paradārān kathaṃcana /
tann āryaputrasyaiṣa syād doṣo nerṣyā ca naḥ kṣamā // SoKss_8,4.118 //
evamādyā manovatyā proktāḥ sūryaprabhāṅganāḥ /
anyā madanasenādyās tathaivocuḥ kathāḥ kramāt // SoKss_8,4.119 //
tato 'tirasataś ca tā vigatayantraṇānargalāḥ parasparam upādiśan suratakāryatantrāṇy api /
prasaṅgamilitāḥ kathāprasarasaktacittā mithas tad asti na kim apy aho yad iha nodvamanti striyaḥ // SoKss_8,4.120 //
atha katham api dīrghā sā kathā cātra tāsām avasitim upayātā sā ca rātriḥ krameṇa /
timiravigamavelāvekṣaṇaikābhikāṅkṣo ripubalavijigīṣos tatra sūryaprabhasya // SoKss_8,4.121 //
iti mahākaviśrīsomadevabhaṭṭaviracite kathāsaritsāgare sūryaprabhalambake caturthas taraṅgaḥ /
pañcamas taraṅgaḥ //
atha yuddhabhuvaṃ prātar jagmuḥ sūryaprabhādayaḥ /
śrutaśarmādayas te ca saṃnaddhāḥ sabalāḥ punaḥ // SoKss_8,5.1 //
punaś ca sendrāḥ sabrahmaviṣṇurudrāḥ surāsurāḥ /
sayakṣoragagandharvāḥ saṅgrāmaṃ draṣṭum āyayuḥ // SoKss_8,5.2 //
śrutaśarmabale cakravyūhaṃ dāmodaro vyadhāt /
vajravyūhaṃ prabhāsaś ca sūryaprabhabale 'karot // SoKss_8,5.3 //
tataḥ pravavṛte yuddhaṃ tayor ubhayasainyayoḥ /
tūryaiḥ subhaṭanādaiś ca badhirīkṛtadiktaṭam // SoKss_8,5.4 //
samyak chastrahatāḥ śūrā bhindanti mama maṇḍalam /
itīva śarajālāntaśchanno bhānur abhūd bhiyā // SoKss_8,5.5 //
dāmodarakṛtaṃ cakravyuham anyena durbhidam /
bhittvā prabhāsaḥ prāvikṣad atha sūryaprabhājñayā // SoKss_8,5.6 //
taṃ ca dāmodaro vyūhacchidram etyāvṛṇot svayam /
prabhāso yayudhe taṃ ca tatraikaratha eva saḥ // SoKss_8,5.7 //
praviṣṭam ekakaṃ taṃ ca dṛṣṭvā sūryaprabho 'tha saḥ /
paścāt pañcadaśaitasya visasarja mahārathān // SoKss_8,5.8 //
prakampanaṃ dhūmaketuṃ kālakampanakaṃ tathā /
mahāmāyaṃ marudvegaṃ prahastaṃ vajrapañjaram // SoKss_8,5.9 //
kālacakraṃ pramathanaṃ siṃhanādaṃ sakambalam /
vikaṭākṣaṃ pravahaṇaṃ taṃ kuñjarakumārakam // SoKss_8,5.10 //
taṃ ca prahṛṣṭaromāṇam asurādhipasattamam /
te pradhāvya yayuḥ sarve vyūhadvāraṃ mahārathāḥ // SoKss_8,5.11 //
tatra dāmodaro pūrvaṃ svapauruṣam adarśayat /
yad eka eva yuyudhe taiḥ pañcadaśabhiḥ saha // SoKss_8,5.12 //
tad dṛṣṭvā nāradamuniṃ pārśvasthaṃ vāsavo 'bhyadhat /
sūryaprabhādyā asurāvatārā akhilās tathā // SoKss_8,5.13 //
śrutaśarmā madaṃśaś ca sarve vidyādharā ime /
devāṃśās tad ayaṃ yuktyā mune devāsurāhavaḥ // SoKss_8,5.14 //
tasmiṃś ca paśya devānāṃ sahāyaḥ sarvadā hariḥ /
dāmodaras tadaṃśo 'yam evaṃ tad iha yudhyate // SoKss_8,5.15 //
evaṃ śakre vadaty asya dāmodaracamūpateḥ /
mahārathāḥ samājagmuḥ sāhāyyāya caturdaśa // SoKss_8,5.16 //
brahmagupto vāyubalo yamadaṃṣṭraḥ suroṣaṇaḥ /
roṣāvaroho 'tibalas tejaḥprabhadhuraṃdharau // SoKss_8,5.17 //
kuberadatto varuṇaśarmā kambalikas tathā /
vīraś ca duṣṭamadano dohanārohaṇāv ubhau // SoKss_8,5.18 //
dāmodarayutās te 'pi vīrāḥ pañcadaśaiva tān /
sūryaprabhīyān rurudhur vīrān vyūhāgrayodhinaḥ // SoKss_8,5.19 //
tato 'tra dvandvayuddhāni teṣām āsan parasparam /
dāmodareṇāstrayuddhaṃ samaṃ cakre prakampanaḥ // SoKss_8,5.20 //
brahmadattena ca samaṃ dhūmaketur ayudhyata /
mahāmāyas tu yuyudhe sahaivātibalena ca // SoKss_8,5.21 //
tejaḥprabheṇa yuyudhe dānavaḥ kālakampanaḥ /
saha vāyubalenāpi marudvego mahāsuraḥ // SoKss_8,5.22 //
yamadaṃṣṭreṇa ca samaṃ yuyudhe vajrapañjaraḥ /
samaṃ suroṣaṇenāpi kālacakro 'surottamaḥ // SoKss_8,5.23 //
sākaṃ kuberadattena yuddhaṃ pramathano vyadhāt /
siṃhanādaś ca daityendraḥ samaṃ varuṇaśarmaṇā // SoKss_8,5.24 //
yuddhaṃ pravahaṇo duṣṭadamanena sahākarot /
prahṛṣṭaromā roṣāvaroheṇāpi ca dānavaḥ // SoKss_8,5.25 //
dhuraṃdhareṇa ca samaṃ vikaṭākṣo vyadhād yudham /
yuddhaṃ kambalikaś cakre samaṃ kambalikena ca // SoKss_8,5.26 //
ārohaṇena ca samaṃ sa kuñjarakumārakaḥ /
mahotpātāparākhyeṇa prahasto dohanena ca // SoKss_8,5.27 //
evaṃ mahārathadvandveṣv eṣu tatra parasparam /
vyūhāgre yudhyamāneṣu sunītho mayam abhyadhāt // SoKss_8,5.28 //
kaṣṭam asmadrathāḥ śūrā nānāyuddhavido 'py amī /
ruddhāḥ pratirathair etaiḥ paśya vyūhapraveśataḥ // SoKss_8,5.29 //
prabhāsaś caika evāgre praviṣṭo 'trāvicāritam /
tan na jānīmahe kasya kim ivātra bhaviṣyati // SoKss_8,5.30 //
etac chrutvā bravīti sma taṃ suvāsakumārakaḥ /
trailokye 'pi na paryāptāḥ sasurāsuramānuṣāḥ // SoKss_8,5.31 //
ekasyāsya prabhāsasya kiṃ punaḥ khecarā ime /
tad eṣā katham asthāne śaṅkā vo jānatām api // SoKss_8,5.32 //
evaṃ munikumāre 'smin bruvāṇe kālakampanaḥ /
vidyādharaḥ prabhāsasya yudhi saṃmukham āyayau // SoKss_8,5.33 //
tataḥ prabhāso 'vādīt taṃ re re hy apakṛtaṃ tvayā /
atīva nas tad adyeha paśyāmas tava pauruṣam // SoKss_8,5.34 //
ity uktvā vyasṛjat tasmin prabhāso viśikhāvalim /
so 'pi taṃ sāyakaiḥ kālakampano 'vākirac chitaiḥ // SoKss_8,5.35 //
astrapratyastrayuddhena yuyudhāte mithas tataḥ /
pradattabhuvanāścaryau tau vidyādharamānuṣau // SoKss_8,5.36 //
atha prabhāso viśikhenaikenāpātayad dhvajam /
dvitīyenāvadhīt kālakampanasya ca sārathim // SoKss_8,5.37 //
caturbhiś caturaś cāśvān dhanur ekena cācchinat /
dvabhyāṃ hastau bhujau dvābhyāṃ dvābhyāṃ ca śravaṇāv ubhau // SoKss_8,5.38 //
ekena śitadhāreṇa śiraś ciccheda tasya ca /
prabhāsaḥ pattriṇā śatror darśitādbhutalāghavaḥ // SoKss_8,5.39 //
evaṃ prāṅnihitānekapravīrotthena manyunā /
prabhāso nigrahaṃ kālakampanasya vyadhād iva // SoKss_8,5.40 //
dṛṣṭvā ca taṃ hataṃ vidyādhareśaṃ manujāsuraiḥ /
nādaś cakre viṣādaś ca jagme sapadi khecaraiḥ // SoKss_8,5.41 //
tato vidyutprabho nāma kālañjaragirīśvaraḥ /
prabhāsam abhyadhāvat taṃ krudhā vidyādharādhipaḥ // SoKss_8,5.42 //
tasyāpi yudhyamānasya prabhāsaḥ sa mahādhvajam /
chittvā cakarta kodaṇḍam āttam āttaṃ punaḥ punaḥ // SoKss_8,5.43 //
tataḥ sa māyayotpatya cchanno vidyutprabho nabhaḥ /
prabhāsasyopari hrīto vavarṣāsigadādikān // SoKss_8,5.44 //
prabhāso 'pi vidhūyāstrais tadāyudhaparamparām /
kṛtvā prakāśanāstreṇa prakāśaṃ taṃ nabhaścaram // SoKss_8,5.45 //
dattvā mahāstram āgneyaṃ tattejodagdham ambarāt /
vidyutprabhaṃ bhūmitale gatajīvam apātayat // SoKss_8,5.46 //
tad dṛṣṭvā śrutaśarmā tān nijagāda mahārathān /
paśyatānena nihatau dvau mahārathayūthapau // SoKss_8,5.47 //
tat kiṃ sahadhve saṃbhūya yuṣmābhir hanyatām ayam /
tac chrutvāṣṭau rathāḥ kruddhāḥ prabhāsaṃ paryavārayan // SoKss_8,5.48 //
ekaḥ kaṅkaṭakādrīndranivāsī rathayūthapaḥ /
ūrdhvarometi vikhyāto vidyādharamahīpatiḥ // SoKss_8,5.49 //
dharaṇīdharaśailādhipatir vikrośanābhidhaḥ /
vidyādharāṇām adhipo dvitīyaś ca mahārathaḥ // SoKss_8,5.50 //
indumālī tṛtīyaś ca līlāparvataketanaḥ /
vīro 'tirathayūthasya patir vidyādharaprabhuḥ // SoKss_8,5.51 //
malayādrinivāsī ca kākāṇḍaka iti śrutaḥ /
rathayūthapatī rājā caturthaḥ khecarottamaḥ // SoKss_8,5.52 //
niketādripatir nāmnā darpavāhaś ca pañcamaḥ /
ṣaṣṭhaś ca dhūrtavahano nāmnāñjanagirīśvaraḥ // SoKss_8,5.53 //
vidyādharāv imau cātirathayūthapatī ubhau /
saptamo gardabharatho rājā kumudaparvate // SoKss_8,5.54 //
nāmnā varāhasvāmīti yo mahārathayūthapaḥ /
tadrupo dundubhikṣmābhṛd ratho medhāvaro 'ṣṭamaḥ // SoKss_8,5.55 //
ebhir aṣṭabhir āgatya muktān bāṇān vidhūya saḥ /
prabhāso yugapat sarvān sāyakair vidhyati sma tān // SoKss_8,5.56 //
jaghāna kasyacic cāśvān kasyacit sārathiṃ tathā /
cakarta kasyacit ketuṃ kasyacic cācchinad dhanuḥ // SoKss_8,5.57 //
medhāvaraṃ caturbhis tu śarair viddhvā samaṃ hṛdi /
apātayan mahīpṛṣṭhe sadyo 'pahṛtajīvitam // SoKss_8,5.58 //
tataś ca yodhayann anyān kuñcitodbaddhakuntalam /
śareṇāñjalikenārād ūrdhvaromṇaḥ śiro 'cchinat // SoKss_8,5.59 //
śeṣāṃś ca ṣaṭ tān ekaikabhallanirlūnakaṃdharān /
hatāśvasārathīn kṛtvā sa prabhāso nyapātayat // SoKss_8,5.60 //
papāta puṣpavṛṣṭiś ca tasya mūrdhni tato divaḥ /
uttejitāsuranṛpā vicchāyīkṛtakhecarā // SoKss_8,5.61 //
tato 'nye tatra catvāraḥ preṣitāḥ śrutaśarmaṇā /
mahārathāḥ prabhāsaṃ taṃ rundhanti sma dhanurdharāḥ // SoKss_8,5.62 //
ekaḥ kācarako nāma kuraṇḍakagireḥ patiḥ /
dvitīyo diṇḍimālī ca pañcakādrisamāśrayaḥ // SoKss_8,5.63 //
vibhāvasus tṛtīyaś ca rājā jayapurācale /
caturtho dhavalo nāma bhūmituṇḍakaśāsitā // SoKss_8,5.64 //
te mahārathayūtādhipatayaḥ khecarottamāḥ /
prabhāse pañca pañceṣuśatāni mumucuḥ samam // SoKss_8,5.65 //
prabhāsaś ca kramāt teṣām ekaikasyāvahelayā /
ekena dhvajam ekena dhanur ekena sārathim // SoKss_8,5.66 //
caturbhir aśvān iṣuṇā tv ekenāpātayac chiraḥ /
śarair aṣṭabhir ekaikaṃ samāpyaivaṃ nanāda saḥ // SoKss_8,5.67 //
atha vidyādharā bhūyaḥ śrutaśarmājñayā yudhi /
anye catvāra evāsya prabhāsasya samāgaman // SoKss_8,5.68 //
ekaḥ kuvalayaśyāmaḥ kṣetre viśvāvasor budhāt /
jāto bhadraṃkaro nāma dvitīyaś ca niyantrakaḥ // SoKss_8,5.69 //
utpanno jambhakakṣetre bhaumād agninibhaprabhaḥ /
tṛtīyaḥ kālakopākhyaḥ kṣetre dāmodarasya ca // SoKss_8,5.70 //
jātaḥ śanaiścarāt kṛṣṇakṛṣṇaḥ kapilamūrdhajaḥ /
jātaś coḍupateḥ kṣetre mahendrasacivād grahāt // SoKss_8,5.71 //
nāmnā vikramaśaktiś ca caturthaḥ kanakadyutiḥ /
trayo 'tirathayūthādhipatīnām eṣu yūthapāḥ // SoKss_8,5.72 //
caturthas tu mahāvīras tadabhyadhikavikramaḥ /
te ca prabhāsaṃ divyāstrair yodhayām āsur uddhatāḥ // SoKss_8,5.73 //
[mahā em. for sahā]
tāni nārāyaṇāstreṇa prabhāso 'strāṇy avārayat /
teṣāṃ ca helayaikaikasyāṣṭakṛtvo 'cchinad dhanuḥ // SoKss_8,5.74 //
tatas tatprahitān prāsagadādīn pratihatya saḥ /
hatāśvasārathīn sarvān virathān akaroc ca tān // SoKss_8,5.75 //
tad dṛṣṭvā visasarjānyāñ chrutaśarmā drutaṃ daśa /
rathayūthapayūthādhipatīn vidyādharādhipān // SoKss_8,5.76 //
damākhyaṃ niyamākhyaṃ ca svarūpasadṛśākṛtī /
ketumāleśvarakṣetre jātau dvāv aśvinoḥ sutau // SoKss_8,5.77 //
vikramaṃ saṃkramaṃ caiva parākramam athākramam /
saṃmardanaṃ mardanaṃ ca pramardanavimardanau // SoKss_8,5.78 //
kṣetrajān makarandasyāpy aṣṭau vasusutān samān /
teṣv āgateṣu cādyās te 'py ārohann aparān rathān // SoKss_8,5.79 //
taiś caturdaśabhiḥ kṛtsnair militaiḥ śaravarṣibhiḥ /
niṣkampa eva yuyudhe prabhāsaś citram ekakaḥ // SoKss_8,5.80 //
tataḥ sūryaprabhādeśād vyūhāgrāt tyaktasaṃgarau /
sa kuñjarakumāraś ca prahastaś ca dhṛtāyudhau // SoKss_8,5.81 //
utpatya vyomamārgeṇa dhavalaśyāmalākṛtī /
tasyopajagmatuḥ pārśvaṃ rāmakṛṣṇāv ivāparau // SoKss_8,5.82 //
tau padātī rathasthau dvau damaṃ ca niyamaṃ ca tam /
vyākulīcakratuś chinnacāpau nihatasārathī // SoKss_8,5.83 //
bhayād ārūḍhayor vyoma tayor ārohataḥ sma tau /
sa kuñjarakumāraś ca prahastaś ca dhṛtāyudhau // SoKss_8,5.84 //
tad dṛṣṭvā rabhasāt sūryaprabho 'tra prāhiṇot tayoḥ /
mahābuddhyacaladbuddhī sārathitve svamantriṇau // SoKss_8,5.85 //
so 'tha prahasto dṛṣṭvā tāv adṛśyāv api māyayā /
siddhāñjanaprayogeṇa sakuñjarakumārakaḥ // SoKss_8,5.86 //
tathā vivyādha bāṇaughaiḥ palāyya yayatur yathā /
damaś ca niyamaś cobhau tau vidyādharaputrakau // SoKss_8,5.87 //
prabhāso yudhyamānaś ca śeṣair dvādaśabhiḥ saha /
teṣāṃ cakarta kodaṇḍān asakṛt kalitān api // SoKss_8,5.88 //
prahasto 'bhyetya sarveṣām avadhīt sārathīn samam /
sa kuñjarakumāro 'pi jaghānaiṣāṃ turaṃgamān // SoKss_8,5.89 //
tatas tatrārathāḥ sarve dvādaśāpi sametya te /
hanyamānās tribhir vīraiḥ palāyya samarād yayuḥ // SoKss_8,5.90 //
tato 'nyau śrutaśarmā dvau rathātirathayūthapau /
vidyādharau preṣitavān duḥkhakrodhatrapākulaḥ // SoKss_8,5.91 //
ekaṃ candrakulādrīndrapateḥ kṣetre niśākarāt /
utpannaṃ candraguptākhyaṃ kāntaṃ candram ivāparam // SoKss_8,5.92 //
dhuraṃdharācalādhīśakṣetre jātaṃ mahādyutim /
nagaraṃgamanāmānaṃ dvitīyaṃ sacivaṃ svakam // SoKss_8,5.93 //
tāv api kṣiptabāṇaughau kṣaṇena virathīkṛtau /
taiḥ prabhāsādibhis tyaktvā yuddhaṃ naṣṭau babhūvatuḥ // SoKss_8,5.94 //
tato nadatsu manujeṣv asureṣu ca sa svayam /
āgāc caturbhiḥ sahitaḥ śrutaśarmā mahārathaiḥ // SoKss_8,5.95 //
mahaughārohaṇotpātavetravatsaṃjñakaiḥ kramāt /
tvaṣṭur bhagasya cāryamṇaḥ pūṣṇaś cāpy ātmasaṃbhavaiḥ // SoKss_8,5.96 //
caturṇāṃ citrapādādividyādharamahībhujām /
malayādyadrināthānāṃ kṣetrajaiḥ prājyavikramaiḥ // SoKss_8,5.97 //
tatas tenātyamarṣāndhenātmanā pañcamena te /
ayudhyanta prabhāsādyās trayo 'tra śrutaśarmaṇā // SoKss_8,5.98 //
tadā tair muktam anyonyaṃ bāṇajālaṃ babhau divi /
raṇalakṣmyā tapaty arke vitānakam ivātatam // SoKss_8,5.99 //
tato vidyādharās te 'pi punas tatrāyayur mṛdhe /
virathībhūya ye naṣṭā babhūvuḥ samarāt tadā // SoKss_8,5.100 //
atha tāñ śrutaśarmādīn militān āhave bahūn /
dṛṣṭvā sūryaprabho 'nyān svān prabhāsādyanupoṣaṇe // SoKss_8,5.101 //
mahārathān prahitavān prajñāḍhyaprabhṛtīn sakhīn /
vīrasenaśatānīkamukhyān rājasutāṃs tadā // SoKss_8,5.102 //
vyomnātra teṣāṃ yātānāṃ sa ca sūryaprabho rathān /
bhūtāsanavimānena prajighāya dyuvartmanā // SoKss_8,5.103 //
tataḥ sarveṣu teṣv atra rathārūḍheṣu dhanviṣu /
vidyādharendrāḥ śeṣā apy ājagmuḥ śrutaśarmaṇaḥ // SoKss_8,5.104 //
teṣāṃ vidyādhareśānāṃ taiḥ prabhāsādibhiḥ saha /
saṃprahāraḥ pravṛtto 'bhūn mahāsainyakṣayāvahaḥ // SoKss_8,5.105 //
tatra ca dvandvasaṅgrāmeṣv anyonyaṃ sainyayor dvayoḥ /
hatā mahārathās te te mānuṣāsurakhecarāḥ // SoKss_8,5.106 //
vīrasenena nihataḥ sānugo dhūmralocanaḥ /
vīraseno 'pi virathībhūtaḥ san hariśarmaṇā // SoKss_8,5.107 //
hato vidyādharo vīro hiraṇyākṣo 'bhimanyunā /
abhimanyuḥ sunetreṇa hato haribhaṭas tathā // SoKss_8,5.108 //
sunetraś ca prabhāsena śiraś chitvā nipātitaḥ /
jvālāmālī mahāyuś cāpy anyonyena hatāv ubhau // SoKss_8,5.109 //
kumbhīrako nīrasakaḥ prāharan daśanair api /
kharvaś ca bhujayoś chedāt suśarmā cogravikramaḥ // SoKss_8,5.110 //
trayaḥ śatrubhaṭavyāghrabhaṭasiṃhabhaṭā api /
hatāḥ pravahaṇenaite vidyādharamahībhṛtā // SoKss_8,5.111 //
sa surohavirohābhyāṃ dvābhyāṃ pravahaṇo hataḥ /
śmaśānavāsinā dvau ca hatau siṃhabalena tau // SoKss_8,5.112 //
sa pretavāhanaḥ siṃhabalaḥ kapilako 'pi ca /
citrāpīḍas tato vidyādharendro 'tha jagajjvaraḥ // SoKss_8,5.113 //
tataḥ kāntāpatiḥ śūraḥ suvarṇaś ca mahābalaḥ /
dvau ca kāmaghanakrodhapatī vidyādhareśvarau // SoKss_8,5.114 //
baladevas tato rājā vicitrāpīḍa eva ca /
rājaputraśatānīkenaite daśa nipātitāḥ // SoKss_8,5.115 //
evaṃ hateṣu vīreṣu dṛṣṭvā vidyādharakṣayam /
śrutaśarmā śatānīkam abhyadhāvat svayaṃ krudhā // SoKss_8,5.116 //
tatas tayor ā dināntaṃ sainyakṣayakaraṃ mahat /
āścaryam api devānāṃ tāvad yuddham abhūd dvayoḥ // SoKss_8,5.117 //
śatāni yāvad utthāya kabandhānāṃ samantataḥ /
bhūtānāṃ cakrur ālambaṃ saṃdhyānṛttotsavāgame // SoKss_8,5.118 //
ahnaḥ kṣaye 'tha bahusainyavināśavignā vidyādharā nihatabāndhavaduḥkhitāś ca /
martyāsurāḥ prasabhalabdhajayāś ca jagmuḥ saṃhṛtya yuddham ubhaye svaniveśanāni // SoKss_8,5.119 //
tatkālam atra ca sumeruniveditau dvau vidyādharāv adhipatī rathayūthapānām /
abhyetya taṃ parihṛtaśrutaśarmapakṣau sūryaprabhaṃ jagadatur vihitapraṇāmau // SoKss_8,5.120 //
āvāṃ mahāyānasumāyasaṃjñāv ubhāv ayaṃ siṃhabalas tṛtīyaḥ /
mahāśmaśānādhipatitvasiddhā vidyādharendrair aparair adhṛṣyāḥ // SoKss_8,5.121 //
teṣāṃ śmaśānāntasukhasthitānām asmākam āgan nikaṭaṃ kadācit /
sadā prasannā śarabhānanākhyā sadyoginī divyamahāprabhāvā // SoKss_8,5.122 //
kutra sthitā tvaṃ vada kiṃ ca tatra dṛṣṭaṃ bhavatyā bhagavaty apūrvam /
sāsmābhir itthaṃ praṇipatya pṛṣṭā vṛttāntam evaṃ vadati sma deva // SoKss_8,5.123 //
draṣṭuṃ prabhuṃ svaṃ saha yoginībhir devaṃ mahākālam ahaṃ gatāsam /
vyajijñapat tatra ca matsamakṣam āgatya vetālapatis tam ekaḥ // SoKss_8,5.124 //
asmanmahāsainyapates tanūjāṃ vidyādhareśair nihatasya deva /
paśyāgnikākhyasya haraty akāṇḍe tejaḥprabho nāma mahārgharūpām // SoKss_8,5.125 //
siddhaiś ca vidyādharacakravartipatnībhavitrī gaditā prabho sā /
tan mocayaināṃ kuru naḥ prasādaṃ yāvan na dūraṃ hriyate haṭhena // SoKss_8,5.126 //
ity ārtavetālavaco niśamya prayāta tāṃ mocayateti so 'smān /
devaḥ samādikṣad athāmbareṇa gatvaiva sāsmābhir avāpi kanyā // SoKss_8,5.127 //
saccakravartiśrutaśarmahetor etāṃ harāmīti ca taṃ vadantam /
saṃstabhya tejaḥprabham ātmaśaktyā sāsmābhir ānīya vibhor vitīrṇā // SoKss_8,5.128 //
[-prabham em. for -prabhav]
tenārpitā ca svajanāya kanyā dṛṣṭaṃ mayā kāmam apūrvam etat /
tato 'tra kāṃścid divasān uṣitvā praṇamya devaṃ tam ihāgatāsmi // SoKss_8,5.129 //
ity uktavākyā śarabhānanā sā yoginy athāsmābhir apṛcchyataivam /
ko brūhi vidyādharacakravartī bhaviṣyati tvaṃ khalu vetsi sarvam // SoKss_8,5.130 //
sūryaprabho hanta bhaviṣyatīti prokte tayā siṃhabalo 'bravīn nau /
asatyam etan nanu baddhakakṣyā devā hi sendrāḥ śrutaśarmapakṣe // SoKss_8,5.131 //
śrutvaitad āryā vadati sma sā nau na pratyayaś cec chṛṇutaṃ bravīmi /
yathā bhaviṣyaty acireṇa yuddhaṃ sūryaprabhasya śrutaśarmaṇaś ca // SoKss_8,5.132 //
haniṣyate siṃhabalo yadāyaṃ yuṣmatsamakṣaṃ yudhi mānuṣeṇa /
yuvām abhijñānam idaṃ vilokya vijñāsyathaḥ satyam idaṃ vaco me // SoKss_8,5.133 //
etāvad uktvā kila yoginī sā yayau ca yātāni ca tāny ahāni /
pratyakṣam adyeha ca dṛṣṭam etan martyena yat siṃhabalo hato 'sau // SoKss_8,5.134 //
tatpratyayān niścitam eva matvā tvām eva sarvadyucarādhirājam /
avām imau pādasarojayugmaṃ samāśritau śāsanavartinau te // SoKss_8,5.135 //
ity uktavantau sa mayādiyuktaḥ sūryaprabhas tāv atha khecarendrau /
śraddhāya saṃmānitavān yathārhaṃ hṛṣṭau mahāyānasumāyakau dvau // SoKss_8,5.136 //
tac chrutvā śrutaśarmaṇo 'tra sutarām udvegabhājo vyadhād āśvāsaṃ kila dūtyayā śatamakhaḥ saṃpreṣya viśvāvasum /
dhīras tvaṃ bhava sarvadevasahitaḥ prātaḥ kariṣyāmi te sāhāyyaṃ raṇamūrdhanīti dhṛtikṛt saṃdeśya tatsnehataḥ // SoKss_8,5.137 //
sa ca parabalabhedālokanotpannatoṣaḥ samaraśirasi dṛṣṭārātipakṣakṣayaś ca /
punar api nijakāntāḥ projjhya sūryaprabhas tā niśi sacivasameto vāsakaṃ svaṃ viveśa // SoKss_8,5.138 //
[dṛṣṭā- em. for dṛbdhā-]
iti mahākaviśrīsomadevabhaṭṭaviracite kathāsaritsāgare sūryaprabhalambake pañcamas taraṅgaḥ /
ṣaṣṭhas taraṅgaḥ /
tataḥ sa rātrāv astrīkaḥ śayanastho raṇonmukhaḥ /
sūryaprabhaḥ svasacivaṃ vītabhītim abhāṣata // SoKss_8,6.1 //
nidrā me nāsti tat kāṃcit sattvavīrāśritāṃ sakhe /
kathām apūrvām ākhyāhi rātrāv asyāṃ vinodinīm // SoKss_8,6.2 //
etat sūryaprabhavaco vītabhītir niśamya saḥ /
yathājñāpayasīty uktvā kathāṃ kathitavān imām // SoKss_8,6.3 //
asty alaṃkṛtir etasyāṃ pṛthvyām ujjayinī purī /
ratnair aśeṣair nicitā sunirmalaguṇombhitaiḥ // SoKss_8,6.4 //
tasyām abhūn mahāseno nāma rājā guṇipriyaḥ /
kalānāṃ caikanilayaḥ sūryendūbhayarūpadhṛk // SoKss_8,6.5 //
tasyāśokavatī nāma rājñī prāṇasamābhavat /
yasyā rūpeṇa sadṛśī nāsīd anyā jagattraye // SoKss_8,6.6 //
tayā devyā samaṃ tasya rājyaṃ rājño 'nuśāsataḥ /
guṇaśarmābhidhāno 'bhūd vipro mānyas tathā priyaḥ // SoKss_8,6.7 //
sa ca śūro 'tirūpaś ca vedavidyāntago yuvā /
kalāśastrāstravid vipraḥ siṣeve taṃ nṛpaṃ sadā // SoKss_8,6.8 //
ekadāntaḥpure nṛttakathāprastāvataḥ sa tam /
rājā rājñī ca pārśvasthaṃ guṇaśarmāṇam ūcatuḥ // SoKss_8,6.9 //
sarvajñas tvaṃ na dolātra tad asmākaṃ kutūhalam /
nartituṃ ced vijānāsi tat prasīdādya darśaya // SoKss_8,6.10 //
etac chrutvā smitamukho guṇaśarmā jagāda tau /
jānāmi kiṃ tu tad yuktam asti nṛttaṃ na saṃsadi // SoKss_8,6.11 //
hāsanaṃ mūḍhanṛttaṃ tat prāyaśaḥ śāstragarhitam /
tatrāpi rājñaḥ purato rājñāś ca dhig aho trapā // SoKss_8,6.12 //
ity uktavantaṃ taṃ rājā guṇaśarmāṇam atra saḥ /
pratyuvāca tayā rājñā preryamāṇaḥ kutūhalāt // SoKss_8,6.13 //
nedaṃ raṅgādinṛttaṃ tad yat syāt puṃsas trapāvaham /
mittragoṣṭhī rahasy eṣā svavaidagdhyapradarśinī // SoKss_8,6.14 //
na cāhaṃ bhavato rājā tvaṃ me mittraṃ hy ayantraṇam /
tan nādya bhokṣye bhāvatkam adṛṣṭvā nṛttakautukam // SoKss_8,6.15 //
iti baddhagrahe rājñi sa vipro 'ṅgīcakāra tat /
kathaṃ hi laṅghyate bhṛtyair grahikasya prabhor vacaḥ // SoKss_8,6.16 //
tataḥ sa guṇaśarmātra nanartāṅgair yuvā tathā /
rājā rājñī ca cittena tau dvau nanṛtatur yathā // SoKss_8,6.17 //
tadante ca dadau rājā vādanāyāsya vallakīm /
tasyāṃ ca sāraṇām eṣa dadad evābravīn nṛpam // SoKss_8,6.18 //
devāpraśastā vīṇeyaṃ tad anyā dīyatāṃ mama /
asyās tantryāṃ yad etasyāṃ śvavālo vidyate 'ntare // SoKss_8,6.19 //
ahaṃ hy etad vijānāmi tantrījhāṃkāralakṣaṇaiḥ /
ity uktvā guṇaśarmāṅkāt tāṃ vipañcīṃ mumoca saḥ // SoKss_8,6.20 //
tataḥ sa siktvā tantrīṃ tāṃ yāvad udveṣṭya bhūpatiḥ /
vīkṣate niragāt tāvad vālas tadgarbhataḥ śunaḥ // SoKss_8,6.21 //
tataḥ sarvajñatāṃ tasya praśaṃsan so 'tivismitaḥ /
vīṇām ānāyayām āsa mahāsenanṛpo 'parām // SoKss_8,6.22 //
tāṃ sa vāditavān gāyan guṇaśarmā trimārgagām /
gaṅgām ivaughasubhagāṃ karṇapāvananiḥsvanām // SoKss_8,6.23 //
tataś citrīyamāṇāya rājñe tasmai sajānaye /
darśayām āsa śastrāstravidyā api sa tatkramāt // SoKss_8,6.24 //
athāvocat sa rājā taṃ niyuddhaṃ yadi vetsi tat /
ekaṃ me bandhakaraṇaṃ śūnyahastaṃ pradarśaya // SoKss_8,6.25 //
gṛhāṇa deva śastrāṇi mayi prahara ca kramāt /
yāvat te darśayāmīti sa vipraḥ pratyuvāca tam // SoKss_8,6.26 //
tataḥ sa rājā khaḍgādi yad yad āyudham agrahīt /
tat tat praharatas tasya guṇaśarmāvahelayā // SoKss_8,6.27 //
tenaiva bandhakaraṇenāpahṛtyāpahṛtya saḥ /
babandha rājño hastaṃ ca gātraṃ cāpy akṣato muhuḥ // SoKss_8,6.28 //
tatas taṃ rājyasāhāyyasahaṃ matvā dvijottamam /
saṃstuvan bahu mene sa rājā sarvātiśāyinam // SoKss_8,6.29 //
sā tv aśokavatī rājñī tasya rūpaṃ guṇāṃś ca tān /
dṛṣṭvā dṛṣṭvā dvijasyābhūt sadyas tadgatamānasā // SoKss_8,6.30 //
etaṃ cet prāpnuyāṃ nāhaṃ tat kiṃ me jīvite phalam /
iti saṃcintya yuktyā sā rājānam idam abravīt // SoKss_8,6.31 //
āryaputra prasīdājñāṃ dehy asmai guṇaśarmaṇe /
yathā māṃ śikṣayaty eṣa vīṇāṃ vādayituṃ prabho // SoKss_8,6.32 //
asyaitad adya dṛṣṭvā hi vīṇāvādananaipuṇam /
utpannaḥ ko 'py ayaṃ tatra mama prāṇādhiko rasaḥ // SoKss_8,6.33 //
tac chrutvā guṇaśarmāṇaṃ sa rājā nijagāda tam /
vallakīvādanaṃ devīm imāṃ śikṣaya sarvathā // SoKss_8,6.34 //
yathādiśasi kurmo 'tra prārambhaṃ suśubhe 'hani /
ity uktvāmantrya sa nṛpaṃ guṇaśarmā gṛhaṃ yayau // SoKss_8,6.35 //
vīṇārambhāvahāraṃ tu cakre sa divasān bahūn /
dṛṣṭim anyādṛśīṃ rājñyāḥ prekṣyāpanayaśaṅkitaḥ // SoKss_8,6.36 //
ekasmiṃś ca dine rājño bhuñjānasyāntike sthitaḥ /
vyañjanaṃ dadataṃ sūdam ekaṃ mā mety avārayat // SoKss_8,6.37 //
kim etad iti pṛṣṭaś ca rājñā prājño jagāda saḥ /
saviṣaṃ vyañjanam idaṃ mayā jñātaṃ ca lakṣaṇaiḥ // SoKss_8,6.38 //
sūdena mama dṛṣṭaṃ hi vyañjanaṃ dadatāmunā /
mukhaṃ bhayasakampena śaṅkācakitadṛṣṭinā // SoKss_8,6.39 //
dṛśyate cādhunaivaitat kasmaicid dīyatām idam /
bhojanavyañjanaṃ yasya nirhariṣyāmy ahaṃ viṣam // SoKss_8,6.40 //
ity ukte tena rājā sa sūpakāraṃ tam eva tat /
vyañjanaṃ bhojayām āsa bhuktvā tac ca mumūrccha saḥ // SoKss_8,6.41 //
mantrāpāstaviṣas tena tataḥ sa guṇaśarmaṇā /
rājñā pṛṣṭo yathātattvam eva vakti sma sūpakṛt // SoKss_8,6.42 //
devāhaṃ gauḍapatinā rājñā vikramaśaktinā /
viṣaṃ prayoktuṃ prahito yuṣmākam iha vairiṇā // SoKss_8,6.43 //
so 'haṃ vaideśiko bhūtvā kuśalaḥ sūdakarmaṇi /
devāyātmānam āvedya praviṣṭo 'tra mahānase // SoKss_8,6.44 //
tac cādya dadad evāhaṃ viṣaṃ vyañjanamadhyagam /
lakṣito dhīmatānena prabhur jānāty ataḥ param // SoKss_8,6.45 //
ity uktavantaṃ taṃ sūdaṃ nigṛhya guṇaśarmaṇe /
prīto grāmasahasraṃ sa prāṇadāya dadau nṛpaḥ // SoKss_8,6.46 //
anyedyuś cānubadhnantyā rājñyā rājā sa yatnataḥ /
vīṇāyā guṇaśarmāṇaṃ śikṣārambham akārayat // SoKss_8,6.47 //
tataḥ śikṣayatas tasya vīṇāṃ sā guṇaśarmaṇaḥ /
rājñī vilāsahāsādi cakre 'śokavatī sadā // SoKss_8,6.48 //
ekadā sā kararuhair vidhyantī vijane muhuḥ /
uvāca vārayantaṃ taṃ dhīraṃ smaraśarāturā // SoKss_8,6.49 //
vīṇāvādyāpadeśena tvaṃ sundara mayārthitaḥ /
tvayi gāḍho 'nurāgo hi jāto me tad bhajasva mām // SoKss_8,6.50 //
evam uktavatīṃ rājñīṃ guṇaśarmā jagāda tām /
maivaṃ vādīr mama tvaṃ hi svāmidārā na cedṛśam // SoKss_8,6.51 //
[svāmi- em. for svābhi-]
asmādṛśaḥ prabhudrohaṃ kuryād virama sāhasāt /
ity ūcivāṃsaṃ sā rājñī guṇaśarmāṇam āha tam // SoKss_8,6.52 //
kim idaṃ niṣphalaṃ rūpaṃ vaidagdhyaṃ ca kalāsu te /
mām īdṛśīṃ praṇayinīṃ nīrasopekṣase katham // SoKss_8,6.53 //
tac chrutvā guṇaśarmā tāṃ sopahāsam abhāṣata /
suṣṭhūktaṃ tasya rūpasya vaidagdhyasya ca kiṃ phalam // SoKss_8,6.54 //
paradārāpahāreṇa yan nākīrtimalīmasam /
ihāmutra ca yan na syāt pātāya narakārṇave // SoKss_8,6.55 //
ity ukte tena sā rājñī sakopeva tam abravīt /
maraṇaṃ me dhruvaṃ tāvan madvacasy akṛte tvayā // SoKss_8,6.56 //
tad ahaṃ mārayitvā tvāṃ mariṣyāmy avamānitā /
guṇaśarmā tato 'vādīt kāmaṃ bhavatu nāma tat // SoKss_8,6.57 //
varaṃ yad dharmapāśena kṣaṇam ekaṃ hi jīvitam /
paraṃ na yad adharmeṇa kalpakoṭiśatāny api // SoKss_8,6.58 //
[kṣanam em. for kṣamam]
ślāghyaś cākṛtapāpasya mama mṛtyur agarhitaḥ /
na punaḥ kṛtapāpasya garhitaṃ rājaśāsanam // SoKss_8,6.59 //
etac chrutvāpi sā rajñī punar evam uvāca tam /
ātmano mama ca drohaṃ mā kṛthāḥ śṛṇu vacmi te // SoKss_8,6.60 //
nātikrāmati rājāyam aśakyam api madvacaḥ /
tad asya kṛtvā vijñaptiṃ viṣayān dāpayāmi te // SoKss_8,6.61 //
kārayāmi ca sāmantān sarvāṃs tvadanuyāyinaḥ /
tena saṃpatsyase rājā tvam eveha guṇojjvalaḥ // SoKss_8,6.62 //
tatas te kiṃ bhayaṃ kas tvāṃ kathaṃ paribhaviṣyati /
tan māṃ bhajasva niḥśaṅkam anyathā na bhaviṣyasi // SoKss_8,6.63 //
iti tāṃ bruvatīṃ matvā sānubandhāṃ nṛpāṅganām /
guṇaśarmābravīd yuktyā tatkṣaṇaṃ sa vyapohitum // SoKss_8,6.64 //
yadi te 'tyantanirbandhas tat kariṣye vacas tava /
pratibhedabhayād devi sahasā tu na yujyate // SoKss_8,6.65 //
sahasva divasān kāṃścit satyaṃ jānīhi madvacaḥ /
sarvanāśaphalenārthas tvadvirodhena ko mama // SoKss_8,6.66 //
ity āśayā tāṃ saṃtoṣya pratipannavacās tayā /
guṇaśarmā sa nirgatya yayāv ucchvasitas tataḥ // SoKss_8,6.67 //
tato dineṣu gacchatsu sa mahāsenabhūpatiḥ /
gatvaiva veṣṭayām āsa koṭṭasthaṃ somakeśvaram // SoKss_8,6.68 //
tatra prāptaṃ viditvā ca gauḍanāthaḥ sa bhūpatiḥ /
etya vikramaśaktis taṃ mahāsenam aveṣṭayat // SoKss_8,6.69 //
tataḥ sa guṇaśarmāṇaṃ mahāsenanṛpo 'bravīt /
ekaṃ ruddhvā sthitāḥ santo ruddhāḥ smo 'nyena śatruṇā // SoKss_8,6.70 //
tad idānīm aparyāptāḥ kathaṃ yudhyāmahe dvayoḥ /
ayuddhe ruddhake vīra sthāsyāmaś ca kiyac ciram // SoKss_8,6.71 //
tad asmin saṃkaṭe 'smābhiḥ kiṃ kāryam iti tena saḥ /
pṛṣṭaḥ pārśvasthito rājñā guṇaśarmābhyabhāṣata // SoKss_8,6.72 //
dhīro bhava kariṣyāmi devopāyaṃ tathāvidham /
yenāsmān nistariṣyāmaḥ saṃkaṭād api kāryataḥ // SoKss_8,6.73 //
ity āśvāsya nṛpaṃ dattvā so 'ntardhānāñjanaṃ dṛśoḥ /
rātrau vikramaśaktes tad adṛśyaḥ kaṭakaṃ yayau // SoKss_8,6.74 //
praviśya cāntikaṃ tasya suptaṃ ca pratibodhya tam /
jagāda viddhi māṃ rājan devadūtam upāgatam // SoKss_8,6.75 //
saṃdhiṃ kṛtvā mahāsenanṛpeṇāpasara drutam /
anyathā te sasainyasya nāśaḥ syād iha niścitam // SoKss_8,6.76 //
preṣite ca tvayā dūte sa saṃdhiṃ te 'numaṃsyate /
iti vaktuṃ bhagavatā viṣṇunā prahito 'smi te // SoKss_8,6.77 //
bhaktas tvaṃ ca sa bhaktānāṃ yogakṣemam avekṣate /
tac chrutvā cintitaṃ tena rajñā vikramaśaktinā // SoKss_8,6.78 //
niścitaṃ satyam evaitad duṣpraveśe 'nyathā katham /
iha yaḥ praviśet kaścin naiṣā martyocitā kṛtiḥ // SoKss_8,6.79 //
ity ālocya sa taṃ prāha rājā dhanyo 'smi yasya me /
devaḥ samādiśaty evaṃ yathādiṣṭaṃ karomi tat // SoKss_8,6.80 //
iti vādina evāsya rājñaḥ pratyayam ādadhat /
añjanāntarhito bhūtvā guṇaśarmā tato yayau // SoKss_8,6.81 //
gatvā yathākṛtaṃ tac ca mahāsenāya so 'bhyadhāt /
so 'py abhyanandat kaṇṭhe taṃ gṛhītvā prāṇarājyadam // SoKss_8,6.82 //
prātar vikramaśaktiś ca sa dūtaṃ preṣya bhūpatiḥ /
mahāsenena saṃdhāya sasainyaḥ prayayau tataḥ // SoKss_8,6.83 //
mahāseno 'pi jitvā taṃ somakaṃ prāpya hastinaḥ /
aśvāṃś cūjjayinīm āgāt prabhāvād guṇaśarmaṇaḥ // SoKss_8,6.84 //
tatrasthaṃ ca nadīsnāne grāhād upavane ca tam /
sarpadaṃśaviṣād bhūpaṃ guṇaśarmā rarakṣa saḥ // SoKss_8,6.85 //
gateṣv atha dineṣv āptabalo rājā sa vairiṇam /
mahāseno 'bhiyoktuṃ taṃ yayau vikramaśaktikam // SoKss_8,6.86 //
so 'pi buddhvaiva tasyāgre nṛpo yuddhāya niryayau /
tataḥ pravavṛte tatra saṅgrāmo 'timahāṃs tayoḥ // SoKss_8,6.87 //
kramāc ca dvandvayuddhena militau tāv ubhāv api /
rājānau sahasābhūtām anyonyaṃ virathīkṛtau // SoKss_8,6.88 //
tatas tayor dhāvitayoḥ prakopāt khaḍgahastayoḥ /
ākulatvena caskhāla mahāsenanṛpaḥ kṣitau // SoKss_8,6.89 //
skhalite 'smin praharataś cakreṇa bhujam acchinat /
rājño vikramaśakteḥ sa guṇaśarmā sakhaḍgakam // SoKss_8,6.90 //
punaś ca hṛdi hatvā taṃ parigheṇa nyapātayat /
tac cotthāya mahāseno rājā dṛṣṭvā tutoṣa saḥ // SoKss_8,6.91 //
kiṃ vacmi pañcamaṃ vāram idaṃ prāṇā ime mama /
vipravīra tvayā dattā iti taṃ cāvadan muhuḥ // SoKss_8,6.92 //
tato vikramaśaktes tat tasya sainyaṃ sarāṣṭrakam /
ācakrāma mahāseno hatasya guṇaśarmaṇā // SoKss_8,6.93 //
ākramya cānyān nṛpatīn sahāye guṇaśarmaṇi /
āgatyojjayinīṃ tasthau sa rājā sukhitas tadā // SoKss_8,6.94 //
sā tv aśokavatī rājñī sotsukā guṇaśarmaṇaḥ /
virarāma na nirbandhaprārthanāto divāniśam // SoKss_8,6.95 //
sa tu nāṅgīcakāraiva tad akāryaṃ kathaṃcana /
dehapātam apīcchanti santo nāvinayaṃ punaḥ // SoKss_8,6.96 //
tato 'śokavatī buddhvā niścayaṃ tasya vairataḥ /
ekadā vyājakhedaṃ sā kṛtvā tasthau rudanmukhī // SoKss_8,6.97 //
praviṣṭo 'tha mahāsenas tām ālokya tathāsthitām /
papraccha rājā kim idaṃ priye kenāsi kopitā // SoKss_8,6.98 //
brūhi tasya karomy eṣa dhanaiḥ prāṇaiś ca nigraham /
iti bruvāṇaṃ taṃ bhūpaṃ rājñī kṛcchrād ivāha sā // SoKss_8,6.99 //
yena me 'pakṛtaṃ tasya naiva tvaṃ nigrahe kṣamaḥ /
na sa tādṛk tad etena mithyaivodghāṭitena kim // SoKss_8,6.100 //
ity uktvā sānubandhe sā rājñi mithyaivam abravīt /
āryaputrātinirbandho yadi te vacmi tac chṛṇu // SoKss_8,6.101 //
arthaṃ gauḍeśvarāt prāptuṃ tena saṃsthāpya saṃvidam /
guṇaśarmā tava drohaṃ kartum aicchac chalād ataḥ // SoKss_8,6.102 //
taṃ ca koṣanibandhādi gauḍaṃ kārayituṃ nṛpam /
visasarja sa dūtaṃ svaṃ guptam āptaṃ dvijādhamaḥ // SoKss_8,6.103 //
taṃ dṛṣṭvā tatra sūdas tam āpto rājānam abhyadhāt /
ahaṃ te sādhayāmy etat kāryaṃ mārthakṣayaṃ kṛthāḥ // SoKss_8,6.104 //
ity uktvā bandhayitvā taṃ sa dūtaṃ guṇaśarmaṇaḥ /
sūdo mantrasrutiṃ rakṣann ihāgād viṣadāyakaḥ // SoKss_8,6.105 //
tanmadhye ca palāyyaiva tato nirgatya bandhanāt /
guṇaśarmāntikaṃ dūtas tadīyaḥ so 'py upāgamat // SoKss_8,6.106 //
tenādhigatavṛttāntenoktvā sarvaṃ sa darśitaḥ /
sūdo mahānase 'smākaṃ praviṣṭo guṇaśarmaṇe // SoKss_8,6.107 //
tato jñātvā sa dhūrtena sūpakṛd brahmabandhunā /
viṣadānodyatas tena tubhyam āvedya ghātitaḥ // SoKss_8,6.108 //
adya tasyeha sūdasya mātṛbhārye tathānujām /
vārtām anveṣṭum āyātān guṇaśarmā sa buddhimān // SoKss_8,6.109 //
buddhvā tena hatā tasya bhāryā mātā ca so 'sya tu /
bhrātā palāyitau daivāt praviśan mama mandiram // SoKss_8,6.110 //
tena tad varṇyate yāvat sarvaṃ me śaraṇārthinā /
guṇaśarmā sa madvāsagṛhaṃ tāvat praviṣṭavān // SoKss_8,6.111 //
taṃ dṛṣṭvā nāma ca śrutvā bhrātā sūdasya tasya saḥ /
bhayān nirgatya matpārśvān na jāne kva palāyitaḥ // SoKss_8,6.112 //
guṇaśarmāpi taṃ dṛṣṭvā svabhṛtyaiḥ pūrvadarśitam /
abhūt sadyaḥ savailakṣyo vimṛśann iva kiṃcana // SoKss_8,6.113 //
guṇaśarman kim adyaivam anyādṛśa ivekṣyase /
ity apṛccham ahaṃ taṃ ca jijñāsur vijane tataḥ // SoKss_8,6.114 //
so 'tha svīkartukāmo mām āha smodbhedaśaṅkitaḥ /
devi tvadanurāgāgnidagdho 'haṃ tad bhajasva mām // SoKss_8,6.115 //
anyathāhaṃ na jīveyaṃ dehi me prāṇadakṣiṇām /
ity uktvā vāsake śūnye pādayor apatat sa me // SoKss_8,6.116 //
tato 'haṃ pādam ākṣipya saṃbhramād yāvad utthitā /
tāvad utthāya tenāham abalāliṅgitā balāt // SoKss_8,6.117 //
tatkṣaṇaṃ ca praviṣṭā me ceṭī pallavikāntikam /
tāṃ dṛṣṭvaiva sa niṣkramya guṇaśarmā bhayād gataḥ // SoKss_8,6.118 //
yadi pallavikā nātra prāvekṣyat tat sa niścitam /
adhvaṃsayiṣyat pāpo mām ity evaṃ vṛttam adya me // SoKss_8,6.119 //
ity uktvā sā mṛṣā rājñī virarāma ruroda ca /
ādāv asatyavacanaṃ paścājjātā hi kustriyaḥ // SoKss_8,6.120 //
rājā ca sa tad ākarṇya jajvāla jhaṭiti krudhā /
strīvacaḥpratyayo hanti vicāraṃ mahatām api // SoKss_8,6.121 //
abravīc ca sa kāntāṃ svāṃ samāśvasihi sundari /
tasyāvaśyaṃ kariṣyāmi drohiṇo vadhanigraham // SoKss_8,6.122 //
kiṃ tu yuktyā sa hantavyo bhaved apayaśo 'nyathā /
khyātaṃ hi yat pañcakṛtvo dattaṃ me tena jīvitam // SoKss_8,6.123 //
tvadāskandanadoṣaś ca loke vaktuṃ na yujyate /
ity uktā tena rājñā sā rājñī taṃ pratyabhāṣata // SoKss_8,6.124 //
avācya eṣa doṣaś cet tadā vācyo 'sya so 'pi kim /
yo gauḍeśvarasakhyena prabhudreho samudyamaḥ // SoKss_8,6.125 //
evam ukte tayā yuktam uktam ity abhidhāya saḥ /
yayau rājā mahāseno nijam āsthānasaṃsadam // SoKss_8,6.126 //
tatra sarve samājagmur darśanāyāsya bhūpateḥ /
rājāno rājaputrāś ca sāmantā mantriṇas tathā // SoKss_8,6.127 //
tāvac ca guṇaśarmāpi gṛhād rājakula prati /
āgān mārge ca subahūny animittāny avaikṣata // SoKss_8,6.128 //
vāmas tasmābhavat kākaḥ śvā vāmād dakṣiṇaṃ yayau /
dakṣiṇo 'haribhūd vāmaḥ saskandhaś cāsphurad bhujaḥ // SoKss_8,6.129 //
aśubhaṃ sūcayanty etāny animittāni me dhruvam /
tan mamaivāstu yat kiṃcin mā bhūd rājñas tu matprabhoḥ // SoKss_8,6.130 //
ity antaś cintayan so 'tha nṛpasyāsthānam āviśat /
mā syād rājakule kiṃcid viruddham iti bhaktitaḥ // SoKss_8,6.131 //
praṇamyātropaviṣṭaṃ ca na taṃ rājā sa pūrvavat /
abhyanandad apaśyat tu tiryak krodheddhayā dṛśā // SoKss_8,6.132 //
kim etad iti tasmiṃś ca guṇaśarmaṇi śaṅkite /
sa utthāyāsanād rājā tasya skandha upāviśat // SoKss_8,6.133 //
vismitāṃś cābravīt sabhyān nyāyaṃ me guṇaśarmaṇaḥ /
śṛṇuteti tatas taṃ sa guṇaśarmā vyajijñapat // SoKss_8,6.134 //
bhṛtyo 'haṃ tvaṃ prabhus tan nau vyavahāraḥ kathaṃ samaḥ /
adhitiṣṭhāsanaṃ paścād yathecchasi tathādiśa // SoKss_8,6.135 //
iti dhīreṇa tenokto mantribhiś ca prabodhitaḥ /
adhyāste smāsanaṃ rājā punaḥ sabhyān uvāca ca // SoKss_8,6.136 //
viditaṃ tāvad etad vo mantriṇo yat kramāgatān /
vihāya guṇaśarmāyaṃ tāvad ātmasamaḥ kṛtaḥ // SoKss_8,6.137 //
śrūyatāṃ mama caitena kīdṛg dūtagatāgataiḥ /
gauḍeśvareṇa kṛtvaikyaṃ drohaḥ kartum acintyata // SoKss_8,6.138 //
ity uktvā varṇayām āsa tat tebhyaḥ sa mahīpatiḥ /
yad aśokavatī tasmai jagāda racitaṃ mṛṣā // SoKss_8,6.139 //
yo 'py ātmadhvaṃsanākṣepas tayā tasya mṛṣoditaḥ /
niṣkāsya lokān āptebhyaḥ so 'py uktas tena bhūbhujā // SoKss_8,6.140 //
tataḥ sa guṇaśarmā tam uvācāsatyam īdṛśam /
deva kenāsi vijñaptaḥ khacitraṃ kena nirmitam // SoKss_8,6.141 //
tac chrutvaiva nṛpo 'vādīt pāpa satyaṃ na ced idam /
carubhāṇḍāntarasthaṃ tat kathaṃ jñātaṃ viṣaṃ tvayā // SoKss_8,6.142 //
prajñayā jñāyate sarvam ity ukte guṇaśarmaṇā /
aśakyam etad ity ūcus taddveṣeṇānyamantriṇaḥ // SoKss_8,6.143 //
deva tattvam ananviṣya vaktum eva na te kṣamam /
prabhuś ca nirvicāraś ca nītijñair na praśasyate // SoKss_8,6.144 //
ity asya vadato bhūyaḥ sa rājā guṇaśarmaṇaḥ /
dhāvitvā churikāghātaṃ dadau dhṛṣṭa iti bruvan // SoKss_8,6.145 //
tasmin prahāre karaṇaprayogāt tena vañcite /
anye tu praharanti sma vīre tasmin nṛpānugāḥ // SoKss_8,6.146 //
sa cāpi yuddhakaraṇair vañcayitvā kṛpāṇikāḥ /
guṇaśarmā samaṃ teṣāṃ sarveṣām apy apāharat // SoKss_8,6.147 //
babandha caitān anyonyakeśapāśena veṣṭitān /
kṛtvā karaṇayuktyaiva citraśikṣitalāghavaḥ // SoKss_8,6.148 //
niryayau ca tatas tasyāḥ prasahya nṛpasaṃsadaḥ /
jaghāna śatamātraṃ ca yodhānām anudhāvatām // SoKss_8,6.149 //
tato dattvāñcalasthaṃ tad antardhānāñjanaṃ dṛśoḥ /
adṛśyaḥ prayayau tasmād deśāt tatkṣaṇam eva saḥ // SoKss_8,6.150 //
dakṣiṇāpatham uddiśya gacchaṃś cācintayat pathi /
nūnaṃ tayāśokavatyā mūḍho 'sau prerito nṛpaḥ // SoKss_8,6.151 //
aho viṣād apy adhikāḥ striyo raktavimānitāḥ /
aho asevyāḥ sādhūnāṃ rājāno tattvadarśinaḥ // SoKss_8,6.152 //
ityādi cintayan prāpa guṇaśarmā kathaṃcana /
grāmaṃ tatra vaṭasyādho dadarśaikaṃ dvijottamam // SoKss_8,6.153 //
śiṣyān adhyāpayantaṃ tam upasṛtyābhyavādayat /
so 'pi taṃ vihitātithyaḥ papraccha brāhmaṇaḥ kṣaṇāt // SoKss_8,6.154 //
he brahman katamāṃ śākhām adhīṣe kathyatām iti /
tataḥ sa guṇaśarmā taṃ brāhmaṇaṃ pratyavocata // SoKss_8,6.155 //
paṭhāmi dvādaśa brahmañ śākhā dve sāmavedataḥ /
ṛgvedād dve yajurvedāt sapta caikām atharvataḥ // SoKss_8,6.156 //
tac chrutvā tarhi devas tvam ity uktvā brāhmaṇo 'tha saḥ /
ākṛtyā kathitotkarṣaṃ prahvaḥ papraccha taṃ punaḥ // SoKss_8,6.157 //
ko deśaḥ ko 'nvayo brūhi janmanālaṃkṛtas tvayā /
kiṃ te nāma kathaṃ ceyat tvayādhītaṃ kva vā vada // SoKss_8,6.158 //
tac chrutvā guṇaśarmā tam uvācojjayinīpuri /
ādityaśarmanāmāsīt ko'pi brāhmaṇaputrakaḥ // SoKss_8,6.159 //
pitā tasya ca bālasya sataḥ pañcatvam āyayau /
mātā tena samaṃ patyā viveśa ca hutāśanam // SoKss_8,6.160 //
tataḥ sa vavṛdhe tasyāṃ puri mātulaveśmani /
ādityaśarmādhīyāno vedān vidyāḥ kalās tathā // SoKss_8,6.161 //
prāptavidyasya tasyātra japavrataniṣeviṇaḥ /
pravrājakena kenāpi sakhyaṃ samudapadyata // SoKss_8,6.162 //
sa parivrāṭ samaṃ tena mittreṇādityaśarmaṇā /
gatvā pitṛvane homaṃ yakṣiṇīsiddhaye vyadhāt // SoKss_8,6.163 //
tatra tasyāvirāsīc ca kārtasvaravimānagā /
varakanyāparivṛtā divyakanyā svalaṃkṛtā // SoKss_8,6.164 //
sā taṃ madhurayā vācā babhāṣe maskarinn aham /
vidyunmālābhidhā yakṣī yakṣiṇyaś cāparā imāḥ // SoKss_8,6.165 //
tad ito matparīvārād gṛhāṇaikāṃ yathāruci /
etāvad eva siddhaṃ te mantrasādhanayānayā // SoKss_8,6.166 //
tvayā hi naiva vijñātaṃ pūrṇaṃ manmantrasādhanam /
ato 'haṃ te na siddhaiva mānyaṃ kleśaṃ vṛthā kṛthāḥ // SoKss_8,6.167 //
evam uktas tayā yakṣyā parivrāḍ anumānya saḥ /
yakṣiṇīm agrahīd ekāṃ tasmāt tatparivārataḥ // SoKss_8,6.168 //
tataś ca vidyunmālā sā tiro 'bhūt tāṃ ca yakṣiṇīm /
ādityaśarmā papraccha siddhā pravrājakasya yā // SoKss_8,6.169 //
apy asti vidyunmālāto yakṣiṇī kācid uttamā /
tac chrutvā yakṣiṇī sā taṃ pratyuvācāsti sundara // SoKss_8,6.170 //
vidyunmālā candralekhā tṛtīyā ca sulocanā /
uttamā yakṣiṇīṣv etā etāsv api sulocanā // SoKss_8,6.171 //
ity uktvā sā yathākālam āgantuṃ yakṣiṇī yayau /
ādityaśarmaṇā sākam agāt pravrāṭ ca tadgṛham // SoKss_8,6.172 //
tatra pratidinaṃ tasmai prītā pravrajakāya sā /
prāyacchad yakṣiṇī bhogān iṣṭān kālopagāminī // SoKss_8,6.173 //
ekadādityaśarmā ca pravrājakamukhena tām /
sulocanāmantravidhiṃ ko jānātīti pṛṣṭavān // SoKss_8,6.174 //
sāpi tanmukha evāsmai yakṣiṇy evaṃ kilābravīt /
asti tumbavanaṃ nāma sthānaṃ dakṣiṇadigbhuvi // SoKss_8,6.175 //
tatrāsti viṣṇuguptākhyo veṇātīrakṛtāspadaḥ /
pravrājako bhadantāgryaḥ sa tad vetti savistaram // SoKss_8,6.176 //
buddhvaitad yakṣiṇīvākyāt taṃ deśaṃ cotsukau yayau /
ādityaśarmānugataḥ prītyā pravrājakena saḥ // SoKss_8,6.177 //
tatrānviṣya yathāvat taṃ bhadantam abhigamya ca /
paricaryāparo bhaktyā trīṇi varṣāṇy asevata // SoKss_8,6.178 //
upācarac ca yakṣiṇyā parivrāṭ siddhayā tayā /
yathopayogopahṛtair upacārair amānuṣaiḥ // SoKss_8,6.179 //
tatas tuṣṭo bhadanto 'sau tasmāy ādityaśarmaṇe /
dadau sulocanāmantram arthitaṃ savidhānakam // SoKss_8,6.180 //
tataś cādityaśarmā taṃ mantraṃ prāpya samāpya ca /
homaṃ cakāra saṃpūrṇaṃ gatvaikānte yathāvidhi // SoKss_8,6.181 //
tatas tasya vimānasthā yakṣiṇī sā sulocanā /
prādurbabhūva rūpeṇa jagadāścaryadāyinā // SoKss_8,6.182 //
jagāda caitam ehy ehi siddhāhaṃ tava kiṃ punaḥ /
ṣaṇmāsaṃ kanyakābhāvo nāpaneyo mama tvayā // SoKss_8,6.183 //
yadi matto mahāvīramṛddhipātraṃ sulakṣaṇam /
sarvajñakalpam ajitaṃ putraṃ saṃprāptum icchasi // SoKss_8,6.184 //
ity uktvā sā tathety enam uktavantaṃ ca yakṣiṇī /
ādāyādityaśarmāṇaṃ vimānenālakāṃ yayau // SoKss_8,6.185 //
sa ca tatra samīpasthāṃ tāṃ paśyann āsta sarvadā /
ādityaśarmā ṣaṇmāsān asidhārāvrataṃ caran // SoKss_8,6.186 //
tatas tuṣṭo dhanādhyakṣo divyena vidhinā svayam /
ādityaśarmaṇe tasmai vyatarat tāṃ sulocanām // SoKss_8,6.187 //
tasyāṃ tasya dvijasyātra jāto 'yam aham ātmajaḥ /
pitrā ca me kṛtaṃ nāma guṇaśarmeti sadguṇāt // SoKss_8,6.188 //
tatas tatraiva yakṣādhipater maṇidharābhidhāt /
kramād vedāś ca vidyāś ca kalāś cādhigatā mayā // SoKss_8,6.189 //
athaikadā kim apy āgāc chakro 'tra dhanadāntikam /
udatiṣṭhaṃś ca taṃ dṛṣṭvā ye tatrāsata kecana // SoKss_8,6.190 //
matpitādityaśarmā tu tatkālaṃ vidhiyogataḥ /
anyatra gatacittatvān nodatiṣṭhat sasaṃbhramaḥ // SoKss_8,6.191 //
tatas tam aśapat kruddhaḥ sa śakro dhig jaḍa vraja /
svam eva martyalokaṃ taṃ neha yogyo bhavān iti // SoKss_8,6.192 //
praṇipatyānunīto 'tha sa sulocanayā tayā /
śakro 'bravīt tarhi mā gān martyalokamayaṃ svayam // SoKss_8,6.193 //
etat putras tu yātv eṣa putro hy ātmaiva kathyate /
mā bhūn madvacanaṃ mogham ity uktvendraḥ śamaṃ yayau // SoKss_8,6.194 //
tataḥ pitrāham ānīya nijamātulaveśmani /
ujjayinyāṃ vinikṣipto bhavitavyaṃ hi yasya tat // SoKss_8,6.195 //
tatrājāyata sakhyaṃ me rājñātratyena daivataḥ /
tato 'tra mama yad vṛttaṃ tat sarvaṃ śṛṇu vacmi te // SoKss_8,6.196 //
ity uktvāmūlavṛttāntaṃ yad aśokavatīkṛtam /
yac ca rājñā kṛtaṃ tasya yuddhāntaṃ tad avarṇayat // SoKss_8,6.197 //
punaś covāca taṃ brahmann ittham asmi palāyitaḥ /
deśāntaraṃ vrajan mārge bhavantam iha dṛṣṭavān // SoKss_8,6.198 //
śrutvaitad brāhmaṇas taṃ sa guṇaśarmāṇam abhyadhāt /
tarhi dhanyo 'smi saṃvṛttas tvadabhyāgamanāt prabho // SoKss_8,6.199 //
tad ehi me gṛhaṃ tāvad agnidattaṃ ca viddhi mām /
nāmnā madagrahāraś ca grāmo 'yaṃ nirvṛto bhava // SoKss_8,6.200 //
ity uktvā so 'gnidattas taṃ gṛhaṃ prāveśayan nijam /
ṛddhimad guṇaśarmāṇaṃ bahugomahiṣīhayam // SoKss_8,6.201 //
tatra snānāṅgarāgābhyāṃ vastrair ābharaṇaiś ca tam /
atithiṃ mānayām āsa bhojanair vividhaiś ca saḥ // SoKss_8,6.202 //
adarśayac ca tasmai svāṃ kāmyarūpāṃ surair api /
lakṣaṇāvekṣaṇam iṣāt sundarīṃ nāma kanyakām // SoKss_8,6.203 //
guṇaśarmāpi so 'nanyasamarūpāṃ vilokya tām /
sapatnyo 'syā bhaviṣyantīty agnidattam uvāca tam // SoKss_8,6.204 //
nāsāyāṃ tilako 'sty asyās tatsaṃbandhāc ca vacmy aham /
urasy asti dvitīyo 'pi tayoś caitat phalaṃ viduḥ // SoKss_8,6.205 //
evaṃ tenodite tasyā bhrātā pitur anujñayā /
udghāṭayaty uro yāvat tāvat tīlakam aikṣata // SoKss_8,6.206 //
tato 'gnidattaḥ sāścaryo guṇaśarmāṇam abhyadhāt /
sarvajñas tvam imau tv asyās tilakau nāśubhapradau // SoKss_8,6.207 //
sapatnyo hi bhavantīha prāyaḥ śrīmati bhartari /
daridro bibhṛyād ekām api kaṣṭaṃ kuto bahūḥ // SoKss_8,6.208 //
tac chrutvā guṇaśarmā taṃ pratyuvāca yathāttha bhoḥ /
sulakṣaṇāyā īdṛśyā hy akṛter aśubhaṃ kutaḥ // SoKss_8,6.209 //
ity ūcivān prasaṅgena pṛṣṭas tasmai śaśaṃsa saḥ /
pratyaṅgaṃ tilakādīnāṃ phalaṃ strīpuṃsayoḥ pṛthak // SoKss_8,6.210 //
tadā ca guṇaśarmāṇaṃ taṃ sā dṛṣṭvaiva sundarī /
ity eṣa pātuṃ dṛṣṭyaiva cakorīvendum utsukā // SoKss_8,6.211 //
tato 'gnidatto vijane guṇaśarmāṇam āha tam /
mahābhāga dadāmy etāṃ kanyāṃ te sundarīm aham // SoKss_8,6.212 //
mā gā videśaṃ tiṣṭheha gṛhe mama yathāsukham /
etat tadvacanaṃ śrutvā guṇaśarmāpy uvāca tam // SoKss_8,6.213 //
satyam evaṃ kṛte kiṃ kiṃ na saukhyaṃ mama kiṃ tu mām /
mithyā rājāvamānāgnitaptaṃ prīṇāsti naiva tat // SoKss_8,6.214 //
kāntā candrodayo vīṇāpañcamadhvanir ity amī /
ye nandayanti sukhitān duḥkhitān vyathayanti te // SoKss_8,6.215 //
jāyā ca svarasā raktā bhaved avyabhicārinī /
avaśā pitṛdattā tu syād aśokavatī yathā // SoKss_8,6.216 //
itaḥ pradeśān nikaṭā sā kiṃ cojjayinī puri /
tad buddhvā sa nṛpo jātu mama kuryād upadravam // SoKss_8,6.217 //
tat paribhramya tīrthāni prakṣālyājanmakilbiṣam /
śarīram etat tyakṣyāmi bhaviṣyāmy atha nirvṛtaḥ // SoKss_8,6.218 //
ity uktavantaṃ pratyāha so 'gnidatto vihasya tam /
tavāpi moho yatredṛk tatrānyasya kim ucyatām // SoKss_8,6.219 //
ajñāvamānād dhāniḥ kā vada śuddhāśayasya te /
paṅko hi nabhasi kṣiptaḥ kṣeptuḥ patati mūrdhani // SoKss_8,6.220 //
rājaiva so cirāt prapsyaty aviśeṣajñatāphalam /
mohāndham avivekaṃ hi śrīś cirāya na sevate // SoKss_8,6.221 //
kiṃ cāśokavatī dṛṣṭvā vairasyaṃ strīṣu cet tava /
satīṃ dṛṣṭvā na kiṃ tāsu śraddhā vetsi ca lakṣaṇam // SoKss_8,6.222 //
nikaṭojjayinī vā cet tava dāsyāmy ahaṃ tathā /
yathā tvām iha tiṣṭhantaṃ naiva jñāsyati kaścana // SoKss_8,6.223 //
tīrthayātrā taveṣṭā vā tac chastā tasya sā budhaiḥ /
saṃpattir vidhivan na syād vaidike yasya karmaṇi // SoKss_8,6.224 //
anyathā devapitragnikriyāvratajapādibhiḥ /
gṛhe yā puṇyaniṣpattiḥ sādhvani bhramataḥ kutaḥ // SoKss_8,6.225 //
bhujopadhāno bhūśāyī bhikṣāśī kevalo 'dhanaḥ /
muneḥ samatvaṃ prāpyāpi na kleśair mucyate 'dhvagaḥ // SoKss_8,6.226 //
dehatyāgāt sukhaṃ yad vā vāñchasy eṣa tava bhramaḥ /
itaḥ kaṣṭataraṃ duḥkham amutra hy ātmaghātinām // SoKss_8,6.227 //
tad eṣo 'nucito moho yūnaś ca viduṣaś ca te /
svayaṃ vicārayāvaśyaṃ kartavyaṃ madvacas tava // SoKss_8,6.228 //
kārayāsmīha guptaṃ te bhūgṛhaṃ pṛthu sundaram /
vivāhya sundarīṃ duḥkham amutra hy ātmaghātinām // SoKss_8,6.229 //
iti tenāgnidattena bodhitaḥ sa prayatnataḥ /
guṇaśarmā tathety etat pratipadya jagāda tam // SoKss_8,6.230 //
kṛtaṃ mayā te vacanaṃ ko bhāryāṃ sundarīṃ tyajet /
kiṃ tv etām akṛtī nāhaṃ pariṇeṣyāmi te sutām // SoKss_8,6.231 //
ārādhayāmy ahaṃ tāvad devaṃ kaṃcit susaṃyataḥ /
yena tasya kṛtaghnasya rājñaḥ kuryāṃ pratikriyām // SoKss_8,6.232 //
iti tadvacanaṃ hṛṣṭaḥ so 'gnidatto 'nvamanyata /
so 'pi tāṃ guṇaśarmātra viśaśrāma sukhaṃ niśām // SoKss_8,6.233 //
anyedyuś cāgnidatto 'sya saukhyārthaṃ tatra guptimat /
pātālavasatiprakhyaṃ kārayām āsa bhūgṛham // SoKss_8,6.234 //
tatrasthaś cāgnidattaṃ sa guṇaśarmābravīd rahaḥ /
ihāntar brūhi kaṃ devaṃ kena mantreṇa bhaktitaḥ // SoKss_8,6.235 //
ārādhayāmy ahaṃ tāvad varadaṃ vratacaryayā /
ity uktavantaṃ taṃ dhīram agnidatto 'bhyabhāṣata // SoKss_8,6.236 //
asti svāmikumārasya mantro me guruṇoditaḥ /
tenārādhaya taṃ devaṃ senānyaṃ tārakāntakam // SoKss_8,6.237 //
yasya janmārthibhir devaiḥ preṣitaḥ śatrupīḍitaiḥ /
dagdho 'pi kāmaḥ saṃkalpajanmā śarveṇa nirmitaḥ // SoKss_8,6.238 //
maheśvarād agnikuṇḍād agneḥ śaravaṇād api /
kṛttikābhyaś ca śaṃsanti vicitraṃ yasya saṃbhavam // SoKss_8,6.239 //
jātenaiva jagat kṛtsnaṃ duṣpradharṣeṇa tejasā /
ānandya yena nihato durjayas tārakāsuraḥ // SoKss_8,6.240 //
tan mantram imam ādatsva matta ity abhidhāya saḥ /
agnidatto dadau tasmai mantraṃ taṃ guṇaśarmaṇe // SoKss_8,6.241 //
tenārādhitavān skandaṃ guṇaśarmā sa bhūgṛhe /
tayopacaryamāṇaḥ san sundaryā niyatavrataḥ // SoKss_8,6.242 //
tataḥ pratyakṣatām etya sākṣād devaḥ sa ṣaṇmukhaḥ /
tuṣṭo 'smi te varaṃ putra vṛṇīṣveti tam ādiśat // SoKss_8,6.243 //
ākṣīṇakoṣo bhūtvā tvāṃ mahāsenaṃ vijitya ca /
gatvāpratihataḥ putra pṛthvīrājyaṃ kariṣyasi // SoKss_8,6.245 //
iti dattvādhikaṃ tasmai varaṃ skandas tirodadhe /
saṃprāptākṣayakośaś ca guṇaśarmāpi so 'bhavat // SoKss_8,6.246 //
ṛddhyā tataḥ svamahimocitayāgnidattaviprātmajām anudinādhikabaddhabhāvām /
bhāvyarthasiddhim iva rūpavatīm upetāṃ tāṃ sundarīṃ sa sukṛtī vidhinopayeme // SoKss_8,6.247 //
ākṣīṇakoṣanicayaprabhavaprabhāvāt saṃbhūtabhūrigajavājipadātisainyaḥ /
dānaprasādamilitākhilapārthivānāṃ rundhan balair avanim ujjayinīṃ jagāma // SoKss_8,6.248 //
prakhyāpya tasyāṃ tad aśokavatyāḥ prajāsv aśīlaṃ samare ca bhūpam /
jitvā mahāsenam apāsya rājyāt pṛthvīpatitvaṃ sa samāsasāda // SoKss_8,6.249 //
anyāś ca kanyāḥ pariṇīya rājñām abdhes taṭeṣv apy aparāṅmukhākṣaḥ /
iṣṭān sa bhogān guṇaśarmasamrāṭ cirāya bhuṅkte sma sasundarīkaḥ // SoKss_8,6.250 //
iti puruṣaviśeṣājñānato mūḍhabuddhiḥ sapadi vipadam āpa prāṅ mahāsenabhūpaḥ /
iti ca sa guṇaśarmā dhairyam ekaṃ sahāyaṃ kṛtamatir avalambya prāptavān ṛddhim agryām // SoKss_8,6.251 //
evaṃ kathāṃ svasacivasya mukhād udārāṃ sūryaprabho niśi niśamya sa vītabhīteḥ /
vīro mahāsamarasāgaram uttitīrṣur utsāham abhyadhikam āpa śanaiś ca śiśye // SoKss_8,6.252 //
iti mahākaviśrīsomadevabhaṭṭaviracite kathāsaritsāgare sūryaprabhalambake ṣaṣṭhas taraṅgaḥ /
saptamas taraṅgaḥ /
tataḥ sūryaprabhaḥ prātar utthāya sacivaiḥ saha /
dānavādibalaiḥ sarvair yuto yuddhabhuvaṃ yayau // SoKss_8,7.1 //
yāyayau śrutaśarmā ca vidyādharabalair vṛtaḥ /
ājagmuś ca punar draṣṭuṃ sarve devāsurādayaḥ // SoKss_8,7.2 //
sainye dve api te vyūhāv ardhacandrau ca cakratuḥ /
prāvartata tato yuddhaṃ balayor ubhayos tayoḥ // SoKss_8,7.3 //
saśabdam abidhāvanto nikṛntantaḥ parasparam /
pattrārūḍhāḥ prajavino yuddhyante sma śarā api // SoKss_8,7.4 //
koṣān anāgraniryātāḥ sudīrghāḥ pītaśoṇitāḥ /
lolāḥ khaḍgalatā reju kṛtāntarasanā iva // SoKss_8,7.5 //
śūrotphullamukhāmbhojasaṃpataccakrasaṃhati /
rājahaṃsakṣayāyāsīt tadāhavamahāsaraḥ // SoKss_8,7.6 //
utphaladbhiḥ patadbhiś ca nirlūnaiḥ śūramurdhabhiḥ /
kṛtāntakandukakrīḍāsaṃnibhā samid ābabhau // SoKss_8,7.7 //
kṣatajāsekanirdhūtadhūlidhvānte raṇājire /
mahārathānām abhavan dvandvayuddhāny amarṣiṇām // SoKss_8,7.8 //
āsīt sūryaprabhasyātra saṅgrāmaḥ śrutaśarmaṇā /
dāmodareṇa ca samaṃ prabhāsasyāhavo 'bhavat // SoKss_8,7.9 //
mahotpātena sākaṃ ca siddhārtho yuyudhe tadā /
prahasto brahmaguptena saṃgamena ca vītabhīḥ // SoKss_8,7.10 //
prajñāḍhyaś candraguptenāpy akrameṇa priyaṃkaraḥ /
yuyudhe sarvadamanaḥ sahaivātibalena ca // SoKss_8,7.11 //
dhuraṃdhareṇa yuyudhe sa kuñjarakumārakaḥ /
anye mahārathāś cānyair ayudhyanta pṛthak pṛthak // SoKss_8,7.12 //
tatra pūrvaṃ mahotpātaḥ pratihatya śaraiḥ śarān /
siddhārthasya dhanuś chittvā jaghānāśvān sasārathīn // SoKss_8,7.13 //
virathaḥ so 'pi siddhārtho dhāvitvā tasya taṃ krudhā /
ayodaṇḍena mahatā sāśvaṃ ratham acūrṇayat // SoKss_8,7.14 //
tatas taṃ pādacārī sa siddhārthaḥ pādacāriṇam /
bāhuyuddhena dharaṇau mahotpātam apātayat // SoKss_8,7.15 //
yāvac cecchati niṣpeṣṭuṃ sa taṃ tāvat sa khecaraḥ /
bhagena rakṣitaḥ pitrā protthāya prayayau raṇāt // SoKss_8,7.16 //
prahastabrahmaguptau cāpy anyonyaṃ virathīkṛtau /
karaṇaiḥ khaḍgayuddhena yudhyete sma pṛthag vidhaiḥ // SoKss_8,7.17 //
prahastaś cāsinirlūnacarmāṇaṃ karaṇakramāt /
yuktyā taṃ pātayām āsa brahmaguptaṃ bhuvas tale // SoKss_8,7.18 //
patitasya śiras tasya sa yāvac chettum icchati /
tavan nivārito dūrāt pitrāsya brahmaṇā svayam // SoKss_8,7.19 //
sutān rakṣitum āyātā yūyaṃ na prekṣituṃ raṇam /
ity uktvā dānavāḥ sarve devān vijahasus tadā // SoKss_8,7.20 //
tāvad vītabhayaś chinnadhanvānaṃ hatasārathim /
jaghāna hṛdaye viddhvā pradyumnāstreṇa saṃkramam // SoKss_8,7.21 //
prajñāḍhyaś candraguptaṃ ca padātiṃ rathayoḥ kṣayāt /
padātiḥ khaḍgayuddhena nyavadhīt kṛttam astakam // SoKss_8,7.22 //
tataḥ putravadhakruddhaḥ svayam āgatya candramāḥ /
rajñāḍhyaṃ yodhayām āsa yuddhaṃ cāsīt tayoḥ samam // SoKss_8,7.23 //
priyaṃkaraś ca viratho virathaṃ rathanāśataḥ /
ekakhaḍgaprahāreṇa karoti smākramaṃ dvidhā // SoKss_8,7.24 //
chinne dhanuṣi nikṣiptenāṅkuśena hṛdi kṣatam /
hatavān sarvadamano helayātibalaṃ raṇe // SoKss_8,7.25 //
tato dhuraṃdharaṃ taṃ ca sa kuñjarakumārakaḥ /
astrapratyastrayuddhena cakāra virathaṃ muhuḥ // SoKss_8,7.26 //
muhur vikramaśaktiś ca tasmai ratham aḍhaukayat /
rarakṣa saṃkaṭe taṃ cāpy astrair astrāṇi vārayan // SoKss_8,7.27 //
sa kuñjarakumāro 'tha dhāvitvā mahatīṃ śilām /
kruddho vikramaśakter drāk cikṣepa syandanopari // SoKss_8,7.28 //
gate vikramaśaktau ca cūrṇitasyandane tataḥ /
tayaiva śilayā taṃ sa dhuraṃdharam acūrṇayat // SoKss_8,7.29 //
sūryaprabhaḥ prayuddho 'pi sahātra śrutaśarmaṇā /
virocanavadhakrodhāj jaghānaikeṣuṇā damam // SoKss_8,7.30 //
tatkrodhād aśvinau devau yuddhāyāpatitau śaraiḥ /
sunīthaḥ pratijagrāha teṣāṃ yuddham abhūn mahat // SoKss_8,7.31 //
sthirabuddhiś ca saṅgrāme śaktyā hatvā parākramam /
vasubhis tadvadhakruddhaiḥ sahāṣṭābhir ayudhyata // SoKss_8,7.32 //
virathīkṛtabhāsaṃ ca prabhāso vīkṣya mardanam /
dāmodararaṇāsakto 'py ekeneveṣuṇāvadhīt // SoKss_8,7.33 //
prakampano 'strayuddhena hatvā tejaḥprabhaṃ yudhi /
yuyudhe tadvadhakruddhenāgninā saha dānavaḥ // SoKss_8,7.34 //
dhūmaketoś ca samare yamadaṃṣṭraṃ nijaghnuṣaḥ /
kupitena yamenābhūt saha yuddhaṃ sudāruṇam // SoKss_8,7.35 //
cūrṇayitvā sa śilayā siṃhadraṣṭaṃ suroṣaṇam /
samaṃ nirṛtinā yuddhe tadvadhāmarṣaśālinā // SoKss_8,7.36 //
kālacakro 'pi cakreṇa cakre vāyubalaṃ dvidhā /
ayudhyata ca tatkopāj jvalatā vāyunā saha // SoKss_8,7.37 //
rūpair nāgādrivṛkṣāṇāṃ mahāmāyo vimohadam /
kuberadattaṃ hatavāṃs tārkṣyavajrāgnirūpadhṛt // SoKss_8,7.38 //
tataḥ kruddhaḥ kubero 'tra tena sākam ayudhyata /
evam anye 'py ayudhyanta surā svāṃśavadhakrudhā // SoKss_8,7.39 //
nijaghnire 'tra cānye 'pi te te vidyādharādhipāḥ /
utpatadbhiḥ pratipadaṃ tais tair manujadānavaiḥ // SoKss_8,7.40 //
tāvac cātra prabhāsasya saha dāmodareṇa tat /
parasparāstrapratyastrabhīmaṃ yuddham avartata // SoKss_8,7.41 //
atha dāmodaraś chinnadhanvā nihatasārathiḥ /
āttānyacāpaḥ saṃgṛhya svayaṃ raśmīn ayudhyata // SoKss_8,7.42 //
sādhuvādapradaṃ cāsya papracchendro 'mbujāsanam /
hīyamānaṃ prati kathaṃ tuṣṭo 'si bhagavann iti // SoKss_8,7.43 //
tato brahmā jagādainaṃ kathaṃ naitasya tuṣyate /
iyac ciraṃ prabhāsena saha yo 'nena yudhyate // SoKss_8,7.44 //
dāmodaraṃ harer aṃśaṃ vinā kuryād idaṃ hi kaḥ /
ekasya hi prabhāsasya sarve 'py alpāḥ surā raṇe // SoKss_8,7.45 //
namucir nāma yo hy āsīd asuraḥ suramardanaḥ /
prabalākhyas tato jajñe sarvaratnamayaś ca yaḥ // SoKss_8,7.46 //
saiṣa prabhāso jāto 'dya putro bhāsasya durjayaḥ /
bhāso 'pi pūrvam abhavat kālanemir mahāsuraḥ // SoKss_8,7.47 //
bhūyo hiraṇyakaśipus tato bhūtvā kapiñjalaḥ /
sumuṇḍīko 'suro yo 'bhūt so 'yaṃ sūryaprabho 'dya ca // SoKss_8,7.48 //
hiraṇyākṣaś ca yo 'bhūt prāksa sunīthāsuro 'py ayam /
prahastādyāś ca ye 'py ete te sarve daityadānavāḥ // SoKss_8,7.49 //
ye yuṣmābhir hatās te 'mī punar jātā yato 'surāḥ /
mayādayo 'ta evāmī pakṣam eṣām upāśritāḥ // SoKss_8,7.50 //
sūryaprabhādibhiḥ sviṣṭarudrayajñaprabhāvataḥ /
visrastabandhanaḥ paśya balir draṣṭum ihāgataḥ // SoKss_8,7.51 //
svaṃ satyavacanaṃ rakṣan pātāleṣv eva tiṣṭhati /
tvadrājyakālaparyantaṃ tataś cen ro bhaviṣyati // SoKss_8,7.52 //
ete parigṛhītāś ca sāṃprataṃ tripurāriṇā /
tan nāyaṃ jayakālo vaḥ saṃdhiṃ kuruta kiṃ grahaiḥ // SoKss_8,7.53 //
iti yāvat surapatiṃ bravīti kamalāsanaḥ /
tāvat prabhāsaḥ prāmuñcad astraṃ pāśupataṃ mahat // SoKss_8,7.54 //
tad dṛṣṭvā sarvasaṃhāri raudram astraṃ vijṛmbhitam /
pramuktaṃ hariṇā cakraṃ sutasnehāt sudarśanam // SoKss_8,7.55 //
tataḥ sarūpayor āsīd yuddhaṃ divyāstrayos tayoḥ /
akāṇḍaviśvasaṃhārasaṃbhrāntabhuvanatrayam // SoKss_8,7.56 //
astraṃ svaṃ saṃharaitat tvaṃ yāvat svaṃ saṃharāmy aham /
ity ukto hariṇā so 'tha prabhāsaḥ pratyuvāca tam // SoKss_8,7.57 //
muktam astraṃ vṛthā na syāt tat prayātu parāṅmukhaḥ /
dāmodaro raṇaṃ hitvā tato 'straṃ saṃharāmy aham // SoKss_8,7.58 //
ity ukte tena bhagavān avādīt tarhi mānaya /
cakraṃ tvam api me mā bhūd vaiphalyam ubhayor api // SoKss_8,7.59 //
etac chaurer vacaḥ śrutvā prabhāsaḥ prāha kālavit /
evam astu rathaṃ hantu mama cakram idaṃ tava // SoKss_8,7.60 //
tatheti hariṇā dāmodare vyāvartite raṇāt /
prabhāsaḥ saṃjahārāstraṃ cakraṃ cāsyāpatad rathe // SoKss_8,7.61 //
āruhyānyaṃ rathaṃ so 'tha yayau sūryaprabhāntikam /
dāmodaro 'pi sa prāyāc chrutaśarmāntikaṃ tataḥ // SoKss_8,7.62 //
tāvac ca vāsavāṃśatvadṛptasya śrutaśarmaṇaḥ /
sūryaprabhasya ca dvandvayuddhaṃ kāṣṭhāṃ parām agāt // SoKss_8,7.63 //
śrutaśarmā prayuṅkte sma yad yad astraṃ prayatnataḥ /
pratyastraiḥ pratihanti sma tat tat sūryaprabhaḥ kṣaṇāt // SoKss_8,7.64 //
māyā yā yā ca tenātra prayuktā śrutaśarmaṇā /
sūryaprabheṇa sā sāsya nihatā pratimāyayā // SoKss_8,7.65 //
tato brahmāstram amucac chrutaśarmātikopataḥ /
sūryaprabho 'pi prāmuñcad astraṃ pāśupataṃ kṛtī // SoKss_8,7.66 //
tena raudramahāstreṇa brahmāstraṃ pratihatya tat /
yāvat sa duṣpradharmeṇa śrutaśarmābhibhūyate // SoKss_8,7.67 //
tāvad indraprabhṛtibhir lokapālaiḥ samantataḥ /
vajrādīni prayuktāni paramāstrāṇy amarṣibhiḥ // SoKss_8,7.68 //
tat tu pāśupataṃ tāni jitvā sarvāyudhāny api /
jajvāla sutarām astraṃ śrutaśarmajighāṃsayā // SoKss_8,7.69 //
tataḥ sūryaprabhaḥ stutvā mahāstraṃ tad vyajijñapat /
mā vadhīḥ śrutaśarmāṇaṃ baddhvā tvaṃ taṃ samarpaya // SoKss_8,7.70 //
tataḥ prasahya niḥśeṣaiḥ saṃnaddham abhavat suraiḥ /
tajjigīṣāvaśāc cānyaiḥ prekṣakair asurair api // SoKss_8,7.71 //
tatkṣaṇaṃ vīrabhadrākhyaḥ śaṃbhunā prerito gaṇaḥ /
āgatyaiva tadādeśam indrādibhyo 'bravīd idam // SoKss_8,7.72 //
yūyaṃ prekṣitum āyātās tad yoddhuṃ vaḥ kramo 'tra kaḥ /
maryādālaṅghanāc cānyad api syād asamañjasam // SoKss_8,7.73 //
etac chrutvāruvan devā hanyante ca hatāś ca naḥ /
sarveṣām atra tanayās tan na yudhyāmahe katham // SoKss_8,7.74 //
dustyajo hi sutasnehas tad avaśyaṃ pratikriyā /
tan nihantṛṣu kartavyā yathāśakty atra ko 'kramaḥ // SoKss_8,7.75 //
ity uktavatsu deveṣu vīrabhadre tato gate /
surāṇām asurāṇāṃ ca prāvartata mahāraṇaḥ // SoKss_8,7.76 //
sunīthaḥ samam aśvibhyāṃ prajñāḍhyaś ca sahendunā /
sthirabuddhiś ca vasubhiḥ kālacakraś ca vāyunā // SoKss_8,7.77 //
prakampano 'gninā siṃhadaṃṣṭro nirṛtinā tathā /
varuṇena prathamano dhūmaketur yamena ca // SoKss_8,7.78 //
mahāmāyaḥ sa ca tadā dhanādhipatinā saha /
ayudhyatāstrapratyastrair anyonyaiś ca samaṃ suraiḥ // SoKss_8,7.79 //
paryante paramāstraṃ ca yo yo yad yat suro 'kṣipat /
tasya tasya haras tat tad dhuṃkāreṇa vyanāśayat // SoKss_8,7.80 //
dhanadas tūdyatagadaḥ sāmnā śarveṇa vāritaḥ /
bhagnāstrāś ca surās te te parityajyāhavaṃ yayuḥ // SoKss_8,7.81 //
tataḥ sūryaprabhaṃ śakraḥ svayaṃ krodhād ayodhayat /
śaraugham amucat tasmiṃs tāni tāny āyudhāni ca // SoKss_8,7.82 //
sūryaprabhaś ca nirdhūya tadastrāṇy avahelayā /
ākarṇākṛṣṭanārācaśatenendram atāḍayat // SoKss_8,7.83 //
tataḥ kruddhaḥ sa kuliśaṃ jagrāha ca surādhipaḥ /
huṃkāraṃ cākarod rudraḥ kuliśaṃ ca nanāśa tat // SoKss_8,7.84 //
tataḥ parāṅmukhe yāte śakre nārāyaṇaḥ svayam /
prabhāsaṃ yodhayām āsa krodhāt koṭīmukhaiḥ śaraiḥ // SoKss_8,7.85 //
astrāṇy anyāni cāpy astrair niṣkampo yuyudhe samam /
hatāśvo virathībhūto 'py āruhyānyaṃ rathaṃ ca saḥ // SoKss_8,7.86 //
tena daityāriṇā sārdhaṃ nirviśeṣam ayudhyata /
tataḥ prakupito devo jvalac cakraṃ mumoca saḥ // SoKss_8,7.87 //
prabhāso 'py abhimantryaiva divyaṃ khaḍgaṃ pramuktavān /
tayor āyudhayor yudhyamānayor vīkṣya cakrataḥ // SoKss_8,7.88 //
hīyamānaṃ śanaiḥ khaḍgaṃ huṃkāraṃ kṛtavān haraḥ /
tena te khaḍgacakre dve antardhānam upeyatuḥ // SoKss_8,7.89 //
tato nanandur asurā viṣīdanti sma cāmarāḥ /
sūryaprabhe labdhajaye baddhe ca śrutaśarmaṇi // SoKss_8,7.90 //
saṃstutyārādhayām āsur atha devā vṛṣadhvajam /
tatas tuṣṭaḥ surān evam ādideśāmbikāpatiḥ // SoKss_8,7.91 //
sūryaprabha pratijñātaṃ varjayitvārthyatāṃ varaḥ /
deva yat te pratijñātaṃ kaḥ śaktaḥ kartum anyathā // SoKss_8,7.92 //
kiṃ tv asmābhiḥ pratijñātaṃ yad asya śrutaśarmaṇaḥ /
satyaṃ tad apy astu vibho mā bhūd vaṃśakṣayaś ca naḥ // SoKss_8,7.93 //
ity uktvā viratan devān bhagavān evam ādiśat /
saṃdhau kṛte bhavaty etat saṃdhiś caivam ihāstu vaḥ // SoKss_8,7.94 //
sūryaprabhaṃ praṇamatu śrutaśarmā sahānugaḥ /
tatas tathā vadiṣyāmo yathobhayahitaṃ bhavet // SoKss_8,7.95 //
itīśvaravaco devāḥ pratipadya tatheti ca /
sūryaprabhasya vidadhuḥ śrutaśarmāṇam ānatam // SoKss_8,7.96 //
tatas tayor mithas tyaktavairayoḥ kaṇṭhalagnayoḥ /
saṃdhiṃ devāsurāś cakruḥ śāntavairāḥ parasparam // SoKss_8,7.97 //
atha śṛṇvatsu nikhileṣv asureṣu sureṣu ca /
uvāca bhagavāñ śaṃbhuḥ sūryaprabham idaṃ vacaḥ // SoKss_8,7.98 //
kuru dakṣiṇavedyarthe cakravartitvam ātmanaḥ /
uttarasmiṃs tu vedyarthe dehi tac chrutaśarmaṇe // SoKss_8,7.99 //
prāptavyam acirāt putra tvayā hītaś caturguṇam /
sāmrājyaṃ kiṃnarādīnām aśeṣāṇāṃ dyucāriṇām // SoKss_8,7.100 //
tasmin prāpte ca dadyās tvaṃ vedyardham api dakṣiṇam /
tat kuñjarakumārāya saviśeṣapade sthitaḥ // SoKss_8,7.101 //
ye cātra nihatā vīrāḥ samity ubhayapakṣayoḥ /
uttiṣṭhantv akṣatair aṅgair jīvantaḥ sarva eva te // SoKss_8,7.102 //
ity uktvāntardadhe śaṃbhuḥ sarve cottasthur akṣatāḥ /
suptaprabuddhā iva te ye 'trābhūvan raṇe hatāḥ // SoKss_8,7.103 //
atha sūryaprabho mūrdhni dhṛtaśāṃbhavaśāsanaḥ /
gatvā viviktaṃ vistīrṇaṃ bhūmibhāgam ariṃdamaḥ // SoKss_8,7.104 //
upaviṣṭo mahāsthāne śrutaśarmāṇam āgatam /
nijasiṃhāsanārdhe tam upāveśitavān svayam // SoKss_8,7.105 //
tadvayasyāḥ prabhāsādyā vayasyāḥ śrutaśarmaṇaḥ /
dāmodarādyāś ca tayoḥ pārśvayoḥ sam upāviśan // SoKss_8,7.106 //
upāviśat sunīthaś ca mayaś cānye ca dānavāḥ /
āsaneṣu yathārheṣu tathā vidyādhareśvarāḥ // SoKss_8,7.107 //
tatas tatrāyayuḥ saptapātālapatayo 'khilāḥ /
prahlādapramukhā daityadānavendrāḥ praharṣataḥ // SoKss_8,7.108 //
śakraś ca lokapālādiyuto gurupuraḥsaraḥ /
vidyādharaḥ sumeruś ca sa suvāsakumārakaḥ // SoKss_8,7.109 //
danuprabhṛtayaḥ sarvāś cāyayuḥ kaśyapāṅganāḥ /
bhūtāsanavimānena bhāryāḥ sūryaprabhasya ca // SoKss_8,7.110 //
sarveṣv eṣu kṛtānyonyaprītyācāropaveśiṣu /
siddhir nāma sakhī datvās tadvākyenaivam abhyadhāt // SoKss_8,7.111 //
bho bhoḥ surāsurā devī danur yuṣmān bravīty asau /
asmin prītisamāje yat saumanasyaṃ sukhaṃ ca naḥ // SoKss_8,7.112 //
tad brūta yadi yuṣmābhir anubhūtaṃ kadācana /
tad anyonyaṃ na kartavyo virodho duḥkhadāruṇaḥ // SoKss_8,7.113 //
hiraṇyākṣādibhir jyeṣṭhair dyurājyāya kṛtaḥ sa yaiḥ /
te gatāḥ śakra evādya jyeṣṭhas tat kā virodhitā // SoKss_8,7.114 //
nirvairasukhitās tasmād vartadhvam itaretaram /
asmākaṃ yena saṃtoṣaḥ śivaṃ ca jagatāṃ bhavet // SoKss_8,7.115 //
iti siddhimukhāc chrutvā bhagavatyā danor vacaḥ /
śakreṇa vīkṣitamukho bṛhaspatir uvāca tām // SoKss_8,7.116 //
nānubandho 'sti devānām asurān prati kaścana /
vikurvate na yady ete mithyā devān imān prati // SoKss_8,7.117 //
ity ukte devaguruṇā dānavendro mayo 'bravīt /
syād vikāro 'surāṇāṃ cet tad dadyān nasmuciḥ katham // SoKss_8,7.118 //
uccaiḥśravasam indrāya mṛtasaṃjīvanaṃ hayam /
prabalaś ca śarīraṃ svaṃ surebhyaḥ katham arpayet // SoKss_8,7.119 //
trailokyaṃ haraye dattvā viśet kārāṃ kathaṃ baliḥ /
ayodehaḥ kathaṃ dehaṃ dadyād vā viśvakarmaṇe // SoKss_8,7.120 //
adhikaṃ vā kiyad vacmi nityasaṃbhāvino 'surāḥ /
chadmanā cen na bādhyante tad eṣāṃ nāsti vikriyā // SoKss_8,7.121 //
evaṃ mayāsureṇokte siddhyāvoci tathā yathā /
prītiṃ devāsurāś cakrur mithaḥ kaṇṭhagrahottaram // SoKss_8,7.122 //
tāvad bhavānyā prahitā pratīhārī jayābhidhā /
atrāgāt pūjitā sarvaiḥ sumeruma vadac ca sā // SoKss_8,7.123 //
devyāhaṃ preṣitā tvāṃ pratyādiṣṭaṃ ca tayā tava /
asti te kanyakā nāmnā kāmacūḍāmaṇiḥ sutā // SoKss_8,7.124 //
sūryaprabhāya tāṃ dehi śīghraṃ bhaktā hi sā mama /
ity ukto jayayā prahvaḥ sumeruḥ pratyuvāca tām // SoKss_8,7.125 //
yad ādiśati devī māṃ paramo 'nugraho hy ayam /
devenāpy ayam evārthaḥ prāg ādiṣṭo mamābhavat // SoKss_8,7.126 //
evaṃ sumeruṇā proktā prāha sūryaprabhaṃ jayā /
tvayaiṣā sarvabhāryāṇāṃ kartavyoparivartinī // SoKss_8,7.127 //
sarvābhyo 'bhimatānyābhyas tavāpy eṣā bhaviṣyati /
ityādiṣṭaṃ tavāpy adya devyā gauryā prasannayā // SoKss_8,7.128 //
ity uktvāntardadhe sūryaprabheṇābhyarcitā jayā /
atraivāhni sumeruś ca lagnaṃ niścitavān drutam // SoKss_8,7.129 //
vedīm akārayat so 'tra sadratnastambhakuṭṭimām /
yuktāṃ tadraśmijālena pihiteneva vahninā // SoKss_8,7.130 //
ānāyayām āsa ca tāṃ kāmacūḍāmaṇiṃ sutām /
nipīyam ānalāvaṇyāṃ lolair devāsurekṣaṇaiḥ // SoKss_8,7.131 //
umā himavato jātā jātā ceyaṃ sumerutaḥ /
itīva tatsamānena saundaryeṇa samāśritām // SoKss_8,7.132 //
tato vedīṃ samāropya kṛtakautukaśobhitām /
prasādhitāṃ sumerus tāṃ dadau sūryaprabhāya saḥ // SoKss_8,7.133 //
sūryaprabhaś ca jagrāha kāmacūḍāmaṇes tadā /
danuprabhṛtibhir baddhakaṅkaṇaṃ pāṇipaṅkajam // SoKss_8,7.134 //
dadau lājavisarge ca prathame tatkṣaṇāgatā /
jayā bhavānīprahitā divyāṃ mālām anaśvarīm // SoKss_8,7.135 //
sumeruś cāpy anarghāṇi ratnāni pradadau tadā /
airāvaṇāt samutpannaṃ divyaṃ ca varavāraṇam // SoKss_8,7.136 //
dvitīye lājamokṣe ca jayā ratnāvalīm adāt /
yayā kaṇṭhasthayā mṛtyuḥ kṣuttṛṣṇā ca na bādhate // SoKss_8,7.137 //
sumeruś ca dadāti sma dviguṇaṃ ratnasaṃcayam /
uccaiḥśravaḥprasūtaṃ ca hayaratnam anuttamam // SoKss_8,7.138 //
lājamokṣe tṛtīye ca dadāv ekāvalīṃ jayā /
yauvanaṃ kṣīyate naiva yayā kaṇṭhāvalagnayā // SoKss_8,7.139 //
sumerus triguṇaṃ rāśiṃ ratnānāṃ pravitīrya ca /
dattavān gulikāṃ divyāṃ sarvasiddhyupayoginīm // SoKss_8,7.140 //
tato vivāhe nirvṛtte sumeruḥ sasurāsurān /
vidyādharān devamātṛḥ sarvān evaṃ vyajijñapat // SoKss_8,7.141 //
bhoktavyam adya yuṣmābhiḥ sarvair eva gṛhe mama /
anugrahaś ca kartavyo baddho mūrdhni mayāñjaliḥ // SoKss_8,7.142 //
evam abhyarthanāṃ tasya sumeroḥ sarva eva te /
yāvan necchanti tāvac ca nandī tatrāgato 'bhavat // SoKss_8,7.143 //
sa tān avādīt praṇatān ādiṣṭaṃ vas triśūlinā /
gṛhe sumeror bhoktavyam eṣa hy asmatparigrahaḥ // SoKss_8,7.144 //
etad anneṣu bhukteṣu tṛptiḥ syāc chāśvatī ca vaḥ /
iti nandimukhāc chrutvā sarve sat pratipedire // SoKss_8,7.145 //
tato 'trājagmur amitāḥ śaṃkaraprahitā gaṇāḥ /
vināyakamahākālavīrabhadrādyadhiṣṭhitāḥ // SoKss_8,7.146 //
te ca bhojanasajjāṃ tāṃ vediṃ kṛtvā yathākramam /
tān upāveśayan devadyucarāsuramānuṣān // SoKss_8,7.147 //
upāharanta tebhyaś ca vidyākḷptān sumeruṇā /
āhārāñ śaṃkarādiṣṭakāmadhenūdbhavāṃs tathā // SoKss_8,7.148 //
ekaikasya yathārhaṃ ca tasthur icchāvidhāyinaḥ /
vīrabhadramahākālabhṛṅgiprabhṛtayaḥ surāḥ // SoKss_8,7.149 //
pade pade ca saṃtoṣamiladdyucaracāraṇam /
tadā saṃgītakam abhūd divyastrīnṛtyasundaram // SoKss_8,7.150 //
āhārānte ca sarveṣāṃ teṣāṃ nandīśvarādayaḥ /
dadur divyāni mālyāni vastrāṇy ābharaṇāni ca // SoKss_8,7.151 //
evaṃ saṃmānya devādīn nandiprabhṛtayo 'khilāḥ /
gaṇeśvarā gaṇaiḥ sarvaiḥ saha jagmur yathāgatam // SoKss_8,7.152 //
tato devāsurāḥ sarve tāś ca tanmātaro yayuḥ /
śrutaśarmādayas te cāpy āmantrya svaṃ svam āspadam // SoKss_8,7.153 //
sūryaprabhaḥ sabhāryaś ca savayasyavadhūyataḥ /
vimānena yayāv ādyaṃ tat sumerutapovanam // SoKss_8,7.154 //
preṣayām āsa harṣaṃ ca svavayasyaṃ mahībhṛtām /
ratnaprabhasya ca bhrātur ākhyātum udayaṃ nijam // SoKss_8,7.155 //
dinānte ca sa sadratnaparyaṅkaṃ sādhunirmitam /
kāmacūḍāmaṇer vadhvā vāsaveśma viveśa tat // SoKss_8,7.156 //
tatraitāṃ ca ghanāśleṣadaśanacchadakhaṇḍanaiḥ /
tyājayitvā śanair lajjāṃ navoḍhāsulabhāṃ kramāt // SoKss_8,7.157 //
anirvācyaṃ navaṃ mugdhavidagdhamadhuraṃ ratam /
anāsvāditam anyābhyaḥ siṣeve sa tayā saha // SoKss_8,7.158 //
idānīṃ bahir anyāsāṃ niveśo hṛdaye 'stu me /
antaḥ punas tavaikasyā iti tāṃ cānvarañjayat // SoKss_8,7.159 //
tato ratāntasuptasya priyāśleṣasukhāvahā /
śanaiḥ samāptim agaman niśā nidrā ca tasya sā // SoKss_8,7.160 //
prabhāte ca sa utthāya gatvā sūryaprabhas tataḥ /
ādyās tā rañjayām āsa nijabhāryāḥ saha sthitāḥ // SoKss_8,7.161 //
tās taṃ navavadhūraktaṃ yāvat parihasanti ca /
sanarmavakramadhurasnigdhamugdhair vacaḥkramaiḥ // SoKss_8,7.162 //
dvāḥsthenāveditas tāvad āgatya praṇipatya ca /
vidyādharaḥ suṣeṇākhyaḥ kṛtinaṃ taṃ vyajijñapat // SoKss_8,7.163 //
deva trikūṭanāthādyaiḥ sarvair vidyādhareśvaraiḥ /
preṣito 'ham ihaivaṃ ca devaṃ vijñāpayanti te // SoKss_8,7.164 //
ṛṣabhādrau tṛtīye 'hni hy abhiṣekaḥ śubhas tava /
saṃvādyatāṃ tat sarveṣām udyamo 'tra vidhīyatām // SoKss_8,7.165 //
tac chrutvā pratyavocat taṃ dūtaṃ sūryaprabhas tadā /
gaccha trikūṭādhipatiprabhṛtīn brūhi madgirā // SoKss_8,7.166 //
bhavanta eva kurvantu samārambhaṃ vadantu ca /
ātmanaiva paraṃ sajjā vayam ete sthitāḥ punaḥ // SoKss_8,7.167 //
saṃvādanaṃ tu sarveṣāṃ kariṣyāmo yathāyatham /
ity āttapratisaṃdeśaḥ suṣeṇaḥ sa tato yayau // SoKss_8,7.168 //
sūryaprabho 'pi caikaikaṃ prabhāsaprabhṛtīn sakhīn /
devānāṃ yājñavalkyādimunīnāṃ bhūbhṛtāṃ tathā // SoKss_8,7.169 //
vidyādharāsurāṇāṃ ca visasarja pṛthak pṛthak /
nimantraṇāya sarveṣāṃ svābhiṣekamahotsave // SoKss_8,7.170 //
svayaṃ jagāma caikākī kailāsaṃ parvatottamam /
harasya cāmbikāyāś ca nimantraṇakṛtodyamaḥ // SoKss_8,7.171 //
ārohaṃś ca tam adrākṣīc chubhrabhūtisitaṃ girim /
sevyaṃ devarṣisiddhānāṃ dvitīyam iva śaṃkaram // SoKss_8,7.172 //
ardhād adhikam āruhya durārohaṃ tataḥ param /
sa taṃ paśyan dadarśātra vaidrumaṃ dvāram ekataḥ // SoKss_8,7.173 //
yadā praveśaṃ naivātra siddhimān apy avāpa saḥ /
tadaikāgreṇa manasā stauti sma śaśiśekharam // SoKss_8,7.174 //
tatas tad dvāram udghāṭya pumān gajamukho 'bravīt /
ehi praviśa tuṣṭas te herambo bhagavān iti // SoKss_8,7.175 //
tataḥ sūryaprabhas tatra praviśyāntaḥ savismayaḥ /
upaviṣṭe mahābhoge jyotīrasaśilātale // SoKss_8,7.176 //
dvādaśādityasaṃkāśam ekadaṃṣṭraṃ gajānanam /
lambodaraṃ trinetraṃ ca jvalatparaśumudgaram // SoKss_8,7.177 //
vināyakaṃ parivṛtaṃ nānāprāṇimukhair gaṇaiḥ /
dadarśātha vavande ca pādayoḥ praṇipatya tam // SoKss_8,7.178 //
so 'pi taṃ vighnajitprītaḥ pṛṣṭvāgamanakāraṇam /
ārohānena mārgeṇety avocat snigdhayā girā // SoKss_8,7.179 //
tena sūryaprabhaḥ so 'nyām ārūḍhaḥ pañcayojanīm /
padmarāgamayaṃ dvāram apaśyad aparaṃ mahat // SoKss_8,7.180 //
anavāptapraveśaś ca tatrāpi sa pinākinam /
devaṃ nāmasahasreṇa tuṣṭāvānanyamānasaḥ // SoKss_8,7.181 //
tataḥ kumāraputreṇa svayaṃ dvāraṃ vivṛtya tat /
uktātmanā viśākhākhyenāntaḥ prāveśyatātra saḥ // SoKss_8,7.182 //
praviṣṭaś ca dadarśātra skandaṃ jvālānaladyutim /
yuktaṃ śākhaviśākhādyaiḥ sadṛśaiḥ pañcabiḥ sutaiḥ // SoKss_8,7.183 //
sa jātamātrakaprahvair duṣṭagrahaśiśugrahaiḥ /
vṛtaṃ taṃ koṭisaṃkhyākair gaṇeśaiś caraṇānataiḥ // SoKss_8,7.184 //
tenāpi parituṣṭena pṛṣṭvā kāraṇam āgame /
tasyārohaṇamārgo 'tra vyādiṣṭaḥ śarajanmanā // SoKss_8,7.185 //
evaṃ krameṇa cānyāni ratnadvārāṇi pañca saḥ /
sabhairavamahākālavīrabhadreṇa nandinā // SoKss_8,7.186 //
bhṛṅgiṇā cānugaiḥ sākaṃ niruddhāni yathākramam /
atītya prāpa pṛṣṭhe 'dreḥ sphāṭikaṃ dvāram uttamam // SoKss_8,7.187 //
tataḥ stuvan devadevaṃ rudreṣv ekena sādaram /
praveśitas tad adrākṣīc chaṃbhoḥ svargādhikaṃ padam // SoKss_8,7.188 //
divyagandhavahad vātaṃ sadāpuṣpaphaladrumam /
gandharvārabdhasaṃgītam apsaronṛttasotsavam // SoKss_8,7.189 //
tatraikadeśe sphaṭikamayasiṃhāsane sthitam /
trilocanaṃ śūlapāṇiṃ svacchasphaṭikasaṃnibham // SoKss_8,7.190 //
baddhapiṅgajaṭājūṭaṃ cārucandrārdhaśekharam /
pārśvasthayā girijayā bhagavatyopasevitam // SoKss_8,7.191 //
sūryaprabhaḥ sa sānandaḥ paśyati sma maheśvaram /
upetya cāpatat tasya sadevīkasya pādayoḥ // SoKss_8,7.192 //
tataḥ pṛṣṭhe karaṃ dattvā tam utthāpyopaveśya ca /
kim artham āgato 'sīti papraccha bhagavān haraḥ // SoKss_8,7.193 //
pratyāsanno 'bhiṣeko me saṃnidhānaṃ tad arthaye /
prabhos tatreti taṃ sūryaprabhaḥ pratyabravīc ca saḥ // SoKss_8,7.194 //
tataḥ śaṃbhur uvācainam iyān kliṣṭo 'si tarhi kim /
saṃnidhānāya kiṃ putra tata evāsmi na smṛtaḥ // SoKss_8,7.195 //
tad astu saṃnidhāsye 'ham ity uktvā bhaktavatsalaḥ /
so 'ntikasthitam āhūya gaṇam ekaṃ samādiśat // SoKss_8,7.196 //
gacchaitam abhiṣekārtham ṛṣabhaṃ parvataṃ naya /
mahābhiṣekasthānaṃ hi tad eṣāṃ cakravartinām // SoKss_8,7.197 //
ityādiṣṭo bhagavatā sa taṃ sūryaprabhaṃ gaṇaḥ /
pradakṣiṇīkṛteśānam utsaṅge praṇato 'grahīt // SoKss_8,7.198 //
nītvā saṃsthāpayām āsa tasminn ṛṣabha parvate /
svasiddhyā tatkṣaṇenaiva yayau cādarśanaṃ tataḥ // SoKss_8,7.199 //
sūryaprabhasya cātrasthasyāyayuḥ svavayasyakāḥ /
kāmacūḍāmaṇimukhā bhāryā vidyādharādhipāḥ // SoKss_8,7.200 //
sendrāś ca devā asurāḥ samayādyā maharṣayaḥ /
śrutaśarmā sumeruś ca sa suvāsakumārakaḥ // SoKss_8,7.201 //
sūryaprabhaś ca sarvāṃs tāny athocitam amānayat /
uktarudrādivṛttāntam abhyanandaṃś ca te 'pi tam // SoKss_8,7.202 //
atha vividhauṣadhisahitaṃ nadīnadāmbhodhitīrthasaṃbhūtam /
maṇikanakamayaiḥ kumbhaiḥ svayam āninyur jalaṃ prabhāsādyāḥ // SoKss_8,7.203 //
tāvad gaurīsahito bhagavān atrāyayau purārātiḥ /
devāsuravidyādharanṛpatimaharṣipraṇamyamānāṅghriḥ // SoKss_8,7.204 //
sarveṣu teṣu suradānavakhecareṣu puṇyāhaghoṣamukhareṣv akhilair jalais te /
sūryaprabhaṃ tam ṛṣayo dyucarādhirājye siṃhāsane sam upaveśitam abhyaṣiñcan // SoKss_8,7.205 //
babandha paṭṭaṃ mukuṭaṃ ca tasya sa prahṛṣya vijñānamayo mayāsuraḥ /
nanāda tūryaiḥ saha devadundubhir varāpsaronṛttapuraḥ saro divi // SoKss_8,7.206 //
tāṃ ca maharṣisamūhaḥ sa kāmacūḍāmaṇiṃ samabhiṣicya /
sūryaprabhasya vidadhe tasya samucitāṃ mahādevīm // SoKss_8,7.207 //
tato gateṣu tridaśāsureṣu sūryaprabho bandhusuhṛdvayasyaiḥ /
sahātra vidyādharacakravartī mahābhiṣekotsavam ātatāna // SoKss_8,7.208 //
dinaiś ca vedyardhakam uttaraṃ tad dattvā haroktaṃ śrutaśarmaṇe saḥ /
anyāḥ priyāḥ prāpya samaṃ vayasyair bheje ciraṃ khecararājalakṣmīm // SoKss_8,7.209 //
evaṃ haraprasādaprabhāvataḥ prāpi mānuṣeṇāpi /
sūryaprabheṇa pūrvaṃ vidyādharacakravartitvam // SoKss_8,7.210 //
iti vidyādharadhuryo vyākhyāya kathāṃ sa vatsarājāgre /
vajraprabhaḥ praṇamya ca naravāhanadattam udyayau gaganam // SoKss_8,7.211 //
tasmin gate ca naravāhanadattadevo devyā svayā madanamañcukayā sametaḥ /
vatseśvarasya pitur āsta gṛhe sa vīro vidyādharendrapadalābham udīkṣamāṇaḥ // SoKss_8,7.212 //
iti mahākaviśrīsomadevabhaṭṭaviracite kathāsaritsāgare sūryaprabhalambake saptamas taraṅgaḥ /
samāptaś cāyaṃ sūryaprabhalambako 'ṣṭamaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
alaṃkāravatī nāma navamo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya rasayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_9,0.1 //
prathamas taraṅgaḥ /
niśumbhabharanamrūrvīkharvitāḥ parvatā api /
yaṃ namantīva nṛtyantaṃ namāmas taṃ vināyakam // SoKss_9,1.1 //
evaṃ vatseśvarasutaḥ kauśāmbyāṃ bhavane pituḥ /
vasan vidyadharādhīśair ādāv eva kṛtānatiḥ // SoKss_9,1.2 //
naravāhanadattaḥ sa kadācin mṛgayāgataḥ /
viveśa gomukhasakho muktasainyo mahad dhanam // SoKss_9,1.3 //
sa tatra dakṣiṇenākṣṇā sphuratoktaśubhāgamaḥ /
divyavīṇāravonmiśram aśṛṇod ītaniḥsvanam // SoKss_9,1.4 //
gatvā tadanusāreṇa nātidūraṃ dadarśa saḥ /
svayaṃbhyāyatanaṃ śaivaṃ saṃyatāśvo viveśa ca // SoKss_9,1.5 //
tatropavīṇayantīṃ ca deveśaṃ devakanyakām /
apaśyad varakanyābhir bahvībhiḥ parivāritām // SoKss_9,1.6 //
sā dṛṣṭā tasya hṛdayaṃ prasaratkāntinirjharā /
indumūrtir ivāmbhodheḥ kṣobhayām āsa tatkṣaṇam // SoKss_9,1.7 //
sāpi taṃ sarasasnigdhamugdhenālokya cakṣuṣā /
tad ekagatacittābhūd vismṛtasvarasāraṇā // SoKss_9,1.8 //
naravāhanadattasya cittajño gomukhas tataḥ /
keyaṃ kasya sutā ceti yāvat pṛcchati tatsakhīḥ // SoKss_9,1.9 //
tāvac ca sadṛśī tasyāḥ pūrvaṃ hemāruṇaprabhā /
paścād avatatāraikā prauḍhā vidyādharī divaḥ // SoKss_9,1.10 //
sā cāvatīrya kanyāyās tasyāḥ pārśva upāviśat /
kanyāpy utthāya sā tasyāḥ pādayor apatat tadā // SoKss_9,1.11 //
sarvavidyādharādhīśaṃ nirvighnaṃ patim āpnuhi /
iti prauḍhāpi sā tasyāḥ kanyāyā āśiṣaṃ dadau // SoKss_9,1.12 //
naravāhanadatto 'tha tām upetya praṇamya ca /
dattāśiṣaṃ paryapṛcchat saumyāṃ vidyādharīṃ śanaiḥ // SoKss_9,1.13 //
keyaṃ kanyā bhavaty amba tava kā kathyatām iti /
tato vidyādharī sā tam uvāca śṛṇu vacmy adaḥ // SoKss_9,1.14 //
asti gaurīguroḥ śaile śrīsundarapuraṃ puram /
āste 'laṃkāraśīlākhyas tatra vidyādhareśvaraḥ // SoKss_9,1.15 //
tasyodāraguṇasyāsti mahiṣī kāñcanaprabhā /
tasyāṃ tasya ca kālena rājñaḥ sūnur ajāyata // SoKss_9,1.16 //
eṣa dharmaparo bhāvīty ādiṣṭam umayā yadā /
svapne tadā dharmaśīlaṃ nāmnā tam akarot pitā // SoKss_9,1.17 //
krameṇa yauvanaprāptaṃ dharmaśīlaṃ sa taṃ sutam /
rājā saṃyojya vidyābhir yauvarājye 'bhiṣiktavān // SoKss_9,1.18 //
tataḥ sa yauvarājyastho dharmaikaparamo vaśī /
arañjayad dharmaśīlaḥ pitur abhyadhikaṃ prajāḥ // SoKss_9,1.19 //
tato 'laṃkāraśīlasya rājñaḥ sā kāñcanaprabhā /
antarvatnī satī rājñī tasya sūte sma kanyakām // SoKss_9,1.20 //
naravāhanadattasya bhāryaiṣā cakravartinaḥ /
kanyā bhavitrīti tadā divyā vāgudaghoṣayat // SoKss_9,1.21 //
tato 'tra tenālaṃkāravatīti kṛtanāmikā /
pitrā krameṇāvardhiṣṭa bālā śaktikaleva sā // SoKss_9,1.22 //
kālena yauvanasthā ca prāptavidyā nijātpituḥ /
tattadāyatanaṃ śaṃbhorbhaktyā bhramitumudyatā // SoKss_9,1.23 //
tāvac ca dharmaśīlo 'sya bhrātā śānto yuvāpi san /
raho 'laṃkāraśīlaṃ taṃ pitaraṃ svaṃ vyajijñapat // SoKss_9,1.24 //
na māṃ bhogā ime tāta prīṇanti kṣaṇabhaṅgurāḥ /
kiṃ tadasti hi saṃsāre paryantavirasaṃ na yat // SoKss_9,1.25 //
tathā caitattvayā kiṃ na śrutaṃ vyāsamunervacaḥ /
sarve kṣayāntā nicayāḥ patanāntāḥ samucchrayāḥ // SoKss_9,1.26 //
saṃyogā viprayogāntā maraṇāntaṃ hi jīvitam /
tadeṣu kā ratistāta naśvareṣu manasvinām // SoKss_9,1.27 //
paratra ca sahāyānti na bhogā nārthasaṃcayāḥ /
ekastu bāndhavo dharmo na jahāti padātpadam // SoKss_9,1.28 //
tasmādvanāya gatvāhaṃ sādhayāmyuttamaṃ tapaḥ /
āsādayeyaṃ tad yena śāśvataṃ paramaṃ padam // SoKss_9,1.29 //
ity uktavantaṃ taṃ putraṃ dharmaśīlaṃ samākulaḥ /
rājālaṃkāraśīlo 'tha vakti smodaśrulocanaḥ // SoKss_9,1.30 //
bālasyaiva tavākāṇḍe ko 'yaṃ putra matibhramaḥ /
upayukte hi tāruṇye praśamaḥ sadbhir iṣyate // SoKss_9,1.31 //
kṛtadārasya dharmeṇa rājyaṃ pālayatastava /
bhogān bhoktum ayaṃ kālo na vairāgyasya sāṃpratam // SoKss_9,1.32 //
etatpiturvacaḥ śrutvā dharmaśīlo 'bhyadhātpunaḥ /
na śamāśamayor atra niyamo 'sti vayaḥkṛtaḥ // SoKss_9,1.33 //
īśvarānugṛhīto hi kaścidbālo 'pi śāmyati /
vṛddho 'pi na śamaṃ yāti kaś citkāpuruṣaḥ punaḥ // SoKss_9,1.34 //
na ca rājye ratirme 'sti na vā dāraparigrahe /
mamaitajīvitaphalaṃ yacchivārādhanaṃ tapaḥ // SoKss_9,1.35 //
iti bruvāṇaṃ yatnenāpyanivāryamavekṣya tam /
pitālaṃkāraśīlo 'sau vimucyāśrūṇyabhāṣata // SoKss_9,1.36 //
yadi yūno 'pi te putra vairāgyam idamīdṛśam /
nāsti vṛddhasya me tatkimaham apy āśraye vanam // SoKss_9,1.37 //
ity uktvā martyalokaṃ ca gatvā bhārāyutaṃ dadau /
brāhmaṇebhyo daridrebhyo ratnānāṃ kāñcanasya ca // SoKss_9,1.38 //
etya ca svapuraṃ bhāryāmavocatkāñcanaprabhām /
tvayā madājñayehaiva sthātavyaṃ nagare nije // SoKss_9,1.39 //
rakṣālaṃkāravatyeṣā kanyā pūrṇe ca vatsare /
asti vaivāhalagno 'syāstithāvadyatane śubhaḥ // SoKss_9,1.40 //
naravāhanadattāya dāsyāmyetāmahaṃ tadā /
sa cakravartī jāmātā pāsyatīdaṃ puraṃ ca naḥ // SoKss_9,1.41 //
ity uktvā dattaśapathāṃ bhāryāṃ rājā nivartya saḥ /
sasutāṃ vilapantīṃ tāṃ saputraḥ śiśriye vanam // SoKss_9,1.42 //
sā tu svapuramadhyāsta tadbhāryā kāñcanaprabhā /
duhitrā saha sādhvī strī bhartrājñāṃ kā hi laṅghayet // SoKss_9,1.43 //
tatsutātha tayā mātrā saha snehānuyātayā /
alaṃkāravatī bhrāntā bahūnyāyatanāni ca // SoKss_9,1.44 //
ekadā tāṃ ca vakti sma vidyā prajñaptisaṃjñikā /
kaśmīreṣu svayaṃbhūni gatvā kṣetrāṇi pūjaya // SoKss_9,1.45 //
naravāhanadattaṃ hi nirvighnaṃ taṃ patiṃ tataḥ /
sarvavidyādharendraikacakravartinamāpsyasi // SoKss_9,1.46 //
ity uktā vidyayā gatvā kaśmīrānsā samātṛkā /
alaṃkāravatī śaṃbhuṃ puṇyakṣetreṣv apūjayat // SoKss_9,1.47 //
nandikṣetre mahādevagirāvamaraparvate /
sureśvaryādriṣu tathā vijaye kapaṭeśvare // SoKss_9,1.48 //
evamādiṣu saṃpūjya kṣetreṣu girijāpatim /
vidyādharendrakanyā sā tanmātā cāgate gṛhān // SoKss_9,1.49 //
tāmetāṃ viddhyalaṃkāravatīṃ subhaga kanyakām /
tāṃ ca mātarametasyā viddhi māṃ kāñcanaprabhām // SoKss_9,1.50 //
adya caiṣā mamānuktvaivāgatemaṃ śivālayam /
tataḥ prajñaptividyāto vijñāyāhamihāgatā // SoKss_9,1.51 //
tanmukhādeva ca jñātastvamapīhāgato mayā /
tadetāṃ devatādiṣṭām upayacchasva me sutām // SoKss_9,1.52 //
prātaś ca so 'syāḥ pitroktaḥ prāpto vaivāhavāsaraḥ /
tadadya putra kauśāmbīṃ svām eva nagarīṃ vraja // SoKss_9,1.53 //
āvāmitaś ca gacchāvaḥ prātaretya tapovanāt /
rājālaṃkāraśīlas te dāsyatyetāṃ sutāṃ svayam // SoKss_9,1.54 //
evaṃ tayokte 'laṃkāravatyās tasyāś ca tasya ca /
naravāhanadattasya kāpyavasthā dvayor abhūt // SoKss_9,1.55 //
anyonyarajanīmātraviśleṣāsahanātmanoḥ /
cakrāhvayor ivāsanne dinānte sāśrunetrayoḥ // SoKss_9,1.56 //
dṛṣṭvā tau tādṛśau dvāvapyavādītkāñcanaprabhā /
kimekarātriviśleṣe hy adhair yaṃ yuvayor idam // SoKss_9,1.57 //
aniścitāvadhiṃ dhīrāḥ sahante virahaṃ ciram /
śrūyatāṃ rāmabhadrasya sītādevyās tathā kathā // SoKss_9,1.58 //
rājño daśarathasyāsīdayodhyādhipateḥ sutaḥ /
rāmo bharataśatrughnalakṣmaṇānāṃ purāgrajaḥ // SoKss_9,1.59 //
viṣṇoravatatārāṃśo rāvaṇocchedanāya yaḥ /
sītā tasyābhavadbhāryā prāṇeśā janakātmajā // SoKss_9,1.60 //
sa pitrā bharatanyastarāyena vidhiyogataḥ /
preṣito 'bhūdvanaṃ sākaṃ sītayā lakṣmaṇena ca // SoKss_9,1.61 //
tatra tasyāharatsītāṃ māyayā rāvaṇaḥ priyām /
nināya ca purīṃ laṅkāṃ pathi hatvā jaṭāyuṣam // SoKss_9,1.62 //
tataḥ sa rāmo virahī sugrīvaṃ vālino vadhāt /
svīkṛtya mārutiṃ preṣya tatpravṛttimabudhyata // SoKss_9,1.63 //
gatvā ca sāgare setuṃ baddhvā hatvā ca rāvaṇam /
laṅkāṃ vibhīṣaṇe nyasya sītāṃ pratyājahāra saḥ // SoKss_9,1.64 //
athāvṛttasya vanataḥ śāsato bharatārpitam /
tasya rājyamayodhyāyāṃ sītā garbhamadhatta sā // SoKss_9,1.65 //
tāvac cātra prajāceṣṭāṃ jñātumalpaparicchadaḥ /
svair aṃ paribhramannekaṃ so 'paśyatpuruṣaṃ prabhuḥ // SoKss_9,1.66 //
has te gṛhītvā gṛhiṇīṃ nirasyantaṃ nijād gṛhāt /
parasyeyaṃ gṛhamagāditi doṣānukīrtanāt // SoKss_9,1.67 //
rakṣogṛhoṣitā sītā rāmadevena nojjhitā /
ayam abhyadhiko yo māmujjhati jñātiveśmagām // SoKss_9,1.68 //
iti tadgṛhiṇīṃ tāṃ ca bruvatīṃ taṃ nijaṃ patim /
rāmo rājā sa śuśrāva khinnaścābhyantaraṃ yayau // SoKss_9,1.69 //
lokāpavādabhītaś ca sītāṃ tatyāja tāṃ vane /
sahate virahakleśaṃ yaśasvī nāyaśaḥ punaḥ // SoKss_9,1.70 //
sā ca garbhālasā daivādvālmīkeḥ prāpadāśramam /
tenarṣiṇā samāśvāsya tatraiva grāhitā sthitim // SoKss_9,1.71 //
nūnaṃ sītā sadoṣeyaṃ tyaktā bhartrānyathā katham /
tadetaddarśanānnityaṃ pāpaṃ saṃkrāmatīha naḥ // SoKss_9,1.72 //
vālmīkaḥ kṛpayā caināṃ nirvāsayati nāśramāt /
etaddarśanajaṃ pāpaṃ tapasā ca vyapohati // SoKss_9,1.73 //
tadeta yāvad gacchāmo dvitīyaṃ kaṃcid āśramam /
iti saṃmantrayāmāsustatrānye munayastadā // SoKss_9,1.74 //
tadbuddhvā tānsa vālmīkirabravīnnātra saṃśayaḥ /
śuddhaiṣā prāṇidhānena mayā dṛṣṭā dvijā iti // SoKss_9,1.75 //
tathāpyapratyayasteṣāṃ yadā sīta tadābhyadhāt /
bhagavanto yathā vittha tathā śodhayateha mām // SoKss_9,1.76 //
aśuddhāyāḥ śiraśchedanigrahaḥ kriyatāṃ mama /
tac chrutvā jātakaruṇā jagadurmunayo 'tra te // SoKss_9,1.77 //
astyatra ṭīṭibhasaronāma tīrthaṃ mahadvane /
ṭīṭibhī hi purā kāpi bhartrānyāsaṅgaśaṅkinā // SoKss_9,1.78 //
mithyaiva dūṣitā sādhvī cakrandāśaraṇā bhuvam /
lokapālāṃś ca taistasyāḥ śuddhyarthaṃ tadvinirmitam // SoKss_9,1.79 //
tatraiṣā rāghavavadhūḥ pariśuddhiṃ karotu naḥ /
ity uktavadbhis taiḥ sākaṃ jānakī tatsaro yayau // SoKss_9,1.80 //
yady āryaputrād anyatra na svapne 'pi mano mama /
taduttareyaṃ sarasaḥ pāramamba vasuṃdhare // SoKss_9,1.81 //
ity uktvaiva praviṣṭā ca tasminsarasi sā satī /
nītā ca pāramutsaṅge kṛtvāvirbhūtayā bhuvā // SoKss_9,1.82 //
tatastāṃ te mahāsādhvīṃ praṇemurmunayo 'khilāḥ /
rāghavaṃ śaptum aicchaṃś ca tatparityāgamanyunā // SoKss_9,1.83 //
yuṣmābhir āryaputrasya na dhyātavyamamaṅgalam /
śaptumarhatha mām eva pāpāmañjalireṣa vaḥ // SoKss_9,1.84 //
iti yadvārayām āsa sītā tānsā pativratā /
tena te munayas tuṣṭās tasyāḥ putrāśiṣaṃ daduḥ // SoKss_9,1.85 //
tataḥ sā tatra tiṣṭhantī samaye suṣuve sutam /
taṃ ca nāmnā lavaṃ cakre sa vālmīkimuniḥ śiśum // SoKss_9,1.86 //
bālam ādāya taṃ tasyāṃ gatāyāṃ snātum ekadā /
tena śūnyaṃ taduṭajaṃ dṛṣṭvā so 'cintayanmuniḥ // SoKss_9,1.87 //
sthāpayitvārbhakaṃ yāti snātuṃ sā tat kva so 'rbhakaḥ /
nītaḥ sa śvāpadeneha nūnam anyaṃ sṛjāmi tat // SoKss_9,1.88 //
snātvāgatānyathā sītā na prāṇāndhārayediha /
iti dhyātvā kuśaiḥ kṛtvā pavitraṃ nirmame 'rbhakam // SoKss_9,1.89 //
lavasya sadṛśaṃ taṃ ca sa tathāsthāpayanmuniḥ /
āgatā taṃ ca sā dṛṣṭvā muniṃ sītā vyajijñapat // SoKss_9,1.90 //
svako 'yaṃ me sthito bālastadeṣo 'nyaḥ kuto mune /
tac chrutvā sa yathāvṛttamuktvā munir uvāca tām // SoKss_9,1.91 //
bhavitavyaṃ gṛhāṇaitaṃ dvitīyamanaghe sutam /
kuśasaṃjñaṃ mayāyaṃ yatsvaprabhāvātkuśaiḥ kṛtaḥ // SoKss_9,1.92 //
ity uktā tena muninā sītā lavakuśau sutau /
tenaiva kṛtasaṃskārau vardhayām āsa tatra tau // SoKss_9,1.93 //
bālāveva ca tau divyamastragrāmamavāpatuḥ /
vidyāś ca sarvā vālmīkamuneḥ kṣatrakumārakau // SoKss_9,1.94 //
ekadā āśramamṛgaṃ hatvā tanmāṃsamādatuḥ /
arcāliṅgaṃ ca vālmīkeścakratuḥ krīḍanīyakam // SoKss_9,1.95 //
tena khinno muniḥ so 'tha sītādevyānunāthitaḥ /
prāyaścittaṃ tayor evamādideśa kumārayoḥ // SoKss_9,1.96 //
gatvā kuberasarasaḥ svarṇapadmānyayaṃ lavaḥ /
tadudyānāc ca mandārapuṣpāṇyānayatu drutam // SoKss_9,1.97 //
tair etau bhrātarāv etalliṅgam arcayatām ubhau /
tenaitayor idaṃ pāpam upaśāntiṃ gamiṣyati // SoKss_9,1.98 //
etac chrutvaiva kailāsaṃ sa bālo 'pi lavo yayau /
ācaskanda kuberasya saraścopavanaṃ ca tat // SoKss_9,1.99 //
nihatya yakṣān ādāya padmāni kusumāni ca /
āgacchan pathi sa śrānto viśaśrāma tarostale // SoKss_9,1.100 //
atrāntare ca rāmasya naramedhe sulakṣaṇam /
cinvan puruṣam āgacchat tena mārgeṇa lakṣmaṇaḥ // SoKss_9,1.101 //
sa lavaṃ samarāhūtaṃ mohanāstreṇa mohitam /
kṣatradharmeṇa baddhvā tamayodhyāmanayatpurīm // SoKss_9,1.102 //
tāvac ca sītām āśvāsya lavāgamanaduḥsthitām /
vālmīkaḥ svāśrame tatra jñānī kuśam abhāṣata // SoKss_9,1.103 //
nīto 'yodhyāmavaṣṭabhya lakṣmaṇena suto lavaḥ /
gaccha mocaya taṃ tasmādebhir astrair vinirjitāt // SoKss_9,1.104 //
ity uktvā dattadivyāstrastena gatvā kuśas tataḥ /
rodhyamānāmayodhyāyāṃ yajñabhūmiṃ rurodha saḥ // SoKss_9,1.105 //
jigāya lakṣmaṇaṃ cātra tannimittaṃ pradhāvitam /
yuddhe divyair mahāstraistaistato rāmastamabhyagāt // SoKss_9,1.106 //
so 'pi prabhāvād vālmīker jetuṃ nāstraiḥ śaśāka tam /
kuśaṃ yattena papraccha ko 'rthas te ko bhavāniti // SoKss_9,1.107 //
kuśas tato 'bravīd baddhvā lakṣmaṇenāgrajo mama /
ānīta iha tasyāhaṃ mocanārthamihāgataḥ // SoKss_9,1.108 //
āvāṃ lavakuśau rāmatanayāviti jānakī /
mātā nau vakti cety uktvā tadvṛttāntaṃ śaśaṃsa saḥ // SoKss_9,1.109 //
tataḥ sabāṣpo rāmastaṃ lavamānāyya tāvubhau /
kaṇṭhe jagrāha saiṣo 'haṃ pāpo rāma iti bruvan // SoKss_9,1.110 //
atha sītāṃ praśaṃsatsu vīrau paśyatsu tau śiśū /
paureṣu militeṣv atra sa tau rāmo 'grahītsutau // SoKss_9,1.111 //
ānāyya sītādevīṃ ca vālmīker āśramāt tataḥ /
tayā saha sukhaṃ tasthau putranyastabharo 'tha saḥ // SoKss_9,1.112 //
evaṃ sahante virahaṃ dhīrāściramapīdṛśam /
na sahethe yuvāṃ putrau kathamekām apikṣapām // SoKss_9,1.113 //
ityātmajāmalaṃkāravatīṃ pariṇayotsukām /
naravāhanadattaṃ ca tamuktvā kāñcanaprabhā // SoKss_9,1.114 //
nabhasā prātarāgantumagādādāya tāṃ sutām /
naravāhanadatto 'pi kauśāmbīṃ vimanā yayau // SoKss_9,1.115 //
tatrānidraṃ niśi smāha gomukhastaṃ vinodayan /
pṛthvīrūpakathāṃ deva śṛṇvimāṃ kasthayāmi te // SoKss_9,1.116 //
asti nāmnā pratiṣṭhānaṃ nagaraṃ dakṣiṇāpathe /
pṛthvīrūpābhidhāno 'bhūdrājā tatrātirūpavān // SoKss_9,1.117 //
taṃ parijñāninau jātu śramaṇo dvāvupeyatuḥ /
vilokyādbhutarūpaṃ ca tāvevaṃ nṛpamūcatuḥ // SoKss_9,1.118 //
devāvāṃ pṛthivīṃ bhrāntau na ca rūpeṇa te samam /
anyaṃ pumāṃsaṃ nārīṃ vā dṛṣṭavantau kva citprabho // SoKss_9,1.119 //
kiṃ tu muktipuradvīpe rājño rūpadharasya yā /
asti hemalatādevyāṃ jātā rūpalatā sutā // SoKss_9,1.120 //
saikā te sadṛśī kanyā tasyāścaiko bhavānapi /
yuvayor yadi saṃyogo bhavetsyātsukṛtaṃ tataḥ // SoKss_9,1.121 //
iti śramaṇavākyena samaṃ madanasāyakāḥ /
praviśya śrutimārgeṇa rājñas tasyālagan hṛdi // SoKss_9,1.122 //
tataḥ samutsuko rājā nijaṃ citrakarottamam /
kumāridattanāmānāṃ pṛthvīrūpaḥ samādiśat // SoKss_9,1.123 //
paṭe yathāvallikhitāṃ samādāya madākṛtim /
etābhyāṃ saha bhikṣubhyāṃ dvīpaṃ muktipuraṃ vraja // SoKss_9,1.124 //
tatra rūpadharākhyasya rājñas tadduhitus tathā /
yuktyā rūpalatāyāstvaṃ madākāraṃ pradarśaya // SoKss_9,1.125 //
paśya kiṃ sa nṛpastāṃ me dadāti tanayāṃ na vā /
tāṃ ca rūpalatāṃ citre likhitvā tvamihānaya // SoKss_9,1.126 //
evam uktvābhilekhyaṃ svaṃ rūpaṃ citrapaṭe sa tam /
sabhikṣukaṃ citrakaraṃ dvīpaṃ taṃ prāhiṇonnṛpaḥ // SoKss_9,1.127 //
te ca kramāccitrakaraśramaṇāḥ prasthitās tataḥ /
prāpuḥ patrapuraṃ nāma nagaraṃ vāridhestaṭe // SoKss_9,1.128 //
tataḥ pravahaṇārūḍhā gatvaivāmbudhivartmanā /
te taṃ muktipuradvīpamavāpuḥ pañcabhir dinaiḥ // SoKss_9,1.129 //
tatra citrakaro gatvā rājadvāri sa cīrikām /
mama citrakarastulyo nānyo 'stītyudalambayat // SoKss_9,1.130 //
tadbuddhvaiva samāhūto rājñā rūpadhareṇa saḥ /
praviśya rājabhavanaṃ taṃ praṇamya vyajijñapat // SoKss_9,1.131 //
pṛthvīṃ bhrāntvā mayā deva na dṛṣṭaścitrakṛtsamaḥ /
taddevāsuramartyānāmālikhāmi kamādiśa // SoKss_9,1.132 //
tac chrutvānāyya nṛpatiḥ sa tāṃ rūpalatāṃ puraḥ /
imāmālikhya matputrīṃ darśayetyādideśa tam // SoKss_9,1.133 //
tataḥ kumāridattaḥ sa citrakṛdrājakanyakām /
ālikhya darśayām āsa tadrūpām eva tāṃ paṭe // SoKss_9,1.134 //
atha rūpadharo rājā tuṣṭo matvā vicakṣaṇam /
pṛcchati sma sa taṃ citrakaraṃ jāmātṛlipsayā // SoKss_9,1.135 //
bhadra pṛthvī tvayā bhrāntā tadbrūhi yadi kutracit /
rūpe madduhitustulyā dṛṣṭā strī puruṣo 'pi vā // SoKss_9,1.136 //
ity uktastena rājñā sa citrakṛtpratyuvāca tam /
naitattulyā mayā dṛṣṭā nārī kāpyathavā pumān // SoKss_9,1.137 //
ekas tu pṛthvīrūpākhyaḥ pratiṣṭhāne mahīpatiḥ /
dṛṣṭaḥ samo 'syās tenaiṣā yujyate yadi sādhu tat // SoKss_9,1.138 //
tulyarūpā yadā tena na prāptā rājakanyakā /
tadā nave 'pi tāruṇye sa tiṣṭhaty aparigrahaḥ // SoKss_9,1.139 //
mayā ca deva dṛṣṭvaiva sa rājā locanapriyaḥ /
abhilikhya paṭe samyag gṛhīto rūpakautukāt // SoKss_9,1.140 //
tac chrutvā kiṃ paṭaḥ so 'stīty uktastena sa bhūbhṛtā /
astīty uktvā ca taṃ citrakaraḥ paṭamadarśayat // SoKss_9,1.141 //
tatra dṛṣṭvā sa tadrūpaṃ pṛthvīrūpasya bhūpateḥ /
rājā rūpadharo dadhne vismayāghūrṇitaṃ śiraḥ // SoKss_9,1.142 //
jagāda ca vayaṃ dhanyā yair atra likhito 'py ayam /
dṛṣṭo rājā namastebhyaḥ sākṣātpaśyanti ye tvamum // SoKss_9,1.143 //
etatpitṛvacaḥ śrutvā dṛṣṭvā citre ca taṃ nṛpam /
sotkā rūpalatā nānyacchuśrāva na dadarśa ca // SoKss_9,1.144 //
tāṃ māramohitāṃ dṛṣṭvā sutāṃ sa nṛpatistadā /
kumāridattaṃ taṃ citrakaraṃ rūpadharo 'bhyadhāt // SoKss_9,1.145 //
nāstyālekhyavisaṃvādastava tadduhiturmama /
etasyāḥ pratirūpaḥ sa pṛthvīrūpanṛpaḥ patiḥ // SoKss_9,1.146 //
tadetaṃ matsutācitrapaṭaṃ nītvādya satvaram /
pṛthvīrūpanṛpāyaitāṃ matsutāṃ gaccha darśaya // SoKss_9,1.147 //
ākhyāya ca yathāvṛttaṃ tattasmai yadi rocate /
tadiha drutamāyātu pariṇetuṃ madātmajām // SoKss_9,1.148 //
ity uktvā pūjayitvārthaiḥ sa sahasthitabhikṣukam /
rājā citrakaraṃ taṃ ca svadūtaṃ ca visṛṣṭavān // SoKss_9,1.149 //
te gatvāmbudhimuttīrya citrakṛddūtabhikṣukāḥ /
sarve prāpuḥ pratiṣṭhānaṃ pṛthvīrūpanṛpāntikam // SoKss_9,1.150 //
tatra prābhṛtakaṃ datvā kāryaṃ tatte yathākṛtam /
sarūpadharasaṃdeśaṃ rājñe tasmai nyavedayan // SoKss_9,1.151 //
sa ca citrakṛdetasmai bhūbhṛte tāmadarśayast /
kumāridattaś citrasthāṃ priyāṃ rūpalatāṃ tataḥ // SoKss_9,1.152 //
rājñas tasya vapuṣyasyā lāvaṇyasarasīkṣataḥ /
magnā dṛṣṭis tathā naitāmuddhartumaśakadyathā // SoKss_9,1.153 //
sa hi kāntisudhāsyandamayīṃ tāṃ carvayannṛpaḥ /
nātṛpyadadhikotkaṇṭhyaścakoraścandrikāmiva // SoKss_9,1.154 //
prāha citrakaraṃ taṃ ca vandyo vedhāḥ karaś ca te /
yenedaṃ nirmitaṃ rūpaṃ yena cālikhitaṃ sakhe // SoKss_9,1.155 //
tadrūpadharabhūpasya pratipannaṃ vaco mayā /
yāmi muktipuradvīpam upayacche ca tatsutām // SoKss_9,1.156 //
ity uktvā citrakṛddūtabhikṣūn saṃmānya tāndhanaiḥ /
āsīccitrapaṭaṃ paśyan pṛthvīrūpanṛpo 'tra saḥ // SoKss_9,1.157 //
udyānādiṣu nītvā ca taddinaṃ virahāturaḥ /
lagnaṃ niścitya so 'nyedyuścakre rājā prayāṇakam // SoKss_9,1.158 //
yukto vividhahastyaśvaiḥ sāmantai rājasūnubhiḥ /
sarūpadharadūtaistaiścitrakṛcchramaṇaiś ca saḥ // SoKss_9,1.159 //
gajendraṃ maṅgalaghaṭaṃ rājāruhya vrajandinaiḥ /
prāpya vindhyāṭavīdvāraṃ sāyaṃ tatra sthito 'bhavat // SoKss_9,1.160 //
dvitīye 'hni samāruhya śatrumardanasaṃjñakam /
gajaṃ tāmaṭavīṃ rājā pṛthvīrūpo viveśa saḥ // SoKss_9,1.161 //
yāvadyāti purastāvadagrayāyi nijaṃ balam /
palāyamānamāvṛttamakasmātsa vyalokayat // SoKss_9,1.162 //
kimetaditi saṃbhrāntaṃ taṃ cābhyetyaiva tatkṣaṇam /
rājaputro gajārūḍho nirbhayākhyo vyajijñapat // SoKss_9,1.163 //
devāgrato 'timahatī bhillasenābhidhāvitā /
tair vāraṇā naḥ pañcāśanmātrā bhillai raṇe hatāḥ // SoKss_9,1.164 //
sahasraṃ ca padātīnām aśvānāṃ ca śatatrayam /
asmadīyaiś ca bhillānāṃ dve sahasre nipātite //SoKss_9,1.165 //
eko hy asmadbale dṛṣṭaḥ kabandho dvau ca tadbale /
tato 'smatsainikā bhagnāstadbāṇāśanipīḍitāḥ // SoKss_9,1.166 //
tac chrutvā kupito rājā pṛthvīrūpaḥ pradhāvya saḥ /
jaghāna senāṃ bhillānāṃ kauravāṇāmivārjunaḥ // SoKss_9,1.167 //
nirbhayādibhir anyeṣu nihateṣv atha dasyuṣu /
sa cicchedaikabhallena bhillasenāpateḥ śiraḥ // SoKss_9,1.168 //
bāṇavraṇagaladraktastasyebhaḥ śatrumardanaḥ /
sadhātunirjharodgāramañjanādriṃ vyaḍambayat // SoKss_9,1.169 //
tato labdhajayāvṛtte tatsainye milite 'khile /
palāyya hataśeṣāste bhillā daśa diśo yayuḥ // SoKss_9,1.170 //
tato nivṛttasaṅgrāmaḥ pṛthvīrūpo mahīpatiḥ /
sa rūpadharadūtena stūyamānaparākramaḥ // SoKss_9,1.171 //
vraṇitānīkaviśrāntyai tasyāmevāṭavībhuvi /
vijayī sarasītīre divasaṃ vasati sma tam // SoKss_9,1.172 //
prātas tataḥ prayātaś ca sa rājā kramaśo vrajan /
tatprāpa nagaraṃ patrapuraṃ tīrasthamambudheḥ // SoKss_9,1.173 //
tatraikāhaṃ viśaśrāma tatratyena mahībhṛtā /
udāracaritākhyena racitocitasatkriyaḥ // SoKss_9,1.174 //
tenaivopahṛtair yānapātraistīrtvā ca sāgaram /
aṣṭabhir divasaiḥ prāpa dvīpaṃ muktipuraṃ sa tat // SoKss_9,1.175 //
buddhvā rūpadharastac ca rājā hṛṣṭastamabhyagāt /
milataḥ sma ca tau bhūpau kṛtakaṇṭhagrahau mithaḥ // SoKss_9,1.176 //
tatastena samaṃ pṛthvīrūpo rājā sa tatpuram /
viveśa pauranārīṇāṃ pīyamāna ivekṣaṇaiḥ // SoKss_9,1.177 //
tatra hemalatā rājñī sa ca rūpadharo nṛpaḥ /
dṛṣṭvānurūpaṃ duhiturbhartāraṃ taṃ nanandatuḥ // SoKss_9,1.178 //
atha svasaṃpaducitai rājñā rūpadhareṇa saḥ /
ācārair arcitastasthau pṛthvīrūpo 'tra pārthivaḥ // SoKss_9,1.179 //
anyedyuś ca cirotkāyā vedīmāruhya śobhane /
lagne rūpalatāyāḥ sa sotsavaḥ pāṇimagrahīt // SoKss_9,1.180 //
satyaṃ śrutaṃ tvayā pūrvam iti vaktum iva śrutim /
prāpotphullā tayor dṛṣṭir anyonyarūpadarśinoḥ // SoKss_9,1.181 //
ratnāni lājamokṣeṣu dvayo rūpadharastayoḥ /
dadau tathā yathā saiṣa mene ratnākaro janaiḥ // SoKss_9,1.182 //
nirvṛtte ca sutodvāhe citrakṛcchramaṇānsa tān /
saṃpūjya vastrābharaṇaiḥ sarvānanyānapūjayat // SoKss_9,1.183 //
tataḥ pure sthitas tasmin pṛthvīrūpanṛpo 'tra saḥ /
taddvīpocitam āhāraṃ bheje pānaṃ ca sānugaḥ // SoKss_9,1.184 //
nṛttagītādibhir yāte dine naktaṃ viveśa ca /
sūtko rūpalatāvāsabhavanaṃ so 'vanīpatiḥ // SoKss_9,1.185 //
āstīrṇaratnaparyaṅkaṃ ratnakuṭṭimaśobhitam /
ratnastambhombhitābhogaṃ ratnadīpaprakāśitam // SoKss_9,1.186 //
tatra bheje tayā sākaṃ sa rūpalatayā yuvā /
cirasaṃkalpaguṇitaṃ yathecchaṃ suratotsavam // SoKss_9,1.187 //
surataśramasuptaś ca paṭhadbhir bandimāgadhaiḥ /
bodhitaḥ prātar utthāya tasthāvindro yathā divi // SoKss_9,1.188 //
evaṃ daśa dināny atra pṛthvīrūpanṛpo 'vasat /
dvīpe navanavair bhogair vilasañ śvaśurāhṛtaiḥ // SoKss_9,1.189 //
ekādaśe dine yuktaḥ sa rūpalatayā tataḥ /
gaṇakānumato rājā pratasthe kṛtamaṅgalaḥ // SoKss_9,1.190 //
kṛtānuyātraḥ śvaśureṇā samudrataṭaṃ ca saḥ /
vadhvā saha pravahaṇānyārurohānugānvitaḥ // SoKss_9,1.191 //
dināṣṭakena tīrtvābdhiṃ tīrasthe milite bale /
udāracarite cāgraprāpte patrapuraṃ yayau // SoKss_9,1.192 //
tatropacaritastena rājñā viśramya kānicit /
dināni sa tataḥ prāyātpṛthvīrūpo nareśvaraḥ // SoKss_9,1.193 //
priyāṃ rūpalatāṃ hastinyāropya jayamaṅgale /
kalyāṇagirināmāsnamātmanāruhya ca dvipam // SoKss_9,1.194 //
gacchan kramād avirataiḥ so 'tha rājā prayāṇakaiḥ /
utpatākadhvajaṃ prāpa pratiṣṭhānaṃ nijaṃ puram // SoKss_9,1.195 //
tatra rūpralatāṃ dṛṣṭvā rūpadarpaṃ purāṅganāḥ /
jahustatkālamāścaryanirnimeṣavilocanāḥ // SoKss_9,1.196 //
rājadhānīṃ praviśyātha pṛthvīrūpaḥ kṛtotsavaḥ /
dadau citrakṛte tasmai grāmāsnrājā dhanaṃ ca saḥ // SoKss_9,1.197 //
śramaṇau pūjayitvā ca vasubhistau yathocitam /
sāmantānsacivānrājaputrāṃś ca samamānayat // SoKss_9,1.198 //
tataḥ sa rūpalatayā priyayā sahitastayā /
jīvalokasukhaṃ tatra bheje pṛthvīpatiḥ kṛtī // SoKss_9,1.199 //
ityākhyāya kathāṃ mantrī gomukhastatsukhonmukhaḥ /
naravāhanadattāya tam uvācotsukaṃ punaḥ // SoKss_9,1.200 //
evaṃ viṣahyate dhīraiḥ sakleśo virahaściram /
tvaṃ punaḥ sahase naikām apideva niśāṃ katham // SoKss_9,1.201 //
prātarbhavānalaṃkāravatīṃ hi pariṇeṣyati /
gomukhenaivamukte ca tatra tatsamayāgataḥ // SoKss_9,1.202 //
yaugandharāyaṇasuto marubhūtirabhāṣata /
adṛṣṭasmarasaṃtāpaḥ svasthastvaṃ kiṃ na jalpasi // SoKss_9,1.203 //
tāvaddhate pumāndhair yaṃ vivekaṃ śīlam eva ca /
yāvat patati kāmasya sāyakānāṃ na gocare // SoKss_9,1.204 //
dhanyāḥ sarasvatī skando jinaś ca jagati trayaḥ /
paṭāntalagnatṛṇavatkṣipto vyādhūya yaiḥ smaraḥ // SoKss_9,1.205 //
marubhūtau vadatyevamudvignaṃ vīkṣya gomukham /
naravāhanadattas taṃ samarthayitum abhyadhāt // SoKss_9,1.206 //
vinodanārthametanme gomukho yuktamuktavān /
snigdho hi virahāyāse sādhuvādaṃ dadāti kim // SoKss_9,1.207 //
samāśvāso yathāśakti svajanair virahāturaḥ /
ataḥ paraṃ sa jānāti devaścāsamasāyakaḥ // SoKss_9,1.208 //
ityādi jalpañ chṛṇvaṃś ca tāstāḥ parijanātkathāḥ /
naravāhanadattas tāṃ triyāmāmatyavāhayat // SoKss_9,1.209 //
atha sa prātar utthāya vihitāvaśyakakriyaḥ /
gaganādavarohantīmapaśyastkāñcanaprabhām // SoKss_9,1.210 //
bhartrālaṃkāraśīlena dharmaśīlena sūnunā /
tayālaṃkāravatyā ca svaduhitrā samanvitām // SoKss_9,1.211 //
te cāvatīrya sarve 'pi tatsamīpam upāgaman /
abhyanandac ca tānso 'pi taṃ ca te 'pi yathocitam // SoKss_9,1.212 //
tāvac ca hemaratnādibhāravāhāḥ sahasraśaḥ /
anye 'py avataranti sma tatra vidyādharā divaḥ // SoKss_9,1.213 //
vijñāyaitaṃ ca vṛttāntaṃ vatsarājaḥ samantrikaḥ /
sapatnīkaś ca tatrāgāt tanayotkarṣaharṣitaḥ // SoKss_9,1.214 //
yathārhavihitātithye tasmin vatseśvare 'tha saḥ /
rājālaṃkāraśīlas tam uvāca praṇayānataḥ // SoKss_9,1.215 //
rājannalaṃkāravatī kanyeyaṃ tanayā mama /
jātaiva caiṣā vyādiṣṭā gaganodgatayā girā // SoKss_9,1.216 //
naravāhanadattasya bhāryāmuṣya sutasya te /
sarvavidyādharendrāṇāṃ bhāvinaścakravartinaḥ // SoKss_9,1.217 //
tadetasmai dadāmyenāṃ lagno hy adyānayoḥ śubhaḥ /
etadarthaṃ militvāhametaiḥ sarvair ihāgataḥ // SoKss_9,1.218 //
etadvidyādharendrasya tasya vatseśvaro vacaḥ /
mahānanugraha iti burvannabhinananda saḥ // SoKss_9,1.219 //
atha nijavidyāvibhavātpāṇitalotpāditena toyena /
abhyukṣati sma so 'ṅganabhūmiṃ vidyādharādhīśaḥ // SoKss_9,1.220 //
tatrotpede vedī kanakamayī divyavastrasaṃchannā /
nānāratnamayaṃ cāpy akṛtrimaṃ kautukāgāram // SoKss_9,1.221 //
uttiṣṭha lagnavelā prāptā snāhītyuvāca tadanu kṛtī /
taṃ naravāhanadattaṃ rājālaṃkāraśīlo 'sau // SoKss_9,1.222 //
snātāya kautukabhrte vedīmānīya dhṛtavadhūveṣām /
hṛṣṭo 'laṃkāravatīṃ sa dadau manasātmajāṃ tasmai // SoKss_9,1.223 //
maṇikanakavastrabhūṣaṇabhārasahasrāṇi divyanārīśca /
agnau lājavisargeṣv adadāc ca sa sātmajo duhituḥ // SoKss_9,1.224 //
nirvṛtte ca vivāhe sarvān saṃmānya tadanu cāmantrya /
saha patnyā putreṇa ca nabhasaiva yathāgataṃ sa yayau // SoKss_9,1.225 //
atha vīkṣya tathopacaryamāṇaṃ praṇataiḥ khecararājabhis tanūjam /
udayonmukham atra vatsarājo muditas taṃ ciram utsavaṃ tatāna // SoKss_9,1.226 //
sa ca naravāhanadattaḥ sadvṛttamanoramāmudāraguṇām /
prāpyālaṃkāravatīṃ vāṇīm iva sukavirāsta tadrasikaḥ // SoKss_9,1.227 //
iti mahākaviśrīsomadevabhaṭṭaviracite kathāsaritsāgare 'laṃkāravatīlambake prathamas taraṅgaḥ /
dvitīyas taraṅgaḥ /
tato 'laṃkāravatyā sa yukto vatseśvarātmajaḥ /
naravāhanadatto 'tra navavadhvā pitur gṛhe // SoKss_9,2.1 //
tacceṭikānāṃ divyena nṛtyagītena rañjitaḥ /
āpānaṃ sevamānaś ca sacivaiḥ saha tasthivān // SoKss_9,2.2 //
ekadā ca tamāgatya sā śvaśrūḥ kāñcanaprabhā /
alaṃkāravatīmātā vihitātithyam abravīt // SoKss_9,2.3 //
āgacchāsmadgṛhaṃ paśya tatsundarapuraṃ puram /
ramasva tatropavaneṣv alaṃkāravatīyutaḥ // SoKss_9,2.4 //
etac chrutvā tathety uktvā piturāvedya tadgirā /
vasantakaṃ sahādāya vadhvā saha samantrikaḥ // SoKss_9,2.5 //
śvaśrvā vidyāprabhāveṇa tayaiva sa vinirmitam /
vimānavaramāruhya pratasthe vyomavartmanā // SoKss_9,2.6 //
vimānasthaś ca gaganāts o 'dhastāt pravilokayan /
sthalīparimitāṃ pṛthvīṃ samudrān parikhālaghūn // SoKss_9,2.7 // ... /
śvaśrūbhāryādibhiḥ sākaṃ kramātprāpa himācalam /
nāditaṃ kiṃnarīgītaiḥ svarvadhūsaṃghasundaram // SoKss_9,2.9 //
tatrāścaryāṇi subahūnyeṣa paśyannavāptavān /
naravāhanadatto 'tha tatsundarapuraṃ yuvā // SoKss_9,2.10 //
sauvarṇai ratnanicitaiḥ prāsādair himavatyapi /
sumeruśikharabhrāntiṃ kurvadbhir upaśobhitam // SoKss_9,2.11 //
vyomāvatīrṇaś cottīrya vimānāt praviveśa tat /
sānāthyadarśanānnṛtyadiva lolair dhvajāṃśukaiḥ // SoKss_9,2.12 //
praviśadrājadhānīṃ ca sa śvaśrvā kṛtamaṅgalaḥ /
alaṃkāravatīyuktaḥ savayasyavasantakaḥ // SoKss_9,2.13 //
tatra taṃ divasaṃ divyair bhogaiḥ śvaśrūprabhāvajaiḥ /
uvāsa sukṛtī svarga iva śvaśuraveśmani // SoKss_9,2.14 //
anyedyustaṃ ca sā śvaśrūravocatkāñcanaprabhā /
asti svayaṃbhūrbhagavānnagare 'sminnumāpatiḥ // SoKss_9,2.15 //
sa dṛṣṭapūjito bhogaṃ mokṣaṃ caiva prayacchati /
alaṃkāravatīpitrā tatrodyānaṃ kṛtaṃ mahat // SoKss_9,2.16 //
tīrthaṃ gaṅgāsaraḥsaṃjñamanvarthaṃ cāvatāritam /
taṃ tatrārcayituṃ devaṃ vihartuṃ cādya gacchata // SoKss_9,2.17 //
evaṃ śvaśrvā tayoktastu śārvodyānaṃ sahānugaḥ /
naravāhanadatto 'gādalaṃkāravatīsakhaḥ // SoKss_9,2.18 //
tarubhiḥ kāñcanaskandhai ratnaśākhāmanoramaiḥ /
muktāgucchācchakusumaiḥ kāntaṃ vidrumapallavaiḥ // SoKss_9,2.19 //
tatra gaṅgāsaraḥ snātaḥ pūjitomāpatiś ca saḥ /
babhrāma ratnasopānā vāpīḥ kāñcanapaṅkajāḥ // SoKss_9,2.20 //
tāsāṃ tīreṣu hṛdyeṣu kalpavalligṛheṣu ca /
sahālaṃkāravatyā sa vijahārānugānvitaḥ // SoKss_9,2.21 //
divyair āpānasaṃgītaiḥ parihāsaiś ca peśalaiḥ /
marubhūtyārjavakṛtai ramate sma ca teṣu saḥ // SoKss_9,2.22 //
māsamatramuvāsaivaṃ krīḍannudyānabhūmiṣu /
naravāhanadatto 'tra śvaśrūvidyāvihūtibhiḥ // SoKss_9,2.23 //
tato devocitair vastrair alaṃkāraiś ca pūjitaḥ /
savadhūkaḥ sahāmātyaḥ kāñcanaprabhayā tayā // SoKss_9,2.24 //
āyayau sa vimānena tenaiva saha sānugaḥ /
kauśāmbīṃ sahito vadhvā pitrordattekṣaṇotsavaḥ // SoKss_9,2.25 //
tatra vāsavadattāyā vatsarājasya cāgrataḥ /
alaṃkāravatīm āha mātā sā kāñcanaprabhā // SoKss_9,2.26 //
duḥkhaṃ sthāpyastvayā bhartā nerṣyākopena jātucit /
tatpāpajo hi virahaḥ putri gāḍhānutāpakṛt // SoKss_9,2.27 //
īrṣyāvatyā mayā pūrvaṃ duḥkhaṃ yat sthāpitaḥ patiḥ /
tato 'dya paścāt tāpena dahye tasmin gate vanam // SoKss_9,2.28 //
ity uktvā tāṃ samāśliṣya bāṣpasaṃruddhanetrayā /
kāñcanaprabhayā jagme khamutpatya nijaṃ puram // SoKss_9,2.29 //
tatas tasmindine yāte prātaḥ kṛtvocitāḥ kriyāḥ /
naravāhanadatte 'tra sthite svasacivānvite // SoKss_9,2.30 //
alaṃkāravatīpārśvaṃ praviśyaiva vilāsinī /
ekābravīd bhītabhītā devi strīṃ rakṣa rakṣa mām // SoKss_9,2.31 //
eṣa hi brāhmaṇo hantumāgato māṃ bahiḥ sthitaḥ /
etadbhayātpraviṣṭāhaṃ palāyya śaraṇaiṣiṇī // SoKss_9,2.32 //
mā bhaiṣīrbrūhi vṛttāntaṃ ko 'yaṃ kiṃ tvāṃ jighāṃsati /
iti pṛṣṭā ca sā vaktuṃ bhūya eva pracakrame // SoKss_9,2.33 //
aśokamālā nāmāhasmasyām eva puri prabho /
balasenābhidhānasya kṣatriyasyātmasaṃbhavā // SoKss_9,2.34 //
sāhaṃ kanyā satī pūrvaṃ rūpalubdhena yācitā /
haṭhaśarMābhidhānena vipreṇārthavatā pituḥ // SoKss_9,2.35 //
nāhaṃ durākṛtiṃ ghoramukhamicchāmyamuṃ patim /
dattā nāse gṛhe 'syeti pitaraṃ cāham abravam // SoKss_9,2.36 //
tac chrutvāpyakarottāvaddhaṭhaśarmā gṛhe pituḥ /
prāyaṃ yāvadahaṃ dattā tenāsmai vadhabhīruṇā // SoKss_9,2.37 //
tato vivāhyān icchantīm apy anaiṣīt sa māṃ dvijaḥ /
ahaṃ gatā ca taṃ tyaktvaivānyaṃ kṣatriyaputrakam // SoKss_9,2.38 //
so 'bhibhūto 'rthasaṃdarpādyattena haṭhaśarmaṇā /
taddvitīyo mayā kṣattrakumāro dhanavāñchritaḥ // SoKss_9,2.39 //
tasya tenāgninā rātrau gatvaivoddīpitaṃ gṛham /
tatastena vimuktāhaṃ tṛtīyaṃ kṣatriyaṃ gatā // SoKss_9,2.40 //
tasyāpy ādīpitaṃ tena niśi veśma dvijanmanā /
tatastenāpyahaṃ tyaktā saṃpraptā kāṃdiśīkatām // SoKss_9,2.41 //
jambukādavikevātha bibhyatī hantukāmataḥ /
haṭhaśarmadvijāttasmātpadātpadamamuñcataḥ // SoKss_9,2.42 //
ihaiva yuṣmadbhṛtyasya balino vīraśarmaṇaḥ /
rājaputrasya dāsītvaṃ śaraṇyasyāham āśrayam // SoKss_9,2.43 //
tadbuddhvā mayi nair āśyavidhuro virahāturaḥ /
tvagasthiśeṣaḥ saṃvṛtto haṭhaśarmā nivāritaḥ // SoKss_9,2.44 //
madrakṣārthaṃ pravṛttaśca bandhanāyeha tasya saḥ /
rājaputro mayā devi vīraśarmā nivāritaḥ // SoKss_9,2.45 //
adya māṃ nirgatāṃ daivāddṛṣṭvākṛṣṭakṛpāṇikaḥ /
haṭhaśarmā sa hantuṃ māmito yāvat pradhāvitaḥ // SoKss_9,2.46 //
tenāgatā palāyyeha pratīhāryā dayārdrayā /
muktadvārā praviṣṭāhaṃ sa ca jāne sthito bahiḥ // SoKss_9,2.47 //
ity uktavatyāṃ tasyāṃ ca haṭhaśarmāṇamātmanaḥ /
naravāhanadattas tamagramānāyayaddvijam // SoKss_9,2.48 //
krodhādaśokamālāṃ tāṃ paśyantaṃ dīptayā dṛśā /
vikṛtaṃ kṣurikāhastaṃ kopakampāṅgasaṃdhikam // SoKss_9,2.49 //
uvāca cainaṃ kubrahmanstriyaṃ haṃsi dahasyapi /
tadarthaṃ paraveśmāni kimarthaṃ pāpakāryasi // SoKss_9,2.50 //
tac chrutvā sa dvijo 'vādīddharmadārā iyaṃ mama /
tyaktvā māṃ cānyato yātā saheya tadahaṃ katham // SoKss_9,2.51 //
ity ukte tena vignā sāśokamālā tadābravīt /
bho lokapālā brūtaitatkiṃ na yuṣmāsu sākṣiṣu // SoKss_9,2.52 //
anicchantī haṭhānnītā vivāhy ahamihāmunā /
kiṃ tadā ca mayā noktaṃ nāsiṣye te gṛheṣviti // SoKss_9,2.53 //
evam ukte tayā tatra divyā vāgevam abhyadhāt /
yathaivāśokamāleyaṃ vakti satyaṃ tathaiva tat // SoKss_9,2.54 //
na caiṣā mānuṣī tattvametadīyaṃ niśamyatām /
astyaśokakaro nāma vīro vidyādhareśvaraḥ // SoKss_9,2.55 //
tasyāputrasya caikeva daivādajani kanyakā /
aśokamālā nāmnā sāvardhatāsya pitur gṛhe // SoKss_9,2.56 //
yauvanasthā ca sā tena dīyamānānvayārthinā /
na kaṃcid aicchad bhartāram atirūpābhimānataḥ // SoKss_9,2.57 //
tena śāpamadātso 'syai nirbandhakupitaḥ pitā /
mānuṣyaṃ vraja nāmātra bhavitā ca svam eva te // SoKss_9,2.58 //
pariṇeṣyati cātra tvāṃ virūpo brāhmaṇo haṭhāt /
taṃ tyaktvā tadbhayādbhartṝn krameṇa trīn upaiṣyasi // SoKss_9,2.59 //
tato 'py upadrutā tena dāsītvenāśrayiṣyasi /
rājaputraṃ balīyāṃsaṃ na caiva sa nivartsyati // SoKss_9,2.60 //
dṛṣṭvā ca dhāvite tasmin hantukāme palāyitā /
praviṣṭā rājabhavanaṃ śāpādasmādvimokṣyase // SoKss_9,2.61 //
evaṃ yaśokamālā sā pitrā vidyadharī purā /
śaptā tenaiva nāmnādya saiṣā jātātra mānuṣī // SoKss_9,2.62 //
jātaś ca saiṣa śāpānto 'muṣyā gatvādhunā padam /
vaidyādharaṃ tvaṃ tatrasthā pravekṣyati nijāṃ tanum // SoKss_9,2.63 //
tato 'bhir ucitākhyena vidyādharamahībhujā /
vṛtena bhartrā sahitā śāpaṃ saṃsmṛtya raṃsyate // SoKss_9,2.64 //
ity uktvā virataṃ vācā divyayā sāpi tatkṣaṇam /
aśokamālā sahasā gatajīvāpatadbhuvi // SoKss_9,2.65 //
dṛṣṭvā ca tadalaṃkāravatī bāṣpāyitekṣaṇā /
naravāhanadattaś ca tatpārśvasthau babhūvatuḥ // SoKss_9,2.66 //
sa tu duḥkhajitāmarṣo rāgāndho vilapannapi /
akasmāddhaṭhaśarmābhūddharṣotphullānano dvijaḥ // SoKss_9,2.67 //
kimetaditi pṛṣṭaś ca sarvair vipro jagāda saḥ /
mayā janma smṛtaṃ pūrvaṃ tac ca vacmi niśamyatām // SoKss_9,2.68 //
himādrāvasti madanapuraṃ nāmottamaṃ puram /
pralambabhuja ityasti tatra vidyādhareśvaraḥ // SoKss_9,2.69 //
tasyodapadyata sthūlabhujākhyas tanayaḥ prabho /
sa ca rājasuto bhavyo yauvanastho 'bhavatkramāt // SoKss_9,2.70 //
tataḥ surabhivatsākhyo vidyādharapatiḥ svayam /
sakanyo gṛhamāgatya pralambabhujamāha tam // SoKss_9,2.71 //
iyaṃ surabhidattākhyā sutā tvatsūnave mayā /
dattā sthūlabhujāyādya guṇavān sa vahatvimām // SoKss_9,2.72 //
tac chrutvā pratipadyaiva samāhūya svasūnave /
sa pralambabhujastasmāyetamarthaṃ nyavedayat // SoKss_9,2.73 //
tataḥ sa taṃ sthūlabhujo rūpadarpātsuto 'bravīt /
pariṇeṣye na tātaināṃ rūpeṇaiṣā hi madhyamā // SoKss_9,2.74 //
kiṃ putrātyantarūpeṇa mānyā hyeṣā mahānvayā /
pitrā dattā mayā cāttā tvatkṛte mānyathā kṛthāḥ // SoKss_9,2.75 //
ity uktaś ca punastena pitrā sthūlabhujaḥ sa tat /
nākarodyattatas taṃ sa śaśāpa kupitaḥ pitā // SoKss_9,2.76 //
rūpāhaṃkāradoṣeṇa mānuṣye 'vatarāmunā /
bhaviṣyasi ca tatra tvaṃ vikṛto vikaṭānanaḥ // SoKss_9,2.77 //
bhāryāmaśokamālākhyāṃ prāpya śāpacyutāṃ haṭhāt /
prāptāsi virahakleśamanicchantyā tayojjhitaḥ // SoKss_9,2.78 //
tasyāścānyaprasaktāyāḥ kṛte duḥkhakṛśīkṛtaḥ /
kariṣyasyagnidāhādi pātakaṃ rāgamohitaḥ // SoKss_9,2.79 //
ity uktaśāpaṃ rudatī taṃ pralambabhujaṃ tadā /
sādhvī surabhidattā sā pādalagnā vyajijñapat // SoKss_9,2.80 //
dehi śāpaṃ mamāpyevaṃ samāstu gatirāvayoḥ /
mā bhūnme bharturekasya kleśo madaparādhataḥ // SoKss_9,2.81 //
evam uktavatīṃ tuṣṭaḥ sādhvīṃ tāṃ parisāntvayan /
sa pralambabhujaḥ sūnorevaṃ śāpāntam abhyadhāt // SoKss_9,2.82 //
yadaivāśokamālāyāḥ śāpamokṣo bhaviṣyati /
tadaiva jātiṃ smṛtvāyaṃ śāpādasmādvimokṣyate // SoKss_9,2.83 //
prāpya ca svatanuṃ śāpaṃ saṃsmarannirahaṃkṛtiḥ /
acirāttvāṃ vivāhyeha tvadyukto bhavitā sukhī // SoKss_9,2.84 //
ity uktā tena sā sādhvī kathaṃciddhṛtimādade /
taṃ ca jānīta māṃ sthūlabhujaṃ śāpādiha cyutam // SoKss_9,2.85 //
dṛṣṭaṃ mayā cāhaṃkāradoṣād duḥkham idaṃ mahat /
puṃsām adṛṣṭe dṛṣṭe vā śreyo 'haṃkāriṇāṃ kutaḥ // SoKss_9,2.86 //
kṣīṇo me sa ca śāpo 'dyety uktvā muktvā ca tāṃ tanum /
haṭhaśarmā sa saṃpede vidyādharakumārakaḥ // SoKss_9,2.87 //
aśokamālādehaṃ ca nītvā vidyāprabhāvataḥ /
adṛśyam eva cikṣepa gaṅgāyāmānṛśaṃsyataḥ // SoKss_9,2.88 //
vidyāprabhāvānītaiś ca tattoyair abhitaḥ kṣaṇāt /
akṣālayadalaṃkāravatīvāsagṛhaṃ sa tat // SoKss_9,2.89 //
naravāhanadattaṃ ca natvā taṃ bhāvinaṃ prabhum /
svakāryasiddhaye prāyādutpatya sa nabhas tataḥ // SoKss_9,2.90 //
vismiteṣv atha sarveṣu prasaṅgād atra gomukhaḥ /
anaṅgaratisaṃbaddhāmimāmakathayatkathām // SoKss_9,2.91 //
asti śūrapuraṃ nāma yathārthaṃ nagaraṃ bhuvi /
mahāvarāha ityāsīdrājā tatrātidurmadaḥ // SoKss_9,2.92 //
gauryārādhanatas tasya devyāṃ padmaratau sutā /
jajñe 'naṅgaratir nāma bhūpasyānanyasaṃtateḥ // SoKss_9,2.93 //
kālena yauvanārūḍhā sā ca rūpābhimāninī /
necchati sma patiṃ kaṃcidyācamāneṣu rājasu // SoKss_9,2.94 //
yaḥ śūro rūpavānekaṃ vijñānaṃ vetti śobhanam /
tasmai mayātmā dātavya ity uvāca tu niścayāt // SoKss_9,2.95 //
atha tatrāyayurvīrāścatvāro dakṣiṇāpathāt /
tatprepsavaḥ śrutodantāstadīpsitaguṇānvitāḥ // SoKss_9,2.96 //
dvāḥsthair āveditāṃs tāṃś ca praviṣṭān pṛcchati sma saḥ /
mahāvarāho nṛpatir anaṅgaratisaṃnidhau // SoKss_9,2.97 //
nāma kiṃ kasya yuṣmākaṃ jātirvijñānam eva ca /
etadrājavacaḥ śrutvā teṣvekastaṃ vyajijñapat // SoKss_9,2.98 //
pañcapaṭṭikanāmāhaṃ śūdro vijñānamasti me /
vayāmi pratyahaṃ pañca paṭṭikāyugalāni yat // SoKss_9,2.99 //
tebhya ekaṃ prayacchāmi brāhmaṇāya dadāmi ca /
dvitīyaṃ parameśāya tṛtīyaṃ ca vase svayam // SoKss_9,2.100 //
caturthaṃ me bhavedbhāryā yadi tasyai dadāmi tat /
śarīrayātrāṃ vikrīya pañcamena karomy aham // SoKss_9,2.101 //
atha dvitīyo 'pyācakhyāvahaṃ bhāṣājñasaṃjñakaḥ /
vaiśyo rutaṃ vijānāmi sarveṣāṃ mṛgapakṣiṇām // SoKss_9,2.102 //
tatastṛtīyo 'yavadadahaṃ khaḍgadharābhidhaḥ /
kṣatriyaḥ khaḍgayuddhena jīye nānyena kenacit // SoKss_9,2.103 //
caturthaścābravījjīvadattākhyo 'haṃ dvijottamaḥ /
gauriprasādavidyābhyāṃ jīvayāmi mṛtāṃ striyam // SoKss_9,2.104 //
evam uktavatāṃ śeṣāṃ śūdraviṭkṣatriyāstrayaḥ /
rūpaṃ śauryaṃ balaṃ caiva śaśaṃsuḥ pṛthagātmanaḥ // SoKss_9,2.105 //
brāhmaṇo rūpavarjaṃ tu balavīryaṃ śaśaṃsa saḥ /
tato mahāvarāhaḥ svaṃ kṣattāramavadannṛpaḥ // SoKss_9,2.106 //
nītvā viśramayaitāṃstvaṃ saṃprati svagṛhe 'khilān /
tac chrutvā sa tathety uktvā kṣattā tānānayadgṛham // SoKss_9,2.107 //
tato 'bravītsa rājā tāmanaṅgaratimātmajām /
eṣāṃ caturṇāṃ vīrāṇāṃ putri ko 'bhimatastava // SoKss_9,2.108 //
śrutvaitatpitaraṃ taṃ sā prāhānaṅgaratistadā /
caturṇām apitātaiṣāṃ na ko 'py abhimato mama // SoKss_9,2.109 //
śūdraś ca vayakaścaikaḥ kriyate tasya kiṃ guṇaiḥ /
vaiśyo dvitīyaḥ pakṣyādirutair jñātaiś ca tasya kim // SoKss_9,2.110 //
tābhyāṃ kathamahaṃ dadyāmātmānaṃ kṣatriyā satī /
tṛtīyastulyavarṇo me bhavati kṣatriyo guṇī // SoKss_9,2.111 //
kiṃ tu sevopajīvī sa daridraḥ prāṇavikrayī /
pṛthvīpatisutā bhūtvā kathaṃ syāṃ tasya gehinī // SoKss_9,2.112 //
caturtho brāhmaṇo jīvadatto 'py abhimato na me /
sa virūpo vikarmasthaḥ patito vedavarjitaḥ // SoKss_9,2.113 //
sa te daṇḍayituṃ yuktaḥ kiṃ nu tasmai dadāsi mām /
varṇāśramāṇāṃ dharmasya rājā tvaṃ tāta rakṣitā // SoKss_9,2.114 //
khaḍgaśūrāc ca nṛpaterdharmaśūraḥ praśasyate /
khaḍgaśūrasahasrāṇāṃ dharmaśūro bhavetpatiḥ // SoKss_9,2.115 //
ityādyuktavatīm etāṃ sutām antaḥpuraṃ nijam /
visṛjya ca samuttasthau snānādyarthaṃ sa bhūpatiḥ // SoKss_9,2.116 //
dvitīye 'hni ca te vīrā gṛhātkṣatturvinirgatāḥ /
babhramurnagare tatra catvaro 'pi sakautukāḥ // SoKss_9,2.117 //
tāvac ca padmakavalo nāmātra vyalavāraṇaḥ /
bhagnālāno janaṃ mathnañ śālāyā niragān madāt // SoKss_9,2.118 //
so 'py adhāvac ca tān dṛṣṭvā vīrān hantuṃ mahāgajaḥ /
te cāpi tasyābhimukhaṃ prādhāvann udyatāyudhāḥ // SoKss_9,2.119 //
tataḥ khaḍgadharākhyo yastanmadhye kṣatriyaḥ sa tān /
anyānnivārya trīn eko gajamabhyāpapāta tam // SoKss_9,2.120 //
lulāva ca karaṃ tasya garjato 'graprasāritam /
ekenāpi prahāreṇa visakandāvahelayā // SoKss_9,2.121 //
padamadhye ca nirgatya darśayitvā ca lāghavam /
prahāraṃ pradadau pṛṣṭhe dvitīyaṃ tasya dantinaḥ // SoKss_9,2.122 //
tṛtīyena ca ciccheda tasya pādāvubhāvapi /
tato muktāraṭir hastī papāta ca mamāra ca // SoKss_9,2.123 //
taṃ dṛṣṭvā vikramaṃ tasya janaḥ sarvo visismiye /
rājā mahāvarāhastadbuddhvā citrīyate sma ca // SoKss_9,2.124 //
anyedyuḥ sa gajārūḍho mṛgayāyai nṛpo yayau /
vīrāḥ khaḍgadharādyās te catvāro 'pi tam anvaguḥ // SoKss_9,2.125 //
tatra vyāghramṛgakroḍān sasainye rājñi nighnati /
adhāvan kupitāḥ siṃhāḥ śrutavāraṇabṛṃhitāḥ // SoKss_9,2.126 //
abhyāpatantamekaṃ ca siṃhaṃ khaḍgadharo 'tha saḥ /
ekena tīkṣṇanistriṃśaprahāreṇa dvidhākarot // SoKss_9,2.127 //
dvitīyaṃ ca gṛhītvaiva caraṇe vāmapāṇinā /
āsphoṭya bhūtale siṃhaṃ cakāra gatajīvitam // SoKss_9,2.128 //
bhāṣājño jīvadattaś ca pañcapaṭṭika eva ca /
ekaikaḥ siṃhamekaikaṃ tathaivāsphoṭayadbhuvi // SoKss_9,2.129 //
evaṃ krameṇa te rājñaḥ paśyataḥ pādacāribhiḥ /
līlayā bahavo vīraiḥ siṃhavyāghrādayo hatāḥ // SoKss_9,2.130 //
tataḥ savismayastuṣṭaḥ kṛtākheṭaḥ sa bhūpatiḥ /
viveśa svapuraṃ te 'pi vīrāḥ kṣatturgṛhaṃ yayuḥ // SoKss_9,2.131 //
sa ca rājñā praviśyāntaḥpuraṃ śrānto 'pi tatkṣaṇam /
tatraivānāyayām āsa tāmanaṅgaratiṃ sutām // SoKss_9,2.132 //
ākhyāya teṣāṃ vīrāṇāmekaikasya parākramam /
ākheṭake yathādṛṣṭaṃ tām uvācātivismitām // SoKss_9,2.133 //
pañcapaṭṭikabhāṣājñāvasavarṇāvubhau yadi /
vipro 'pi jīvadattaścedrūpahīno vikarmakṛt // SoKss_9,2.134 //
tatkṣitriyasya doṣo 'sti tasya khaḍgadharasya kaḥ /
supramāṇasurūpasya balavikramaśālinaḥ // SoKss_9,2.135 //
yena hastī hatas tādṛg yaḥ pinaṣṭi ca bhūtale /
gṛhītvā pādataḥ siṃhān khaḍgenānyān nihanti ca // SoKss_9,2.136 //
daridraḥ sevakaśceti doṣastasyocyate yadi /
ahaṃ taṃ sevyamanyeṣāṃ kariṣyāmīśvaraṃ kṣaṇāt // SoKss_9,2.137 //
tattaṃ vṛṇīṣva bhartāraṃ yadi te putri rocate /
ity uktā tena sānaṅgaratiḥ pitrā jagāda tam // SoKss_9,2.138 //
tarhyānīteṣu sarveṣu teṣu vīreṣviha tvayā /
gaṇakaḥ pṛcchyatāṃ tāvat paśyāmaḥ kiṃ bravīti saḥ // SoKss_9,2.139 //
evaṃ tayoktaḥ sa nṛpo vīrānānāyya tatra tān /
tatsaṃnidhau sānurodhaḥ papraccha gaṇakaṃ svayam // SoKss_9,2.140 //
paśyāsnaṅgaratereṣāṃ madhyātkena samaṃ mithaḥ /
astyānukūlyaṃ lagnaś ca bhavettasyāḥ kadā śubhaḥ // SoKss_9,2.141 //
tac chrutvā pṛṣṭanakṣatras teṣāṃ sa gaṇakottamaḥ /
gaṇayitvā ciraṃ kālaṃ rājānaṃ tam abhāṣata // SoKss_9,2.142 //
na cetkupyasi me devaṃ sphuṭaṃ vijñāpayāmi tat /
asti tvadduhiturnaiṣāmekenāpyanukūlatā // SoKss_9,2.143 //
na cehāsti vivāho 'syā eṣā śāpacyutātra yat /
vidyādharī sa śāpo 'syāstribhir māsair nivartsyati // SoKss_9,2.144 //
tasmānmāsatrayaṃ tāvat pratīkṣantāmamī iha /
naiṣāṃ svalokaṃ yātā cettata etadbhaviṣyati // SoKss_9,2.145 //
etanmauhūrtikasyāsya vacaḥ sarve 'pi tatra te /
śraddadhus tatra caivāsanvīrā māsatrayāvadhi // SoKss_9,2.146 //
gate māsatraye rājā tān vīrān gaṇakaṃ ca tam /
svāgramānāyayām āsa tām anaṅgaratiṃ ca saḥ // SoKss_9,2.147 //
dṛṣṭvā cādhikasaundaryāmakasmāttaṃ sutāṃ nṛpaḥ /
jaharṣa gaṇakastāṃ tu prāptakālām amanyata // SoKss_9,2.148 //
idānīṃ brūhi yadyuktaṃ te hi māsāstrayo gatāḥ /
iti yāvac ca taṃ rājā gaṇakaṃ pṛcchati sma saḥ // SoKss_9,2.149 //
tāvajjātiṃ nijāṃ smṛtvā sānaṅgaratirānanam /
ācchādya svottarīyeṇa mānuṣīṃ tāṃ tanuṃ jahau // SoKss_9,2.150 //
evameṣā sthitā kiṃsviditi rājñā svayaṃ mukham /
yāvaduddhāṭyate tasyās tāvat sā dadṛśe mṛtā // SoKss_9,2.151 //
vyāvṛttanetrabhramarā vivarṇavadanāmbujā /
haṃsamañjusvanonmuktā padminīva himāhatā // SoKss_9,2.152 //
tataḥ sa sadyas tacchokavajrapātāhato bhuvi /
bhūbhṛtpapāta niśceṣṭaḥ svapakṣacchedamūrcchitaḥ // SoKss_9,2.153 //
rājñī padmaratiḥ sāpi vyāmohapatitā yayau /
bhraṣṭābharaṇapuṣpā kṣmāmibhabhagneva mañjarī // SoKss_9,2.154 //
muktākrande parijane teṣu vīreṣu duḥkhiṣu /
labdhasaṃjñaḥ kṣaṇādrājā jīvadattam uvāca tam // SoKss_9,2.155 //
nātraiṣāṃ śaktir anyeṣām adhunāvasaro 'stu te /
pratijñātaṃ tvayā nārīṃ jīvayāmi mṛtāmiti // SoKss_9,2.156 //
yadi vidyābalaṃ te 'sti tajjīvaya sutāṃ mama /
dāsyāmi tubhyamevaitāsṃ viprāya prāptajīvitām // SoKss_9,2.157 //
iti rājño vacaḥ śrutvā jīvadatto 'bhimantritaiḥ /
abhyukṣya toyais tāṃ rājaputrīm āryām imāṃ jagau // SoKss_9,2.158 //
aṭṭāṭṭahāsahasite karaṅkamālākule durāloke /
cāmuṇḍe vikarāle sāhāyyaṃ me kuru tvaritam // SoKss_9,2.159 //
evaṃ tena kṛte yatne jīvadattena sā yadā /
bālā na jīvitaṃ prāpa viṣaṇṇaḥ so 'vadattadā // SoKss_9,2.160 //
dattāpi vindhyavāsinyā vidyā me niṣphalā gatā /
tadetenopahāsyena kiṃ kāryaṃ jīvitena me // SoKss_9,2.161 //
ity uktvā jīvadattaḥ svaṃ śiraśchettuṃ mahāsinā /
yāvat pravartate tāvadudagādbhāratī divaḥ // SoKss_9,2.162 //
bho jīvadatta mā kārṣīḥ sāhasaṃ śṛṇu saṃprati /
eṣānaṅgaprabhā nāma sadvidyādharakanyakā // SoKss_9,2.163 //
pitroḥ śāpena mānuṣyamiyantaṃ kālamāgatā /
tyaktvādyaitāṃ tanuṃ yātā svalokaṃ svatanuṃ śritā // SoKss_9,2.164 //
tadvindhyavāsinīm eva gatvārādhaya tāṃ punaḥ /
tatprasādādimāṃ prāpsyasy api vidyādharīṃ satīm // SoKss_9,2.165 //
na caiṣā divyabhogasthā śocyā rājño na cāpi te /
ity udīrya yathātattvaṃ divyā vāgvirarāma sā // SoKss_9,2.166 //
tataḥ sutāyāḥ saṃskāraṃ kṛtvā rājā jahau śucam /
sadāro 'pi yayuste 'nye trayo vīrā yathāgatam // SoKss_9,2.167 //
jīvadattastu jātāstho gatvā tāṃ vindhyavāsinīm /
tapasārādhayām āsa svapne sāpy ādideśa tam // SoKss_9,2.168 //
tuṣṭā tavāhamuttiṣṭha śṛṇu cedaṃ bravīmi te /
asti vīrapuraṃ nāma nagaraṃ tuhinācale // SoKss_9,2.169 //
vidyādharādhirājo 'sti samaro nāma tatra ca /
tasyānaṅgavatīdevyāṃ sutānaṅgaprabhājani // SoKss_9,2.170 //
sā rūpayauvanotsekā naicchatkaṃcitpatiṃ yadā /
tadātidurgrahakruddhau pitarau śapataḥ sma tām // SoKss_9,2.171 //
mānuṣyaṃ vraja tatrāpi na bhartṛsukhamāpsyasi /
kanyeva ṣoḍaśābdā tāṃ tyaktvā tanumihaiṣyasi // SoKss_9,2.172 //
martyo virūpo bhāvī ca khaḍgasiddho 'tha te patiḥ /
munikanyābhilāṣeṇa śāpānmartyatvamāgataḥ // SoKss_9,2.173 //
anicchantīm apitvāṃ ca martyalokaṃ sa neṣyati /
tvayā tasya viyogo 'tra bhaviṣyatyanyanītayā // SoKss_9,2.174 //
pūrvajanmani tenāṣṭau hṛtā hi parayoṣitaḥ /
tenāṣṭajanmabhogārhaṃ duḥkhaṃ so 'nubhaviṣyati // SoKss_9,2.175 //
tvaṃ cātra janmany ekasmin naṣṭānām iva janmanām /
duḥkhaṃ prāpsyasi vidyānāṃ bhraṃśena manujīkṛtā // SoKss_9,2.176 //
sarvasyaiva hi pāpiṣṭhasaṃparkaḥ pāpabhāgadaḥ /
samapāpaḥ punaḥ strīṇāṃ bhartrā pāpena saṃgamaḥ // SoKss_9,2.177 //
naṣṭasmṛtiḥ patīṃś cātra bahūn prāpsyasi mānuṣān /
tvayocitavaradveṣadurgraho vihito yataḥ // SoKss_9,2.178 //
yo 'yācata samānastvāṃ dyucaro madanaprabhaḥ /
bhūtvā sa mānuṣo bhūbhṛdante bhāvī patistava // SoKss_9,2.179 //
tatastvaṃ śāpanirmuktā svalokaṃ punarāgatā /
tam eva dyucarībhūtaṃ sasṃprāpsyasyucitaṃ patim // SoKss_9,2.180 //
tadevaṃ pitṛśaptā sā bhūtvānaṅgaratiḥ kṣitau /
prāptādya pitrornikaṭaṃ jātānaṅgaprabhā punaḥ // SoKss_9,2.181 //
ato vīrapuraṃ gatvā jitvā tatpitaraṃ raṇe /
jānantam apikaulīnarakṣitaṃ tāmavāpnuhi // SoKss_9,2.182 //
imaṃ gṛhāṇa khaḍgaṃ ca yena hastagatena te /
gatir bhaviṣyaty ākāśe kiṃ cājeyo bhaviṣyasi // SoKss_9,2.183 //
ity uktvārpitakhaḍgā sā tasya devī tirodadhe /
sa ca prabubudhe divyaṃ khaḍgaṃ has te dadarśa ca // SoKss_9,2.184 //
athotthāya prahṛṣṭātmā jīvadatto natāmbikaḥ /
tatprasādāmṛtāpyāyaśāntāśeṣatapaḥ klamaḥ // SoKss_9,2.185 //
khaḍgahastaḥ kham utpatya paribhramya himālayam /
prāpa vīrapurasthaṃ taṃ samaraṃ dyucareśvaram // SoKss_9,2.186 //
tena yuddhajitenātra pradattāṃ pariṇīya saḥ /
tāmanaṅgaprabhāṃ bheje divyāṃ saṃbhogasaṃpadam // SoKss_9,2.187 //
kaṃcitkālaṃ sthitaścātra śvaśuraṃ samaraṃ sa tam /
jīvadatto jagādaivaṃ tāṃ cānaṅgaprabhāṃ priyām // SoKss_9,2.188 //
manuṣyalokasṃ gacchāvastaṃ pratyutkaṇṭhito 'smi yat /
prāṇināṃ hi nikṛṣṭāpi janmabhūmiḥ parā priyā // SoKss_9,2.189 //
etac chrutvā vacas tasya śvaśuraḥ so 'nvamanyata /
sā tvanaṅgaprabhā kṛcchrādanumene vijānatī // SoKss_9,2.190 //
athāṅkopāttayā sākamanaṅgaprabhayā tayā /
jīvadattaḥ sa nabhasā martyalokamavātarat // SoKss_9,2.191 //
dṛṣṭvātra ramyamekaṃ ca parvataṃ sā jagāda tam /
śrāntānaṅgaprabhā kṣipramiha viśramyatāmiti // SoKss_9,2.192 //
tatas tatheti tatraiva so 'vatīrya tayā saha /
cakārāhārapānādi tattadvidyāprabhāvataḥ // SoKss_9,2.193 //
tato 'naṅgaprabhāṃ jīvadatto 'sau vidhicoditaḥ /
tām uvāca priye kiṃcinmadhuraṃ gīyatāṃ tvayā // SoKss_9,2.194 //
tac chrutvā gātumārebhe sā bhaktyā dhūrjaṭeḥ stutim /
tena tadgītaśabdena so 'tha nidrāmagāddvijaḥ // SoKss_9,2.195 //
tāvadākheṭakaśrānto nirjharāmbhobhilāṣukaḥ /
rājā harivaro nāma pathā tena kilāyayau // SoKss_9,2.196 //
sa tena gītaśabdena śrutena hariṇo yathā /
ākṛṣṭo 'bhyāpatattatra rathamunmucya kevalaḥ // SoKss_9,2.197 //
śakunaiḥ pūrvamākhyātaśubho 'paśyatsa bhūpatiḥ /
tāmanaṅgaprabhāṃ satyāmanaṅgasya prabhāmiva // SoKss_9,2.198 //
tadā tadgītarūpābhyaṃ nītaṃ tasya vihastatām /
nirbibheda yathākāmaṃ hṛdayaṃ madanaḥ śaraiḥ // SoKss_9,2.199 //
sāpi taṃ vīkṣya sahasā subhagaṃ puṣpadhanvanaḥ /
patitā gocare 'naṅgaprabhā kṣaṇamacintayat // SoKss_9,2.200 //
ko 'yaṃ kimayamunmuktapuṣpacāmo manobhavaḥ /
kiṃ mūrto gītatuṣṭasya śarvasyānugraho mayi // SoKss_9,2.201 //
iti saṃcintya papraccha sā taṃ madanamohitā /
kastvaṃ kathaṃ vanaṃ cedamāgato 'syucyatāmiti // SoKss_9,2.202 //
tato yathāgato yaḥ sa sarvaṃ tasyai śaśaṃsa tat /
sa rājā tāmathāpṛcchatkā tvaṃ sundari śaṃsa me // SoKss_9,2.203 //
yaś ca suptasthito 'trāyam eṣa kaḥ kamalānane /
iti taṃ pṛṣṭavantaṃ ca saṃkṣepeṇa jagāda sā // SoKss_9,2.204 //
ahaṃ vidyādharī khaḍgasiddhaś caiṣaḥ patir mama /
dṛṣṭamātre ca jātāsmi sānurāgādhunā tvayi // SoKss_9,2.205 //
tadehi tāvad gacchāvas tvadīyaṃ nagaraṃ drutam /
tāvat prabudhyate nāyaṃ tatra vakṣyāmi vistarāt // SoKss_9,2.206 //
śrutvaitattadvaco rājā pratipadya tatheti saḥ /
trailokyarajyasaṃprāptiharṣaṃ harivaro dadhe // SoKss_9,2.207 //
nṛpamaṅke gṛhītvemaṃ gacchāmyutpatya khaṃ javāt /
ityanaṅgaprabhā sāntaḥ satvarā samacintayat // SoKss_9,2.208 //
tāvac ca bhraṣṭavidyābhūdbhartṛdroheṇa tena sā /
smarantī pitṛśāpaṃ ca viṣādaṃ sahasā yayau // SoKss_9,2.209 //
taddṛṣṭvā kāraṇaṃ pṛṣṭvā sa rājā tām abhāṣata /
na viṣādasya kālo 'yaṃ prabudhyetaiṣa te patiḥ // SoKss_9,2.210 //
daivāyattaṃ ca vastvetacchocituṃ nārhasi priye /
ko hi svaśirasaś chāyāṃ vidheścollaṅghayedgatim // SoKss_9,2.211 //
tadehi yāma ity uktvā tāṃ sa śraddhitatadgiram /
aṅke harivaraścakrerājānaṅgaprabhāṃ drutam // SoKss_9,2.212 //
tato nidhānalabdhyeva tuṣṭo gatvā javāttataḥ /
rājāruroha svarathaṃ sa bhṛtyair abhinanditaḥ // SoKss_9,2.213 //
tena svanagaraṃ prāpa sa manaḥ śīghragāminā /
rathena ramaṇīyuktaḥ prajānāṃ dattakautukaḥ // SoKss_9,2.214 //
svanāmalāñchane tasminso 'naṅgaprabhayā tayā /
saha divyasukhastasthau tato harivaro nṛpaḥ // SoKss_9,2.215 //
sāpy anaṅgaprabhā tatraivāsīttadanurāgiṇī /
vismṛtya svaṃ prabhāvaṃ taṃ sarvaṃ śāpavimohitā // SoKss_9,2.216 //
atrāntare sa tatrādrau jīvadatto na kevalam /
prabuddho naikṣatānaṅgaprabhāṃ yāvat svam apy asim // SoKss_9,2.217 //
kva sānaṅgaprabhā kaṣṭaṃ kva sa khaḍgo 'pi kiṃ nu tam /
hṛtvā gatā sā kiṃ vā tau nītau dvāvapi kenacit // SoKss_9,2.218 //
ity udbhrānto bahūn kurvan vitarkān sa dinatrayam /
giriṃ taṃ vicinoti sma dahyamānaḥ smarāgninā // SoKss_9,2.219 //
tato 'vatīrya cinvāno vanāni divasāndaśa /
sa babhrāma na cāpaśyat tasyāḥ pādam apikva cit // SoKss_9,2.220 //
hā durjanavidhe kṛcchrātsā dattāpi kathaṃ tvayā /
khaḍgasiddhyā saha hṛtā priyānaṅgaprabhā mama // SoKss_9,2.221 //
ityākrandannirāhāro bhramasnnekamavāptavān /
grāmaṃ tatra viveśaikamāḍhyaṃ dvijagṛhaṃ ca saḥ // SoKss_9,2.222 //
gṛhiṇī tatra subhagā suvastrās copaveśya tam /
āsane priyadattākhyā svaceṭīḥ śīghram ādiśat // SoKss_9,2.223 //
tvaritaṃ jīvadattasya pādau kṣālayatāsya hi /
nirāhārasya virahāddinamadya trayodaśam // SoKss_9,2.224 //
tac chrutvā vismito jīvadatto 'ntarvimamarśa saḥ /
ihānaṅgaprabhā prāptā kiṃ kimeṣātha yoginī // SoKss_9,2.225 //
iti dhyāyan dhautapādo bhuktataddattabhojanaḥ /
praṇataḥ priyadattāṃ tāmatyārtyā pṛcchati sma saḥ // SoKss_9,2.226 //
ekaṃ brūhi kathaṃ vetsi madvṛttāntamanindite /
dvitīyaṃ cāpi kathaya priyākhaḍgau kva me gatau // SoKss_9,2.227 //
tac chrutvā tamavocatsā priyadattā pativratā /
bharturanyo na me citte svapne 'pi kurute padam // SoKss_9,2.228 //
putrabhrātṛsamān anyān paśyāmi puruṣān aham /
na ca me 'narcito yāti kadācid atithir gṛhāt // SoKss_9,2.229 //
tatprabhāveṇa jānāmi bhūtaṃ bhavyaṃ ca bhāvi ca /
sā cānaṅgaprabhā nītā rājñā harivareṇa te // SoKss_9,2.230 //
supte tvayi vidheryogāttanmārgāgāminā tadā /
gītākṛṣṭopayātena svanāmapuravāsinā // SoKss_9,2.231 //
sā ca śaktyā na te prāptuṃ sa hi rājā mahābalaḥ /
sā punastam apityaktvā kulaṭānyatra yāsyati // SoKss_9,2.232 //
khaḍgaṃca devī prādātte tatprāptyai tadvidhāya saḥ /
tasyāṃ hṛtāyāṃ divyatvāddevyā evāntikaṃ gataḥ // SoKss_9,2.233 //
kiṃca devyava te 'naṅgaprabhāśāpopavarṇane /
svapne bhāvi yadādiṣṭaṃ tatkathaṃ vismṛtaṃ tava // SoKss_9,2.234 //
tadeṣa bhavitavye 'rthe vyāmohas te vṛthaiva kaḥ /
pāpānubandhaṃ muñcainaṃ bhūyo bhūyo 'tiduḥkhadam // SoKss_9,2.235 //
kiṃ vādhunā tava tayā pāpayanyānuraktayā /
mānuṣībhūtayā bhrātastvaddrohabhraṣṭavidyayā // SoKss_9,2.236 //
ity uktaḥ sa tayā sādhvyā tyaktānaṅgaprabhāspṛhaḥ /
taccāpalaviraktātmā jīvadatto jagāda tām // SoKss_9,2.237 //
śāntastvadvacasā mohaḥ satyenāmbāmunā mama /
kāmaṃ na śreyase kasya saṃgamaḥ paṇyakarmabhiḥ // SoKss_9,2.238 //
pūrvapāpavaśādetadduḥkhamāpatitaṃ mama /
tatkṣālanāya yāsyāmi tīrthānyujjhitamatsaraḥ // SoKss_9,2.239 //
ko me 'naṅgaprabhāhetorvair eṇārthaḥ paraiḥ saha /
jitakrodhena sarvaṃ hi jagadetadvijīyate // SoKss_9,2.240 //
iti yāvat sa vaktyatra tāvattasyāḥ patirgṛhe /
āyayau priyadattāyā dhārmiko 'tithivatsalaḥ // SoKss_9,2.241 //
kṛtātithyena tenāpi tyajito duḥkhamatra saḥ /
viśramya tīrthayātrāyai prāyādāpṛcchya tāvubhau // SoKss_9,2.242 //
tataḥ krameṇa sarvāṇi pṛthvyāṃ tīrthāni so 'bhramat /
visoḍhānekakāntārakaṣṭo mūlaphalāśanaḥ // SoKss_9,2.243 //
bhrāntatīrthaś ca tām eva sa yayau vindhyavāsinīm /
tatra tepe tapastīvraṃ nirāhāraḥ kuśāstare // SoKss_9,2.244 //
tapastuṣṭā ca sā sākṣāduvācaivaṃ tamambikā /
uttiṣṭha putra yūyaṃ hi castvāro māmakā gaṇāḥ // SoKss_9,2.245 //
pañcamūlacaturvakramahodaramukhāstrayaḥ /
tvaṃ caturthaś ca vikaṭavadanāskhyaḥ kramottamaḥ // SoKss_9,2.246 //
te yūyaṃ jātu gaṅgāyā vihartuṃ pulinaṃ gatāḥ /
tatra snāntī ca yuṣmābhir dṛṣṭaikā munikanyakā // SoKss_9,2.247 //
cāpalekheti kapilajaṭākhyasya muneḥ sutā /
prārthyate sma ca sarvaiḥ sā bhavadbhir madanāturaiḥ // SoKss_9,2.248 //
kanyāhamapayāteti tayokte te trayo 'pare /
tūṣṇīmāsaṃstvayā sā tu haṭhādvāhāvagṛhyata // SoKss_9,2.249 //
krandati sma ca sā tāta tāta trāyasva māmiti /
tac chrutvā nikaṭastho 'tra sa kruddho munirāgamat // SoKss_9,2.250 //
taṃ dṛṣṭvā sā tvayā muktā tato yuṣmāñ śaśāpa saḥ /
manuṣyayoniṃ pāpiṣṭhāḥ sarve yāteti tatkṣaṇāt // SoKss_9,2.251 //
prārthitaḥ so 'tha śāpāntam evaṃ vo munirabhyadhāt /
yadānaṅgaprabhā rājasutā yuṣmābhir arthitā // SoKss_9,2.252 //
gatā vaidyādharaṃ lokaṃ mokṣyāścāmī tadā trayaḥ /
tvaṃ tu vidyādharībhūtāṃ prāpyaitāṃ hārayiṣyasi // SoKss_9,2.253 //
tataḥ prāptāsi vikaṭavadana vyasanaṃ mahat /
cirāc ca devīm ārādhya śāpād asmād vimokṣyase // SoKss_9,2.254 //
tvayāsyāścāpalekhāyā hastasparśo yataḥ kṛtaḥ /
paradārāpahārotthaṃ pāpamasti ca te bahu // SoKss_9,2.255 //
iti ye madgaṇā yūyaṃ śaptāstena maharṣiṇā /
te 'tha jātāḥ stha catvāraḥ pravīrā dakṣiṇāpathe // SoKss_9,2.256 //
pañcapaṭṭikahāṣājñau yau tau khaḍgadharaś ca yaḥ /
sakhāyas te trayastvaṃ ca caturtho jīvadattakaḥ // SoKss_9,2.257 //
te ca trayo 'naṅgaratau prayātāyāṃ nijaṃ padam /
ihāgatyaiva nirmuktā matprasādena śāpataḥ // SoKss_9,2.258 //
tvayā cārādhitāsmyadya jātaḥ śāpakṣayaś ca te /
tadāgneyīṃ gṛhītvemāṃ dhāraṇāṃ svatanuṃ tyaja // SoKss_9,2.259 //
aṣṭajanmopabhogyaṃ ca pātakaṃ tatsakṛddaha /
ity uktvā dhāraṇāṃ dattvā devī tasya tirodadhe // SoKss_9,2.260 //
sa martyadehaṃ pāpaṃ ca dagdhvā dhāraṇayā tayā /
jīvadattaścirācchāpamukto jajñe gaṇottamaḥ // SoKss_9,2.261 //
devānām apy aho yena pāpena kleśa īdṛśaḥ /
parastrīsaṃgamotthena hānyeṣāṃ tena kā gatiḥ // SoKss_9,2.262 //
tāvac ca tatra sānaṅgaprabhā harivare pure /
rājño harivarasyāntaḥpurāṇāṃ prāpa mukhyatām // SoKss_9,2.263 //
sa ca rājā tadekāgramanāstasthau divāniśam /
svamantriṇi sumantrākhye nyastarājyamahābharaḥ // SoKss_9,2.264 //
ekadā tasya rājñasya nikaṭaṃ madhyadeśataḥ /
āgāllabdhavaro nāma nāṭyācāryo 'tra nūtanaḥ // SoKss_9,2.265 //
sa dṛṣṭakauśalastena bhūbhṛtā vādyanāṭyayoḥ /
saṃmānyāntaḥpurastrīṇāṃ nāṭyācāryo vyadhīyata // SoKss_9,2.266 //
tenānaṅgaprabhā nṛtte prakarṣaṃ prāpitā tathā /
nṛtyanty api sapatnīnāṃ spṛhaṇīyābhavadyathā // SoKss_9,2.267 //
sahavāsāc ca tasyātha nṛttaśikṣārasādapi /
nāṭyācāryasya sānaṅgaprabhābhūdanurāgiṇī // SoKss_9,2.268 //
tasyāś ca rūpanṛttābhyāmākṛṣṭaḥ sa śanair aho /
nāṭyācāryo 'pi kāmena kim apy anyadanṛtyata // SoKss_9,2.269 //
vijane caikadānaṅgaprabhā sā nāṭyaveśmani /
prasahya nāṭyācāryaṃ tam upāgād ratalālasā // SoKss_9,2.270 //
suratānte ca sātyantasānurāgā jagāda tam /
tvayā vinā kṛtā nāhaṃ sthātuṃ śakṣyāmy api kṣaṇam // SoKss_9,2.271 //
rājā harivaraścaitad buddhvā naiva kṣamiṣyate /
tadehyanyatra gacchāvo yatra rājā na buddhyate // SoKss_9,2.272 //
asti hemahayoṣṭrādi dhanaṃ tava ca bhūbhṛtā /
nāṭyatuṣṭena yaddattam asti cābharaṇaṃ mama // SoKss_9,2.273 //
tat tatra tvaritaṃ yāmaḥ sthāsyāmo yatra nirbhayāḥ /
etat sa tadvaco hṛṣṭo nāṭyācāryo 'nvamanyata // SoKss_9,2.274 //
tataḥ puruṣaveṣaṃ sā kṛtvānaṅgaprabhā yayau /
nāṭyācāryagṛhaṃ ceṭyā saha susnigdhayaikayā // SoKss_9,2.275 //
tatas tadaina tenoṣṭrapṛṣṭhārpitadhanārthinā /
sākaṃ sā turagārūḍhā prāyānnāṭyopadeśinā // SoKss_9,2.276 //
sādau vaidyādharīṃ lakṣmīṃ tyaktvā rājaśriyaṃ punaḥ /
śiśriye cāraṇarddhiṃ sā dhik strīṇāṃ capalaṃ manaḥ // SoKss_9,2.277 //
gatvā ca nāṭyācāryeṇa tenānaṅgaprabhā saha /
dūraṃ sā nagaraṃ prāpa viyogapurasaṃjñakam // SoKss_9,2.278 //
tatra tatsahitā tasthau sukhaṃ sā so 'pi labdhayā /
tayā labdhavarākhyāṃ svāṃ satyāṃ mene naṭāgraṇīḥ // SoKss_9,2.279 //
tāvac ca tāṃ gatāṃ kvāpi buddhvānaṅgaprabhāṃ priyām /
rājā harivaraḥ so 'bhūddehatyāgonmukhaḥ śucā // SoKss_9,2.280 //
tataḥ sumantro mantrī tam uvācāśvāsayannṛpam /
deva kiṃ yanna vetsi tvaṃ paryālocaya tatsvayam // SoKss_9,2.281 //
khaḍgavidyādharaṃ tyaktvā patiṃ tvāṃ dṛṣṭam eva yā /
upāśritā kathaṃ tasyāḥ sthair yaṃ syāttvayy api prabho // SoKss_9,2.282 //
laghuṃ kaṃcidgṛhītvā sā gatā sadvastuniḥspṛhā /
tṛṇaratnaśalākeva tṛṇadṛṣṭyanurāgataḥ // SoKss_9,2.283 //
nāṭyācāryeṇa sā nūnaṃ nītā sa hi na dṛśyate /
saṃgītakagṛhe prātastau sthitāviti ca śrutam // SoKss_9,2.284 //
taddeva vada kastasyāṃ jānato 'pi tavāgrahaḥ /
vilāsinī hi sarvasya saṃdhyeva kṣaṇarāgiṇī // SoKss_9,2.285 //
ity ukto mantriṇā so 'tha vicārapatito nṛpaḥ /
acintayadaho satyamuktaṃ me sudhiyāmunā // SoKss_9,2.286 //
paryantavirasā kaṣṭā pratikṣaṇavivartinī /
bhavasthitirivānityasaṃbandhā hi vilāsinī // SoKss_9,2.287 //
patitaṃ majjayantīṣu darśitotkalikāsu ca /
prājñaḥ patatyagādhāsu na strīṣu ca nadīṣu ca // SoKss_9,2.288 //
vyasaneṣu nirudvegā vibhaveṣv apyagarvitāḥ /
kāryeṣv akātarā ye ca te dhīrāstair jitaṃ jagat // SoKss_9,2.289 //
ityālocya śucaṃ tyaktvā mantriṇo vacanena saḥ /
svadāreṣv eva saṃtoṣa rājā harivaro vyadhāt // SoKss_9,2.290 //
sāpy anaṅgaprabhā tatra viyogapuranāmani /
nāṭyācāryayutā tāvat kaṃcit kālaṃ sthitā pure // SoKss_9,2.291 //
tāvattatrāpi saṃjajña nāṭyācāryasya daivataḥ /
yūnā sudarśanākhyena dyūtakāreṇa saṃgatiḥ // SoKss_9,2.292 //
tena dyūtahṛtāśeṣadhano 'naṅgaprabhāgrataḥ /
kṛtaḥ sudarśanenātra nāṭyācāryo 'cireṇa saḥ // SoKss_9,2.293 //
tadroṣādiva niḥśrīkaṃ tyaktvānaṅgaprabhātha tam /
sā sudarśanamevaitaṃ prasahyāśiśriyatpatim // SoKss_9,2.294 //
naṣṭadāradhanaḥ so 'tha nāṭyācāryo 'pratiśrayaḥ /
vair āgyāttapase baddhajaṭo gaṅgātaṭaṃ yayau // SoKss_9,2.295 //
sā tvanaṅgaprabhā tena dyūtakāreṇa saṃgatā /
sudarśanena tatraiva tasthau navanavapriyā // SoKss_9,2.296 //
ekadā ca patistasyāstaskaraiḥ sa sudarśanaḥ /
muṣitāśeṣasarvasvaḥ praviśya rajanau kṛtaḥ // SoKss_9,2.297 //
tatas tāṃ draviṇābhāvād duḥsthitām anutāpinīm /
dṛṣṭvā sudarśano 'naṅgaprabhām idam uvāca saḥ // SoKss_9,2.298 //
hiraṇyaguptanāmā yaḥ suhṛnme 'sti mahādhanaḥ /
tatsakāśādṛṇaṃ kiṃcidehyadya mṛgayāmahe // SoKss_9,2.299 //
ity uktvā daivahatadhīḥ sa gatvaiva tayā saha /
ṛṇaṃ hiraṇyaguptaṃ taṃ vaṇiṅmukhyamayācata // SoKss_9,2.300 //
sa cānaṅgaprabhāṃ dṛṣṭvā vaṇiksāpi ca taṃ tadā /
anyonyasābhilāṣau tau babhūvaturubhāvapi // SoKss_9,2.301 //
uvāca caivaṃ sa vaṇiktaṃ sudarśanamādarāt /
prātardāsye hiraṇyaṃ vāmadyehaiva tu bhujyatām // SoKss_9,2.302 //
tac chrutvānyādṛśaṃ bhāvam upalakṣya tayor dvayoḥ /
sudarśano 'bravīnnāhaṃ bhojane 'dya paṭuḥ sthitaḥ // SoKss_9,2.303 //
vaṇikpatistato 'vādīttarhi tvadvanitā sakhe /
bhuṅktāṃ prathamamasmākameṣā hi gṛhamāgatā // SoKss_9,2.304 //
ity uktastena tūṣṇīṃ sa babhūva kitavo 'pi san /
sa cānaṅgaprabhāyukto yayāvabhyantaraṃ vaṇik // SoKss_9,2.305 //
tatra cakre tayā sākaṃ pānāhārādinirvṛtim /
atarkitopanatayā lasanmadavilāsayā // SoKss_9,2.306 //
sudarśanaḥ sa tasyāś ca nirgamaṃ pratipālayan /
bahiḥ sthitaḥ saṃs tadbhṛtyair ūce tatpreritais tataḥ // SoKss_9,2.307 //
bhuktvā gṛhaṃ gatā sā te niryāntī na tvayekṣitā /
tattvayā kimihādyāpi kriyate gamyatāmiti // SoKss_9,2.308 //
sāntaḥ sthitā na niryātā na yāsyāmīti sa bruvan /
dattvā pādapraharāṃs tais tadbhṛtyair nirakālyata // SoKss_9,2.309 //
tataḥ sudarśano gatvā duḥkhitaḥ sa vyacintayat /
kathaṃ me vaṇijā dārā mittreṇāpyamunā hṛtāḥ // SoKss_9,2.310 //
ihaivopanataṃ vā me svapāpaphalamīdṛśam /
yanmayā kṛtamanyasya tadanyena kṛtaṃ mama // SoKss_9,2.311 //
kupyāmi kiṃ tadanyasmai kopārhaṃ tatsvakarma me /
tacchinadmi na yena syātpunarmama parābhavaḥ // SoKss_9,2.312 //
ityālocya krudhaṃ tyaktvā gatvā badarikāśramam /
dyūtakārastadā tatra bhavacchedi vyadhāttapaḥ // SoKss_9,2.313 //
sā ca rūpādhikaṃ prāpya priyaṃ taṃ vaṇijaṃ patim /
reme 'naṅgaprabhā bhṛṅgī puṣpātpuṣpamivāgatā // SoKss_9,2.314 //
krameṇa tasya sā cābhūdvaṇijo vipulaśriyaḥ /
svāminī sānurāgasya prāṇeṣv api dhaneṣv api // SoKss_9,2.315 //
rājātra vīrabāhuś ca tatrasthāmekasundarīm /
buddhvāpi dharmamaryādāṃ rakṣannaiva jahāra tām // SoKss_9,2.316 //
dinaiś ca tadvyayaiḥ so 'bhūdvaṇigalpībhavaddhanaḥ /
mlāyati śrīḥ kulastrīva gṛhe bandhakyadhiṣṭhite // SoKss_9,2.317 //
tataḥ suvarṇabhūmyākhyaṃ dvīpaṃ saṃbhṛtabhāṇḍakaḥ /
hiraṇyaguptaḥ sa vaṇikprasthito 'bhūdvaṇijyayā // SoKss_9,2.318 //
viyogabhītyā cādāya tām anaṅgaprabhāṃ saha /
vrajan pathi kramāt prāpa sa sāgarapuraṃ puram // SoKss_9,2.319 //
tatra sāgaravīrākhyo vāstavyo dhīvarādhipaḥ /
nagare 'mbhodhinikaṭe tasyaiko milito 'bhavat // SoKss_9,2.320 //
tenābdhijīvinā sākaṃ so 'tha gatvāmbudhestaṭam /
taḍḍhaukitaṃ yānapātramāruroha priyāsakhaḥ // SoKss_9,2.321 //
tato 'bdhau yānapātreṇa tena yāvat prayāti saḥ /
vyayaḥ sāgaravīreṇa dināni katicidvaṇik // SoKss_9,2.322 //
ekasmindivase tāvajjaladvidyudvilocanaḥ /
ugraḥ saṃhārabhayadaḥ kālameghaḥ samāyayau // SoKss_9,2.323 //
svasthūlavarṣadhāreṇa vāyunā balinā hatam /
tato majjitumārebhe yānapātraṃ tadūrmiṣu // SoKss_9,2.324 //
muktākrande parijane manoratha iva svake /
majyamāne pravahaṇe kakṣyābaddhottarīyakaḥ // SoKss_9,2.325 //
vaṇigghiraṇyaguptaḥ so 'dṛṣṭvānaṅgaprabhāmukham /
hā priye kva tvamity uktvā cikṣepātmānamambudhau // SoKss_9,2.326 //
gatvā ca bāhuvikṣepātkāṃcitprāpa sa daivataḥ /
vaṇikpravahaṇīmekāṃ tāṃ cālambyāruroha saḥ // SoKss_9,2.327 //
sāpy anaṅgaprabhā rajjvā baddhe phalahakotkare /
tena sāgaravīreṇa jhagityevādhyaropyata // SoKss_9,2.328 //
svayaṃ cāruhya tatraiva bhītāmāśvāsayansa tām /
plavamāno yayāvabdhau bāhubhyāṃ vāri vikṣipan // SoKss_9,2.329 //
kṣaṇātpravahaṇe bhagne naṣṭābhramabhavannabhaḥ /
sādhoḥ praśāntakopasya tulyo 'bhūtstimito 'mbudhiḥ // SoKss_9,2.330 //
sa cārūḍhaḥ pravahaṇaṃ pañcāhenānileritam /
hiraṇyaguptaḥ prāpābdheḥ kūlaṃ daivādvaṇiktataḥ // SoKss_9,2.331 //
avatīrya taṭe so 'tha priyāvirahaduḥkhitaḥ /
aśakyapratikāraṃ ca matvā vidhiviceṣṭitam // SoKss_9,2.332 //
gatvā śanaiḥ svanagaraṃ baddhvā dhīrāśayo dhṛtim /
hiraṇyagupto bhūyo 'rthān upārjyāsta sunirvṛtaḥ // SoKss_9,2.333 //
sā tvanaṅgaprabhaikāhāccitraṃ phalahakasthitā /
tena sāgaravīreṇa prāpitāmbhonidhestaṭam // SoKss_9,2.334 //
tatrāśvāsya ca nītābhūdvīvarendreṇa tena sā /
tatsāgarapuraṃ nāma nagaraṃ bhavanaṃ nijam // SoKss_9,2.335 //
tatra rājasamaśrīkaṃ vīraṃ prāṇapradāyinam /
suyauvanaṃ surūpaṃ ca vicintyājñāvidhāyinam // SoKss_9,2.336 //
tam eva cakre sānaṅgaprabhā dāśapatiṃ patim /
na strī calitacāritrā nimnonnatam avekṣate // SoKss_9,2.337 //
tataḥ kaivartapatinā tena sākamuvāsa sā /
tadveśmanyupabhuñjānā tatsamṛddhiṃ tadarpitām // SoKss_9,2.338 //
ekadā sātra harmyāgrādapaśyadrathyayā tayā /
yāntaṃ vijayavarmākhyaṃ bhavyaṃ kṣatriyaputrakam // SoKss_9,2.339 //
rūpalubdhāvatīryaiva tam upetya jagāda sā /
darśanātkṛṣṭacittāṃ māṃ bhaja praṇayinīmiti // SoKss_9,2.340 //
sa cābhinandya hṛṣṭastāmākāśapatitāmiva /
gṛhītvā ca jagāma svaṃ gṛhaṃ trailokyasundarīm // SoKss_9,2.341 //
so 'tha sāgaravīrastāṃ buddhvā kvāpi gatāṃ priyām /
tyaktvā sarvaṃ tanuṃ tyakṣyaṃstapasā suranimnagām // SoKss_9,2.342 //
yadagāttatkathaṃ mā bhūdduḥkhaṃ tasya tathāvidham /
kva dāśatvaṃ kva tādṛśyā vidyādharyā hi saṃgamaḥ // SoKss_9,2.343 //
sā cānaṅgaprabhā tena samaṃ vijayavarmaṇā /
tasthau tatraiva nagare yathāsukhamanargalā // SoKss_9,2.344 //
tataḥ kadācit tatratyaḥ samārūḍhakareṇukaḥ /
rājā sāgaravarmākhyo niragād bhramituṃ puram // SoKss_9,2.345 //
svanāmasaṃjñaṃ svakṛtaṃ sa paśyaṃstatpuraṃ nṛpaḥ /
tenāyayau pathā yatra gṛhaṃ vijayavarmaṇaḥ // SoKss_9,2.346 //
buddhvā ca nṛpamāyāntaṃ taddarśanakutūhalāt /
ārurohātra sānaṅgaprabhā harmyatalaṃ tadā // SoKss_9,2.347 //
dṛṣṭvaiva sā taṃ rājānaṃ tathābhūttadvaśā yathā /
haṭhādrājakareṇusthaṃ hastyāroham abhāṣata // SoKss_9,2.348 //
bho hastyāroha naivāhamārūḍhā jātu hastinam /
tadārohaya māmatra vīkṣe tāvatkiyatsukham // SoKss_9,2.349 //
tac chrutvādhoraṇe tasminrājānanavilokini /
rājā dadarśa tāmindordivaḥ kāntim iva cyutām // SoKss_9,2.350 //
pibaṃś ca tāmatṛptena cakora iva cakṣuṣā /
nṛpastatprāptibaddhāśo hastyāroham uvāca saḥ // SoKss_9,2.351 //
nītvā kareṇuṃ nikaṭaṃ pūrayāsyā manoratham /
āropayenduvadanāmetāmatrāvilambitam // SoKss_9,2.352 //
iti rājñodite tena hastyāroheṇa ḍhaukitā /
adhastāttasya harmyasya tatkṣaṇaṃ sā kareṇukā // SoKss_9,2.353 //
dṛṣṭvā tāṃ nikaṭaprāptāṃ rājñaḥ sāgaravarmaṇaḥ /
utsaṅge tasya sānaṅgaprabhātmānamapātayat // SoKss_9,2.354 //
kvādau sa bhartṛvidveṣaḥ kaiṣā bhartṛṣvatṛptatā /
hā tasyāḥ pitṛśāpena darśito 'tiviparyayaḥ // SoKss_9,2.355 //
nipātabhīteva ca sā kaṇṭhe taṃ nṛpamagrahīt /
tatsparśāmṛtasiktāṅgaḥ so 'pi prāpa parāṃ mudam // SoKss_9,2.356 //
yuktyā samarpitātmānaṃ paricumbanalālasām /
tāṃ sa rājā gṛhītvaiva jagāmāśu svamandiram // SoKss_9,2.357 //
tatra tām uktavṛttāntāṃ tadaiva dyucarāṅganām /
sa cakāra mahādevīṃ praveśyāntaḥpure nṛpaḥ // SoKss_9,2.358 //
buddhvā rājahṛtāmetāmetya kṣattramivātha saḥ /
bahirvijayavarmātra rājabhṛtyānayodhayat // SoKss_9,2.359 //
yuddhe ca tatra tatyāja śarīramaparāṅmukhaḥ /
na śūrā viṣahante hi strīnimittaṃ parābhavam // SoKss_9,2.360 //
kimetayā varākyā te bhajāsmānehinandanam /
itīva ca surastrībhiḥ sanīto 'bhūtsurālayam // SoKss_9,2.361 //
sāpy anaṅgaprabhā tasminrājñi sāgaravarmaṇi /
nadīva sāgare sthair yaṃ babandhānanyagāminī // SoKss_9,2.362 //
bhavitavyabalānmene tena patyā kṛtārthatām /
so 'pi janmaphalaṃ prāptaṃ tayāmanyata bhāryayā // SoKss_9,2.363 //
dinaiś ca tasya rājñī sā rājñaḥ sāgaravarmaṇaḥ /
dadhre 'naṅgaprabhā garbhaṃ kāle ca suṣuve sutam // SoKss_9,2.364 //
nāmnā samudravarmāṇaṃ taṃ sa rājā pitā śiśum /
cakāra vihitodāraputrajanmamahotsavaḥ // SoKss_9,2.365 //
kramāc ca vṛddhimāyātaṃ saguṇaṃ prāptayauvanam /
yauvarājye 'bhyaṣiñcattaṃ sutaṃ sa bhujaśālinam // SoKss_9,2.366 //
vivāhahetos tasyātha sūnoḥ samaravarmaṇaḥ /
rājñaḥ kamalavatyākhyāṃ sutām āharati sma saḥ // SoKss_9,2.367 //
kṛtodvāhāya tasmai ca putrāyāvarjito guṇaiḥ /
samudravarmaṇe rājyaṃ nijaṃ prādātsa bhūpatiḥ // SoKss_9,2.368 //
so 'pi prāpyaiva tadrājyamojasvī kṣatradharmavit /
samudravarmā pitaraṃ praṇatastaṃ vyajijñapat // SoKss_9,2.369 //
anujānīhi māṃ tāta diśo jetuṃ vrajāmy aham /
ajigīṣuḥ patirbhūmernindyaḥ klība iva striyāḥ // SoKss_9,2.370 //
dharmyā kīrtikarī sā ca lakṣmīriha mahībhujām /
yā jitvā pararāṣṭrāṇi nijabāhubalārjitā // SoKss_9,2.371 //
kiṃ teṣāṃ tāta rājatvaṃ kṣudrāṇāmabhibhūtaye /
svaprajām eva khādanti mārjārā iva lolupāḥ // SoKss_9,2.372 //
icyūcivān sa tenoce pitrā sāgaravarmaṇā /
nūtanaṃ putra rājyaṃ te tattāvattvaṃ prasādhaya // SoKss_9,2.373 //
nāstyapuṇyamakīrtirvā prajā dharmeṇa śāsataḥ /
anavekṣya ca śaktiṃ svāṃ yukto rājñāṃ na vigrahaḥ // SoKss_9,2.374 //
vatsa yady api śūrastvaṃ sainyamasti ca te bahu /
tathāpi naiva viśvāso jayaśrīścapalā raṇe // SoKss_9,2.375 //
ityādi pitrā prokto 'pi tam anujñāpya yatnataḥ /
samudravarmā sa yayau tejasvī digjigīṣayā // SoKss_9,2.376 //
krameṇa ca diśo jitvā sthāpayitvā vaśe nṛpān /
prāptahastyaśvahemādirāyayau nagaraṃ nijam // SoKss_9,2.377 //
tatra pitrormahāratnair nānādeśodbhavaiś ca saḥ /
caraṇau pūjayām āsa praṇataḥ parituṣṭayoḥ // SoKss_9,2.378 //
tadājñayā ca pradadau brāhmaṇebhyo mahāyaśāḥ /
mahādānāni hastyaśvahemaratnamayāni saḥ // SoKss_9,2.379 //
tato vasu tathārthibhyo bhṛtyebhyaś ca vavarṣa saḥ /
eko daridraśabdo 'tra yathabhūdarthavarjitaḥ // SoKss_9,2.380 //
tad dṛṣṭvā putramāhātmyam ātmanaḥ kṛtakṛtyatām /
rājā sāgaravarmā sa mene 'naṅgaprabhāyutaḥ // SoKss_9,2.381 //
utsavena ca nītvā tānyahāni nṛpatiḥ sa tam /
putraṃ samudravarmāṇamavocanmantrisaṃnidhau // SoKss_9,2.382 //
yanmayā putra kartavyaṃ kṛtaṃ tad iha janmani /
bhuktaṃ rājyasukhaṃ dṛṣṭaḥ parebhyo na parābhavaḥ // SoKss_9,2.383 //
dṛṣṭastvaṃ cāttasāmrājyaḥ kimanyatprāpyamasti me /
tadāśrayāmyahaṃ tīrthaṃ yāvanme dhriyate tanuḥ // SoKss_9,2.384 //
vinaśvare śarīre 'smin kim adyāpi gṛhe tava /
itīvaiṣā jarā paśya karṇamūle bravīti me // SoKss_9,2.385 //
ity uktvā sa sute 'nicchaty api tasminnṛpaḥ kṛtī /
yayau sāgaravarmātha prayāgaṃ priyayā saha // SoKss_9,2.386 //
tamanuvrajya pitaraṃ sa cāgatya nijaṃ puram /
samudravarmā svaṃ rājyaṃ yathāvidhi śaśāsa tat // SoKss_9,2.387 //
rājā sāgaravarmāpi so 'naṅgaprabhayā yutaḥ /
prayāge tapasā devaṃ vṛṣadhvajamatoṣayat // SoKss_9,2.388 //
sa svapne tam uvācaivaṃ tripurārirniśākṣaye /
tuṣṭo 'smi te sabhāryasya tapasā tadidaṃ śṛṇu // SoKss_9,2.389 //
eṣānaṅgaprabhā tvaṃ ca yuvāṃ vidyādharāvubhau /
śāpakṣayānnijaṃ lokaṃ prātaḥ putra gamiṣyathaḥ // SoKss_9,2.390 //
tac chrutvā sa prabubudhe rājānaṅgaprabhā ca sā /
tadvadālokitasvapnā taccānyonyamathocatuḥ // SoKss_9,2.391 //
tataś ca nṛpatiṃ taṃ sā hṛṣṭānaṅgaprabhābhyadhāt /
āryaputra mayā jātiḥ kṛtsnātmīyā smṛtādhunā // SoKss_9,2.392 //
ahaṃ vidyādharendrasya samarasyātmasaṃbhavā /
eṣānaṅgaprabhā nāma pure vīrapurābhidhe // SoKss_9,2.393 //
pitṛśāpādihāgatya vidyābhraṃśena mānuṣī /
bhūtvā vidyādharībhāvaṃ sāhaṃ vyasmaramātmanaḥ // SoKss_9,2.394 //
idānīṃ ca prabuddhāhamiti yāvac ca vakti sā /
tāvat so 'vatatārātra samarastatpitā divaḥ // SoKss_9,2.395 //
namaskṛtaḥ sa tenātra rājñā sāgaravarmaṇā /
uvāca pādapatitāṃ tāmanaṅgaprabhāṃ sutām // SoKss_9,2.396 //
ehi putri gṛhĀṇaitā vidyāḥ śāpaḥ sa te gataḥ /
tvayāṣṭajanmaduḥkhaṃ hi bhuktamekatra janmani // SoKss_9,2.397 //
ity uktvotsaṅgamāropya vidyāstasyai punardadau /
tataḥ sāgaravarmāṇaṃ rājānaṃ tam abhāṣata // SoKss_9,2.398 //
bhavānvidyādharādhīśo madanaprabhasaṃjñakaḥ /
ahaṃ ca samaro nāma sutānaṅgaprabhā mama // SoKss_9,2.399 //
pradeyā pūrvameṣā ca varaistaistair ayācyata /
na ca teṣāṃ kam apy aicchadbhartāraṃ rūpagarvitā // SoKss_9,2.400 //
tatastulyaguṇenaiṣā tvayātyutkena yācitā /
vidhiyogāc ca na tadā tvam apy aṅgīkṛto 'nayā // SoKss_9,2.401 //
martyalokāgamāyāsyāstena śāpamadāmaham /
bhūyānme martyaloke 'pi bhāryeyamiti rāgiṇā // SoKss_9,2.402 //
saṃkalpya hṛdaye dhyātvā varadaṃ girijāpatim /
yogena svā tanus tyaktā tato vaidyādharī tvayā // SoKss_9,2.403 //
tatas tvaṃ mānuṣo jāto jātā bhāryā tavāpyasau /
āgacchatamidānīṃ svaṃ lokaṃ yuktau yuvāṃ mithaḥ // SoKss_9,2.404 //
iti samareṇa sa uktaḥ smṛtajātistāṃ tanuṃ prayāgajale /
muktvā sāgaravarmā babhūva madanaprabhaḥ sadyaḥ // SoKss_9,2.405 //
sā punaradhigatavidyā dīptānaṅgaprabhāpi tenaiva /
dehenānyeva babhau jātā vidyādharī jhagiti // SoKss_9,2.406 //
sānando madanaprabhaḥ sa ca tataḥ sā cāpy anaṅgaprabhā divyānyonyavapurvilokanalasadgāḍhānurāgāvubhau /
sa śrīmānsamaraś ca khecarapatiḥ sarve samutpatya khaṃ jagmurvīrapuraṃ sahaiva kila te vaidyādharaṃ tatpuram // SoKss_9,2.407 //
sa tatra samaro yathāvidhi sutām anaṅgaprabhāṃ tadaiva madanaprabhadyucarabhūbhṛte tāṃ dadau /
sa ca kṣapitaśāpayā samamathaitayā prītayā jagāma madanaprabhaḥ svapuramatra cāsītsukham // SoKss_9,2.408 //
itthaṃ svadurnayavipākavaśena divyāḥ śāpacyutā hy avataranti manuṣyaloke /
bhuktvā phalaṃ taducitaṃ ca nijāṃ gatiṃ te pūrvārjitena sukṛtena punaḥ prayānti // SoKss_9,2.409 //
iti sa kathāṃ naravāhanadattaḥ sacivān niśamya gomukhataḥ /
sālaṃkāravatīkas tutoṣa cakre tataś ca dinakṛtyam // SoKss_9,2.410 //
iti mahākaviśrīsomadevabhaṭṭaviracite kathāsaritsāgare 'laṃkāravatīlambake dvitīyas taraṅgaḥ /
tṛtīyas taraṅgaḥ /
tato 'nyedyuralaṃkāravatīpārśvasthitaṃ sakhā /
naravāhanadattaṃ taṃ marubhūtirvyajijñapat // SoKss_9,3.1 //
paśya paśya varāko 'yaṃ deva kārpaṭikastava /
carmakhaṇḍaikavasano jaṭālaḥ kṛśadhūsaraḥ // SoKss_9,3.2 //
siṃhadvārāddivārātraṃ śīte vāpyātape 'pi vā /
na calatyeva tannāsya kimadyāpi prasīdasi // SoKss_9,3.3 //
kāle dattaṃ varaṃ hy alpamakāle bahunāpi kim /
tadyāvanmriyate naiṣa tāvadasya kṛpāṃ kuru // SoKss_9,3.4 //
tac chrutvā gomukho 'vādītsādhūktaṃ marubhūtinā /
kiṃ punarnāparādho 'sti tava devātra kaścana // SoKss_9,3.5 //
kṣayo yāvanna vṛtto hi pāpasya paripanthinaḥ /
tāvaddānapravṛtto 'pi dātuṃ śaknoti na prabhuḥ // SoKss_9,3.6 //
parikṣīṇe punaḥ pāpe vāryamāṇo 'pi yatnataḥ /
īśvaraḥ pradadātyeva karmāyattamidaṃ kila // SoKss_9,3.7 //
tathā ca lakṣadattasya rājñaḥ kārpaṭikasya ca /
labdhadattasya devaitāṃ kathāmākhyāmi te śṛṇu // SoKss_9,3.8 //
abhūllakṣaparaṃ nāma nagaraṃ vasudhātale /
tatrāsīllakṣadattākhyas tyāgināmagraṇīrnṛpaḥ // SoKss_9,3.9 //
lakṣādūnaṃ na dātuṃ sa jānāti sma kilārthine /
saṃbabhāṣe tu yaṃ tasmai dadau lakṣāṇi pañca saḥ // SoKss_9,3.10 //
tutoṣa yasmai sa punarnidrāridryaṃ cakāra tam /
lakṣadatta iti khyātaṃ nāma tasyāta eva tat // SoKss_9,3.11 //
tasyaiko labdhadattākhyaḥ siṃhadvāre divāniśam /
tasthau kārpaṭikaścarmakhaṇḍaikakaṭikarpaṭaḥ // SoKss_9,3.12 //
sa nibaddhajaṭaḥ śītavarṣe grīṣmātape 'pi vā /
na cacāla tataḥ kṣipraṃ sa rājā ca dadarśa tam // SoKss_9,3.13 //
tathā tasya ciraṃ tatra tiṣṭhataḥ kleśavartinaḥ /
na sa rājā dadau kiṃciddātāpi sakṛpo 'pi san // SoKss_9,3.14 //
athaikadā sa nṛpatirjagāmākheṭakāṭavim /
sa ca taṃ laguḍaṃ bibhradanvakkārpaṭiko yayau // SoKss_9,3.15 //
tatra tasya sasainyasya vāhanasthasya dhanvinaḥ /
vyāghrān varāhān hariṇān bāṇavarṣeṇa nighnataḥ // SoKss_9,3.16 //
agrataḥ pādacārī san sa kārpaṭika ekakaḥ /
jaghāna laguḍenaiva varāhān hariṇān bahūn // SoKss_9,3.17 //
sa dṛṣṭvā vikramaṃ tasya citraṃ śūraḥ kiyānayam /
iti dadhyau sa rājāntarna tvasmai kiṃcidapyadāt // SoKss_9,3.18 //
kṛtākheṭaḥ sa nagaraṃ svasukhāyāviśannṛpaḥ /
sa ca kārpaṭikastasthau siṃhadvāre ca pūrvavat // SoKss_9,3.19 //
kadācidekasīmāntagotrajāvajayāya saḥ /
lakṣadatto yayau rājā yuddhaṃ cāsyābhavanmahat // SoKss_9,3.20 //
tatra yuddhe sa tasyāgre rājñaḥ kārpaṭiko bahūn /
dṛḍhakhādiradaṇḍāgraprahārair avadhītparān // SoKss_9,3.21 //
jitaśatruḥ sa rājā ca nijaṃ pratyāyayau puram /
na ca tasmai dadau kiṃcidapi dṛṣṭaparākramaḥ // SoKss_9,3.22 //
evaṃ kārpaṭikasyātra labdhadattasya tiṣṭhataḥ /
vyatīyuḥ pañca varṣāṇi tasya kāṣṭhena jīvataḥ // SoKss_9,3.23 //
ṣaṣṭhe pravṛtte dṛṣṭvā tamekadā daivayogataḥ /
sa rājā jātakaruṇo lakṣadatto vyacintayat // SoKss_9,3.24 //
nādyāpyasya mayā dattaṃ cirakliṣṭasya kiṃcana /
tadyuktyā kiṃcidetasmai dattvā paśyāmyahaṃ na kim // SoKss_9,3.25 //
kiṃ nāmāsya varākasya vṛttaḥ pāpakṣayo na vā /
kiṃ dadāti na vādyāpi lakṣmīrasya ca darśanam // SoKss_9,3.26 //
ityālocya nṛpaḥ svair aṃ bhāṇḍāgāraṃ praviśya saḥ /
ratnair bhṛtaṃ mātuluṅgaṃ samudgakam iva vyadhāt // SoKss_9,3.27 //
cakāra sarvāsthānaṃ ca sa vidhāya bahiḥ sabhām /
tatra ca prāviśansarve paurasāmantamantriṇaḥ // SoKss_9,3.28 //
tanmadhye ca praviṣṭaṃ taṃ rājā kārpaṭikaṃ svayam /
ito nikaṭamehīti jagāda snigdhayā girā // SoKss_9,3.29 //
tataḥ kārpaṭikaḥ śrutvā labdhadattaḥ praharṣavān /
agre savidhamāgatya rājñastasyopaviṣṭavān // SoKss_9,3.30 //
tatas tamavadadrājā brūhi kiṃcitsubhāṣitam /
tadākarṇyā papāṭhaitām āryāṃ kārpaṭiko 'tha saḥ // SoKss_9,3.31 //
pūrayati pūrṇam eṣā taraṅgiṇīsaṃhatiḥ samudram iva /
lakṣmīr adhanasya punar locanamārge 'pi nāyāti // SoKss_9,3.32 //
śrutvaitat pāṭhayitvā ca bhūyas tuṣṭaḥ sa bhūpatiḥ /
sadratnapūrṇaṃ tasmai tan mātuluṅgaphalaṃ dadau // SoKss_9,3.33 //
yasya tuṣyati rājāyaṃ dāridryaṃ tasya kṛntati /
śocyaḥ kārpaṭikas tv eṣa yam āhūyaivam ādarāt // SoKss_9,3.34 //
mātuluṅgam idaṃ dattaṃ tuṣṭenānena bhūbhṛtā /
kalpavṛkṣo 'py abhavyānāṃ prāyo yāti palāśatām // SoKss_9,3.35 //
iti sarve 'pi tad dṛṣṭvā tatrāsthāne viṣādinaḥ /
ajñātaparamārthatvātsvair amūcuḥ parasparam // SoKss_9,3.36 //
sa tu kārpaṭiko mātuluṅgamādāya niryayau /
āyayau cāgratas tasya bhikṣureko viṣīdataḥ // SoKss_9,3.37 //
sa rājabandināmā taddattvā śāṭakamagrahīt /
tasmātkārpaṭikānmātuluṅgaṃ dṛṣṭvā manoramam // SoKss_9,3.38 //
praviśya ca sa bhikṣustadrājñe phalamaḍhaukayat /
rājā ca tatparijñāya śramaṇaṃ pṛcchati sma tam // SoKss_9,3.39 //
mātuluṅgaṃ kuta idaṃ bhadanta bhavatāmiti /
tataḥ kārpaṭikaṃ so 'smai taddātāraṃ śaśaṃsa tam // SoKss_9,3.40 //
atha rājā viṣaṇṇaś ca vismitaś ca babhūva saḥ /
aho adyāpi na kṣīṇaṃ pāpaṃ tasyeti cintayan // SoKss_9,3.41 //
svīkṛtya mātuluṅgaṃ tadutthāyāsthānataḥ kṣaṇāt /
cakāra dinakartavyaṃ lakṣadattaḥ sa bhūpatiḥ // SoKss_9,3.42 //
so 'pi kārpaṭiko gatvā siṃhadvāre yathāsthitaḥ /
kṛtabhojanapānādirāsīdvikrītaśāṭakaḥ // SoKss_9,3.43 //
dvitīye 'hni sa rājā sa sarvāsthānaṃ tathaiva tat /
vidadhe tatra sarve ca sapaurāḥ prāviśan punaḥ // SoKss_9,3.44 //
dṛṣṭvā kārpaṭikaṃ taṃ ca praviṣṭaṃ so 'tha bhūmibhṛt /
tathaivāhūya punarapy upāveśayadantike // SoKss_9,3.45 //
pāṭhayitvā ca bhūyo 'pi tāmevāryāṃ prasādataḥ /
gūḍharatnaṃ dadau tasmai mātuluṅgaṃ tad eva saḥ // SoKss_9,3.46 //
aho dvitīye divase tuṣṭo 'syāyaṃ vṛthā prabhuḥ /
kiṃ tāvadetadityatra sarve dadhyuḥ savismayāḥ // SoKss_9,3.47 //
sa ca kārpaṭiko vigno has te kṛtvā tu tatphalam /
rājaprasādaṃ saphalaṃ manvāno niryayau bahiḥ // SoKss_9,3.48 //
tāvattasyāyayau ko'pi viṣayādhikṛto 'grataḥ /
pravivikṣutadāsthānaṃ draṣṭukāmo mahīkṣitam // SoKss_9,3.49 //
sa dṛṣṭvā mātuluṅgaṃ tadvavre kārpaṭikāttataḥ /
ādade śakunāpekṣī dattvāsmai vastrayor yugam // SoKss_9,3.50 //
praviśya ca nṛpāsthānaṃ pādanamro nṛpāya tat /
mātuluṅgaṃ dadāvādau tato 'nyatprābhṛtaṃ nijam // SoKss_9,3.51 //
parijñāya ca tadrājñā phalaṃ sa viṣayādhipaḥ /
kuta etattavety ukto 'vocatkārpaṭikāditi // SoKss_9,3.52 //
aho dadāti nādyāpi lakṣmīstasyeha darśanam /
ityantaścintayanso 'tha rājābhūdvimanā bhṛśam // SoKss_9,3.53 //
uttasthau mātuluṅgaṃ tadgṛhītvāsthānataś ca saḥ /
so 'tha kārpaṭiko vastrayugmaṃ prāpyāpaṇaṃ yayau // SoKss_9,3.54 //
cakre bhojanapānādi vikrīyaikaṃ ca śāṭakam /
dvitīyaṃ ca dvidhā kṛtvā vāsasī dve vyadhatta saḥ // SoKss_9,3.55 //
tatastṛtīye 'pi dine sarvāsthānaṃ sa pārthivaḥ /
vyadhāttathaiva sarvaś ca praviveśa punarjanaḥ // SoKss_9,3.56 //
tasmai praviṣṭāya ca tanmātuluṅgaṃ tathaiva saḥ /
bhūyo 'pyāhūya tāmāryāṃ pāṭhayitvā nṛpo dadau // SoKss_9,3.57 //
vismiteṣv atha sarveṣu so 'pi kārpaṭiko bahiḥ /
gatvā rājavilāsinyai tadadādbījapūrakam // SoKss_9,3.58 //
sā tasmai rājasaṃmānataruvallīva jaṅgamā /
jātarūpaṃ dadau puṣpamivāgraphalasūcakam // SoKss_9,3.59 //
tatsa vikrīya tadahastasthau kārpaṭikaḥ sukham /
vilāsiny api sā rājñaḥ praviveśāntikaṃ tadā // SoKss_9,3.60 //
tasmai ca sthūlaramyaṃ tanmātuluṅgamaḍhaukayat /
so 'pi tatpratyabhijñāya tāṃ papraccha tadāgamam // SoKss_9,3.61 //
tato jagāda sā dattamidaṃ kārpaṭikena me /
tac chrutvā sa nṛpo dadhyau lakṣmyā so 'dyāpi nekṣitaḥ // SoKss_9,3.62 //
mandapuṇyo na yo vetti matprasādamaniṣphalam /
mām eva caitānyāyānti mahāratnāny aho muhuḥ // SoKss_9,3.63 //
iti dhyātvā gṛhītvā tatsthāpayitvā ca rakṣitam /
mātuluṅgaṃ sa utthāya cakre bhūpatirāhnikam // SoKss_9,3.64 //
caturthe 'hni ca so 'kārṣīdrājāsthānaṃ tathaiva tat /
pūryate sma ca tatsarvaiḥ sāmantasacivādibhiḥ // SoKss_9,3.65 //
tatas tatra tamāyātaṃ bhūyaḥ kārpaṭikaṃ nṛpaḥ /
upaveśyāgrataḥ prāgvatsa tamāryāmapāṭhayat // SoKss_9,3.66 //
dadau ca mātuluṅgaṃ tattasmai tac ca drutojjhitam /
tasya hastārdhasaṃprāptaṃ dvidhābhūtpatitaṃ bhuvi // SoKss_9,3.67 //
pidhānasaṃdhibhagnāc ca tasmādratnāni niryayuḥ /
bhāsayanti tadāsthānaṃ mahārghāṇi bahūni ca // SoKss_9,3.68 //
tāni dṛṣtvābruvan sarve paramārtham ajānatām /
tryahaṃ mṛṣā bhramo 'bhūn naḥ prasādas tv īdṛśaḥ prabhoḥ // SoKss_9,3.69 //
etac chrutvābravīdrājā mayā yuktyānayā hy ayam /
darśanaṃ śrīrdadātyasya kiṃ na veti parīkṣitaḥ // SoKss_9,3.70 //
pāpāntaś ca tryahaṃ nāsya prāptaḥ prāpto 'sya so 'dya tu /
tenaiva darśanaṃ lakṣmyā dattametasya sāṃpratam // SoKss_9,3.71 //
ity uktvā tāni ratnāni grāmān hastyaśvakāñcanam /
dattvā cakāra sāmantaṃ sa taṃ kārpaṭikaṃ prabhuḥ // SoKss_9,3.72 //
uttathau ca tataḥ snātumāsthānātsaṃstuvajjanāt /
yayau kārpaṭikaḥ so 'pi kṛtārtho vasatiṃ nijām // SoKss_9,3.73 //
evaṃ yāvanna pāpānto vṛttastāvanna labhyate /
prabhuprasādo bhṛtyena kṛtaiḥ kaṣṭaśatair api // SoKss_9,3.74 //
ityākhyāya kathāmetāṃ mantrimukhyaḥ sa gomukhaḥ /
naravāhanadattaṃ taṃ jagāda svaprabhuṃ punaḥ // SoKss_9,3.75 //
taddeva jāne naitasya nūnaṃ kārpaṭikasya te /
vṛttaḥ pāpakṣayo 'dyāpi yena nāsya prasīdasi // SoKss_9,3.76 //
śrūtvaitadgomukhavaco hanta sādhvity udīrya ca /
tasmai kārpaṭikākhyāya nijakārpaṭikāya saḥ // SoKss_9,3.77 //
vatseśvarasutaḥ sadyaḥ pradadau grāmasaṃcayam /
hastyaśvaṃ hemakoṭiṃ ca sadvastrābharaṇāni ca // SoKss_9,3.78 //
tadaiva rājasadṛśaḥ so 'bhūtkārpaṭikaḥ kṛtī /
kṛtajñe satparīvāre prabhau sevāphalā kutaḥ // SoKss_9,3.79 //
evam sthitasya tasyātra jātu sevārtham āyayau /
naravāhanadattasya dākṣiṇātyo yuvā dvijaḥ // SoKss_9,3.80 //
pralambabāhunāmā ca sa vīrastaṃ vyajijñapat /
kīrtyākṛṣṭastavaiṣo 'haṃ pādau deva samāśritaḥ // SoKss_9,3.81 //
padātpadaṃ ca devasya padātirna calāmy aham /
gajavājirathair bhūmau gacchato nāmbare punaḥ // SoKss_9,3.82 //
vidyādharendratā yasmācchrūyate bhāvinī prabhoḥ /
dine dine svarṇaśataṃ dīyatāṃ vṛttaye mama // SoKss_9,3.83 //
evam uktavate tasmai tatkilātulatejase /
naravāhanadattas tāṃ dadau vṛttiṃ dvijātaye // SoKss_9,3.84 //
tatprasaṅgāc ca vakti sma gomukho deva sevakāḥ /
bhavantyevaṃvidhā rājñāṃ tathā ca śrūyatāṃ kathā // SoKss_9,3.85 //
astīha vikramapuraṃ nāmnā puravaraṃ mahat /
tatra vikramatuṅgākhyo babhūva nṛpatiḥ purā // SoKss_9,3.86 //
taikṣṇyaṃ kṛpāṇe yasyābhūnna daṇḍe nayaśālinaḥ /
dharme ca satatāsaktirna tu strīmṛgayādiṣu // SoKss_9,3.87 //
tasmiṃś ca rājñi kulayo rajaḥsu guṇavicyutiḥ /
sāyakeṣv avicāraś ca goṣṭheṣu paśurakṣinām // SoKss_9,3.88 //
tasya vīravaro nāma śūro mālavadeśajaḥ /
svākṛtiścāyayau rājño vipraḥ sevārthamekadā // SoKss_9,3.89 //
yasya dharmavatī nāma bhāryā vīravatī sutā /
putraḥ sattvavaraśceti trayaṃ parikaro gṛhe // SoKss_9,3.90 //
sevāparikaraścānyattrayaṃ kaṭyāṃ kṛpāṇikā /
pāṇau karatalaikasmiṃścarmānyasminsudarpaṇam // SoKss_9,3.91 //
iyanmātre parikare vṛttaye 'rthayate sma saḥ /
pratyahaṃ nṛpatestasmāddīnāraśatapañcakam // SoKss_9,3.92 //
rājā ca sa dadau tasmai vṛttiṃ tāṃ lakṣitaujase /
paśyāmi tāvadetasya prakarṣamiti cintayan // SoKss_9,3.93 //
dadau ca tasya cārānsa paścājjijñāsituṃ nṛpaḥ /
kuryādiyadbhir dīnāraiḥ kiṃ dvibāhurasāviti // SoKss_9,3.94 //
sa ca vīravarasteṣāṃ dīnārāṇāṃ dine dine /
śataṃ has te svabhāryāyā bhojanādikṛte dadau // SoKss_9,3.95 //
śatena vastramālyādi krīṇāti sma śataṃ punaḥ /
snātvā hariharādīnāmarcanārthamakalpayat // SoKss_9,3.96 //
dvijātikṛpaṇādibhyo dadāvanyacchatadvayam /
evaṃ sa viniyuṅkte sma nityaṃ pañcaśatīmapi // SoKss_9,3.97 //
tasthau ca pūrvamadhyāhnaṃ siṃhadvāre 'sya bhūpateḥ /
kṛtvāhnikādi cāgatya tatraivāsīn niśāṃ punaḥ // SoKss_9,3.98 //
etāṃ taddinacaryāṃ ca nityaṃ cārā nyavedayan /
rājñe tasmai tatastuṣṭaḥ sa tāṃścārānnyavartayat // SoKss_9,3.99 //
so 'pi vīravaras tasya rājñastasthau divāniśam /
snānādisamayaṃ muktvā siṃhadvāre dhṛtāyudhaḥ // SoKss_9,3.100 //
athātra taṃ vīravaraṃ jetumicchannivāyayau /
śūrapratāpāsahano garjitogro ghanāgamaḥ // SoKss_9,3.101 //
tadā cavarṣati ghane ghorā dhārāśarāvalīḥ /
na sa vīravaraḥ siṃhadvārātstambha ivācalat // SoKss_9,3.102 //
rājā vikramatuṅgaś ca prāsādādvīkṣya taṃ sadā /
āruroha sa jijñāsuḥ prāsādaṃ taṃ punarniśi // SoKss_9,3.103 //
siṃhadvāre sthitaḥ ko 'tretyupariṣṭājjagāda saḥ /
tac chrutvāhaṃ sthito 'treti so 'pi vīravaro 'bhyadhāt // SoKss_9,3.104 //
aho ayaṃ mahāsattvaḥ sumahatpadamarhati /
siṃhadvāraṃ na yo muñcatyambude varṣatīdṛśe // SoKss_9,3.105 //
iti yāvac ca sa śrutvā vicintayati bhūmibhṛt /
tāvaddūrātsakaruṇaṃ rudatīmaśṛṇotstriyam // SoKss_9,3.106 //
duḥkhito me na rāṣṭre 'sti tadeṣā kā nu roditi /
ityālocyābravīdrājā sa taṃ vīravaraṃ tadā // SoKss_9,3.107 //
bho vīravara kāpi strī dūre rodity asau śṛṇu /
kaiṣā kiṃ duḥkhamasyāścetyatra gatvā nirūpaya // SoKss_9,3.108 //
tac chrutvā sa tathety uktvā gantuṃ pravavṛte tataḥ /
dhunvan karatalaṃ vīravaro baddhāsidhenukaḥ // SoKss_9,3.109 //
dṛṣṭvā taṃ prasthitaṃ meghe jvaladvidyuti tādṛśe /
dhārānipātasaṃruddharodorandhre sakautukaḥ // SoKss_9,3.110 //
sakṛpaścābatīryaiva prāsādāttasya pṛṣṭhataḥ /
alakṣitaḥ khaḍgapāṇiḥ pratasthe so 'pi bhūmipaḥ // SoKss_9,3.111 //
sa cānusarpanruditaṃ guptānvāgatabhūpatiḥ /
gatvā bahiḥ purādekaṃ prāpa vīravaraḥ saraḥ // SoKss_9,3.112 //
hā nātha hā kṛpālo hā śūra tyaktā tvayā katham /
vatsyāmīti ca tanmadhye rudatīṃ strīṃ dadarśa tām // SoKss_9,3.113 //
kā tvaṃ śocasi kaṃ nāthamiti pṛṣṭā ca tena sā /
uvāca putrā māmetāṃ viddhi vīravara kṣitim // SoKss_9,3.114 //
tasyā vikramatuṅgo me rājā nātho 'dya dhārmikaḥ /
mṛtyuś ca bhavitā tasya tṛtīye 'hani niścitam // SoKss_9,3.115 //
etādṛśaś ca bhūyo 'pi patiḥ syātputra me kutaḥ /
tenaitamanuśocāmi svātmānaṃ ca suduḥkhitā // SoKss_9,3.116 //
ahaṃ hi bhāvi paśyāmi divyadṛṣṭyā śubhāśubham /
tridivastho yathādrākṣītsuprabho devaputrakaḥ // SoKss_9,3.117 //
sa hi puṇyakṣayātsvargātpatanaṃ bhāvi divyadṛk /
saptāhātsūkarīgarbhe saṃbhavaṃ caikṣatātmanaḥ // SoKss_9,3.118 //
tataḥ sa sūkarīgarbhavāsakleśaṃ vibhāvayan /
devaputro 'nvaśocat tān divyān bhogān sahātmanā // SoKss_9,3.119 //
hā svarga hā hāpsaraso hā nandanalatāgṛhāḥ /
hā vatsyāmi kathaṃ kroḍīgarbhe tadanu kardame // SoKss_9,3.120 //
ityādi vilapantaṃ taṃ śrutvābhyetya surādhipaḥ /
papraccha so 'pi svaṃ tasmai duḥkhahetumavarṇayat // SoKss_9,3.121 //
tataḥ śakro jagādainam asty upāyo 'tra te śṛṇu /
vrajoṃ namaḥ śivāyeti japañ śaraṇam īśvaram // SoKss_9,3.122 //
taṃ gatvā śaraṇaṃ hitvā pāpaṃ puṇyamavāpsyasi /
yena prāpsyasi na kroḍayoniṃ svargān na ca cyutim // SoKss_9,3.123 //
ity ukto devarājena suprabho 'tha tatheti saḥ /
uktvā namaḥ śivāyeti śaṃbhuṃ śaraṇam agrahīt // SoKss_9,3.124 //
tanmayaḥ sa dinaiḥ ṣaḍbhis tatprasādān na kevalam /
nikṣiptaḥ sūkarīgarbhe yāvat svargād uparyagāt // SoKss_9,3.125 //
saptame 'hni ca taṃ svarge tatrāpaśyañ śatakratuḥ /
vīkṣate yāvad adhikaṃ lokāntaram asau gataḥ // SoKss_9,3.126 //
itthaṃ śuśoca sa yathā dṛṣṭvāghaṃ bhāvi suprabhaḥ /
tathaiva bhāvinaṃ mṛtyuṃ dṛṣṭvā śocāmi bhūbhṛtaḥ // SoKss_9,3.127 //
evam uktavatīṃ bhūmiṃ tāṃ sa vīravaro 'bravīt /
yathāmba suprabhasyābhūdupāyaḥ śakravākyataḥ // SoKss_9,3.128 //
tathā yadyasti rājño 'sya rakṣopāyastad ucyatām /
iti vīravareṇokte pṛthivī tam uvāca sā // SoKss_9,3.129 //
eka evāstyupāyo 'tra svādhīnaḥ sa tavaiva ca /
tac chrutvaiva ca so 'vādīddhṛṣṭo vīravaro dvijaḥ // SoKss_9,3.130 //
tarhi brūhi drutaṃ devi yadi śreyo bhavetprabhoḥ /
prāṇair me putradārair vā tajjanma saphalaṃ mama // SoKss_9,3.131 //
ity uktavantamavadatsā taṃ vīravaraṃ kṣitiḥ /
astyatra caṇḍikādevī yaiṣā rājakulāntike // SoKss_9,3.132 //
tasyai sattvavaraṃ putram upahārīkaroṣi cet /
tato jīvati rājāsau nāstyupāyo 'paraḥ punaḥ // SoKss_9,3.133 //
śrutvaitadvasudhāvākyaṃ dhīro vīravarastadā /
yāmi devi karomyetadadhunaivetyuvāca saḥ // SoKss_9,3.134 //
ko 'nyaḥ svāmihitas tvādṛgbhadraṃ te 'stu vrajeti bhūḥ /
uktvā tiro 'bhūt sarvaṃ ca rājā so 'nvāgato 'śṛṇot // SoKss_9,3.135 //
tato vikramatuṅge 'sminrājñi cchanne 'nugacchati /
drutaṃ vīravarastasyāṃ rātrau sa svagṛhaṃ yayau // SoKss_9,3.136 //
tatra prabodhya bhāryāyai dharmavatyai śaśaṃsa saḥ /
svaputram upahartavyaṃ rājārthe vacanādbhuvaḥ // SoKss_9,3.137 //
sā tac chrutvābravītkāryamavaśyaṃ svāmino hitam /
tatputrāścādya bhavatā pratibodhyocyatāmiti // SoKss_9,3.138 //
tataḥ prabodhya bālāya tasmai vīravareṇa tat /
ūce tadupahārāntaṃ rājārthe yadbhuvoditam // SoKss_9,3.139 //
tac chrutvā sa yathārthākhyo bālaḥ sattvavaro 'bhyadhāt /
prabhukāryopayuktāsuḥ puṇyavāṃstāta nāsmi kim // SoKss_9,3.140 //
bhuktaṃ mayā tadannaṃ yacchodhanīyaṃ mayāpi tat /
tannītvā tatkṛte devyā upahārīkuruṣva mām // SoKss_9,3.141 //
ityūcivāsaṃ taṃ sattvavaraṃ vīravaraḥ śiśum /
satyaṃ bhavasi majjāta ityavocadaviklavam // SoKss_9,3.142 //
etadvikramatuṅgaḥ sa rājā śrutvā bahiḥ sthitaḥ /
acintayadaho sarve samasattvā amī iti // SoKss_9,3.143 //
tato vīravaraḥ skandhe sutaṃ sattvavaraṃ sa tam /
bhāryā dharmavatī cāsya pṛṣṭhe vīravatīṃ sutām // SoKss_9,3.144 //
gṛhītvā jagmatustau dvau rātrau taccaṇḍikāgṛham /
rājā vikramAtuṅgaś ca paścācchanno yayau tayoḥ // SoKss_9,3.145 //
tatrāvatāritaḥ skandhātpitrā sattvavaro 'tha saḥ /
bālo 'pi dhair yarāśistāṃ natvā devīṃ vyajijñapat // SoKss_9,3.146 //
devi mūrdhopahāreṇa mama jīvatu naḥ prabhuḥ /
nṛpo vikramatuṅgo 'tra śāstu ca kṣmāmakaṇṭakām // SoKss_9,3.147 //
evam uktavatas tasya sādhu putretyudīrya saḥ /
kṛṣṭvā karatalāṃ sūnośchittvā vīravaraḥ śiraḥ // SoKss_9,3.148 //
pradadau caṇḍikādevyau rājñaḥ śreyo 'stviti bruvan /
nāstyaho svāmibhaktānāṃ putre vātmani vā spṛhā // SoKss_9,3.149 //
sādhu vīravara prattaṃ svāmino jīvitaṃ tvayā /
api prāṇaiḥ sutasyeti śuśruve vāktadā divaḥ // SoKss_9,3.150 //
tac cātivismite rājñi sarvam paśyati śṛṇvati /
bālā vīravatī tasya bhrātur vīravarātmajā // SoKss_9,3.151 //
hatasyopetya mūrdhānamāśliṣya paricumbya ca /
hā bhrātariti cākrandya hṛtsphoṭena vyapādi sā // SoKss_9,3.152 //
dṛṣṭvā sutām apimṛtāṃ sā taṃ vīravaraṃ tadā /
bhāryā dharmavatī dainyenābravīdracitāñjaliḥ // SoKss_9,3.153 //
rājñaḥ śivaṃ kṛtaṃ tāvattadanujñāṃ prayaccha me /
yāvadāttamṛtāpatyadvayāgniṃ praviśāmy aham // SoKss_9,3.154 //
bālā yatreyamajñānāpyevaṃ bhrātṛśucā mṛtā /
kā śobhā jīvitenātra naṣṭe 'patyadvaye 'pi me // SoKss_9,3.155 //
niścayeneti jalpantīṃ tāṃ sa vīravaro 'bravīt /
evaṃ kuruṣva kim vacmi nahīdānīm anindite // SoKss_9,3.156 //
apatyaśokaikamaye saṃsāre 'sti sukhaṃ tava /
tatpratīkṣasva yāvatte racayāmi citāmaham // SoKss_9,3.157 //
ity uktvātra sthitair devīkṣetranirmāṇadārubhiḥ /
nyastāpatyaśavāṃ cakre dīpāgnijvalitāṃ citām // SoKss_9,3.158 //
tato dharmavatī bhāryā pādau tasya praṇamya sā /
janmāntare 'pi me bhūyādaryaputra patirbhavān // SoKss_9,3.159 //
śivaṃ rājño 'stu cety uktvā sādhvī tasmiṃścitānale /
jvālājaṭāle nyapatacchītalahradalīlayā // SoKss_9,3.160 //
tatsa vikramatuṅgaś ca dṛṣṭvā guptasthito nṛpaḥ /
kenaiṣāmanṛṇo 'haṃ syāmityāsīddhyānamohitaḥ // SoKss_9,3.161 //
tato vīravaraḥ so 'pi dhīracetā vyacintayat /
saṃpannaṃ svāmikāryaṃ me sākṣād divyā hi vākchrutā // SoKss_9,3.162 //
bhuktānnapiṇḍaḥ saṃśuddhaḥ prabhostadadhunā mayā /
sarvamiṣṭaṃ vyayīkṛtya bharaṇīyaṃ kuṭumbakam // SoKss_9,3.163 //
ekasyātmabharitvena ca cakāstyeva jīvitam /
tat kiṃ nātmopahāreṇāpy arcayāmy ambikām imām // SoKss_9,3.164 //
iti vīravaraḥ sattvaniṣṭhaḥ saṃkalpya caṇḍikām /
devīṃ tāṃ varadāṃ pūrvaṃ sa stotreṇopatasthivān // SoKss_9,3.165 //
maheśvari namastubhyaṃ praṇatābhayadāyini /
saṃsārapaṅkam agraṃ māṃ śaraṇāgatamuddhara // SoKss_9,3.166 //
tvaṃ prāṇaśaktir bhūtānāṃ tvayedaṃ ceṣṭate jagat /
sṛṣṭer ādau svasaṃbhūtā svayaṃ dṛṣṭāsi śaṃbhunā // SoKss_9,3.167 //
jvalantī viśvamudbhāsya durnirīkṣyeṇa tejasā /
uccaṇḍākāṇḍabālārkakoṭipaṅktirivoditā // SoKss_9,3.168 //
bhujānāṃ cakravālena saṃchāditadigantarā /
khaḍgakheṭakakodaṇḍaśaraśūlādidhāriṇā // SoKss_9,3.169 //
saṃstutāsi ca tenaiva devenaivaṃ triśūlinā /
namas te caṇḍi cāmuṇḍe maṅgale tripure jaye // SoKss_9,3.170 //
ekānaṃśe śive durge nārāyaṇi sarasvati /
bhadrakāli mahālakṣmi siddhe ruruvidāriṇi // SoKss_9,3.171 //
tvaṃ gāyatrī mahārājñī revatī vindhyavāsinī /
umā kātyāyanī ca tvaṃ śarvaparvatavāsinī // SoKss_9,3.172 //
ityādibhir nāmabhis tvām devi stutiparaṃ haram /
śrutvā skando vasiṣṭhaś ca brahmādyās tvāṃ ca tuṣṭuvuḥ // SoKss_9,3.173 //
stuvantas tvāṃ ca bhagavaty amarā ṛṣayo narāḥ /
īpsitābhyadhikān kāmān prāptāś ca prāpnuvanti ca // SoKss_9,3.174 //
tanme prasīda varade gṛhāṇa tvamimāmapi /
maccharīropahārārcāṃ śreyo rājño 'stu matprabhoḥ // SoKss_9,3.175 //
ity udīrya śiraśchettuṃ yāvadicchati sa svakam /
udabhūdbhāratī tāvadaśarīrā nabhastalāt // SoKss_9,3.176 //
mā kārṣīḥ sāhasaṃ putra sattvenaivāmunā hy aham /
suprītā tava tanmattaḥ prārthayesvepsitaṃ varam // SoKss_9,3.177 //
tac chrutvā so 'bravīdvīravarastuṣṭāsi devi cet /
rajā vikramatuṅgastajjīvatvanyatsamāśatam // SoKss_9,3.178 //
bhāryāpatyāni jīvantu mama ceti vare 'rthite /
tena bhūyaḥ samudabhūdevamastviti vāgdivaḥ // SoKss_9,3.179 //
tatkṣaṇaṃ te ca jīvantas trayo 'pyuttasthurakṣataiḥ /
dehair dharmavatī sattvavaro vīravatī ca sā // SoKss_9,3.180 //
tato vīravaro hṛṣṭo bodhitāndevyanugrahāt /
nītvā tānsvagṛhaṃ sarvānrājño dvāramagātpunaḥ // SoKss_9,3.181 //
nṛpo vikramatuṅgaś ca taddṛṣṭvā hṛṣṭavismitaḥ /
gatvā punastaṃ prāsādamārohastvamalakṣitaḥ // SoKss_9,3.182 //
siṃhadvāre sthitaḥ ko 'tretyupariṣṭāduvāca ca /
tac chrutvādhaḥsthito vīravarastaṃ pratyuvāca saḥ // SoKss_9,3.183 //
ahaṃ sthito 'tra tāṃ ca strīṃ vīkṣituṃ gatavāhanam /
devateva ca sā kvāpi dṛṣṭanaṣṭeva me gatā // SoKss_9,3.184 //
śrutvaitatkṛtsnavṛttāntaṃ dṛṣṭvā so 'tyantamadbhutam /
bhūbhṛdvikramatuṅgo 'tra rātrāveko vyacintayat // SoKss_9,3.185 //
aho apūrvaḥ ko 'pyeṣa puruṣātiśayo bata /
yaḥ karotīdṛśaṃ ślāghyamullekhaṃ na ca śaṃsati // SoKss_9,3.186 //
gambhīro 'pi viśālo 'pi mahāsattvo 'pi nāmbudhiḥ /
acalena mahāvātasparśe 'pi spardhate 'munā // SoKss_9,3.187 //
parokṣaṃ niśi yenaivaṃ putradāravyayena me /
prāṇāḥ pradattās tasyāsya kuryāṃ kāṃ pratyupakriyām // SoKss_9,3.188 //
ityādyākalayanrājā prāsādādavatīrya saḥ /
praviśyābhyantaraṃ rātriṃ smayamāno nināya tām // SoKss_9,3.189 //
prātaś ca sa mahāsthāne tasminvīravare sthite /
tadīyaṃ kathayām āsa tadrātricaritādbhutam // SoKss_9,3.190 //
tataḥ saṃstūyamānasya sarvair vīravarasya saḥ /
babandha tasya sasutasyāpi paṭṭaṃ narādhipaḥ // SoKss_9,3.191 //
prādādbahūṃś ca viṣayānaśvānratnāni vāraṇān /
daśa kāñcanakoṭīś ca vṛttiṃ ṣaṣṭiguṇāmapi // SoKss_9,3.192 //
tatkṣaṇādrājatulyaś ca so 'bhūdvīravaro dvijaḥ /
ucchritenātapatreṇa kṛtārthaḥ sakuṭumbakaḥ // SoKss_9,3.193 //
iti sa kathāṃ kathayitvā vidadhānaḥ prastutopasaṃhāram /
naravāhanadattaṃ taṃ punaravadadgomukho mantrī // SoKss_9,3.194 //
evaṃ deva kṣmābhṛtāmekavīrā bhṛtyāḥ kecit puṇyayogān milanti /
ye svāmyarthe tyaktadehādyapekṣāḥ asmyaglokau dvau susattvā jayanti // SoKss_9,3.195 //
tadeṣa tādṛgvidha eva dṛśyate dvijapravīrastava deva sevakaḥ /
navāgataḥ sattvaguṇādhikādhikaḥ pralambabāhuḥ sthirasauṣṭhavākṛtiḥ // SoKss_9,3.196 //
iti nijasacivādudārasattvo vipulamater avadhārya gomukhāt saḥ /
naravāhanadattarājaputro hṛdi paritoṣamanuttamaṃ babhāra // SoKss_9,3.197 //
iti mahākaviśrīsomadevabhaṭṭaviracite kathāsaritsāgare 'laṃkāravatīlambake tṛtīyas taraṅgaḥ /
caturthas taraṅgaḥ /
evaṃ sa nivasaṃs tatra vatseśasya pitur gṛhe /
gomukhādyaiḥ svasacivaiḥ sevyamāno 'nurāgibhiḥ // SoKss_9,4.1 //
viharaṃś cāpy alaṃkāravatyā devyānuraktayā /
mānavighnāsahodgāḍhatatpremamuṣiterṣyayā // SoKss_9,4.2 //
naravāhanadatto 'tha kadācinmṛgakānanam /
jagāma rathamāruhya paścādārūḍhagomukhaḥ // SoKss_9,4.3 //
pralambabāhau tasmiṃśca vipravīre 'grayāyini /
cakārākheṭakakrīḍāṃ sa tatra sahito 'nugaiḥ // SoKss_9,4.4 //
sarvaprāṇena dhāvatsu rathāśveṣvapi tasya saḥ /
pralambabāhus tadvegaṃ vijitya purato yayau // SoKss_9,4.5 //
so 'vadhītsāyakaiḥ siṃhavyāghrādīnsyandane sthitaḥ /
pralambabāhus tvasinā pādacārī jaghāna tān // SoKss_9,4.6 //
aho śauryamaho jaṅghājavo 'syeti visismiye /
naravāhanadattaś ca dṛṣṭvā dṛṣṭvā sa taṃ dvijam // SoKss_9,4.7 //
kṛtākheṭaḥ pariśrāntaḥ sa sasārathigomukhaḥ /
pralambabāhau subhaṭe tasminnagrasare tataḥ // SoKss_9,4.8 //
rathārūḍhastṛṣākrāntaḥ salilānveṣaṇakramāt /
vatseśvarātmajo dūraṃ viveśānyanmahāvanam // SoKss_9,4.9 //
tatrotphullahiraṇyābjaṃ divyaṃ prāpa mahatsaraḥ /
dvitīyam iva bahvarkabimbaṃ bhūmigataṃ nabhaḥ // SoKss_9,4.10 //
tatra sa snātapītāmbhāḥ kṛtasnānādisānugaḥ /
tadekadeśe caturo dūrādaikṣata pūruṣān // SoKss_9,4.11 //
divyākṛtīn divyavastrān divyābharaṇabhūṣitān /
hemāmbujāni sarasastasmāduccitya gṛhṇataḥ // SoKss_9,4.12 //
upāgātkautukāttāṃś ca pṛṣṭaḥ ko 'sīti tair api /
anvayaṃ nāma vṛttāntaṃ nijaṃ tebhyaḥ śaśaṃsa saḥ // SoKss_9,4.13 //
te 'pyevaṃ darśanaprītāḥ pṛṣṭavantaṃ tamabruvan /
asti madhye mahāmbhodheḥ śrīmaddvīpavaraṃ mahat // SoKss_9,4.14 //
yan nārikeladvīpākhyaṃ khyātaṃ jagati sundaram /
tatra santi ca catvāraḥ parvatā diyabhūmayaḥ // SoKss_9,4.15 //
maināko vṛṣabhaścakro balāhaka iti smṛtāḥ /
caturṣu teṣu catvāro nivasāma ime vayam // SoKss_9,4.16 //
eko 'smākaṃ rūpasiddhirnāmnā vividharūpadhṛt /
pramāṇasiddhiraparo bṛhatsūkṣmapramāṇadṛk // SoKss_9,4.17 //
jñānasiddhistṛtīyaś ca bhaviṣyadbhūtabhāvyavit /
devasiddhiścaturtho 'pi sarvadaivatasiddhibhṛt // SoKss_9,4.18 //
te vayaṃ hemakamalānyetānyādāya sāṃpratam /
devaṃ pūjayituṃ yāmaḥ śvetadvīpe śriyaḥ patim // SoKss_9,4.19 //
tadbhaktā hi vayaṃ sarve tatprasādena cādriṣu /
teṣu sveṣvādhipatyaṃ naḥ siddhiyuktāś ca saṃpadaḥ // SoKss_9,4.20 //
tadehi darśayāmas te śvetadvīpe hariṃ prabhum /
nayāmastvantarikṣeṇa yadi te rocate sakhe // SoKss_9,4.21 //
ity uktavadbhis taiḥ sākaṃ devaputrais tatheti saḥ /
naravāhanadatto 'tra svādhīnāmbuphalādike // SoKss_9,4.22 //
gomukhādīnavasthāpya śvetadvīpaṃ vihāyasā /
yayau gṛhītaḥ svotsaṅge tanmadhyāddevasiddhinā // SoKss_9,4.23 //
tatrāvatīrya gaganād dūrād evopasṛtya ca /
pārśvasthitābdhitanayaṃ pādāntasthavasuṃdharam // SoKss_9,4.24 //
śaṅkhacakragadāpadmaiḥ sevyamānaṃ savigrahaiḥ /
bhaktyopagīyamānaṃ ca gandharvair nāradādibhiḥ // SoKss_9,4.25 //
praṇamyamānaṃ devaiś ca siddhair vidyādharais tathā /
agropaviṣṭagaruḍaṃ śeṣaśayyāgataṃ harim // SoKss_9,4.26 //
sa dadarśa caturbhistaiḥ prāpito devaputrakaiḥ /
kasya nābhyudaye heturbhavetsādhusamāgamaḥ // SoKss_9,4.27 //
tato 'rcitaṃ devaputraiḥ kaśyapādyaiś ca saṃstutam /
naravāhanadattas tamastauṣītprāñjaliḥ prabhum // SoKss_9,4.28 //
namo 'stu tubhyaṃ bhagavan bhaktakalpamahīruha /
lakṣmīkalpalatāśliṣṭavapuṣe 'bhīṣṭadāyine // SoKss_9,4.29 //
namas te divyahaṃsāya sanmānasanivāsine /
satatoditanādāya parākāśavihāriṇe // SoKss_9,4.30 //
tubhyaṃ namo 'tisarvāya sarvābhyantaravartine /
guṇātikrāntarūpāya pūrṇaṣāḍguṇyamūrtaye // SoKss_9,4.31 //
brahmā te nābhikamale svadhyāyodyan mṛdudhvaniḥ /
tadbhūtānekacaraṇo 'py eṣa ṣaṭcāraṇāyate // SoKss_9,4.32 //
bhūmipādo dyumūrdhā tvaṃ dikśrotro 'rkendulocanaḥ /
brahmāṇḍajaṭharaḥ ko'pi puruṣo gīyase budhaiḥ // SoKss_9,4.33 //
tvatto dhāmanidheścāsau bhūtagrāmo vijṛmbhate /
nātha sphuliṅgasaṃghāta iva prajvalato 'nalāt // SoKss_9,4.34 //
punaś ca praviśatyeṣa tvām eva pralayāgame /
dinānte vigrahavrāta iva vāsamahādrumam // SoKss_9,4.35 //
sṛjasy ullasitaḥ svāṃśāṃs tvam etān bhuvaneśvarān /
anantavelākṣubhitas taraṅgān iva vāridhiḥ // SoKss_9,4.36 //
viśvarūpo 'py arūpastvaṃ viśvakarmāpi cākriyaḥ /
viśvādhāro 'py anādhāraḥ kaḥ sa tattvamavaiti te // SoKss_9,4.37 //
tāṃ tāmṛddhiṃ surāḥ prāptāstvatprasannekṣaṇekṣitāḥ /
tatprasīda prapannaṃ māṃ paśya paśyārdrayā dṛśā // SoKss_9,4.38 //
evaṃ kṛtastutiṃ dṛṣṭvā saprasādena cakṣuṣā /
naravāhanadattaṃ taṃ harirnāradam abhyadhāt // SoKss_9,4.39 //
gaccha kṣīrodasaṃbhūtā yā varāpsarasaḥ purā /
nyāsīkṛtya mayāhas te śakrasya sthāpitāḥ svakāḥ // SoKss_9,4.40 //
tāstasmānmama vākyena mṛgayitvā mahāmune /
āropya tadrathe sarvāḥ satvaraṃ tvamihānaya // SoKss_9,4.41 //
ity ukto hariṇā gatvā nāradaḥ sa tatheti tāḥ /
āninye 'psarasaḥ śakrāttadrathena samātaliḥ // SoKss_9,4.42 //
tena tāsūpanītāsu praṇatenāpsaraḥsvatha /
vatsarājatanūjaṃ taṃ bhagavānādideśa saḥ // SoKss_9,4.43 //
naravāhanadattaitāstubhyamapsaraso mayā /
dattā vidyādharendrāṇāṃ bhaviṣyaccakravartine // SoKss_9,4.44 //
tvamāsāmucito bhartā bhāryāścaitāstavocitāḥ /
kāmadevāvatāro hi nirmitastvaṃ purāriṇā // SoKss_9,4.45 //
tac chrutvā pādapatite tasminvatseśvarātmaje /
labdhaprasādamudite harirmātalimādiśat // SoKss_9,4.46 //
naravāhanadatto 'sāv apsaraḥ sahitastvayā /
prāpyatāṃ svagṛhaṃ yāvat pathā yenāyamicchati // SoKss_9,4.47 //
evaṃ bhagavatādiṣṭe sāpsaraskaḥ praṇamya tam /
naravāhanadattaḥ sa rathaṃ mātalisārathim // SoKss_9,4.48 //
āruhya devaputraistaiḥ sākaṃ kṛtanimantraṇaiḥ /
nārikelamagāddvīpaṃ devaiścaiva kṛtaspṛhaḥ // SoKss_9,4.49 //
tatra tair arcito rūpasiddhiprabhṛtibhiḥ kṛtī /
caturbhir divyapuruṣaiḥ śakrasārathinā yutaḥ // SoKss_9,4.50 //
mainākavṛṣabhādyeṣu tannivāsādriṣu kramāt /
apsarobhiḥ samaṃ tābhiḥ svargaspardhiṣvaraṃsta saḥ // SoKss_9,4.51 //
madhumāsāgamotphullanānātaruvanāsu ca /
vijahāra tadudyānavanabhūmiṣu kautukī // SoKss_9,4.52 //
paśyaitāstarumañjaryaḥ pṛthupuṣpavilocanaiḥ /
kāntaṃ vasantamāyāntaṃ paśyantīva vikasvaraiḥ // SoKss_9,4.53 //
janmakṣetre 'tra mā bhūnnaḥ saṃtāpo 'rkakaroṣmajaḥ /
itīvācchāditaṃ paśya phullaiḥ sarasijaiḥ saraḥ // SoKss_9,4.54 //
paśyojjvalaṃ karṇikāram upetyāpi visaurabham /
vimuñcantyalayo nīcaṃ śrīmantam iva sādhavaḥ // SoKss_9,4.55 //
paśyeha kiṃnarīgītaiḥ kokilānāṃ ca kūjitaiḥ /
rutair alīnāṃ saṃgītamṛturājasya tanyate // SoKss_9,4.56 //
ityādi devaputrāste bruvāṇāstāmadarśayan /
naravāhanadattāya tasmai svopavanāvalīm // SoKss_9,4.57 //
tatpureṣv api cikrīḍa paśyanvatseśvarātmajaḥ /
sa vasantotsavoddāmapranṛtyatpauracarcarīḥ // SoKss_9,4.58 //
bubhuje sāpsaraskaś ca bhogānatrāmarocitān /
sukṛto yatra gacchanti tatraiṣāmṛddhayo 'grataḥ // SoKss_9,4.59 //
evaṃ sthitvā tricaturāndivasāndevaputrakān /
naravāhanadattas tānsuhṛdo nijagāda saḥ // SoKss_9,4.60 //
gacchāmyahaṃ svanagarīṃ tātasaṃdarśanotsukaḥ /
tadyūyaṃ tāṃ purīmetya kṛtārthayata paśyata // SoKss_9,4.61 //
tac chrutvā te 'bruvandṛṣṭaḥ sārastasyāḥ puro bhavān /
kimanyatpraptividyena smartavyāstu vayaṃ tvayā // SoKss_9,4.62 //
ity uktvā pratimuktastair upanītendrasadratham /
naravāhanadatto 'sau mātaliṃ tam abhāṣata // SoKss_9,4.63 //
yatradivyasarastīre sthitā me gomukhādayaḥ /
tena mārgeṇa kauśāmbīṃ purīṃ prāpaya māmiti // SoKss_9,4.64 //
tatas tatheti tenoktaḥ sāpsaraskaḥ sa tadrathe /
āruhya tatsaraḥ prāpa gomukhādīndadarśa ca // SoKss_9,4.65 //
āyāta svapathā śīghraṃ sarvaṃ vakṣyāmi vo gṛhe /
ity uktvā tāṃś ca kauśāmbīṃ yayau śakrarathena saḥ // SoKss_9,4.66 //
tatrāvatīrya nabhasaḥ pūjitaṃ preṣya mātalim /
apsarobhir yutastābhiḥ sa viveśa svamandiram // SoKss_9,4.67 //
sthāpayitvā ca tās tatra gatvā vatseśvarasya saḥ /
tadāgamanahṛṣṭasya vavande caraṇau pituḥ // SoKss_9,4.68 //
māturvāsavadattāyāḥ padmāvatyās tathaiva ca /
abhyanandaṃś ca te 'pyenaṃ darśanātṛptacakṣuṣaḥ // SoKss_9,4.69 //
tāvac ca sa rathārūḍho gomukho 'tra sasārathiḥ /
pralambabāhunā tena vipreṇa samamāyayau // SoKss_9,4.70 //
atha sthite mantrivarge pitrā pṛṣṭaḥ śaśaṃsa saḥ /
naravāhanadattas taṃ svavṛttāntaṃ mahādbhutam // SoKss_9,4.71 //
dadāti tasya kalyāṇamitrasaṃyogamīśvaraḥ /
icchatyanugrahaṃ yasya kartuṃ sukṛtakarmaṇaḥ // SoKss_9,4.72 //
iti śaṃsatsu sarveṣu rājā vatseśvaro 'tha saḥ /
cakāra tuṣṭastanayasyācyutānugrahotsavam // SoKss_9,4.73 //
dadarśa pādapatanāyānītā gomukhena ca /
hariprasādalabdhāstāḥ sadāro 'psarasaḥ snuṣāḥ // SoKss_9,4.74 //
devarūpāṃ devaratiṃ devamālāṃ tathaiva ca /
devapriyāṃ caturthīṃ ca ceṭībhiḥ pṛṣṭanāmakāḥ // SoKss_9,4.75 //
kvāhaṃ kva mayyapsaraso diṣṭyāhaṃ rājasūnunā /
naravāhanadattena bhuvi svarnagarī kṛtā // SoKss_9,4.76 //
itīvāvakirantī mā sindūraṃ vitatotsavā /
caladraktapatākābhiḥ kauśāmbī dadṛśe tadā // SoKss_9,4.77 //
naravāhanadattaś ca pitrordattotsavo dṛśoḥ /
anyāḥ saṃbhāvayām āsa bhāryā mārgonmukhīrnijāḥ // SoKss_9,4.78 //
tāścaturbhir dinair varṣair iva taṃ ca kṛśīkṛtāḥ /
anandayan varṇayantyas tāṃ tāṃ virahavedanām // SoKss_9,4.79 //
gomukho vanavāse ca rakṣato rathavājinaḥ /
pralambabāhoḥ siṃhādivadhaśauryamavarṇayat // SoKss_9,4.80 //
evaṃ śrutisukhāñ śṛṇvan kathālāpān ayantraṇān /
nirvarṇayamś ca kāntānāṃ rūpaṃ sa nayanāmṛtam // SoKss_9,4.81 //
kurvaṃścāṭūni ca pibanmadhūni sacivair yutaḥ /
naravāhanadatto 'tra taṃ kālamavasatsukhī // SoKss_9,4.82 //
ekadāntaralaṃkāravatīvāsagṛhe sthitaḥ /
savayasyaḥ sa śuśrāva tūryakolāhalaṃ bahiḥ // SoKss_9,4.83 //
tato hariśikhaṃ senāpatiṃ nijam uvāca saḥ /
akasmātkuta etatsyāttūryanādo mahāniha // SoKss_9,4.84 //
etac chrutvaiva nirgatya praviśya ca sa taṃ kṣaṇāt /
vyajijñapaddhariśikho vatsarājasutaṃ prabhum // SoKss_9,4.85 //
rudro nāma vaṇigdeva nagaryāmiha vidyate /
itaḥ suvarṇadvīpaṃ ca sa jagāma vaṇijyayā // SoKss_9,4.86 //
āgacchato nijas tasya saṃprāpto 'py arthasaṃcayaḥ /
abdhau vahanabhaṅgena nimagno nāśamāgataḥ // SoKss_9,4.87 //
uttīrṇaścātmanaivaiko deva jīvansa vāridheḥ /
prāptaścādya dinaṃ ṣaṣṭhamihāpanno nijaṃ gṛham // SoKss_9,4.88 //
dināni katicidyāvadiha tiṣṭhati duḥkhitaḥ /
tāvat svārāmato daivātprāptastena nidhirmahān // SoKss_9,4.89 //
tadgotrajānāṃ ca mukhājjñātaṃ vatseśvareṇa tat /
tato 'dyāgatya tenāsau vijñapto vaṇijā prabhuḥ // SoKss_9,4.90 //
saratnaughā mayā labdhāścatasro hemakoṭayaḥ /
tadādiśati devaścedarpayiṣyāmi tā iti // SoKss_9,4.91 //
jalāśayena muṣitaṃ dīnaṃ dṛṣṭvaiva vedhasā /
kṛpayā saṃvibhaktaṃ tvāṃ ko muṣṇātyajaḍāśayaḥ // SoKss_9,4.92 //
gaccha bhuṅkṣa yathākāmaṃ dhanaṃ prāptaṃ svabhūmitaḥ /
iti vatseśvareṇāpi vyādiṣṭo 'sau vaṇiktataḥ // SoKss_9,4.93 //
sa eṣa pādayo rājñaḥ patitvā harṣanirbharaḥ /
tūryāṇi vādayanyāti svagṛhaṃ sānugo vaṇik // SoKss_9,4.94 //
evaṃ hariśikhenoktāṃ śrutvā dhārmikatāṃ pituḥ /
naravāhanadattaḥ svān sacivānvismito 'bravīt // SoKss_9,4.95 //
yadi tāvad dharaty arthāṃs tadanveva dadāti kim /
citramucchrāyapātābhyāṃ krīḍatīva vidhirnṛṇām // SoKss_9,4.96 //
tac chrutvā gomukho 'vādīdīdṛśyeva gatirvidheḥ /
samudraśūrasya kathā tathā cātra niśamyatām // SoKss_9,4.97 //
babhūva nagaraṃ pūrvaṃ nṛpater harṣavarmaṇaḥ /
sphītaṃ harṣapuraṃ nāma saurājyasukhitaprajam // SoKss_9,4.98 //
tasminsamudraśūrākhyo nagare 'bhūnmahāvaṇik /
kulajo dhārmiko dhīrasattvo bahudhaneśvaraḥ // SoKss_9,4.99 //
sa vaṇijyāvaśādgacchansuvarṇadvīpamekadā /
āruroha pravahaṇaṃ taṭaṃ prāpya mahāmbudheḥ // SoKss_9,4.100 //
gacchatas tasya tenābdhau kiṃciccheṣe tadadhvani /
ghoraḥ samudabhūnmegho vāyuś ca kṣobhitārṇavaḥ // SoKss_9,4.101 //
tenormivegavikṣipte vahane makarāhate /
bhagne parikaraṃ baddhvā so 'mbudhāvapatadvaṇik // SoKss_9,4.102 //
yāvac ca bāhuvikṣepair vīro 'tra tarati kṣaṇam /
tāvac ciramṛtaṃ prāpta puruṣaṃ pavaneritam // SoKss_9,4.103 //
tadārūḍhaś ca bāhubhyāṃ kṣiptāmburvidhinaiva saḥ /
nītaḥ suvarṇadvīpaṃ tad anukūlena vāyunā // SoKss_9,4.104 //
tatrāvatīrṇaḥ puline sa tasmānmṛtamānuṣāt /
kaṭīnibaddhaṃ sagranthiṃ tasyāvaikṣata śāṭakam // SoKss_9,4.105 //
unmucya vīkṣate yāvac chāṭakaṃ kaṭito 'sya tat /
tāvattadantarāddivyaṃ ratnāḍhyaṃ prāpa kaṇṭhakam // SoKss_9,4.106 //
taṃ dṛṣṭvānarghamādāya kṛtasnānastutoṣa saḥ /
manvāno 'bdhau vinaṣṭaṃ taddhanaṃ tasyāgratastṛṇam // SoKss_9,4.107 //
tato gatvānna kalaśapurākhyaṃ nagaraṃ kramāt /
hastasthakaṇṭhako devakulamekaṃ viveśa saḥ // SoKss_9,4.108 //
tatra chāyopaviṣṭaḥ sa vārivyāyāmato bhṛśam /
pariśrāntaḥ śanair nidrāṃ yayau vidhivimohitaḥ // SoKss_9,4.109 //
suptasya tatra cākasmādāgatāḥ purarakṣiṇaḥ /
dadṛśus tasya hastasthaṃ kaṇṭhakaṃ tamasaṃvṛtam // SoKss_9,4.110 //
ayaṃ sa kaṇṭhako rājasutāyā iha kaṇṭhataḥ /
hāritaścakrasenāyā dhruvaṃ cauro 'yam eva saḥ // SoKss_9,4.111 //
ity uktvā taiḥ prabodhyāsau ninye rājakulaṃ vaṇik /
tatra pṛṣṭaḥ svayaṃ rājñā sa yathāvṛttam abhyadhāt // SoKss_9,4.112 //
mithyā vakty eṣa cauro 'yam imaṃ paśyata kaṇṭhakam /
iti prasārya taṃ rājā yāvat sabhyān bravīti saḥ // SoKss_9,4.113 //
tāvat prabhāsvaraṃ dṛṣṭvā nipatya nabhaso javāt /
gṛdhrastaṃ kaṇṭhakaṃ hṛtvā jagāma kvāpy adarśanam // SoKss_9,4.114 //
athātyārtasya vaṇijaḥ krandataḥ śaraṇaṃ śivam /
vadhe rājñā krudhādiṣṭe śuśruve bhāratī divaḥ // SoKss_9,4.115 //
mā sma rājanvadhīrenamasau harṣapurādvaṇik /
sādhuḥ samuraśūrākhyo viṣaye 'bhyāgatastava // SoKss_9,4.116 //
kaṇṭhako yena nīto 'bhūtsa cauraḥ purarakṣiṇām /
bhayena vihvalo naśyannipastyābdhau mṛto niśi // SoKss_9,4.117 //
ayaṃ tu tasya caurasya kāyaṃ prāpyādhiruhya ca /
vaṇigbhagnapravahaṇastīrtvāmbhodhimihāgataḥ // SoKss_9,4.118 //
tadā ca tatkaṭībaddhaśāṭakagranthito 'munā /
vaṇijā kaṇṭhakaḥ prāpto na nīto 'nena ve gṛhāt // SoKss_9,4.119 //
tadacauramimaṃ rājanvaṇijaṃ muñca dhārmikam /
saṃmānya prahiṇuṣvainam ity uktvā virarāma vāk // SoKss_9,4.120 //
etac chrutvā sa saṃtuṣya muktvā taṃ vaṇijaṃ vadhāt /
samudraśūraṃ saṃmānya dhanai rājā visṛṣṭavān // SoKss_9,4.121 //
sa ca prāptadhanaḥ krītabhāṇḍo bhūyo bhayaṃkaram /
svadeśameṣyanvahanenottatārāmbudhiṃ vaṇik // SoKss_9,4.122 //
tīrṇābdhiś ca tato gatvā sārthena saha sa kramāt /
aṭavīṃ prāpadekasminvāsare divasātyaye // SoKss_9,4.123 //
tasyāmāvasite sārthe rātrau tasmiṃś ca jāgrati /
samudraśūro nyapataccaurasenātra durjayā // SoKss_9,4.124 //
hanyamāne tayā sārthe bhāṇḍāṃstyaktvā palāyya saḥ /
samūdraśūro nyagrodhamārūḍho 'bhūdalakṣitaḥ // SoKss_9,4.125 //
hṛtāśeṣadhane yāte caurasainye bhayākulaḥ /
tatraiva tāṃ tarau rātriṃ duḥkhārtaś ca nināya saḥ // SoKss_9,4.126 //
prātas tasya taroḥ pṛṣṭhe gatadṛṣṭiḥ sa daivataḥ /
dīpaprabhāmivāpaśyatsphurantīṃ pattramadhyagām // SoKss_9,4.127 //
vismayāttatra cārūḍho gṛdhranīḍamavaikṣata /
antaḥsthabhāsvarānargharatnābharaṇasaṃcayam // SoKss_9,4.128 //
jagrāha tasmāt sarvaṃ tat tanmadhye prāpa kaṇṭhakam /
taṃ sa yaṃ prāptavānsvarṇadvīpe gṛdhro 'harac ca yam // SoKss_9,4.129 //
tataḥ prāptāmitadhano nyagrodhād avaruhya saḥ /
hṛṣṭo gacchan kramāt prāpa nijaṃ harṣapuraṃ puram // SoKss_9,4.130 //
tatra tasthau vaṇikso 'tha vītānyadraviṇaspṛhaḥ /
samudraśūraḥ svajanaiḥ saha nandanyathecchayā // SoKss_9,4.131 //
abdhau tatpatanaṃ so 'rthanāśastattaraṇaṃ tataḥ /
sā kaṇṭhakasya ca prāptis tasyaivāpagamaḥ sa ca // SoKss_9,4.132 //
sā niṣkāraṇanigrāhyadaśāvāptiḥ sa tatkṣaṇam /
tuṣṭvāddvīpeśvarāllābhastadabdhestaraṇaṃ punaḥ // SoKss_9,4.133 //
so 'tha sarvāpahāraś ca pathiḥ sauraiḥ samāgamāt /
paryante tasya vaṇijastarupṛṣṭhāddhanāgamaḥ // SoKss_9,4.134 //
tadevamīdṛśaṃ deva vicitraṃ ceṣṭitaṃ vidheḥ /
sukṛtī cānubhūyaiva duḥkham apy aśrute sukham // SoKss_9,4.135 //
iti gomukhataḥ śrutvā śraddhāyotthāya ca vyadhāt /
naravāhanadatto 'tra snānādidivasakriyām // SoKss_9,4.136 //
anyedyuretya cāsthānagataṃ taṃ bālasevakaḥ /
śūraḥ samaratuṅgākhyo rājaputro vyajijñapat // SoKss_9,4.137 //
deva saṅgrāmavarṣeṇa nāśito gotrajena me /
deśaścaturbhir yuktena putrair vīrajitādibhiḥ // SoKss_9,4.138 //
tadeṣa gatvā pañcāpi baddhvā tānānayāmy aham /
prabhorviditamastvetadity uktvā tatra so 'gamat // SoKss_9,4.139 //
tam alpasainyaṃ tān anyān bhūrisainyān avetya saḥ /
vatseśvarasutas tasya dideśānu balaṃ nijam // SoKss_9,4.140 //
so 'gṛhītvaiva tanmānī gatvā pañcāpi tānripūn /
svabāhubhyāṃ raṇe jitvā saṃyamyānītavān samam // SoKss_9,4.141 //
tathā jayinamāyāntaṃ vīraṃ saṃmānya sa prabhuḥ /
naravāhanadattas taṃ praśaśaṃsa svasevakam // SoKss_9,4.142 //
citram ākrāntaviṣayān sabalān indriyopamān /
jitvānena ripūn pañca puruṣārthaḥ prasādhitaḥ // SoKss_9,4.143 //
tac chrutvā gomukho 'vādīc chrutā ced deva nedṛśī /
rājñaś camaravālasya kathā tac chṛṇu vacmi tām // SoKss_9,4.144 //
hastināpuramityasti nagaraṃ tatra cābhavat /
rājā cāmaravālākhyaḥ koṣadurgabalānvitaḥ // SoKss_9,4.145 //
babhūvus tasya samarabālādyā bhūmyanantarāḥ /
rājāno gotrajāste ca saṃbhūyaivamacintayan // SoKss_9,4.146 //
ayaṃ camaravālo 'smānekaikaṃ bādhate sadā /
tadete militāḥ sarve vidadhmo 'sya parābhavam // SoKss_9,4.147 //
iti saṃmantrya pañcaite tajjayāya yiyāsavaḥ /
prasthānalagnaṃ kṣitipāḥ papracchurgaṇakaṃ rahaḥ // SoKss_9,4.148 //
apaśyansa śubhaṃ lagnaṃ paśyannaśakunāni ca /
jagāda gaṇako nāsti lagnaṃ saṃvatsare 'tra vaḥ // SoKss_9,4.149 //
yathā tathā ca yātānāṃ na yuṣmākaṃ bhavejjayaḥ /
kiṃ cātra vo 'nubandhena samṛddhiṃ tasya paśyatām // SoKss_9,4.150 //
bhogo nāma phalaṃ lakṣmyāḥ sa tasmādadhiko 'sti vaḥ /
na cecchrutā śrūyatāṃ tatkathātra vaṇijordvayoḥ // SoKss_9,4.151 //
babhūva kautukapuraṃ nāmeha nagaraṃ purā /
tasminn anvarthanāmābhūd rājā bahusuvarṇakaḥ // SoKss_9,4.152 //
yaśovarmeti tasyāsītsevakaḥ kṣatriyo yuvā /
tasmai dātāpi sa nṛpo nādātkiṃcitkadācana // SoKss_9,4.153 //
yadā yadā ca nṛpatistenārtyā yācyate sma saḥ /
ādityaṃ darśayannevaṃ tam uvāca tadā tadā // SoKss_9,4.154 //
ahamicchāmi te dātuṃ kiṃ punarbhagavānayam /
tubhyaṃ necchati me dātuṃ kiṃ karomyucyatāmiti // SoKss_9,4.155 //
tataḥ so 'vasaraṃ cinvan yāvat tiṣṭhati duḥkhitaḥ /
sūryoparāgasamayas tāvad atrāgato 'bhavat // SoKss_9,4.156 //
tatkālaṃ sa yaśovarmā gatvā satatasevakaḥ /
nṛpaṃ bhūrimahādānapravṛttaṃ taṃ vyajijñapat // SoKss_9,4.157 //
yo dadāti na te tubhyaṃ dātuṃ saiṣa raviḥ prabho /
grasto 'dya vairiṇā yāvat tāvat kiṃcit prayaccha me // SoKss_9,4.158 //
tac chrutvā sa hasitvā ca dattadāno mahīpatiḥ /
dadau vastrahiraṇyādi tasmai bahusuvarṇakam // SoKss_9,4.159 //
kramattasmindhane bhukte khinnaḥ so 'dadati prabhau /
mṛtajāniryaśovarmā prayayau vindhyavāsinīm // SoKss_9,4.160 //
kiṃ nirarthena dehena jīvatāpi mṛtena me /
tyakṣyāmyetaṃ puro devyā varaṃ prāpsyāmi vepsitam // SoKss_9,4.161 //
ityagre vindhyavāsinyāḥ saṃviṣṭo darbhasaṃstare /
tanmanāḥ sa nirāhārastapo mahadatapyata // SoKss_9,4.162 //
ādiśattaṃ ca sā svapne devī tuṣṭāsmi putra te /
dadāmyarthaśriyaṃ kiṃ te kiṃ vā bhogaśriyaṃ vada // SoKss_9,4.163 //
tac chrutvā sa yaśovarma devīṃ tāṃ pratyabhāṣata /
etayor nipuṇaṃ vedmi nāhaṃ bhedaṃ śriyoriti // SoKss_9,4.164 //
tatas tamavadaddevī svadeśe tarhi yau tava /
bhogavarmārthavarmāṇau vidyete vaṇijāvubhau // SoKss_9,4.165 //
tayor gatvā śriyaṃ paśya tato yatsadṛśī ca te /
rociṣyate tatsadṛśī tvayāgatyārthyatāmiti // SoKss_9,4.166 //
etac chrutvā prabudhyaiva sa prātaḥ kṛtapāraṇaḥ /
svadeśaṃ kautukaparaṃ yaśovarmā tato yayau // SoKss_9,4.167 //
tatrāgātprathamaṃ tāvat sa gṛhānarthavarmaṇaḥ /
asaṃkhyahemaratnādivyavahārārjitaśriyaḥ // SoKss_9,4.168 //
paśyaṃstāṃ saṃpadaṃ tasya yathāvattam upāyayau /
kṛtātithyaś ca tenāsau bhojanāya nyamantryata // SoKss_9,4.169 //
tato 'trābhuṅkta saghṛtaṃ samāṃsavyañjanaṃ ca saḥ /
prāghuṇocitamāhāraṃ pārśve tasyārthavarmaṇaḥ // SoKss_9,4.170 //
arthavarmā tu bhuṅkte sma ghṛtārdhapalasaṃyutān /
saktūn bhaktam api stokaṃ māṃsavyañjanam alpakam // SoKss_9,4.171 //
sārthavāha kimetāvadaśnāsīti sakautukam /
sa yaśovarmaṇā pṛṣṭo vaṇigevam abhāṣata // SoKss_9,4.172 //
adya tvaduparodhena samāṃsavyañjanaṃ mayā /
bhuktaṃ stokaṃ ghṛtasyārdhapalaṃ bhuktaṃ ca saktavaḥ // SoKss_9,4.173 //
sadā tu ghṛtakarṣaṃ ca saktūṃścāśnāmi kevalān /
ato 'dhikaṃ me mandāgnerudare naiva jīryate // SoKss_9,4.174 //
tac chrutvā sa yaśovarmā vicikitsannininda tām /
hṛdayena śriyaṃ tasya viphalāmarthavarmaṇaḥ // SoKss_9,4.175 //
tato niśāgame bhaktaṃ kṣīraṃ cānāyayatpunaḥ /
arthavarmā vaṇiktasya sa yaśovarmaṇaḥ kṛte // SoKss_9,4.176 //
yaśovarmā ca bhūyastadyathākāmamabhuṅkta saḥ /
athavarmāpi sa tadā kīrasyekaṃ palaṃ papau // SoKss_9,4.177 //
tatraiva caikasthāne tāv āstīrṇaśayanāv ubhau /
yaśovarmārthavarmāṇau śanair nidrām upeyatuḥ // SoKss_9,4.178 //
niśīthe ca yaśovarmā svapne 'paśyad aśaṅkitam /
praviṣṭān atra puruṣān daṇḍahastān bhayaṃkarān // SoKss_9,4.179 //
dhigalpābhyadhikaḥ karṣo ghṛtasya kimiti tvayā /
māṃsaudanaś ca bhukto 'dya pītaṃ ca payasaḥ palam // SoKss_9,4.180 //
iti krodhādbruvāṇaistair ākṛṣyaivātha pādataḥ /
puruṣair arthavarmā sa laguḍaiḥ paryatāḍyata // SoKss_9,4.181 //
ghṛtakarṣapayomāṃsabhaktam abhyadhikaṃ ca yat /
bhuktaṃ tatsarvamudarādācakarṣuś ca tasya te // SoKss_9,4.182 //
taddṛṣṭvā sa yaśovarmā prabuddho yāvadīkṣate /
tāvattasyāyayau śūlaṃ vibuddhasyārthavarmaṇaḥ // SoKss_9,4.183 //
tataḥ krandan parijanair madyamānodaraś ca saḥ /
vamati smārthavarmā tadadhikaṃ yat sa bhuktavān // SoKss_9,4.184 //
śāntaśūle tatas tasminyaśovarmā vyacintayat /
dhigdhigarthaśriyamimāṃ yasyā bhogo 'yamīdṛśaḥ // SoKss_9,4.185 //
khalīkṛteyamīdṛśyā bhūyādabhavaniḥ śriyaḥ /
ityantaścintayanso 'tra rātriṃ tāmatyavāhayat // SoKss_9,4.186 //
prātastamarthavarmāṇamāmantryaṃ sa yayau tataḥ /
yaśovarmā gṛhaṃ tasya vaṇijo bhogavarmaṇaḥ // SoKss_9,4.187 //
tatrābhyāgādyathāvattaṃ tenāpi ca kṛtādaraḥ /
nimantrito 'bhūdvaṇijā tadaharbhojanāya saḥ // SoKss_9,4.188 //
na cāsya vaṇijo 'paśyatsa kāṃciddhanasaṃpadam /
apaśyattu śubhaṃ veśma vāsāṃsyabharaṇāni ca // SoKss_9,4.189 //
tataḥ sthite yaśovarmaṇy asmin prāvartatātra saḥ /
bhogavarmā vaṇik kartuṃ vyavahāraṃ nijocitam // SoKss_9,4.190 //
anyasmādbhāṇḍamādāya dadāvanyasya tatkṣaṇam /
vinaiva svadhanaṃ mahyāddīnārānudapādayast // SoKss_9,4.191 //
tvaritaṃ tān sa dīnārān bhṛtyahaste visṛṣṭavān /
svabhāryāyai vicitrann apānasaṃpādanāya ca // SoKss_9,4.192 //
kṣaṇāc ca suhṛdekastamicchābharaṇanāmakaḥ /
upāgatyaiva rabhasādbhogavarmāṇam abhyadhāt // SoKss_9,4.193 //
siddhaṃ bhojanamasmākamuttiṣṭhāgaccha bhuñjmahe /
suhṛdo militā hy anye tvatpratīkṣāḥ sthitā iti // SoKss_9,4.194 //
adyāhaṃ nāgamiṣyāmi prāghuṇo 'yaṃ sthito hi me /
iti bruvāṇaṃ punarapyenaṃ sa suhṛdabravīt // SoKss_9,4.195 //
bhavatā samamāyātu tarhi prāghuṇiko 'py ayam /
eṣo 'pi na kimasmākaṃ mittramuttiṣṭha satvaram // SoKss_9,4.196 //
ity āgrahād bhogavarmā nīto mittreṇa tena saḥ /
yaśovarmayuto gatvā bhuṅkte smāharam uttamam // SoKss_9,4.197 //
pītvā ca pānam āgatya sāyaṃ sa svagṛhe punaḥ /
sa yaśovarmako bheje vicitraṃ pānabhojanam // SoKss_9,4.198 //
prāptāyāṃ niśi papraccha nijaṃ parijanaṃ ca saḥ /
kimadya rātriparyāptamasti naḥ sarakaṃ na vā // SoKss_9,4.199 //
svāminnāstīti tenoktaḥ sa bheje śayanaṃ vaṇik /
pāsyāmo 'pararātre 'dya kathaṃ jalamiti bruvan // SoKss_9,4.200 //
yaśovarmātha tatpārśve suptaḥ svapne 'tra dṛṣṭavān /
praviṣṭhān puruṣān dvitrān anyāṃs teṣāṃ ca pṛṣṭhataḥ // SoKss_9,4.201 //
kasmād apararātrārthaṃ sarakaṃ bhogavarmaṇaḥ /
cintitaṃ nādya yuṣmābhiḥ kva bhavadbhiḥ sthitaṃ śaṭhāḥ // SoKss_9,4.202 //
iti paścāt praviṣṭās te puruṣā daṇḍapāṇayaḥ /
pūrvapraviṣṭān krodhāt tān daṇḍāghātair atāḍayan // SoKss_9,4.203 //
aparādho 'yameko naḥ kṣamyatāmiti vādinaḥ /
daṇḍāhatās te puruṣās te cānye niragus tataḥ // SoKss_9,4.204 //
yaśovarmātha taddṛṣṭvā prabuddhaḥ samacintayat /
acintyopanatiḥ ślāghā bhogaśrīrbhogavarmaṇaḥ // SoKss_9,4.205 //
bhogahīnā samṛddhāpi nārthaśrīrarthavarmaṇaḥ /
iti cintayatas tasya sāticakrāma yāminī // SoKss_9,4.206 //
prātaś ca sa yaśovarmā tamāmantrya vaṇigvaram /
jagāma vindhyavāsinyāḥ pādamūlaṃ punas tataḥ // SoKss_9,4.207 //
tapaḥsthaḥ svapnadṛṣṭāyāstasyāḥ pūrvoktayor dvayoḥ /
śriyorbhogaśriyaṃ tatra vavre sāsmai dadau ca tām // SoKss_9,4.208 //
athāgatya yaśovarmā gṛhaṃ devīprasādataḥ /
acintitopagāminyā tasthau bhogaśriyā sukham // SoKss_9,4.209 //
tadevaṃ bhogasaṃpannā śrīrapyalpatarā varam /
na punarbhogarahitā suvistīrṇāpyapārthakā // SoKss_9,4.210 //
tatkiṃ camaravālasya rājñaḥ kārpaṇyasaṃpadā /
tapyadhve dānabhogāḍhyāṃ vīkṣadhve svāṃ śriyaṃ na kim // SoKss_9,4.211 //
atastaṃ prati yuṣmākam avaskando na bhadrakaḥ /
yātrālagnaś ca nāstyeva nāpi vā dṛśyate jayaḥ // SoKss_9,4.212 //
ity uktā api te tena pañca jyotirvidā nṛpāḥ /
yayuścamaravālaṃ taṃ nṛpaṃ pratyasahiṣṇavaḥ // SoKss_9,4.213 //
sīmāprāptāṃś ca tān buddhvā niryāsyansamarāya saḥ /
rājā camaravālaḥ prāk snātvā haram apūjayat // SoKss_9,4.214 //
aṣṭaṣaṣṭyuttamasthānaniyatair nāmabhiḥ śubhaiḥ /
yathāvattaṃ ca tuṣṭāva pāpaghnaiḥ sarvakāmadaiḥ // SoKss_9,4.215 //
rājanyudhyasva niḥśaṅkaṃ śatrūñjeṣyasi saṃgare /
ity udgatāṃ ca gaganātso 'tha śuśrāva bhāratīm // SoKss_9,4.216 //
tataḥ prahṛṣṭaḥ saṃnahya teṣāṃ nijabalānvitaḥ /
rājā camaravālo 'gne yuddhāya niragāddviṣām // SoKss_9,4.217 //
triṃśadgajasahasrāṇi trīṇi lakṣāṇi vājinām /
koṭiḥ pādabhaṭānāṃ ca tasyāsīdvairiṇāṃ bale // SoKss_9,4.218 //
svabale ca padātīnāṃ tasya lakṣāṇi viṃśati /
daśa dantisahasrāṇi hayānāṃ lakṣam apy abhūt // SoKss_9,4.219 //
pravṛtte tu mahāyuddhe tayor ubhayasenayoḥ /
yathārthanāmni vīrākhye pratīhāre 'grayāyini // SoKss_9,4.220 //
svayaṃ camaravālo 'sau rājā tatsamarāṅgaṇam /
mahāvarāho bhagavānmahārṇavamivāviśat // SoKss_9,4.221 //
mamarda cālpasainyo 'pi parasainyaṃ mahat tathā /
yathāśvagajapattīnāṃ hayānāṃ rāśayo 'bhavan // SoKss_9,4.222 //
dhāvitvā cātra samarabalaṃ taṃ saṃmukhāgatam /
āhatya śaktyā rājānaṃ pāśenākṛṣya baddhavān // SoKss_9,4.223 //
tataḥ samaraśūraṃ ca hṛdi bāṇāhataṃ nṛpam /
dvitīyaṃ tadvadākṛṣya pāśenaiva babandha saḥ // SoKss_9,4.224 //
tṛtīyaṃ cātra samarajitaṃ nāma mahīpatim /
vīrākhyas tatpratīhāro baddhvā tatpārśvamānayat // SoKss_9,4.225 //
senāpatirdevabalastasyānīya samarpayat /
nṛpaṃ pratāpacandrākhyaṃ caturthaṃ sāyakāhatam // SoKss_9,4.226 //
tataḥ pratapasenākhyas taddṛṣṭvā pañcamo nṛpaḥ /
krodhāccamaravālaṃ taṃ bhūpamabhyapatadraṇe // SoKss_9,4.227 //
sa tu nirdhūya tadbāṇānsvaśaraugheṇa viddhavān /
rājā camaravālastaṃ lalāṭe tribhir āśugaiḥ // SoKss_9,4.228 //
kaṇṭhakṣiptena pāśena taṃ ca kāla ivātha saḥ /
ākṛṣya svavaśe cakre śarāghātavighūrṇitam // SoKss_9,4.229 //
evaṃ rājasubaddheṣu teṣu pañcasvapi kramāt /
hataśeṣāṇi sainyāni diśasteṣāṃ pradudruvuḥ // SoKss_9,4.230 //
amitaṃ hemaratnādi bahūnyantaḥpurāṇi ca /
rājñā camaravālena praptānyeṣāṃ mahībhujām // SoKss_9,4.231 //
tanmadhye ca mahādevī yaśolekheti viśrutā /
rājñaḥ pratāpasenasya prāptā tenāṅganottamā // SoKss_9,4.232 //
tataḥ praviśya nagaraṃ vīradevabalau ca saḥ /
kṣattṛsenapatī paṭṭaṃ baddhvā ratnair apūrayat // SoKss_9,4.233 //
pratāpasenāmahiṣīṃ kṣattradharmajiteti tām /
yaśolekhāṃ sa nṛpatiḥ svāvarodhavadhūṃ vyadhāt // SoKss_9,4.234 //
bhujārjitāhamasyeti sehe sā capalāmi tam /
kāmamohapravṛttānāṃ śabalā dharmavāsanā // SoKss_9,4.235 //
dinaś cābhyarthito rājñyā sa yaśolekhayā tayā /
rājā camaravālas tān baddhān pañcāpi bhūpatīn // SoKss_9,4.236 //
pratāpasenaprabhṛtīn gṛhītavinayān natān /
mumoca nijarājyeṣu satkṛtya visasarja ca // SoKss_9,4.237 //
tataḥ sa tadakaṇṭakaṃ vijitaśatru rājyaṃ nijaṃ samṛddhamaśiṣacciraṃ camaravālapṛthvīpatiḥ /
araṃsta ca varāpsarobhyadhikarūpalāvaṇyayā dviṣajjayapatākayā saha tayā yaśolekhayā // SoKss_9,4.238 //
evaṃ bahūnapi ripūn rabhasapravṛttān dveṣākulān agaṇitasvaparasvarūpān /
eko 'py ananyasamapauruṣabhagnasāradarpajvarāñjayati saṃyugamūrdhni dhīraḥ // SoKss_9,4.239 //
iti gomukhena kathitāmarthyāṃ śrutvā kathāṃ kṛtaślāghaḥ /
akarodatha naravāhanadattaḥ snānādi dinakāryam // SoKss_9,4.240 //
nināya saṃgītarasāc ca tāṃ tathā niśāṃ sa gāyansvayamaṅganāsakhaḥ /
sarasvatī tasya nabhaḥsthitā yathā dadau priyābhiś cirasaṃstavaṃ varam // SoKss_9,4.241 //
iti mahākaviśrīsomadevabhaṭṭaviracite kathāsaritsāgare 'laṃkāravatīlambake caturthas taraṅgaḥ /
pañcamas taraṅgaḥ /
tato 'nyedyuralaṃkāravatīvāsagṛhe sthitam /
naravāhanadattaṃ taṃ saṃnidhau sarvamantriṇām // SoKss_9,5.1 //
etya vijñāpayām āsa marubhūtikasevakaḥ /
sodaryaḥ sauvidallasya tadantaḥ purarakṣiṇaḥ // SoKss_9,5.2 //
marubhūtermayā deva sevā varṣadvayaṃ kṛtā /
bhojanācchādanaṃ dattaṃ sabhāryasyāmunā mama // SoKss_9,5.3 //
ābhāṣitāstu tatpṛṣṭhe dīnārāḥ prativatsaram /
pañcāśadye mamānena tāneṣa na dadāti me // SoKss_9,5.4 //
mṛgyamāṇena caitena caraṇenāhamāhataḥ /
tenopaviṣṭaḥ prāye 'haṃ siṃhadvāre 'sya tāvake // SoKss_9,5.5 //
vicārayati cennātra devo me tatkaromy aham /
agnipraveśamadhikaṃ kiṃ vacmyeṣa hi me prabhuḥ // SoKss_9,5.6 //
ity uktvā virate tasminmarubhūtirabhāṣata /
deyā mayāsmai dīnārāḥ sāṃprataṃ tu na santi me // SoKss_9,5.7 //
ity uktavantaṃ sarveṣu prahasatsu svamantriṇam /
naravāhanadattas taṃ marubhūtim abhāṣata // SoKss_9,5.8 //
kimevaṃ mūrkhabhāvas te nādhikeyaṃ matistava /
uttiṣṭha dīnāraśataṃ dehyasmā avilambitam // SoKss_9,5.9 //
etatprabhorvacaḥ śrutvā marubhūtirvilajjitaḥ /
tadaivānīya tattasmai sa dīnāraśataṃ dadau // SoKss_9,5.10 //
tato 'tra gomukho 'vādīnna vācyo marubhūtikaḥ /
vicitracittavṛttiryatsargo deva prajāpateḥ // SoKss_9,5.11 //
yuṣmābhir eṣā kiṃ cātra ciradātur mahīpateḥ /
tatsevakasya ca kathā prasaṅgākhyasya na śrutā // SoKss_9,5.12 //
ciradātetyabhūtpūrvaṃ rājā cirapureśvaraḥ /
sujanasyāpi tasyāsītparivāro 'tidurjanaḥ // SoKss_9,5.13 //
deśāntarāgatas tasya prasaṅgo nāma bhūpateḥ /
mittrābhyāṃ sahito dvābhyāṃ babhūva kila sevakaḥ // SoKss_9,5.14 //
sevāṃ cakurvatas tasya vyatītaṃ varṣapañcakam /
na sa rājā dadau kiṃcinnimitte 'pyutsavādike // SoKss_9,5.15 //
sa ca tasya na saṃprāpa vijñaptyavasaraṃ prabhoḥ /
parivārasya dauratmyātsakhyoḥ prerayatoḥ sadā // SoKss_9,5.16 //
ekadā tasya rājñaś ca bālaḥ putro vyapadyata /
duḥkhitaṃ caitya sarve 'pi bhṛtyāstaṃ paryavārayan // SoKss_9,5.17 //
tanmadhye ca prasaṅgākhyaḥ śokādeva sa sevakaḥ /
sakhibhyāṃ vāryamāṇo 'pi rājānaṃ taṃ vyajijñapat // SoKss_9,5.18 //
bahukālaṃ vayaṃ deva sevakā na ca nastvayā /
dattaṃ kiṃcittathāpīha sthitāḥ smastvatsutāśayā // SoKss_9,5.19 //
tvayā yadi na dattaṃ tattvatputro 'smasu dāsyati /
so 'pi daivena nītaścettan naḥ kimiha sāṃpratam // SoKss_9,5.20 //
vrajāma iti jalpitvā patitvā so 'sya pādayoḥ /
rājña prasaṅgo niragātsakhidvayayutas tataḥ // SoKss_9,5.21 //
aho putre 'pi baddhāsthāḥ sevakā me dṛḍhā ime /
tadete mama na tyājyā iti saṃcintya tatkṣaṇam // SoKss_9,5.22 //
sa rājā tān prasaṅgādīn ānāyyaiva tathā dhanaiḥ /
apūrayad yathā bhūyo naitān dāridryam aspṛśat // SoKss_9,5.23 //
evaṃ vicitrā dṛśyante svabhāvā deva dehinām /
yatkāle sa nṛpo nādādakāle tu dadau tathā // SoKss_9,5.24 //
ityākhyāya kathākhyānapaṭurbhūyaḥ sa gomukhaḥ /
vatseśvarasutādeśādimāmakathayatkathām // SoKss_9,5.25 //
āsīdgaṅgātaṭe pūrvaṃ pūtapauraṃ tadambubhiḥ /
saurājyaramyaṃ kanakapurākhyaṃ nagarottamam // SoKss_9,5.26 //
yatra bandhaḥ kavigirāṃ chedaḥ prattreṣv adṛśyata /
bhaṅgo 'lakeṣu nārīṇāṃ sasyasaṃgrahaṇe khalaḥ // SoKss_9,5.27 //
tatra vāsukināgendratanayātpriyadarśanāt /
jāto yaśodharākhyāyāṃ rājaputryāṃ mahāyaśāḥ // SoKss_9,5.28 //
āsītkanakavarṣākhyo nagare nṛpatiḥ purā /
kṛtsnabhūbhāravoḍhāpi yo 'śeṣaguṇabhūṣitaḥ // SoKss_9,5.29 //
lubdho yaśasi na tvarthe bhītaḥ pāpānna śatrutaḥ /
mūrkhaḥ parāpavādeṣu na ca śāstreṣu yo 'bhavat // SoKss_9,5.30 //
alpatvaṃ yasya kope 'bhūnna prasāde mahātmanaḥ /
cāpe ca baddhamuṣṭitvaṃ na dāne dhīracetasaḥ // SoKss_9,5.31 //
yenātyadbhutarūpeṇa rakṣatā cākhilaṃ jagat /
māravyathākulaścakre dṛṣṭenaivābalājanaḥ // SoKss_9,5.32 //
sa kadāciccharatkāle soṣmaṇyunmadavāraṇe /
rājahaṃsaparīvāre sotsavānanditapraje // SoKss_9,5.33 //
ātmatulyaguṇe rantuṃ citraprāsādam āviśat /
ākṛṣṭakamalāmodavahanmārutaśītalam // SoKss_9,5.34 //
tatra nirvarṇayanyāvattaccitraṃ sa praśaṃsati /
tāvat praviśya bhūpaṃ taṃ pratīhāro vyajijñapat // SoKss_9,5.35 //
ihāgato vidarbhebhyo 'pūrvaścitrakaraḥ prabho /
ananyasamamātmānaṃ citrakarmaṇyudāharan // SoKss_9,5.36 //
roladevābhidhānena siṃhadvāre 'tra tena ca /
etaddevābhilikhyādya cīrikollambitā kila // SoKss_9,5.37 //
tac chrutvaivādarādbhūpenādiṣṭānayanaṃ sa tam /
ānināya pratīhāro gatvā citrakaraṃ kṣaṇāt // SoKss_9,5.38 //
sa praviśya dadarśātra citrālokanalīlayā /
sthitaṃ kanakavarṣaṃ taṃ nṛpaṃ citrakaro rahaḥ // SoKss_9,5.39 //
varanārīkucotsaṅgasamarpitatanūbharam /
sahelodañcitakaropāttatāmbūlavīṭikam // SoKss_9,5.40 //
praṇamya copaviṣṭastāṃ rājānaṃ vihitādaram /
śanair vijñāpayām āsa roladevaḥ sa citrakṛt // SoKss_9,5.41 //
cīrikollambitā deva tvatpādābjadidṛkṣayā /
mayā na vijñānamadāttatkṣantavyamidaṃ mama // SoKss_9,5.42 //
ādiśyatāṃ ca citre kimalikhāmīha rūpakam /
bhavatvetatkalāśikṣāyatno me saphalaḥ prabho // SoKss_9,5.43 //
iti citrakareṇokte sa rājā nijagāda tam /
upādhyāya yathākāmaṃ kiṃcidālikhyatāṃ tvayā // SoKss_9,5.44 //
hlādayāmo vayaṃ cakṣurbhrāntistvatkauśale tu kā /
ity ukte tena rājñātra tatpārśvasthā babhāṣire // SoKss_9,5.45 //
rājaivālikhyatāmanyair virūpaiḥ kiṃ prayojanam /
tac chrutva citrakṛttuṣṭaḥ sa taṃ rājānamālikhat // SoKss_9,5.46 //
tuṅgena nāsāvaṃśena dīrgharaktena cakṣuṣā /
vipulena lalāṭena kutalaiḥ kuñcitāsitaiḥ // SoKss_9,5.47 //
vistīrṇenorasā rūḍhabāṇādivraṇaśobhinā /
bhujayugmena digdantikarākāreṇa hāriṇā // SoKss_9,5.48 //
madhyena muṣṭimeyena kesarīndrakiśorakaiḥ /
upāyanīkṛteneva parākramaparājitaiḥ // SoKss_9,5.49 //
yauvanadviradālānanibhenoruyugeṇa ca /
aśokapallavanibhenāṅghriyugmena cāruṇā // SoKss_9,5.50 //
dṛṣṭvaiva svānurūpeṇa rūpeṇālikhitaṃ nṛpam /
sādhuvādaṃ daduḥ sarve tasya citrakṛtastadā // SoKss_9,5.51 //
jagadustaṃ ca necchāmo draṣṭumekākinaṃ prabhum /
citrabhittau tadetasyāmetāsvālikhitāsviha // SoKss_9,5.52 //
rājñīṣu madhyād ekāṃ tvaṃ suvicāryānurūpikām /
likhopādhyāya pārśve 'tra pūrṇo netrotsavo 'stu naḥ // SoKss_9,5.53 //
tac chrutvā sā vilokyātra citraṃ citrakaro 'bravīt /
bhūyasīṣvapi naitāsu tulyā rājño 'sti kācana // SoKss_9,5.54 //
jāne ca pṛthvyām evāsya tulyarūpāsti nāṅganā /
astyekā rājaputrī ca śṛṇutākhyāmi tāṃ ca vaḥ // SoKss_9,5.55 //
vidarbheṣv asti nagaraṃ śrīmatkuṇḍinasaṃjñakam /
devaśaktiriti khyātastatrāsti ca mahīpatiḥ // SoKss_9,5.56 //
tasyānantavatītyasti rājñī prāṇādhikapriyā /
tasyāṃ tasya sutotpannā nāmnā madanasundarī // SoKss_9,5.57 //
yasyā varṇayituṃ rūpam ekayā jihvayānayā /
mādṛśaḥ kaḥ pragalbheta kiṃ tv etāvad vadāmy aham // SoKss_9,5.58 //
tāṃ nirmāya vidhirmanye saṃjāteccho 'pi tadrasāt /
nirmātumanyāṃ tadrūpāṃ yugair api na vetsyati // SoKss_9,5.59 //
saikāsya rājñaḥ sadṛśī pṛthivyāṃ rājakanyakā /
rūpalāvaṇyavinayair vayasā ca kulena ca // SoKss_9,5.60 //
ahaṃ tayā hi tatrasthaḥ kadācitpreṣya ceṭikām /
āhūto 'ntapuraṃ tasyā rājaputryā gato 'bhavam // SoKss_9,5.61 //
tatrāpaśyamahaṃ tāṃ ca candanārdravilepanām /
mṛṇālahārāṃ bisinīpattraśayyāvivartinīm // SoKss_9,5.62 //
kadalīpattrapavanair vījyamānāṃ sakhījanaiḥ /
pāṇḍukṣāmāmabhivyaktasmarasaṃjvaralakṣaṇām // SoKss_9,5.63 //
he sakhyaś candanālepakadalīdalamārutaiḥ /
kṛtam ebhiḥ kim etena viphalena śrameṇa vaḥ // SoKss_9,5.64 //
ete hi mandapuṇyāṃ māṃ dahanti śiśirā api /
evaṃ nivārayantīṃ ca sakhīr āśvāsanākulāḥ // SoKss_9,5.65 //
vilokya tadavasthāṃ tāṃ tadvitarkasamākulaḥ /
kṛtapraṇāmas tasyāś ca purato 'ham upāviśam // SoKss_9,5.66 //
upādhyāyedṛgālikhya citre me dehi rūpakam /
ity uktvā vepamānena pāṇinā dhṛtavartinā // SoKss_9,5.67 //
śanair ālikhya sā bhūmau darśayantī nṛpātmajā /
alekhayanmayā kaṃcidyuvānaṃ rūpavattaram // SoKss_9,5.68 //
ālikhya sundaraṃ taṃ ca deva cintitavānaham /
kāma evānayā sākṣādayamālekhito mayā // SoKss_9,5.69 //
kiṃ tu puṣpamayaścāpo has te yannāsya lekhitaḥ /
tena jāne na kāmo 'yaṃ tadrūpaḥ ko 'py asau yuvā // SoKss_9,5.70 //
ayaṃ ca nūnamanayā dṛṣṭaḥ kvāpi śruto 'pi vā /
etannibandhanaṃ cedamasyāḥ smaravijṛmbhitam // SoKss_9,5.71 //
tadito me 'payātavyamugradaṇḍo hy ayaṃ nṛpaḥ /
etatpitā devaśaktirbuddhvedaṃ na kṣameta me // SoKss_9,5.72 //
ityālocyeva natvā tāmahaṃ madanasundarīm /
rājakanyāṃ niragamaṃ tayā saṃmānitas tataḥ // SoKss_9,5.73 //
śrutaṃ cātra mahārāja mayā parijanānmithaḥ /
svair aṃ kathayato yatsā sānurāgā śrute tvayi // SoKss_9,5.74 //
tataścitrapaṭe guptaṃ likhitāṃ tāṃ nṛpātmajām /
ādāyāhaṃ bhavatpādamūlaṃ tvaritamāgataḥ // SoKss_9,5.75 //
dṛṣṭvā ca devasyākāraṃ nivṛttaḥ saṃśayo mama /
deva eva tayā citre maddhastenābhilekhitaḥ // SoKss_9,5.76 //
sā cāsakṛnna sadṛśī śakyā likhitumity aham /
citre devasya pārśve tāṃ na likhāmi samāmapi // SoKss_9,5.77 //
ity uktavantaṃ taṃ roladevaṃ rājā jagāda saḥ /
tarhi tvayā sā taccittrapaṭasthā darśyatāmiti // SoKss_9,5.78 //
tato valgulikātastaṃ kṛṣṭvā paṭamadarśayat /
sa citrakṛttāṃ citrasthāṃ rājñe madanasundarīm // SoKss_9,5.79 //
rājā kanakavarṣo 'pi tāṃ sa citragatāmapi /
vicitrarūpām ālokya sadyaḥ smaravaśaṃ yayau // SoKss_9,5.80 //
pūrayitvā ca bahunā hemnā citrakaraṃ sa tam /
āttapriyācitrapaṭo viveśābhyantaraṃ nṛpaḥ // SoKss_9,5.81 //
tatra tadrūpalāvaṇyadarśanāttṛptalocanaḥ /
tyaktasarvakriyastasthau tadekamayamānasaḥ // SoKss_9,5.82 //
babādhe dhair yahārī taṃ nighnaṃllabdhāntaraḥ śaraiḥ /
rūpaspardhāsamudbhūtamātsarya iva manmathaḥ // SoKss_9,5.83 //
yā dattā rūpalubdhānāṃ smarārtistena yoṣitām /
phaliteva ca saivāsya śataśākhaṃ mahīkṣitaḥ // SoKss_9,5.84 //
tato dinaiś ca virahakṣāmapāṇḍuḥ śasaṃsa saḥ /
āptebhyaḥ sacivebhyastatpṛcchyadbhyaḥ svaṃ manogatam // SoKss_9,5.85 //
mantrayitvā ca taiḥ sākaṃ kanyāṃ madanasundarīm /
yācituṃ prāhiṇoddūtaṃ sa rājñe devaśaktaye // SoKss_9,5.86 //
saṃgamasvāmināmānaṃ kālajñaṃ kāryavedinam /
vipramāttaṃ kulīnaṃ ca madhurodāttabhāṣiṇam // SoKss_9,5.87 //
sa gatvā sumahārheṇa vipraḥ parikareṇa tān /
vidarbhānsaṃgamasvāmī prāviśatkuṇḍinaṃ puram // SoKss_9,5.88 //
yathāvattatra rājānaṃ devaśaktiṃ dadarśa tam /
sa svāmino 'rthe tasmāc ca prārthayām āsa tatsutām // SoKss_9,5.89 //
deyā tāvanmayānyasmai uhitaiṣā sa cocitaḥ /
bhūpaḥ kanakavarṣo 'smādṛśo 'pyetāṃ ca yācate // SoKss_9,5.90 //
tadetasmai dadāmyenāmiti saṃmantrya so 'pi ca /
śraddadhe devaśaktistatsaṃgamasvāmino vacaḥ // SoKss_9,5.91 //
darśayām āsa tasmai ca tasyā rūpamivādbhutam /
nṛttaṃ madanasundaryāḥ sutāyāḥ sa mahīpatiḥ // SoKss_9,5.92 //
tatas taddarśanaprītaṃ saṃgamasvāminaṃ sa tam /
pratipannasutādānaḥ saṃmānya prāhiṇonnṛpaḥ // SoKss_9,5.93 //
niścitya lagnamudvāhahetorāgamyatāmiha /
saṃdiśyeti samaṃ tena pratidūtaṃ sasarja ca // SoKss_9,5.94 //
āgatya saṃgamasvāmī pratidūtayuto 'tha saḥ /
rājñe kanakavarṣāya siddhaṃ kāryaṃ nyavedayat // SoKss_9,5.95 //
tato lagnaṃ viniścitya pratidūtaṃ prapūjya tam /
asakṛttāṃ ca vijñāya raktāṃ madanasundarīm // SoKss_9,5.96 //
tadvivāhāya durvāravīryo niḥśaṅkamānasaḥ /
rājā kanakavarṣo 'sau prāyāttatkuṇḍinaṃ puram // SoKss_9,5.97 //
aśokalatayārūḍhaḥ pratyantāraṇyavāsinaḥ /
prāṇiprāṇaharān nighnan siṃhādīñ śabarān iva // SoKss_9,5.98 //
vidarbhān prāpya nagaraṃ kuṇḍinaṃ tadviveśa saḥ /
nirgatenāgrato rājñā sahito devaśaktinā // SoKss_9,5.99 //
tatra paurapuraṃdhrīṇāṃ vilabdhanayanotsavaḥ /
sajjitodvāhasaṃbhāraṃ prāviśadrājamandiram // SoKss_9,5.100 //
viśrāmyati sma tatraitatsa dinaṃ saparicchadaḥ /
devaśaktinṛpodārakṛtācārānurañjitaḥ // SoKss_9,5.101 //
anyedyurdevaśaktistāṃ tasmai madanasundarīm /
sutāṃ rājyaikaśeṣeṇa sarvasvena samaṃ dadau // SoKss_9,5.102 //
sthitvā ca tatra saptāhaṃ sa rājā nagaraṃ nijam /
āgātkanakavarṣo 'tha navavadhvā samaṃ tayā // SoKss_9,5.103 //
prāpte kāntāyute tasmiñjagadānandadāyini /
sakaumudīke śaśinīvāsīttatsotsavaṃ puram // SoKss_9,5.104 //
sātha prāṇādhikā tasya rājño madanasundarī /
āsīdbahvavarodhasyāpyacyutasyeva rukmiṇī // SoKss_9,5.105 //
anyonyavadanāsaktalocanaiḥ smarasāyakaiḥ /
kīlitāviva tau cāstāṃ daṃpatī cārupakṣmabhiḥ // SoKss_9,5.106 //
ekadā cājagāmātra vikasatkesarāvaliḥ /
dalayanmāninīmānamātaṅgaṃ madhukesarī // SoKss_9,5.107 //
lagnālimālāmaurvīkāḥ puṣpeṣoḥ kusumākaraḥ /
sajjīcakāra cotphullacūtavallīdhanurlatāḥ // SoKss_9,5.108 //
vavau copavanānīva cetāṃsyadhvagayoṣitām /
samuddīpitakāmāni kampayanmalayānilaḥ // SoKss_9,5.109 //
pūrā nadīnāṃ puṣpāṇi tarūṇāṃ śaśinaḥ kalāḥ /
kṣīṇāni punarāyānti yauvanāni na dehinām // SoKss_9,5.110 //
bho muktamānakalahā ramadhvaṃ dayitānvitāḥ /
itīva madhurālāpāḥ kokilā jagadur janān // SoKss_9,5.111 //
tatkāle ca madhudyānaṃ vihartuṃ praviveśa saḥ /
rājā kanakavarṣo 'tra sarvair antaḥpuraiḥ saha // SoKss_9,5.112 //
muṣṇañ śriyam aśokānāṃ raktaiḥ parijanāmbaraiḥ /
gītair varāṅganānāṃ ca kokilabhramaradhvanim // SoKss_9,5.113 //
devyā madanasundaryā samaṃ tatra sa bhūpatiḥ /
cikrīḍa sāvarodho 'pi kusumāvacayādibhiḥ // SoKss_9,5.114 //
vihṛtya cātra suciraṃ snātuṃ godāvarīṃ nṛpaḥ /
avatīrya jalakrīḍāṃ sāntaḥpurajano vyadhāt // SoKss_9,5.115 //
mukhaiḥ padmāni nayanair utpalāni payodharaiḥ /
rathāṅganāmnāṃ yugmāni nitambaiḥ pulinasthalīḥ // SoKss_9,5.116 //
vijitya tasyāḥ saritaḥ kṣobhayāmāsurāśayam /
tarāṅgadarśitāmarṣabhrūbhaṅgāyāstadaṅganāḥ // SoKss_9,5.117 //
ambhovihāravicaladvastravyaktāṅgabhaṅgiṣu /
reme kanakavarṣasya tāsu tasya tadā manaḥ // SoKss_9,5.118 //
ekāṃ cātāḍayadrājñīṃ hemakumbhadvayopame /
kucayugme ca visrastavasane karavāriṇā // SoKss_9,5.119 //
taddṛṣṭvā sā cukopāsyai serṣyā madanasundarī /
kiyatkṣobhyā nadītyeva sodvegeva jagāda ca // SoKss_9,5.120 //
uttīrya cāmbhasaḥ prāyādāttavastrāntarā ruṣā /
priyāparādhaṃ śaṃsantī taṃ sakhībhyaḥ svamandiram // SoKss_9,5.121 //
tato jñātāśayastasyā jalakrīḍāṃ vimucya saḥ /
rājā kanakavarṣo 'pi tadvāsagṛham āyayau // SoKss_9,5.122 //
vāryamāṇo ruṣā tatra pañjarasthaiḥ śukair api /
praviśya sa dadarśāntardevīṃ tāṃ manyupīḍitām // SoKss_9,5.123 //
vāmahastatalanyastaviṣaṇṇavadanāmbujām /
svacchamuktāphalanibhaiḥ patadbhir bāṣpabindubhiḥ // SoKss_9,5.124 //
jaï viraho ṇa sahijjaï māṇo [suhā v] parivajjaṇīo te /
viraho hiaa sahijjaï māṇo [evva] parivaḍhḍhaṇīo te // SoKss_9,5.125 //
[yadi viraho na sahyate mānaḥ [sukhād api] parivarjanīyas te
viraho hṛdaya sahyate manaḥ [eva] parivardhanīyas te]
ia jāṇiūṇa ṇiuṇaṃ ciṭṭhasu olambiūṇa ikkadaram /
uhaataadiṇṇapāo majjhaṇiviḍio dhuvaṃ viṇissihasi // SoKss_9,5.126 //
[iti jñātvā nipuṇaṃ tiṣṭhasvāvalambyaikataram
ubhayataṭadattapādo madhayanipatito dhruvaṃ vinaśiṣyasi]
itīmaṃ dvipadīkhaṇḍaṃ paṭhantīṃ sāśrugadgadam /
niryaddantāṃśuhāriṇyā girāpabhraṃśamugdhayā // SoKss_9,5.127 //
vilokya ca tathābhūtāṃ tāṃ kope 'pi manoramām /
upāyayau salajjaś ca sabhayaś ca sa bhūpatiḥ // SoKss_9,5.128 //
parāṅmukhīmathāśliṣya vacobhiḥ prītipeśalaiḥ /
pravṛtto 'bhūtsavinayaistāṃ prasādayituṃ ca saḥ // SoKss_9,5.129 //
vakroktisūcitāvadye parivāre papāta ca /
tasyāścaraṇayor nindannātmānamaparādhinam // SoKss_9,5.130 //
tatas tanmanyunevāśruvāsriṇā galitena sā /
siñcantī kaṇṭhalagnāsya prasasāda mahīpateḥ // SoKss_9,5.131 //
athaiṣa hṛṣṭo nītvā taddinaṃ kupitatuṣṭayā /
rājā tayā sahāsevya rataṃ nidrāmagānniśi // SoKss_9,5.132 //
supto dadarśa cākasmātsvapne vikṛtayā striyā /
hṛtāmekāvalīṃ kaṇṭhāccūḍāratnaṃ ca mūrdhataḥ // SoKss_9,5.133 //
tato 'py apaśyad vetālaṃ nānāprāṇyaṅgavigraham /
bāhuyuddhe pravṛttaṃ ca taṃ sa bhūmāv apātayat // SoKss_9,5.134 //
pṛṣṭhopaviṣṭaś coḍḍīya pakṣiṇeva vihāyasā /
nītvā tena nṛpo 'mbhodhau vetālena sa cikṣipe // SoKss_9,5.135 //
tataḥ kathaṃciduttīrṇaḥ paramekāvalīṃ gale /
cūḍāmaṇiṃ ca taṃ mūrdhni pūrvavatsthitamaikṣata // SoKss_9,5.136 //
etaddṛṣṭvā prabuddhaḥ sa prātaḥparicayāgatam /
asya kṣapaṇakaṃ rājā phalaṃ svapnasya pṛṣṭavān // SoKss_9,5.137 // ... /
na vācyamapriyaṃ kiṃ tu kathaṃ pṛṣṭo na vacmi ye // SoKss_9,5.138 //
yā tvayaikāvalī dṛṣṭā hṛtā cūḍāmaṇis tathā /
saiṣa devyā viyogas te putreṇa ca bhaviṣyati // SoKss_9,5.139 //
prāpte caikāvalīratne yaduttīrṇābdhinā tvayā /
duḥkhānte so 'pi bhāvī te devīputrasamāgamaḥ // SoKss_9,5.140 //
iti kṣapaṇakenokte vimṛśya sa nṛpo 'bravīt /
putro me 'dyāpi nāstyeva sa tāvajjāyatāmiti // SoKss_9,5.141 //
athopayātād aśrauṣīt sa rāmāyaṇapāṭhakāt /
putrārthaṃ vihitakleśaṃ rājā daśarathaṃ nṛpam // SoKss_9,5.142 //
tenodbhūtasutaprāpticintaḥ kṣapaṇake gate /
rājā kanakavarṣastannināya vimanā dinam // SoKss_9,5.143 //
rātrāv akasmāc caikākī vinidraḥ śayanasthitaḥ /
dvāre 'nudghāṭite 'py antaḥ praviṣṭāṃ striyam aikṣata // SoKss_9,5.144 //
vinītā saumyarūpā ca sā taṃ sāścaryamutthitam /
kṛtapraṇāmaṃ dattāśīḥ kṣitīśvaram abhāṣata // SoKss_9,5.145 //
putra māṃ viddhi tanayāṃ nāgarājasya vāsukeḥ /
tvatpiturbhaginīṃ jyeṣṭhāṃ nāmnā ratnaprabhāmimām // SoKss_9,5.146 //
rakṣārthaṃ te 'ntike śaśvadadṛṣṭā ca vasāmy aham /
adya dṛṣṭvā sacintaṃ tvamātmā te darśito mayā // SoKss_9,5.147 //
na draṣṭumutsahe glāniṃ tava tadbrūhi kāraṇam /
ity uktaḥ sa tayā rājā pitṛṣvasrā jagāda tām // SoKss_9,5.148 //
dhanyo 'hamamba yasyaivaṃ tvaṃ prasādaṃ karoṣi me /
anirvṛtiṃ ca me viddhi putrāsaṃbhavahetukām // SoKss_9,5.149 //
api rājarṣayo yatra purā daśarathādayaḥ /
svargārtham aicchaṃs tatrāmba kathaṃ necchantu mādṛśāḥ // SoKss_9,5.150 //
etatkanakavarṣasya nṛpates tasya sā vacaḥ /
śrutvā ratnaprabhā nāgī bhrātuḥ putram uvāca tam // SoKss_9,5.151 //
tarhi putra vadāmyekaṃ yam upāyaṃ kuruṣva tam /
gatvā svāmikumāraṃ tvametadarthaṃ prasādaya // SoKss_9,5.152 //
kumāradhārāṃ vighnāya patantīṃ mūrdhni duḥsahām /
śarīrāntaḥpraviṣṭāyāḥ prabhavānme sahiṣyase // SoKss_9,5.153 //
vighnajātaṃ vijityānyadapi prāpsyasi vāñchitam /
ity uktvāntardadhe nāgī rājā hṛṣṭo 'kṣipatkṣapām // SoKss_9,5.154 //
prātarmantriṣu vinyasya rājyaṃ putrābhikāṅkṣayā /
yayau svāmikumārasya pādamūlaṃ sa bhūpatiḥ // SoKss_9,5.155 //
tatra tīvraṃ tapaścakre tamārādhayituṃ prabhum /
tayārpitabalo nāgyā śarīrāntaḥpraviṣṭayā // SoKss_9,5.156 //
tato 'śaninibhā rājñaḥ patituṃ tasya mūrdhani /
kumāravāridhārā sā pravṛttābhūdanāratam // SoKss_9,5.157 //
sa ca sehe śarīrāntargatanāgībalena tām /
tatas tasyādhivighnārthaṃ herambaṃ prair ayadguhaḥ // SoKss_9,5.158 //
herambaścāsṛjattatra dhārāmadhye mahāviṣam /
tasyājagaramatyugraṃ na sa tenāpyakampata // SoKss_9,5.159 //
tato vināyakaḥ sākṣāddantāghātānuraḥsthale /
etya dātuṃ pravavṛte tasyājayyaḥ surair api // SoKss_9,5.160 //
matvā taṃ durjayaṃ devaṃ so 'tha stutibhir arcitum /
rājā kanakavarṣastadviṣahyaivopacakrame // SoKss_9,5.161 //
namaḥ sarvārthasaṃsiddhinidhikumbhopamātmane /
lambodarāya vighneśa vyālālaṃkaraṇāya te // SoKss_9,5.162 //
līlotkṣiptakarāghātavidhutāsanapaṅkajam /
brahmāṇam apisotkampaṃ kurvañjaya gajānana // SoKss_9,5.163 //
surāsuramunīndrāṇām apisanti na siddhayaḥ /
atuṣṭe tvayi lokaikaśaraṇye śaṃkarapriya // SoKss_9,5.164 //
ghaṭodaraḥ śūrpakarṇo gaṇādhyakṣo madotkaṭaḥ /
pāśahasto 'mbarīṣaś ca jambakastriśikhāyudhaḥ // SoKss_9,5.165 //
evamādyaiḥ stuvanti sma pāpaghnair aṣṭaṣaṣṭibhiḥ /
tatsaṃkhyasthānaniyatair nāmabhistvāṃ surottamāḥ // SoKss_9,5.166 //
smarataḥ stuvataś ca tvāṃ vinaśyati bhayaṃ prabho /
raṇarājakuladyūtacaurāgniśvāpadādijam // SoKss_9,5.167 //
iti stutipadair etair anyair bahuvidhaiś ca saḥ /
nṛpaḥ kanakavarṣastaṃ vighneśvaramapūjayat // SoKss_9,5.168 //
tuṣṭo 'smi na kariṣyāmi vighnaṃ te putramāpnuhi /
ity uktvāntardadhe tatra rājñas tasya sa vighnajit // SoKss_9,5.169 //
tataḥ svāmikumārastaṃ taddhārādhāriṇaṃ nṛpam /
uvāca dhīra tuṣṭo 'smi tava yācasva tadvaram // SoKss_9,5.170 //
tac chrutvā sa prahṛṣṭastaṃ devaṃ rājā vyajijñapat /
tvatprasādena me nātha sūnurutpadyatāmiti // SoKss_9,5.171 //
evamastu suto bhāvī bhavato madgaṇāṃśajaḥ /
nāmnā hiraṇyavarṣaś ca bhaviṣyati sa bhūpate // SoKss_9,5.172 //
ity uktvā garbhagehāntaḥ praveśāya tamāhvayat /
saviśeṣaprasādepsur nṛpatiṃ barhivāhanaḥ // SoKss_9,5.173 //
tenādṛśyāsya niragānnāgī dehānnṛpasya sā /
viśanti śāpabhītā hi na kumāragṛhaṃ striyaḥ // SoKss_9,5.174 //
tataḥ kanakavarṣo 'sau svena mānuṣatejasā /
viveśa garbhabhavanaṃ tasya devasya pāvakeḥ // SoKss_9,5.175 //
sa taṃ nāgyanadhiṣṭhānātpūrvatejovinākṛtam /
dṛṣṭvā nṛpaṃ kim etat syād iti devo 'py acintayat // SoKss_9,5.176 //
jñātvā nāgībalavyājanirvyūḍhaviṣamavratam /
praṇidhānāc ca taṃ kruddhaḥ śaśāpa sa nṛpaṃ guhaḥ // SoKss_9,5.177 //
vyājastvayā kṛto yasmādato jātena sūnunā /
mahādevyā ca durdānta viyogas te bhaviṣyati // SoKss_9,5.178 //
nirghātadāruṇaṃ śrutvā śāpametaṃ sa bhūpatiḥ /
sūktaistuṣṭāva taṃ devaṃ mohaṃ muktvā mahākaviḥ // SoKss_9,5.179 //
sa subhāṣitatuṣṭo 'tha ṣaṇmukhastam abhāṣata /
rājaṃstuṣṭo 'smi sūktaiste śāpāntaṃ tava vacmi tat // SoKss_9,5.180 //
bhaviṣyatyabdamekaṃ te patnīputraviyuktatā /
mukto 'pamṛtyutritayāttau ca prāpsyasyataḥ param // SoKss_9,5.181 //
ity uktvā viratālāpe ṣaṇmukhe sa praṇamya tam /
tatprasādasudhātṛpto rājā svapuramāyayau // SoKss_9,5.182 //
tatra tasyāmṛtasyando jyotsnāyām iva śītagoḥ /
devyāṃ madanasundaryāṃ kramātsūnurajāyata // SoKss_9,5.183 //
dṛṣṭvā sutamukhaṃ so 'tha rājā rājñī ca sā muhuḥ /
atyānandasamāyukte nāvartetāṃ tadātmani // SoKss_9,5.184 //
tatkālaṃ cotsavaṃ cakre vasu varṣan sa bhūpatiḥ /
nijāṃ kanakavarṣākhyāṃ nayan bhuvi yathārthatām // SoKss_9,5.185 //
pañcarātre gate ṣaṣṭhyāṃ rajanau jātaveśmani /
kṛte rakṣāvidhau tatra megho 'śaṅkitamāgataḥ // SoKss_9,5.186 //
tena vṛddhimavāptena tatrāvavre nabhaḥ kramāt /
śatruṇopekṣiteneva rājyaṃ rājñaḥ pramādinaḥ // SoKss_9,5.187 //
madasyeva kṣipandhārā varṣasyonmūlitadrumaḥ /
tato dhāvitumārebhe vātamattamataṅgajaḥ // SoKss_9,5.188 //
tatkṣaṇaṃ sārgalam apidvāramudghāṭya bhīṣaṇā /
strī kāpi kṣurikāhastā jātaveśma viveśa tat // SoKss_9,5.189 //
sā taṃ madanasundaryāḥ stanāsaktamukhaṃ sutam /
hṛtvā devyāḥ pradudrāva saṃmohyaiva paricchadam // SoKss_9,5.190 //
hā hā hṛto me rākṣasyā suta ityatha vihvalā /
krandantī cānvadhāvattāṃ rājñī sā strīṃ tamasyapi // SoKss_9,5.191 //
sā ca gatvā papāta strī sarasyantaḥ sabālakā /
rājñī cānvapatatsāpi tatraivāpatyatṛṣṇayā // SoKss_9,5.192 //
kṣaṇānmegho nivavṛte jagāmāntaṃ ca yāminī /
jātaveśmani cākrandaḥ parivārasya śuśruve // SoKss_9,5.193 //
rājā kanakavarṣo 'tha tac chrutvā jātavāsakam /
etya putrapriyāśūnyaṃ dṛṣṭvā mohaṃ jagāma saḥ // SoKss_9,5.194 //
samāśvasya ca hā devi hā putraka śiśo iti /
vilapannatha sasmāra śāpaṃ taṃ vatsarāvadhim // SoKss_9,5.195 //
bhagavañ śāpasaṃpṛkto mandapuṇyasya me varaḥ /
kathaṃ skanda tvayā dattaḥ saviṣāmṛtasaṃnibhaḥ // SoKss_9,5.196 //
hāhā yugasahasrābhaṃ kathaṃ neṣyāmi vatsaram /
devyā madanasundaryā jīvitādhikayā vinā // SoKss_9,5.197 //
ityākrandaṃś ca sa jñātavṛttāntair mantribhir nṛpaḥ /
bodhyamāno 'pi na prāpa devyā saha gatāṃ dhṛtim // SoKss_9,5.198 //
kramāc ca madanāvegavivaśo nirgataḥ purāt /
viveśa vindhyakāntāramunmanībhūya sa bhraman // SoKss_9,5.199 //
tatra bālamṛgīnetraiḥ priyāyā locanaśriyam /
kabarībhārasaundaryaṃ camarīvālasaṃcayaiḥ // SoKss_9,5.200 //
dṛṣṭaiḥ karikareṇūnāṃ gatair mantharatāṃ gateḥ /
smaratas tasya jajvāla sutarāṃ madanānalaḥ // SoKss_9,5.201 //
bhrāmyaṃstṛṣṇātapaklānto vindhyapādamavāpya saḥ /
pītanirjharapānīyastarumūla upāviśat // SoKss_9,5.202 //
tāvadguhāmukhādvindhyasyāṭṭahāsa ivonnadan /
siṃhaḥ saṭālo nirgatya hantumabhyutpapāta tam // SoKss_9,5.203 //
tatkṣaṇaṃ gaganāyātaḥ ko'pi vidyādharo javāt /
nipatyāsiprahāreṇa siṃhaṃ tamakaroddvidhā // SoKss_9,5.204 //
samīpam etya cāpṛcchad rājānaṃ taṃ sa khecaraḥ /
rājan kanakavarṣaivaṃ prāpto 'syetāṃ kathaṃ bhuvam // SoKss_9,5.205 //
tac chrutvā saṃsmṛtiṃ labdhā sa rājā pratyuvāca tam /
virahānalavikṣiptaṃ kutastvaṃ vetsi māmiti // SoKss_9,5.206 //
tato vidyādharo 'vādīdahaṃ pravrājako bhavan /
mānuṣo bandhumittrākhyas tvatpure nyavasaṃ purā // SoKss_9,5.207 //
sevayā prārthitenātra tvayā sāhāyake kṛte /
vidyādharatvaṃ prāpto 'smi vīravetālasādhanāt // SoKss_9,5.208 //
tena tvaṃ pratyabhijñāya kartuṃ te pratyupakriyām /
tvajjighāṃsurayaṃ dṛṣṭvā siṃho vyapadito mayā // SoKss_9,5.209 //
nāmnā bandhuprabhaścādya saṃvṛtto 'smīti vādinam /
rājā kanakavarṣastaṃ jātaprītirabhāṣata // SoKss_9,5.210 //
hanta smarāmi sā ceha maittrī nirvāhitā tvayā /
tadbrūhi me kadā bhāvī bhāryāputrasamāgamaḥ // SoKss_9,5.211 //
iti tasya vacaḥ śrutvā buddhvā vidyāprabhāvataḥ /
vidyādharo 'bravīdbandhuprabhastaṃ sa mahībhṛtam // SoKss_9,5.212 //
dṛṣṭayā vindhyavāsinyā patnīputrau tvamāpsyasi /
tattatra gaccha siddhyai tvaṃ svalokaṃ ca vrajāmy aham // SoKss_9,5.213 //
ity uktvā khaṃ gate tasminrājā labdhadhṛtiḥ śanaiḥ /
prāyātkanakavarṣo 'sau draṣṭuṃ tāṃ vindhyavāsinīm // SoKss_9,5.214 //
gacchantam abhyadhāvat taṃ nṛpaṃ vanyo mahān pathi /
adhūtamastako mattaḥ prasāritakaraḥ karī // SoKss_9,5.215 //
taṃ dṛṣṭvā śvabhramārgeṇa sa rājāpāsarat tathā /
yathānudhāvansa gajo vipede śvabhrapātataḥ // SoKss_9,5.216 //
tataḥ so 'dhvaśramāyāsaklānto rājā vrajan kramāt /
uddaṇḍapuṇḍarīkāḍhyaṃ prāpad ekaṃ mahatsaraḥ // SoKss_9,5.217 //
tatra snātvā ca pītvā ca jalaṃ jagdhamṛṇālakaḥ /
viśrāntaḥ pādapatale kṣaṇaṃ jahre sa nidrayā // SoKss_9,5.218 //
tāvac ca tena mṛgayānivṛttāḥ śabarāḥ pathā /
āgatā dadṛśuḥ suptaṃ taṃ rājānaṃ sulakṣaṇam // SoKss_9,5.219 //
te ca devyupahārāryaṃ baddhvā ninyustadaiva tam /
svasya muktāphalākhyasya pārśvaṃ śabarabhūbhṛtaḥ // SoKss_9,5.220 //
so 'pyenaṃ śabarādhīśaḥ praśastaṃ vīkṣya nītavān /
ketanaṃ vindhyavāsinyāḥ paśūkartuṃ narādhipam // SoKss_9,5.221 //
dṛṣṭvaiva ca sa devīṃ tāṃ praṇamaṃstadanugrahāt /
rājā skandaprasādācca babhūva srastabandhanaḥ // SoKss_9,5.222 //
tadālokyādbhutaṃ matvā tasya taṃ devyanugraham /
mumoca taṃ sa rājānaṃ śabarādhipatirvadhāt // SoKss_9,5.223 //
evaṃ kanakavarṣasya tṛtīyādapamṛtyutaḥ /
atikrāntasya tasyābhūtpūrṇaṃ tacchāpavatsaram // SoKss_9,5.224 //
tāvac ca tasya sā nāgī rājño madanasundarīm /
devīṃ saputrām ādāya tatraivāgāt pitṛṣvasā // SoKss_9,5.225 //
jagāda taṃ ca bho rājañ jñātakaumāraśāpayā /
etau te rakṣitau yuktvā nītvā svabhavanaṃ mayā // SoKss_9,5.226 //
tasmāt kanakavarṣa svau gṛhāṇaitau priyāsutau /
bhuṅkṣvedaṃ pṛthivīrājyaṃ kṣīṇaśāpo 'dhunā hy asi // SoKss_9,5.227 //
ity uktvā praṇataṃ sā taṃ nṛpaṃ nāgī tirodadhe /
nṛpo 'pi svapnam iva tanmene bhāryāsutāgamam // SoKss_9,5.228 //
tato 'sya rājño rājñyāś ca cirād āśliṣṭayor mithaḥ /
agaladvirahakleśo harṣabāṣpāmbubhiḥ saha // SoKss_9,5.229 //
tataḥ kanakavarṣaṃ taṃ buddhvā pṛthvīpatiṃ prabhum /
muktāphalo 'patattasya śabarendraḥ sa pādayoḥ // SoKss_9,5.230 //
kṣamayitvā ca pallīṃ svāṃ praveśya ca nijocitaiḥ /
taistaiḥ sasutadāraṃ tam upacārair upācarat // SoKss_9,5.231 //
so 'tha tatra sthito rājā dūtair ānāyayannṛpam /
śvaśuraṃ devaśaktiṃ taṃ svasainyaṃ ca nijātpurāt // SoKss_9,5.232 //
athāsthitakareṇukā madanasundarī tāṃ priyāṃ sutaṃ ca śarajanmanoditahiraṇyavarṣābhidham /
vidhāya puratas tataḥ śvaśuraveśmavāsāditaś cacāla sa tadanvitaḥ kanakavarṣapṛthvīpatiḥ // SoKss_9,5.233 //
avāpa ca sa vāsaraiḥ katipayair gṛhaṃ śvāśuraṃ vidarbhaviṣayāśritaṃ tadatha kuṇḍinākhyaṃ puram /
samṛddhimati tatra ca śvaśurasatkṛtaḥ kānicid dinānyabhajata sthitiṃ tanayadārasenāyutaḥ // SoKss_9,5.234 //
prasthāya tataś ca śanaiḥ kanakapuraṃ prāptavānnijaṃ nagaram /
pauravadhūjananayanaiścirotsukaiḥ pīyamāna iva // SoKss_9,5.235 //
aviśac ca rājadhānīṃ sutasahito madanasundarīyuktaḥ /
utsava iva vigrahavān pramodaśobhānvitaḥ sa nṛpaḥ // SoKss_9,5.236 //
abhiṣicya baddhapaṭṭāṃ tatra ca tāṃ madanasundarīmakarot /
sarvāntaḥpuramukhyāmabhyudaye mānitaprakṛtiḥ // SoKss_9,5.237 //
devyā tayā saha sutena ca tena baddhanityotsavaḥ punar adṛṣṭaviyogaduḥkhaḥ /
niṣkaṇṭakaṃ kanakavarṣanareśvaro 'tha bhūmaṇḍalaṃ sacaturantamidaṃ śaśāsa // SoKss_9,5.238 //
iti gomukhataḥ svamantrimukhyād rucirāṃ tatra kathāmimāṃ niśamya /
naravāhanadattarājaputraḥ sadalaṃkāravatīyutastutoṣa // SoKss_9,5.239 //
iti mahākaviśrīsomadevabhaṭṭaviracite kathāsaritsāgare 'laṃkāravatīlambake pañcamas taraṅgaḥ /
ṣaṣṭhas taraṅgaḥ /
tataḥ sa gomukhākhyātakathātuṣṭaḥ priyāsakhaḥ /
dṛṣṭvā sakopavikṛtiṃ marubhūtiṃ tadīrṣyayā // SoKss_9,6.1 //
naravāhanadattas taṃ nijagādānurañjayan /
marubhūte tvam apy ekāṃ kiṃ nākhyāsi kathām iti // SoKss_9,6.2 //
tataḥ sa bāḍhamākhyāmīty uktvā tuṣṭena cetasā /
samākhyātuṃ kathāmetāṃ marubhūtiḥ pracakrame // SoKss_9,6.3 //
candrasvāmītyabhūtpūrvaṃ rājñaḥ kamalavarmaṇaḥ /
nagare deva kamalapurākhye brahmaṇottamaḥ // SoKss_9,6.4 //
tasya lakṣmīsarasvatyostṛtīyā vinayojjvalā /
bhāryā devamatir nāma samānā sumaterabhūt // SoKss_9,6.5 //
tasyāṃ tasya ca viprasya patnyāṃ jajñe sulakṣaṇaḥ /
putraḥ sa yasya jātasya vāgevamudagāddivaḥ // SoKss_9,6.6 //
candrasvāmīnmahīpālo nāmnā kāryaḥ sutastvayā /
rājā bhūtvā ciraṃ yasmātpālayiṣyatyayaṃ mahīm // SoKss_9,6.7 //
etaddivyaṃ vacaḥ śrutvā sa mahīpālam eva tam /
candrasvāmisutaṃ nāmna cakāra racitotsavaḥ // SoKss_9,6.8 //
kramāc ca sa mahīpālo vivṛddho grāhito 'bhavat /
śastrāstravedaṃ vidyāsu samaṃ sarvāsu śikṣitaḥ // SoKss_9,6.9 //
tāvac ca suṣuve tasya sā candrasvāminaḥ punaḥ /
bhāryā devamatiḥ kanyāṃ sarvāvayavasundarīm // SoKss_9,6.10 //
sā ca candravatī nāma mahīpālaḥ sa ca kramāt /
bhrātarau vavṛdhāte tau svapitus tasya veśmani // SoKss_9,6.11 //
athāvṛṣṭikṛtas tatra deśe durbhikṣaviplavaḥ /
udapadyata dagdheṣu sasyeṣu raviraśmibhiḥ // SoKss_9,6.12 //
taddoṣeṇa ca rājātra prārebhe taskarāyitum /
adharmeṇa prajābhyo 'rthamākarṣanmuktasatpathaḥ // SoKss_9,6.13 //
tato 'vasīd atyatyarthaṃ deśe tasminn uvāca sā /
bhāryā devamatir vipraṃ candrasvāminam atra tam // SoKss_9,6.14 //
āgaccha matpitṛgṛhaṃ vrajāmo nagarāditaḥ /
ete hy apatye naśyetāmāvayor iha jātucit // SoKss_9,6.15//
tac chrutvā tāṃ sa vakti sma candrasvāmī svagehinīm /
maivaṃ pāpaṃ mahadgehāddurbhikṣe hi palāyanam // SoKss_9,6.16 //
tadahaṃ bālakāvetau nītvā tatpitṛveśmani /
sthāpayāmi tvamāsveha śīghraṃ caiṣyāmyahaṃ punaḥ // SoKss_9,6.17 //
ity uktvā sthāpayitvā tāṃ tathety uktavatīṃ gṛhe /
bhāryāṃ ca candrasvāmī tau gṛhītvā dārakau nijau // SoKss_9,6.18 //
mahīpālaṃ ca taṃ tāṃ ca kanyāṃ candravatīmubhau /
tataḥ pratasthe nagarātpatnīṃ pitṛgṛhaṃ prati // SoKss_9,6.19 //
gacchan kramāt tricaturair dinaiḥ prāpa mahāṭavīm /
arkāṃśutaptasikatāṃ viśuṣkaviraladrumām // SoKss_9,6.20 //
tasyāṃ tṛṣābhibhūtau tau sthāpayitvā sa dārakau /
candrasvāmī yayau dūramanveṣṭuṃ vāri tatkṛte // SoKss_9,6.21 //
tatra tasyāyayāvagre sānugaḥ śabarādhipaḥ /
akasmātsiṃhadaṃṣṭrākhyaḥ kāryāya prasthitaḥ kva cit // SoKss_9,6.22 //
sa taṃ dṛṣṭvānna pṛṣṭvā ca buddhvā bhillo jalārthinam /
saṃjñāṃ kṛtvābravīdbhṛtyānnītvāmbhaḥ prāpyatāmayam // SoKss_9,6.23 //
tac chrutvā tasya bhṛtyāste dvitrā labdhāśayā ṛjum /
te candrasvāminaṃ pallīṃ nītvā baddhamakurvata // SoKss_9,6.24 //
naropahārāyātmānaṃ tebhyo buddhvā sa saṃyatam /
candrasvāmī śuśoca svau dārakāvaṭavīgatau // SoKss_9,6.25 //
hā mahīpāla hā vatse candravatyapade katham /
mayāraṇye yuvāṃ tyaktvā siṃhavyaghrāmiṣīkṛtau // SoKss_9,6.26 //
ātmā ca ghātitaścaurair na cāsti śaraṇaṃ mama /
ityākrandansa vipro 'rkaṃ vyomnyapaśyadasaṃmadāt // SoKss_9,6.27 //
hanta mohaṃ vihāyaitaṃ svaṃ prabhuṃ śaraṇaṃ śraye /
ityālocya dvijaḥ sūryaṃ sa stotum upacakrame // SoKss_9,6.28 //
tubhyaṃ paraparākāśaśāyine jyotiṣe vibho /
ābhyantaraṃ ca bāhyaṃ ca tamaḥ praṇudate namaḥ // SoKss_9,6.29 //
tvaṃ viṣṇustrijagadvyāpī tvaṃ śivaḥ śreyasāṃ nidhiḥ /
suptaṃ viceṣṭayanviśvaṃ paramastvaṃ prajāpatiḥ // SoKss_9,6.30 //
aprakāśau prakāśetāmetāsvityagnicandrayoḥ /
nyastātmatejā dayayevāntardhiṃ yāsi yāminīm // SoKss_9,6.31 //
vidravanty api rakṣāṃsi prabhavanti na dasyavaḥ /
pramodante ca guṇino bhāsvannabhyudite tvayi // SoKss_9,6.32 //
tadrakṣa śaraṇāpannaṃ trailokyaikapradīpa mām /
idaṃ duḥkhāndhakāraṃ me vidāraya dayāṃ kuru // SoKss_9,6.33 //
ityādibhistadā vākyair bhaktyā stutavato ravim /
candrasvāmidvijasyāsya gaganāduccacāra vāk // SoKss_9,6.34 //
tuṣṭo 'smi candrasvāmiṃs te na tvaṃ vadhamavāpsyasi /
matprasādāc ca putrādisaṃgamas te bhaviṣyati // SoKss_9,6.35 //
ity ukto divyayā vācā jātasthas tatra tasthivān /
candrasvāmī sa śabaropāhṛtasnānabhojanaḥ // SoKss_9,6.36 //
tāvac ca taṃ mahīpālaṃ svasrā yuktamaraṇyagam /
pitary anāyaty ākrandavidhuraṃ śaṅkitāśubham // SoKss_9,6.37 //
dadarśa tena mārgeṇa sārthavāhaḥ samāgataḥ /
mahānsārthadharo nāma vṛttāntaṃ pṛcchati sma ca // SoKss_9,6.38 //
sa tamāśvāsya kṛpayā śiśuṃ dṛṣṭvā sulakṣaṇam /
sārthavāho nināya svaṃ deśaṃ svasṛsakhaṃ tataḥ // SoKss_9,6.39 //
tatrāsītsa mahīpālo bālye 'py agnikriyārataḥ /
sadane tasya vaṇijaḥ putrasnehena paśyataḥ // SoKss_9,6.40 //
ekadā nṛpatermantrī tārāpuranivāsinaḥ /
tārādharmābhidhānasya kāryāttenāgataḥ pathā // SoKss_9,6.41 //
viveśa sārthavāhasya tasya mittraṃ dvijottamaḥ /
gṛhān anantasvāmīti sahastyaśvapadātikaḥ // SoKss_9,6.42 //
sa viśrānto 'tra taṃ dṛṣṭvā mahīpālaṃ śubhākṛtim /
japāgnikāryādirataṃ vṛttāntaṃ paripṛcchya ca // SoKss_9,6.43 //
anapatyo viditvā ca savarṇaṃ sārthavāhataḥ /
tasmādyayāce 'patyārthī mantrī tadbhaginīṃ ca tām // SoKss_9,6.44 //
tatas tau tena vaiśyena dattāvādāya dārakau /
sārthavāhena so 'nantasvāmī tārāpuraṃ yayau // SoKss_9,6.45 //
tatra putrīkṛtastena mahīpālaḥ sa mantriṇā /
tasthau tadbhavane 'py asya vidyāvipulasaṃpadi // SoKss_9,6.46 //
atrāntare ca baddhaṃ taṃ candrasvāminametya saḥ /
bhillādhipaḥ siṃhadaṃṣṭraḥ pallyāṃ tasyām abhāṣata // SoKss_9,6.47 //
brahmansvapne 'hamādiṣṭas tathā devena bhānunā /
yathā saṃpūjya moktavyo na hantavyo mayā bhavān // SoKss_9,6.48 //
taduttiṣṭha vraja svecchamity uktvā sa mumoca tam /
prattamuktāmṛgamadaṃ kḷptāraṇyānuyātrikam // SoKss_9,6.49 //
so 'tha muktastataścandrasvāmī tamanujāyutam /
aprāpyāraṇyataḥ putraṃ mahīpālaṃ gaveṣayan // SoKss_9,6.50 //
bhramannabdhestaṭe prāpya nāmnā jalapuraṃ puram /
praviveśātithirbhūtvā gṛhaṃ viprasya kasyacit // SoKss_9,6.51 //
tatra bhuktottarākhyātasvavṛttāntaṃ prasaṅgataḥ /
taṃ sa vipro gṛhapatiścandrasvāminam abhyadhāt // SoKss_9,6.52 //
vaṇikkanakavarmākhyo 'tīteṣvāgāddineṣviha /
tenāṭavyāṃ svasṛsakhaḥ prāpto brāhmaṇadārakaḥ // SoKss_9,6.53 //
tau cādāyātibhavyau dvau dārakau sa ito gataḥ /
nārikelamahādvīpe noktaṃ tannāma tena tu // SoKss_9,6.54 //
tac chrutvā māmakāveva nūnaṃ tāviti cintayan /
candrasvāmī matiṃ cakre gantuṃ dvīpavaraṃ sa tam // SoKss_9,6.55 //
nītvā ca rātrimanviṣya vaṇijā viṣṇuvarmaṇā /
sa vyadhātsaṃgatiṃ dvīpaṃ nārikelaṃ prayāsyatā // SoKss_9,6.56 //
tenaiva ca sahāruhya yānapātraṃ jagāma saḥ /
candrasvāmī sutasnehād dvīpam abdhipathena tam // SoKss_9,6.57 //
tatra pṛcchantamūcustaṃ vaṇijastannivāsinaḥ /
vaṇikkanakavarmākhyaḥ kāmamāsīdihāgataḥ // SoKss_9,6.58 //
surūpāvaṭavīprāptāvādāya dvijadārakau /
gataḥ kaṭāhadvīpaṃ tu tadyuktaḥ sa ito 'dhunā // SoKss_9,6.59 //
tac chrutvā sa tato vipro vaṇijā dānavarmaṇā /
potena gacchatā sākaṃ kaṭāhadvīpamabhyagāt // SoKss_9,6.60 //
tatrāpi sa dvijo 'śrauṣīd gataṃ taṃ vaṇijaṃ tataḥ /
dvīpāt kanakavarmāṇaṃ dvīpaṃ karpūrasaṃjñakam // SoKss_9,6.61 //
evaṃ krameṇa karpūrasuvarṇadvīpasiṃhalān /
vaṇigbhiḥ saha gatvāpi taṃ prāpa vaṇijaṃ na saḥ // SoKss_9,6.62 //
siṃhalebhyastu śuśrāva gataṃ taṃ vaṇijaṃ nijam /
deśaṃ kanakavarmāṇaṃ citrakūṭābhidhaṃ puram // SoKss_9,6.63 //
tataḥ koṭīśvarākhyena vaṇijā sa samaṃ yayau /
candrasvāmī citrakūṭaṃ tatpotottīrṇavāridhiḥ // SoKss_9,6.64 //
tasmin kanakavarmāṇaṃ vaṇijaṃ tam avāpa saḥ /
ācakhyau cākhilaṃ tasmai svodantaṃ dārakotsukaḥ // SoKss_9,6.65 //
tataḥ kanakavarmā tau jñātārtiḥ so 'sya dārakau /
darśayām āsa yau tena labdhā nītavaraṇyataḥ // SoKss_9,6.66 //
candrasvāmī ca tau yāvadvīkṣate dārakāvubhau /
tāvannaiva tadīyau tau tāvanyāveva kaucana // SoKss_9,6.67 //
tataḥ sabāṣpaṃ śokārto nirāśo vilalāpa saḥ /
iyadbhrāntvāpi hā prāpto na putro na sutā mayā // SoKss_9,6.68 //
dhātrā kuprabhuṇevāśā darśitā me na pūritā /
bhrāmito 'smi ca mithyaiva dūrāddūraṃ durātmanā // SoKss_9,6.69 //
ityādi śocanvaṇijā kramātkanakavarmaṇā /
āśvāsitaḥ sa tenātha candrasvāmī śucābravīt // SoKss_9,6.70 //
vatsareṇātmajau tau cenna prāpsyāmi bhuvaṃ bhraman /
tatastyakṣyāmi tapasā gaṅgātīre śarīrakam // SoKss_9,6.71 //
ity uktavantaṃ tatrastho jñānī ko'pi tam abhyadhat /
nārāyaṇyāḥ prasādāttau prāpsyasyevātmajau vraja // SoKss_9,6.72 //
tac chrutvā sa prahṛṣṭātmā bhāskarānugrahaṃ smaran /
vaṇigbhiḥ pūjitaḥ prāyāccandrasvāmī purāttataḥ // SoKss_9,6.73 //
tato 'grahārān grāmāṃś ca cinvan sa nagarāṇi ca /
bhraman prāpaikadā sāyaṃ vanaṃ prāṃśubahudrumam // SoKss_9,6.74 //
tatra kṣapayituṃ rātriṃ kṛtvā vṛttiṃ phalāmbubhiḥ /
sa tasthau tarumāruhya siṃhavyāghrādiśaṅkayā // SoKss_9,6.75 //
anidraś ca niśīthe 'tra dadarśa sa taroradhaḥ /
mahannārāyaṇīmukhyaṃ mātṛcakraṃ samāgatam // SoKss_9,6.76 //
upahārānsamāhṛtya nānārūpānnijocitān /
pratīkṣamāṇaṃ devasya bhair avasya kilāgamam // SoKss_9,6.77 //
cirayaty adya kiṃ deva iti tatra ca mātaraḥ /
nārāyaṇīm athāpṛcchan sā jahāsa tu nābravīt // SoKss_9,6.78 //
atinirbandhapṛṣṭā ca tābhistāḥ pratyuvāca sā /
lajjāvahaṃ yadapyetatsakhyastadapi vacmy aham // SoKss_9,6.79 //
astīha surasenākhyo rājā surapure pure /
tasya vidyādharī nāma khyātarūpāsti cātmajā // SoKss_9,6.80 //
pradeyāyāś ca tenāsyā rājñā rūpasamaḥ śrutaḥ /
vimalākhyasya tanayo rājño nāmnā prabhākaraḥ // SoKss_9,6.81 //
tasmai ditsati tāṃ tasminrājñi tenāpi sā śrutā /
vimalena sutā asya nijaputrānurūpikā // SoKss_9,6.82 //
tataḥ sa vimalastasmātsurasenādayācata /
vidyādharīṃ dūtamukhātputrārthe tāṃ tadātmajām // SoKss_9,6.83 //
so 'py apekṣitasaṃpattyā tatsutāya sutāmadāt /
prabhākarāya tasmai tāṃ suraseno yathāvidhi // SoKss_9,6.84 //
tataḥ sā prapya vimalapurākhyaṃ śvāśuraṃ puram /
vidyādharī samaṃ bhartrā śayanīyam agān niśi // SoKss_9,6.85 //
tatrāsaṃbhogasuptaṃ sā patiṃ sotkā prabhākaram /
yāvannirīkṣate tāvattamapaśyannapuṃsakam // SoKss_9,6.86 //
hā hatāsmiḥ kathaṃ ṣaṇḍhaḥ patiḥ prāpto mayeti sā /
śocantī cetasā rātriṃ rājaputrī nināya tām // SoKss_9,6.87 //
napuṃsakāya dattāhamananviṣya kathaṃ tvayā /
iti lekhaṃ likhitvā ca pitre sā prāhiṇottataḥ // SoKss_9,6.88 //
sa lekhaṃ vācayitvaiva vimalenāsmi vañcitaḥ /
chadmanetyagamatkrodhaṃ tatpitā vimalaṃ prati // SoKss_9,6.89 //
sutāṃ napuṃsakāyāhaṃ yadvyājād dāpitas tvayā /
putrāya tatphalaṃ bhuṅkṣva paśya tvām etya hanmy aham // SoKss_9,6.90 //
iti tasmai svalekhena saṃdideśa sa bhūpatiḥ /
suraseno balodrikto vimalāya mahīkṣite // SoKss_9,6.91 //
vimalaścādhigatyaitaṃ tallekhārthaṃ samantrikaḥ /
vimṛśandurjaye tasminnopāyaṃ kaṃcidaikṣata // SoKss_9,6.92 //
tatas taṃ piṅgadattākhyo mantrī vimalam abhyadhāt /
eka evāstyupāyo 'tra taṃ deva śreyase kuru // SoKss_9,6.93 //
asti sthūlaśirā nāma yakṣas tasya ca vedmy aham /
mantramārādhanaṃ yena varamiṣṭaṃ dadāti saḥ // SoKss_9,6.94 //
tenopāttena mantreṇa yakṣamārādhya saṃprati /
liṅgaṃ yācasva putrārthaṃ sadyaḥ śāmyatu vigrahaḥ // SoKss_9,6.95 //
ity ukto mantriṇā tasmān mantram ādāya taṃ nṛpaḥ /
sutārthaṃ yakṣamārādhya sa taṃ liṅgamayācata // SoKss_9,6.96 //
tena saṃprati datte ca liṅge yakṣeṇa tatsutaḥ /
pumān prabhākaraḥ so 'bhūd yakṣas tvāsīn napuṃsakaḥ // SoKss_9,6.97 //
sā tu vidyādharī dṛṣṭvā pumāṃsaṃ taṃ prabhākaram /
tena patyā sahāvāptaratasaukhyā vyacintayat // SoKss_9,6.98 //
bhrāntāhaṃ madadoṣeṇa na me bhartā napuṃsakaḥ /
pumānevaiṣa subhago nātra kāryānyathā matiḥ // SoKss_9,6.99 //
ityālocyainamevārthaṃ likhitvā lajjitā punaḥ /
pitre sā prāhiṇollekhaṃ śamaṃ bheje ca tena saḥ // SoKss_9,6.100 //
etaṃ jñātvā ca vṛttāntaṃ bhair aveṇādya kupyatā /
ānāyya sa sthulaśirāḥ śapto devena guhyakaḥ // SoKss_9,6.101 //
liṅgatyāgena ṣaṇḍhatvamāśritaṃ yattvayā tataḥ /
ṣaṇḍha eva bhavājīvaṃ pumān so 'stu prabhākaraḥ // SoKss_9,6.102 //
evaṃ napuṃsakībhūto guhyakaḥ so 'dya duḥkhabhāk /
prabhākaraś ca puruṣībhūto bhogasukhāya saḥ // SoKss_9,6.103 //
tadetenādya kāryeṇa devasyāgamane manāk /
jāto vilambaḥ kṣiprāc ca jānītāgatam eva tam // SoKss_9,6.104 //
iti nārāyaṇī devī mātṛryāvadbravīti sā /
devaścakreśvarastāvadāyayau so 'tra bhair ava // SoKss_9,6.105 //
saṃpūjitaś ca sarvābhir upahāraiḥ sa mātṛbhiḥ /
tāṇḍavena kṣaṇaṃ nṛtyannakrīḍadyoginīsakhaḥ // SoKss_9,6.106 //
tac ca sarvaṃ taroḥ pṛṣṭhāccandrasvāmī vilokayan /
nārāyaṇyā dadarśaikāṃ dāsīṃ sāpi tamaikṣata // SoKss_9,6.107 //
anyonyasābhilāṣau ca daivāddvau tau babhūvatuḥ /
sā ca nārāyaṇī devī tathābhūtau viveda tau // SoKss_9,6.108 //
gate 'tha mātṛsahite bhair ave sā vilambya tam /
nārāyaṇī pādapasthaṃ candrasvāminamāhvayat // SoKss_9,6.109 //
avaruhyāgataṃ taṃ ca svadāsīṃ tāṃ ca sā tataḥ /
papraccha kaccidanyonyamabhilāṣo 'sti vāmiti // SoKss_9,6.110 //
asti devīti vijñaptā tābhyāṃ tathyaṃ tataś ca sā /
devī vimuktakopā taṃ candrasvāminam abhyadhāt // SoKss_9,6.111 //
satyenoktena tuṣṭāhaṃ yuvayor na śapāmi vām /
dadāmyetāṃ tu dāsīṃ te bhavataṃ nirvṛtau yuvām // SoKss_9,6.112 //
tac chrutvā so 'bravīdvipro devi yady api cañcalam /
mano ruṇadhmi tadapi spṛśāmi na parastriyam // SoKss_9,6.113 //
manasaḥ prakṛtirhyeṣā rakṣyaṃ pāpaṃ tu kāyikam /
ityūcivāṃsaṃ taṃ dhīraṃ vipraṃ devī jagāda sā // SoKss_9,6.114 //
prītāsmi te varaś cāyaṃ putrādīñ śīghram apsyasi /
idaṃ cotpalam amlāyi viṣādighnaṃ gṛhāṇa me // SoKss_9,6.115 //
ity uktvā nīrajaṃ dattvā candrasvāmidvijasya sā /
nārāyaṇī sadāsīkā devī tasya tirodadhe // SoKss_9,6.116 //
sa ca prāptotpalo rātrau kṣīṇāyāṃ prasthitas tataḥ /
tārāpuraṃ tan nagaraṃ prāpa vipraḥ paribhraman // SoKss_9,6.117 //
yatrāsya sa sthitaḥ putro mahīpālaḥ sutā ca sā /
anantasvāminas tasya gṛhe viprasya mantriṇaḥ // SoKss_9,6.118 //
tatra gatvā sa tasyaiva mantriṇo bhojanepsayā /
dvāre prādhyayanaṃ cakre śrutvā tamatithiṃ priyam // SoKss_9,6.119 //
sa ca mantrī pratīhārair āvedyāntaḥ praveśitam /
nyamantrayata dṛṣṭvaiva vidvāṃsaṃ bhojanāya tam // SoKss_9,6.120 //
nimantrito 'tha sa śrutvā tatra pāpaharaṃ saraḥ /
candrasvāmī yayau snātumanantahṛdasaṃjñakam // SoKss_9,6.121 //
āgacchati tataḥ snātvā yāvattāvat samantataḥ /
hākaṣṭaśabdaṃ śuśrāva nagare tatra sa dvijaḥ // SoKss_9,6.122 //
tatkāraṇaṃ ca pṛcchantaṃ tam evamavadajjanaḥ /
iha sthito mahīpālo nāma brāhmaṇaputrakaḥ // SoKss_9,6.123 //
aṭavyāḥ sārthavāhena prāptaḥ sārthadhareṇa saḥ /
tasmātsulakṣaṇo dṛṣṭvā yācitvā bhaginīsakhaḥ // SoKss_9,6.124 //
anantasvāminā yatnādihānītaḥ sa mantriṇā /
putrīkṛtaś cāputreṇa sa tena priyatāṃ gataḥ // SoKss_9,6.125 //
tārāvarmanṛpasyeha rāṣṭrasyāsya ca sadguṇaḥ /
so 'dya kṛṣṇāhinā daṣṭastena hāhāravaḥ pure // SoKss_9,6.126 //
etac chrutvā sa evaiṣa matputra iti cintayan /
āyayau tvaritaścandrasvāmī mantrigṛhaṃ sa tat // SoKss_9,6.127 //
tatra sarvair vṛtaṃ dṛṣṭvā parijñāya ca taṃ sutam /
nandati sma sa hastasthadevīdattāgadotpalaḥ // SoKss_9,6.128 //
aḍhaukayac ca nāsāyāṃ mahīpālasya tasya tat /
nīlotpalaṃ tadaivābhūttadgandhena sa nirviṣaḥ // SoKss_9,6.129 //
uttasthau ca mahīpālo nidrāyukta ivāsta saḥ /
pure cātrotsavaṃ cakre janaḥ sarvaḥ sarājakaḥ // SoKss_9,6.130 //
candrasvāmī ca sa tadā devāṃśaḥ ko 'py asāv iti /
anantasvāminā paurai rājñā cārthair apūjyata // SoKss_9,6.131 //
tasthau ca tatraiva sukhaṃ mantriveśmani so 'rcitaḥ /
paśyan putraṃ mahīpālaṃ sutāṃ candravatīṃ ca tām // SoKss_9,6.132 //
parijñāyāpi cānyonyaṃ tūṣṇīṃ tasthustrayo 'pi te /
kurvantyakāle 'bhivyaktiṃ na kāryāpekṣiṇo budhāḥ // SoKss_9,6.133 //
atha tasmai mahīpālāyāntaḥ saṃtoṣito guṇaiḥ /
rājā bandhumatīṃ nāma tārāvarmā dadau sutām // SoKss_9,6.134 //
pradattanijarājyārdhe tasminneva vyadhāttadā /
sukhī rājyabharaṃ kṛtsnaṃ sa nṛpo 'nanyaputrakaḥ // SoKss_9,6.135 //
mahīpālo 'pi sa prāptarājyaḥ prakhyāpya taṃ nijam /
pitaraṃ svānujāṃ sthāne dattvā tasthau yathāsukham // SoKss_9,6.136 //
ekadā taṃ pitā candrasvāmī svair am abhāṣata /
ehi svadeśaṃ gacchāvo māturānayanāya te // SoKss_9,6.137 //
rājyasthaṃ tvāṃ hi buddhvā sā kathaṃ tenāsmi vismṛtā /
iti kruddhā śapejjātu putrāticiraduḥkhitā // SoKss_9,6.138 //
matāpitṛbhyāṃ śaptaḥ sanna jātu sukhamaśnute /
tathā caitāṃ purāvṛttāṃ vaṇikputrakathāṃ śṛṇu // SoKss_9,6.139 //
cakro nāma vaṇikputro dhavalākhye 'bhavatpure /
so 'nicchatoragātpitroḥ svarṇadvīpaṃ vaṇijyayā // SoKss_9,6.140 //
tataḥ sa pañcabhir varṣair upārjitamahādhanaḥ /
āgacchannārurohābdhau vahanaṃ ratnapūritam // SoKss_9,6.141 //
alpāvaśeṣe gantavye vāridhau tasya connadan /
udatiṣṭhanmahāvātavarṣavegākulo 'mbudaḥ // SoKss_9,6.142 //
pitarāvavamanyaiṣa kimāyāta itīva tat /
krodhātpravahaṇaṃ tasya nirbabhañjurmahormayaḥ // SoKss_9,6.143 //
tatsthāḥ ke 'pi hṛtāstoyair makaraiḥ ke 'pi bhakṣitāḥ /
cakrastvāyurbalānnītvā tīre kṣiptaś ca vīcibhiḥ // SoKss_9,6.144 //
tatrastho niḥsahaḥ svapna iva raudrāsitākṛtim /
pāśahastaṃ dadarśaikaṃ puruṣaṃ sa vaṇiksutaḥ // SoKss_9,6.145 //
tenotkṣipya ca nīto 'bhūtsa cakraḥ pāśaveṣṭitaḥ /
dūraṃ siṃhāsanasthena puruṣeṇāsthitāṃ sabhām // SoKss_9,6.146 //
tasyājñayāsanasthasya tenaiva sa vaṇigyuvā /
nītvā pāśabhṛtā lohamaye gehe nyaveśyata // SoKss_9,6.147 //
tatrāntaḥ pīḍyamānaṃ sa cakraḥ puruṣamaikṣata /
mūrdhni taptena lauhena cakreṇa bhramatāniśam // SoKss_9,6.148 //
kastvaṃ kenāśubhenedaṃ tava jīvasyaho katham /
ityapṛcchatsa cakrastaṃ so 'pyevaṃ pratyuvāca tam // SoKss_9,6.149 //
khaḍgākhyo 'haṃ vaṇikputraḥ pitroryac ca vaco mayā /
na kṛtaṃ tena saṃkruddhau tau māmaśapatāṃ krudhā // SoKss_9,6.150 //
śiraḥsthāyasasaṃtaptacakrābhau nau dunoṣi yat /
tadīdṛśyeva te pīḍā durācāra bhaviṣyati // SoKss_9,6.151 //
ity uktvā tau viramyobhau rudantaṃ māmavocatām /
mā rodīrekamevāstu māsaṃ pīḍā tavedṛśī // SoKss_9,6.152 //
tacchruvāhaṃ śucā nītvā taddinaṃ śayanāśritaḥ /
niśi svapna ivādrākṣaṃ bhīmaṃ puruṣamāgatam // SoKss_9,6.153 //
tenādāya balenāhamasmiṃllohamaye gṛhe /
kṣipto nyastaṃ ca me mūrdhni jvalaccakramidaṃ bhramat // SoKss_9,6.154 //
iti me pitṛśāpo 'yaṃ tena prāṇa na yānti me /
sa ca māso 'dya saṃpūrṇo na ca mucye tathāpy aham // SoKss_9,6.155 //
ity uktavantaṃ taṃ khaḍgaṃ sa cakraḥ sakṛpo 'bravīt /
pitroḥ pravasatārthārthaṃ mayāpi na kṛtaṃ vacaḥ // SoKss_9,6.156 //
prāptaṃ naṅkṣyati te vittamiti māṃ śapataḥ sma tau /
tenābdhau me dhanaṃ naṣṭaṃ kṛtsnaṃ dvīpāntarārjitam // SoKss_9,6.157 //
eṣaiva vārtā cānyatra tatko 'rtho jīvitena me /
dehyetanmūrdhni me cakraṃ khaḍga śāpo 'payātu te // SoKss_9,6.158 //
iti cakre vadaty eva vāṇī divyātra śuśruve /
khaḍga mukto 'si cakrasya mūrdhny etac cakramarpaya // SoKss_9,6.159 //
tac chrutvā cakraśirasi nyastacakrastadaiva saḥ /
khaḍgaḥ kenāpyadṛśyena ninye pitṛhṛhaṃ tataḥ // SoKss_9,6.160 //
tatrāsītsa punaḥ pitroranullaṅghitaśāsanaḥ /
cakrastvādāya tanmūrdhni cakraṃ tatraivam abhyadhāt // SoKss_9,6.161 //
papino 'nye 'pi mucyantāṃ pṛthvyāṃ tatpātakair api /
ā papakṣayametanme cakraṃ bhrāmyatu mūrdhani // SoKss_9,6.162 //
ity uktavantaṃ taṃ cakraṃ dhīrasattvaṃ nabhaḥsthitāḥ /
puṣpavṛṣṭimuco devāḥ parituṣyaivam abruvan // SoKss_9,6.163 //
sādhu sādhu mahāsattva śāntaṃ karuṇayānayā /
pāpaṃ te vraja vittaṃ ca tavākṣayyaṃ bhaviṣyati // SoKss_9,6.164 //
ity uktavatsu deveṣu cakrasya śirasaḥ kṣaṇāt /
āyasaṃ tasya taccakraṃ jagāma kvāpy adarśanam // SoKss_9,6.165 //
tathopetyāmbarādeko vidyādharakumārakaḥ /
tuṣṭendrapreṣitaṃ dattvā mahārghaṃ ratnasaṃcayam // SoKss_9,6.166 //
aṅke kṛtvaiva taṃ cakraṃ nagaraṃ dhavalābhidham /
nijaṃ tatprāpayām āsa jagāma ca yathāgatam // SoKss_9,6.167 //
so 'tha cakro 'ntikaṃ pitroḥ prāpyānanditabāndhavaḥ /
tasthāvākhyātavṛttāntas tatra dharmāparicyutaḥ // SoKss_9,6.168 //
ityākhyāya mahīpālaṃ candrasvāmyavadatpunaḥ /
īdṛkpāpaphalaṃ putra mātāpitrorvirodhanam // SoKss_9,6.169 //
kāmadhenus tu tadbhaktis tatrāpyetāṃ kathāṃ śṛṇu /
āsīt ko'pi muniḥ pūrvaṃ vanacārī mahātapāḥ // SoKss_9,6.170 //
tarucchāyopaviṣṭasya tasyopari balākayā /
viṣṭhā kadācin muktābhūt so 'tha kruddho dadarśa tām // SoKss_9,6.171 //
dṛṣṭam atraiva sā tena balākā bhasmasādabhūt /
tapaḥ prabhāvāhaṃkāraṃ sa ca bheje tato muniḥ // SoKss_9,6.172 //
ekadā nagare kvāpi sa brāhmaṇagṛhaṃ muniḥ /
ekaṃ praviśya gṛhiṇīṃ tatra bhikṣāmayācata // SoKss_9,6.173 //
pratīkṣasva manāgbhartuḥ paricaryāṃ samāpaye /
iti taṃ sā ca gṛhiṇī nijagāda pativratā // SoKss_9,6.174 //
tatas taṃ kruddhayā dṛṣṭyā vīkṣamāṇaṃ vihasya sā /
abhāṣata mune nāhaṃ balākā mṛṣyatām iti // SoKss_9,6.175 //
śrutvaitatsa munistasthavupaviśyātra sādbhutaḥ /
etatkatham iva jñātamanayeti vicintayan // SoKss_9,6.176 //
tataḥ kṛtvāgnikāryādeḥ śuśrūṣāṃ bharturatra sā /
sādhvī bhikṣāṃ samādāya tasyāgādantikaṃ muneḥ // SoKss_9,6.177 //
so 'tha baddhāñjalirbhūtvā munistāmavadatsatīm /
kathaṃ balākāvṛttāntaḥ parokṣo 'pi mama tvayā // SoKss_9,6.178 //
jñāta ityādito brūhi bhikṣāṃ gṛhṇāmyahaṃ tataḥ /
ity uktavantaṃ tamṛṣiṃ sāvocatpatidevatā // SoKss_9,6.179 //
na bhartṛbhakter aparaṃ dharmaṃ kaṃcana vedmy aham /
tena me tatprasādena vijñānabalamīdṛśam // SoKss_9,6.180 //
kiṃ ceha dharmavyādhākhyaṃ māṃsavikrayajīvinasm /
gatvā paśya tataḥ śreyo nirahaṃkāramāpsyasi // SoKss_9,6.181 //
evaṃ sarvavidā proktaḥ sa pativratayā muniḥ /
gṛhītāthitibhāgastāṃ praṇamya niragāttataḥ // SoKss_9,6.182 //
anyedyuḥ sa munirdharmavyādhamanviṣya tatra tam /
vipaṇistham upāgacchatkurvāṇaṃ māṃsavikrayam // SoKss_9,6.183 //
dharmavyādhaś ca dṛṣṭvaiva sa taṃ munim abhāṣata /
kiṃ pativratayā brahmanniha tvaṃ preṣitastayā // SoKss_9,6.184 //
tac chrutvā vismito 'vādīddharmasvyādhamṛṣiḥ sa tam /
īdṛśaṃ te kathaṃ jñānaṃ māṃsavikrayiṇaḥ sataḥ // SoKss_9,6.185 //
ity uktavantaṃ tamṛṣiṃ dharmavyādho jagāda saḥ /
mātāpitrorahaṃ bhaktastau mamaikaṃ parāyaṇam // SoKss_9,6.186 //
tayoḥ snapitayoḥ snāmi bhuñje bhojitayostayoḥ /
śaye śayitayostena jñānam īdṛgvidhaṃ mama // SoKss_9,6.187 //
māṃsaṃ cānyahatasyāhaṃ mṛgādervṛttaye param /
svadharmanirato bhūtvā vikrīṇe nārthagardhataḥ // SoKss_9,6.188 //
jñānavighnamahaṃkāramahaṃ sā ca pativratā /
naiva kurvo mune tena nirbādhajñānamāvayoḥ // SoKss_9,6.189 //
tasmāttvam apy ahaṃkāraṃ muktvā śuddhyai munivrataḥ /
svadharmaṃ cara yenāśu paraṃ jyotiravāpsyasi // SoKss_9,6.190 //
iti tesnānuśiṣṭaś ca dharmavyādhena tadgṛhān /
gatvā dṛṣṭvā ca taccaryāṃ munistuṣṭo vanaṃ yayau // SoKss_9,6.191 //
siddhastadupadeśāc ca so 'bhūttāvapi jagmatuḥ /
siddhiṃ pativratādharmavyādhau taddharmacaryayā // SoKss_9,6.192 //
eṣa prabhāvo bhaktānāṃ patyau pitari mātari /
tadehi saṃbhāvaya tāṃ mātaraṃ darśanotsukām // SoKss_9,6.193 //
evaṃ pitrā mahīpālaḥ sa candrasvāminoditaḥ /
pratipede svadeśāya gantuṃ mātranurodhataḥ // SoKss_9,6.194 //
anantasvāmine sarvaṃ dharmapitre nivedya tat /
tenāttabhāraḥ sa tataḥ prāyātpitṛsakho niśi // SoKss_9,6.195 //
kramātprāpya svadeśaṃ ca jananīṃ darśanena tām /
anandayaddevamatiṃ madhuḥ pikavadhūmiva // SoKss_9,6.196 //
kaṃcitkālaṃ mahīpālastasthau bāndhavasatkṛtaḥ /
tatra mātṛyutaḥ pitrā vṛttāntākhyāyinā saha // SoKss_9,6.197 //
tāvattārāpure tatra tadbhāryā tu nṛpātmajā /
niśākṣaye bandhumatī sāntaḥ suptā vyabudhyata // SoKss_9,6.198 //
buddhvā ca taṃ patiṃ kvāpi gataṃ virahaviklavā /
na lebhe sā ratiṃ kvāpi prāsādopavanādiṣu // SoKss_9,6.199 //
dviguṇīkṛtahāreṇa bāṣpeṇa rudatī param /
āsītpralāpaikamayī vāñchantī mṛtyunā sukham // SoKss_9,6.200 //
yāmi kāryeṇa kenāpi śīghrameṣyāmi ceti me /
svair amuktvaiva sa gatastanmā putri śucaṃ kṛthāḥ // SoKss_9,6.201 //
ityāśādarśibhir vākyair anantasvāminā tataḥ /
mantriṇāśvāsitābhyetya kṛcchrātsā dhṛtimādade // SoKss_9,6.202 //
tataḥ pravṛttijñānārthaṃ bhartur deśāntarāgatān /
pūjayantī sadaivāsīd dānaiḥ sā dvijapuṃgavān // SoKss_9,6.203 //
tena saṃgamadattākhyaṃ dīnaṃ dānāgataṃ dvijam /
bhartuḥ papraccha sā vārtāmuktvābhijñānanāmanī // SoKss_9,6.204 //
tatastāṃ sa dvijo 'vādīdṛṣṭo naivaṃvidho mayā /
kaś cittathāpi devyatra kāryā naivādhṛtistvayā // SoKss_9,6.205 //
cirādavāpyate 'bhīṣṭasaṃyogaḥ śubhakarmabhiḥ /
tathā ca yanmayā dṛṣṭamāścaryaṃ vacmi tacchṛṇu // SoKss_9,6.206 //
tīrthānyaṭannahaṃ prāpaṃ himādrau mānasaṃ saraḥ /
tatrādarśamivāpaśyamantarmaṇimayaṃ gṛham // SoKss_9,6.207 //
tato 'kasmāc ca nirgatya khaḍgapāṇiḥ pumān gṛhāt /
adhyārohat sarastīraṃ divyanārīgaṇānvitaḥ // SoKss_9,6.208 //
tatrodyāne saha strībhiḥ so 'krīḍat pānalīlayā /
dūrāt sakautukaś cāhaṃ paśyan nāsamalakṣitaḥ // SoKss_9,6.209 //
tāvatkuto 'pi tatrāgātsubhagaḥ puruṣo 'paraḥ /
militāya ca tattasmai yathādṛṣṭaṃ mayoditam // SoKss_9,6.210 //
darśitaś ca sa sastrīkaḥ pumāndūrātkutūhalāt /
taddṛṣṭvaiva svavṛttāntam evamākhyātavānmama // SoKss_9,6.211 //
pure tribhuvanākhye 'haṃ rājā tribhuvanābhidhaḥ /
tatra me suciraṃ sevāmekaḥ pāśupato vyadhāt // SoKss_9,6.212 // ... /
sa pṛṣṭaḥ kāraṇaṃ svair aṃ bilakhaḍgaprasādhane /
sahāyaṃ prārthayata māṃ pratipannaṃ mayā ca tat // SoKss_9,6.214 //
tato mayā sahāraṇyaṃ gatvā homādinā niśi /
prakaṭīkṛtya vivaraṃ sa māṃ pāśupato 'bhyadhāt // SoKss_9,6.215 //
vīra praviśa pūrvaṃ tvaṃ khaḍgaṃ prāpya ca māmapi /
praveśayestvaṃ nirgatya samayaṃ cātra me kuru // SoKss_9,6.216 //
ity uktastena tasyāhaṃ kṛtvā samayamāśu tat /
praviśya vivaraṃ prāpamekaṃ ratnamayaṃ gṛham // SoKss_9,6.217 //
tato nirgatya māṃ caikā pradhānāsurakanyakā /
antaḥ prāveśayatpremṇā prādāt khaḍgaṃ ca sātra me // SoKss_9,6.218 //
sarvasiddhipradimimaṃ khaḍgaṃ khagatidāyinam /
rakṣerity uktavatyāhaṃ tayā tatrāvasaṃ saha // SoKss_9,6.219 //
smṛtvātha khaḍgahasto 'haṃ nirgatya vivareṇa tam /
prāveśayaṃ pāśupataṃ tasminnasuramandire // SoKss_9,6.220 //
tatrāhamādyayā sākaṃ tayā saparivārayā /
so 'pi dvitīyayā sākamāsīdasurakanyayā // SoKss_9,6.221 //
ekadā pānamāttasya sa me pāśupataśchalāt /
hṛtvā pārśvasthitaṃ khaḍgamakaronnijahastagam // SoKss_9,6.222 //
tasmin hastasthite labdhamahāsiddhiḥ sa pāṇitaḥ /
mām ādāyaiva niṣkālya vivarāt prākṣipadbahiḥ // SoKss_9,6.223 //
tato dvādaśavarṣāṇi masyā bilamukheṣu saḥ /
gaveṣitaḥ kadācittaṃ nirgataṃ prāpnuyāmiti // SoKss_9,6.224 //
so 'yamadyeha me dṛṣṭipathe nipatitaḥ śaṭhaḥ /
madīyayaitayā sākaṃ krīḍannasurakanyayā // SoKss_9,6.225 //
iti yāvattribhuvanaḥ sa rājā devi vakti mām /
tāvat pānamadānnidrāmagātpāśupato 'tra saḥ // SoKss_9,6.226 //
suptasya tasya gatvaiva pārśvātkhaḍgaṃ tamagrahīt /
sa rājā tena bhūyaś ca prabhāvaṃ divyamāptavān // SoKss_9,6.227 //
tataḥ pāśupataṃ pādaprahāreṇa prabodhya tam /
nirabhartsayadāpannaṃ sa vīro nāvadhītpunaḥ // SoKss_9,6.228 //
prāviśaccāsurapuraṃ saparicchadayā tayā /
prāptayā sa svayā sākaṃ siddhyaivāsurakanyayā // SoKss_9,6.229 //
sa ca pāśupataḥ siddibhraṣṭaḥ kaṣṭamagātparam /
kṛtaghnāścirasiddhārthā api bhraśyanti hi dhruvam // SoKss_9,6.230 //
etatsākṣādvilokyāhamiha prāptaḥ paribhraman /
taddevi priyasaṃyogastava bhāvī cirādapi // SoKss_9,6.231 //
yathā tribhuvanasyābhūcchubhakṛnnahi sīdati /
iti tasmāddvijāc chrutvā toṣaṃ bandhumatī yayau // SoKss_9,6.232 //
cakāra ca kṛtārthaṃ taṃ vipraṃ dattvā dhanaṃ bahu /
anyedyuś ca dvijo 'pūrvastatrāgāddūradeśajaḥ // SoKss_9,6.233 //
taṃ ca bandhumatī sotkā proktābhijñānanāmakā /
bharturvārtāmapṛcchatsā so 'tha tāṃ brāhmaṇo 'bhyadhāt // SoKss_9,6.234 //
na sa devi mayā dṛṣṭastvadbhartā kvāpi kiṃ tvaham /
anvarthaḥ sumanonāmā tavādya gṛhamāgataḥ // SoKss_9,6.235 //
tadāsu saumanasyaṃ te bhāvītyākhyāti me manaḥ /
bhavatyeva ca saṃyogaściraviśleṣiṇāmapi // SoKss_9,6.236 //
tathā ca kathayāmyetāmatra devi kathāṃ śṛṇu /
niṣadhādhipatī rājā nalo nāmābhavatpurā // SoKss_9,6.237 //
yasya rūpeṇa vijitaḥ kāmo manye 'vamānataḥ /
kopitatripurārātinetrāgnāvajuhottanum // SoKss_9,6.238 //
tenābhāryeṇa sadṛśī bhāryāśrāvi vicinvatā /
damayantīti bhīmasya vidarbhādhipateḥ sutā // SoKss_9,6.239 //
bhīmenāpi vicitya kṣmāṃ dadṛśe tena rājasu /
na nalādaparo rājā tulyaḥ svaduhituḥ patiḥ // SoKss_9,6.240 //
atrāntare svanagare damayantī sarovaram /
bhīmātmajā jalakrīḍāhetoravatatāra sā // SoKss_9,6.241 //
tatraikaṃ rājahaṃsaṃ sā dṛṣṭvā daṣṭotpalāmbujam /
babandha krīḍayā bālā yuktikṣiptottarīyakā // SoKss_9,6.242 //
sa baddho divyahaṃsastām uvāca vyaktayā girā /
rājaputryupakāraṃ te kariṣyāmi vimuñca mām // SoKss_9,6.243 //
naiṣadho 'sti nalo nāma rājā hṛdi vahanti yam /
sadguṇair gumphitaṃ hāram iva divyāṅganā api // SoKss_9,6.244 //
tasya tvaṃ sadṛśī bhāryā bhartā sa sadṛśastava /
tad atra tulyasaṃyoge kāmadūto bhavāmi vām // SoKss_9,6.245 //
tac chrutvā divyahaṃsaṃ sā matvā satyābhibhāṣiṇam /
mumoca damayantī tam evamastviti vādinī // SoKss_9,6.246 //
na mayā varaṇīyo 'nyo nalāditi jagāda ca /
śrutimārgapraviṣṭena tenāpahṛtamānasā // SoKss_9,6.247 //
sa ca haṃsastato gatvā niṣedhaṣvāśu śiśriye /
jalakrīḍāpravṛttena nalenādhyāsitaṃ saraḥ // SoKss_9,6.248 //
nalaḥ sa rājā dṛṣṭvā taṃ rājahaṃsaṃ manoramam /
babandha svottarīyeṇa līlākṣiptena kautukāt // SoKss_9,6.249 //
so 'tha haṃso 'bravīnmuñca nṛpate māmahaṃ yataḥ /
iha tvadupakārārthamāgataḥ śṛṇu vacmi te // SoKss_9,6.250 //
vidarbheṣv asti bhīmasya rājñaḥ kṣititilottamā /
damayantīti duhitā spṛhaṇīyā surair api // SoKss_9,6.251 //
tvam eva ca madākhyātaguṇo baddhānurāgayā /
tayā bhartā vṛtastac ca tavāhaṃ vaktumāgataḥ // SoKss_9,6.252 //
iti haṃsottamasyāsya vacobhiḥ satphalojjvalaiḥ /
viśikhaiś ca sa puṣpeṣornalaḥ samamavidhyata // SoKss_9,6.253 //
abravītsa ca haṃsaṃ taṃ dhanyo 'haṃ vihagottama /
yo manorathasaṃpattyā mūrtayeva vṛtastayā // SoKss_9,6.254 //
ity uktvā tena muktaḥ sa haṃso gatvā śaśaṃsa tat /
damayantyai yathāvastu yathākāmaṃ jagāma ca // SoKss_9,6.255 //
damayantī ca sotkaṇṭhā yuktyā mātṛmukhena sā /
pituḥ svātprārthayām āsa nalaprāptyai svayaṃvaram // SoKss_9,6.256 //
anumanya sa tasyāś ca svayaṃvarakṛte pitā /
bhīmaḥ pṛthivyāṃ sarveṣāṃ rājñāṃ dūtānvisṛṣṭavān // SoKss_9,6.257 //
prāptadūtāś ca nikhilā vidarbhān prati bhūmipāḥ /
vrajanti sma nalo 'py utko rathārūḍhaś cacāla saḥ // SoKss_9,6.258 //
tataś ca damayantyāstau nalapremasvayaṃvarau /
indrādayo lokapālāḥ śuśruvurnāradānmuneḥ // SoKss_9,6.259 //
teṣāṃ ca balabhidvāyuyamāgnivaruṇās tataḥ /
saṃmantrya damayanty uktvā nalasyaivāntikaṃ yayuḥ // SoKss_9,6.260 //
ūcuś ca prāpya taṃ prahvaṃ vidarbhān prasthitaṃ pathi /
gatvāsmadvacanād brūhi damayantīm idaṃ nṛpa // SoKss_9,6.261 //
pañcānāṃ varayaikaṃ naḥ kiṃ martyena nalena te /
martyā maraṇadharmāṇastridaśāstvamarā iti // SoKss_9,6.262 //
asmadvarāc ca tatpārśvamadṛṣṭo 'nyaiḥ pravekṣyasi /
tathetyetāṃ ca devājñāṃ pratipede nalo 'tha saḥ // SoKss_9,6.263 //
gatvā cāntaḥpuraṃ tasyāḥ praviśyādṛṣṭa eva ca /
damayantyāḥ śaśaṃsaiva devādeśaṃ tathaiva tam // SoKss_9,6.264 //
sā taṃ śrutvābravītsādhvī devāste santu tādṛśāḥ /
tathāpi me nalo bhartā na kāryaṃ tridaśair mama // SoKss_9,6.265 //
iti samyagvacastasyāḥ śrutvātmānaṃ prakāśya ca /
nalo gatvā tathaivaitadindrādibhyaḥ śaśaṃsa saḥ // SoKss_9,6.266 //
vaśyā vayamidānīṃ te smṛtamātropagāminaḥ /
tathyavādinniti ca te tuṣṭāstasmai dudurvarān // SoKss_9,6.267 //
tato hṛṣṭe nale yāte vidarbhānvañcanepsubhiḥ /
damayantyāḥ sureśādyair nalarūpamakāri taiḥ // SoKss_9,6.268 //
gatvā ca bhīmasya sabhāṃ martyadharmānupāśritāḥ /
svayaṃvare prastute te nalāntika upāviśan // SoKss_9,6.269 //
athaitya damayantī sā bhrātrā svenaikaśo nṛpān /
āvedyamānān ujjhantī kramātpāpa nalāntikam // SoKss_9,6.270 //
dṛṣṭvā chāyānimeṣādiguṇāṃs tatra ca ṣaṇnalān /
sā bhrātari samudbhrānte vyākulā samacintayat // SoKss_9,6.271 //
nūnaṃ me lokapālaistair māyeyaṃ pañcabhiḥ kṛtā /
ṣaṣṭhaṃ manye nalaṃ tvatra na cānyatrāsti me gatiḥ // SoKss_9,6.272 //
ityālocyaiva sādhvī sā nalaikāsaktamānasā /
ādityābhimukhī bhūtvā damayantyevam abravīt // SoKss_9,6.273 //
bho lokapālāḥ svapne 'pi nalādanyatra cenna me /
manastattena satyena svaṃ darśayata me vapuḥ // SoKss_9,6.274 //
varātpūrvavṛtāccānye kanyāyāḥ parapūruṣāḥ /
paradārāś ca sā teṣāṃ tatkathaṃ moha eṣa vaḥ // SoKss_9,6.275 //
śrutvaitatpañca śakrādyāḥ svena rūpeṇa te 'bhavan /
ṣaṣṭhaḥ satyanalaścābhūtsvarūpasthaḥ sa bhūpatiḥ // SoKss_9,6.276 //
tasminsā damayantī tāṃ phullendīvarasundarīm /
dṛśaṃ varaṇamālāṃ ca hṛṣṭā rājñi nale nyadhāt // SoKss_9,6.277 //
papāta puṣpavṛṣṭiś ca nabhomadhyāttato nṛpaḥ /
vivāhamaṅgalaṃ bhīmaścakre tasya nalasya ca // SoKss_9,6.278 //
vihitocitapūjāś ca tena vaidarbhabhūbhṛtā /
nṛpā yathāgataṃ jagmurdevāḥ śakrādayaś ca te // SoKss_9,6.279 //
śakrādayastu dadṛśurdvau kalidvāparau pathi /
buddhvā ca damayantyarthamāgatau tau ca te 'bruvan // SoKss_9,6.280 //
na gantavyaṃ vidarbheṣu tata evāgatā vayam /
vṛttaḥ svayaṃvaro rājā damayantyā nalo vṛtaḥ // SoKss_9,6.281 //
tac chrutvaivocatuḥ pāpau tau kalidvāparau ruṣā /
devān bhavādṛśāṃs tyaktvā yat sa martyo vṛtas tayā // SoKss_9,6.282 //
tadavaśyaṃ kariṣyāvo viyogamubhayostayoḥ /
evaṃ kṛtapratijñau tau nivartya yayatus tataḥ // SoKss_9,6.283 //
nalaś ca sapta divasānsthitvā śvaśuraveśmani /
damayantyā samaṃ vadhvā kṛtārtho niṣadhānagāt // SoKss_9,6.284 //
tatrāsītprema daṃpatyorgaurīśarvādhikaṃ tayoḥ /
śarvasya gaurī dehārdhaṃ tasya tvātmaiva sābhavat // SoKss_9,6.285 //
kālena cenrasenākhyaṃ damayantī nalātsutam /
prasūte sma tadanvekāmindrasenāṃ ca kanyakām // SoKss_9,6.286 //
tāvac ca sa kaliś chidraṃ tasyānucchāstravartinaḥ /
nalasyāsīc ciraṃ cinvan pratijñātārthaniścitaḥ // SoKss_9,6.287 //
athaikadānupāsyaiva saṃdhyāmakṣālitāṅghrikaḥ /
sa suṣvāpa nalaḥ pānamadena muṣitasmṛtiḥ // SoKss_9,6.288 //
chidrametadavāpyaiva dattadṛṣṭirdivāniśam /
kalis tasya śarīrāntarnalasya praviveśa saḥ // SoKss_9,6.289 //
tena dehapraviṣṭena kalinā sa nalo nṛpaḥ /
vihāya dharmyamācāramācacāra yathāruci // SoKss_9,6.290 //
akṣair adīvyad dāsībhir araṃstāsatyam abravīt /
asevata divā svapnaṃ sa jajāgara rātriṣu // SoKss_9,6.291 //
cakārākāraṇaṃ kopamanyāyenārthamādade /
avamānaṃ satāṃ cakre saṃmānamasatāṃ ca saḥ // SoKss_9,6.292 //
tadbhrātaraṃ puṣkarākhyaṃ tathaivotkrāntasatpatham /
chidraṃ prāpya śarīrāntaḥpraviṣṭo dvāparo vyadhāt // SoKss_9,6.293 //
kadācit puṣkarākhyas ya gṛhe tasyānujasya saḥ /
nalo dadarśa dāntākhyaṃ sundaraṃ dhavalaṃ vṛṣam // SoKss_9,6.294 //
lobhānmṛgayamānāya taṃ tasmai jyāyase na saḥ /
dvāparagrastatadbhaktiḥ puṣkarākhyo vṛṣaṃ dadau // SoKss_9,6.295 //
jagāda taṃ ca yadyasti vāñchāsminvṛṣabhe tava /
taddyūtena vijityainaṃ mattaḥ svīkuru mā ciram // SoKss_9,6.296 //
tac chrutvā sa nalo mohātpratipede tatheti tat /
tataḥ pravavṛte dyūtaṃ tayor bhātroḥ parasparam // SoKss_9,6.297 //
puṣkarākhyas ya sa vṛṣo nalasyebhādayaḥ paṇaḥ /
jigāya puṣkarākhyaś ca nalo muhurajīyata // SoKss_9,6.298 //
dinair dvitrair bale koṣe hārite 'pi durodarāt /
na nalo vāryamāṇo 'pi cacāla kaliviplutaḥ // SoKss_9,6.299 //
tena matvā gataṃ rājyaṃ damayantī nijau śiśū /
rathottamaṃ samāropya prāhiṇotsvapitur gṛham // SoKss_9,6.300 //
tāvannalena rājyaṃ svaṃ samagram apihāritam /
tataḥ sa puṣkarākhyena jagade jitakāśinā // SoKss_9,6.301 //
tvayānyaddhāritaṃ sarvaṃ tattasyokṣṇaḥ paṇasya me /
damayantīmidānīṃ tvaṃ dyūte pratipaṇaṃ kuru // SoKss_9,6.302 //
ity uktivātyayā tasya nalo 'nala iva jvalan /
na cākāle 'bravītkiṃcinna ca cakre paṇakriyām // SoKss_9,6.303 //
tataḥ sa puṣkarākhyas tamavādīnna karoṣi cet /
bhāryāṃ paṇaṃ tadasmānme deśānniryāhi tatsakhaḥ // SoKss_9,6.304 //
tac chrutvaiva nalo deśāddamayantyā samaṃ tataḥ /
niragādrājapuruṣair ā sīmāntaṃ pravāsitaḥ // SoKss_9,6.305 //
hā nalasyāpi yatredṛgavasthā kalinā kṛtā /
tatrocyatāṃ kimanyeṣāṃ krimīṇām iva dehinām // SoKss_9,6.306 //
dhigdhiṅnirdharma niḥsnehaṃ rājarṣīṇāmapīdṛśām /
vipadāmāspadaṃ dyūtaṃ kalidvāparajīvitam // SoKss_9,6.307 //
atha bhrātṛhṛtaiśvaryo videśaṃ sa nalo brajan /
damayantyā saha prāpa kṣudhāklānto vanāntaram // SoKss_9,6.308 //
tatra sākaṃ tayā darbhabhinnapeśalapādayā /
sa viśrāntaḥ sarastīre haṃsau dvāvaikṣatāgatau // SoKss_9,6.309 //
āhārārthaṃ ca sa tayor grahaṇāyottarīyakam /
cikṣepa tac ca hṛtvaiva haṃsau tau tasya jagmatuḥ // SoKss_9,6.310 //
haṃsarūpeṇa tāvetāvakṣau vāso 'py upetya te /
hṛtvā gatāviti nalaḥ sa vācaṃ cāśṛṇoddivaḥ // SoKss_9,6.311 //
upaviśyaikavastro 'tha sa yuktyā vimanā nṛpaḥ /
panthānaṃ darśayām āsa damayantyāḥ pitur gṛhe // SoKss_9,6.312 //
ayaṃ mārgo vidarbheṣu priye pitṛgṛhe iva /
ayamaṅgeṣu mārgo 'yamaparaḥ kośaleṣu ca // SoKss_9,6.313 //
tac chrutvā damayantī sā śaṅkitevābhavattadā /
tyakṣyannivārya putro me mārgaṃ kiṃ vakty asāv iti // SoKss_9,6.314 //
tatas tau phalamūlānnau vane tatra niśāgame /
śrāntau saṃviśataḥ smobhau daṃpatī kuśasaṃstare // SoKss_9,6.315 //
damayantī śanair nidrāmadhvakhinnā jagāma sā /
nalo gantumanāstvāsīdanidraḥ kalimohitaḥ // SoKss_9,6.316 //
utthāya caikavastrāṃ tāṃ damayantīṃ vimucya saḥ /
chinnaṃ taduttarīyārdhaṃ prāvṛtya ca tato yayau // SoKss_9,6.317 //
damayantī ca rātryante prabuddhā taṃ patiṃ vane /
apaśyantī gataṃ tyaktvā vilalāpa vicintya sā // SoKss_9,6.318 //
hāryaputra mahāsattva ripāvapi kṛpāpara /
hā madvatsala kenāsi mayi niṣkaruṇīkṛtaḥ // SoKss_9,6.319 //
ekākī ca kathaṃ padbhyāmaṭavīṣu prayāsyasi /
kas te śramāpanodāya paricaryāṃ kariṣyati // SoKss_9,6.320 //
maulimālāparāgeṇa rañjitau yau mahībhujām /
tau te pati kathaṃ pādau dhūliḥ kaluṣayiṣyati // SoKss_9,6.321 //
haricandanacūrṇenāpyāliptaṃ sahate na yat /
aṅgaṃ sahiṣyate tatte madhyāhnārkātapaṃ katham // SoKss_9,6.322 //
kiṃ me bālena putreṇa kiṃ duhitrā kimātmanā /
tavaikasya śivaṃ devāḥ kurvatāṃ yadyahaṃ satī // SoKss_9,6.323 //
ityekakānuśocantī damayantī nalaṃ tadā /
tatpūrvadarśitenaiva pratasthe sā tataḥ pathā // SoKss_9,6.324 //
kathaṃciccāticakrāma nadīśailavanāṭavīḥ /
nāticakrāma bhaktiṃ tu sā bhartari kathaṃcana // SoKss_9,6.325 //
satītejaś ca mārge tāmarakṣadyena lubdhakaḥ /
bhasmīkṛto 'hestrātāyāṃ tasyāṃ gatamanāḥ kṣaṇāt // SoKss_9,6.326 //
tatau daivād vaṇiksārthenāntarā militena sā /
saha gatvā puraṃ prāpa subāhvākhyasya bhūpateḥ // SoKss_9,6.327 //
tatra sā rājasutayā durāddṛṣṭvaiva harmyataḥ /
saundaryaprītayānāyya svamātre prābhṛtīkṛtā // SoKss_9,6.328 //
tasyāḥ pārśve mahādevyāḥ sā tasthau ca tadādṛtā /
tyaktvā gato māṃ bharteti pṛṣṭā caitāvadabravīt // SoKss_9,6.329 //
tāvac ca tatpitā bhīmo nalodantamavetya tam /
tayor anveṣaṇāyāptānnarāndikṣu visṛṣṭavān // SoKss_9,6.330 //
tanmadhyāc ca suṣeṇākhya ekastatsacivo bhraman /
subāho rājadhānīṃ tāṃ prāpa brāhmaṇarūpabhṛt // SoKss_9,6.331 //
sa tatra damayantīṃ tāmāgantūṃścinvatīṃ sadā /
adrākṣītsāpy apaśyattaṃ duḥkhitā pitṛmantriṇam // SoKss_9,6.332 //
anyonyaṃ pratyabhijñāya sametya rudataḥ sma tau /
tathā yathātra rājñī sā subāhostadabudhyata // SoKss_9,6.333 //
yāvac cānāyya sā devī tau yathāvastu pṛcchati /
bubudhe damayantīm tāṃ tāvat svabhaginīsutām // SoKss_9,6.334 //
tataḥ sā bharturāvedya tāṃ saṃmānya pitur gṛham /
rathe 'dhiropya vyasṛjat sasuṣeṇāṃ sasainikām // SoKss_9,6.335 //
tatra sā damayantyāsītprāptāpatyadvayā tataḥ /
pitrāpi dṛśyamānā sā bharturvārtāṃ vicinvatī // SoKss_9,6.336 //
tatpitā vyasṛjaccārānanveṣṭuṃ taṃ ca tatpatim /
sudūsyandanavidyābhyāṃ divyābhyām upalakṣitam // SoKss_9,6.337 //
bālāṃ vane prasuptāṃ nṛśaṃsa saṃtyajya kumudinīkāntām /
prāpyaivāmbarakhaṇḍaṃ candrādṛśyaḥ kva yāto 'si // SoKss_9,6.338 //
evaṃ bhavadbhir vaktavyaṃ sthitaḥ śaṅkyeta yatra saḥ /
ityādideśa cārāṃstānsa ca bhīmo mahīpatiḥ // SoKss_9,6.339 //
atrāntare sa rājā ca nalastasminvane niśi /
prāvṛtārdhapaṭo dūraṃ gatvā dāvāgnimaikṣata // SoKss_9,6.340 //
bho mahāsattva yāvanna dahye 'hamabalo 'munā /
apasāraya māṃ tāvaddāvāgnernikaṭāditaḥ // SoKss_9,6.341 //
ityatra tadvacaḥ śrutvā dattadṛṣṭirdadarśa saḥ /
ābaddhamaṇḍalaṃ nāgaṃ nalo dāvānalāntike // SoKss_9,6.342 //
phaṇāratnaprabhājālajaṭilaṃ vanavahninā /
gṛhītam iva tenograhetihastena mūrdhani // SoKss_9,6.343 //
upetya kṛpayāṃse taṃ kṛtvā nītvā ca dūrataḥ /
tyaktumicchati yāvat sa tāvannāgo 'bravītsa tam // SoKss_9,6.344 //
gaṇayitvā daśānyāni padāni naya māmitaḥ /
tataḥ sa prayayāvevaṃ padāni gaṇayannalaḥ // SoKss_9,6.345 //
ekaṃ dve trīṇi catvāri pañca ṣaṭ sapta śṛṇvahe /
aṣṭau nava daśety uktavantamukticchalena tam // SoKss_9,6.346 //
nalaṃ skandhasthito nāgo lalāṭānte dadaṃśa saḥ /
tena hasvabhujaḥ kṛṣṇo virūpaḥ so 'bhavannṛpaḥ // SoKss_9,6.347 //
tato 'vatārya skandhāttaṃ sa rājā pṛṣṭavān ahim /
ko bhavān kā kṛtā ceyaṃ tvayā me pratyupakriyā // SoKss_9,6.348 //
etan nalavacaḥ śrutvā sa nāgaḥ pratyuvāca tam /
rājan kārkoṭanāmānaṃ nāgarājam avehi mām // SoKss_9,6.349 //
daṃśo guṇāya ca mayā dattas te tac ca vetsyasi /
gūḍhavāse ca vairūpyaṃ mahatāṃ kāryasiddhaye // SoKss_9,6.350 //
gṛhāṇa cāgniśaucākhyamidaṃ vastrayugaṃ mama /
anena prāvṛtenaiva svaṃ rūpaṃ pratipatsyase // SoKss_9,6.351 //
ity uktvā dattatadvastrayuge kārkoṭake gate /
nalastasmādvanādgatvā krameṇa prāpa kośalān // SoKss_9,6.352 //
kośalādhipates tatra ṛtuparṇasya bhūpateḥ /
sa hrasvabāhunāmā sansūdatvaṃ śiśriye gṛhe // SoKss_9,6.353 //
bhojanāni ca yat tasya cakre divyarasāni saḥ /
tena prasiddhiṃ prāpātra rathavijñānatas tathā // SoKss_9,6.354 //
tatrasthe hrasvabāhvākhye nale tasmin kadācana /
vidarbharājacāreṣu teṣv eko 'tra kilāyayau // SoKss_9,6.355 //
hrasvabāhuritīhāsti svavidyārathavidyayoḥ /
nalatulyo navaḥ sūda iti cāro 'tra so 'śṛṇot // SoKss_9,6.356 //
nalaṃ saṃbhāvya taṃ buddhyā cāsthāne nṛpateḥ sthitam /
yuktyā sa tatra gatvaitāṃ papāṭhāryāṃ prabhūditām // SoKss_9,6.357 //
bālāṃ vane prasuptāṃ nṛśaṃsa saṃtyajya kumudinīkāntām /
prāpyaivāmbarakhaṇḍaṃ candrādṛśyaḥ kva yāto 'si // SoKss_9,6.358 //
tac chrutvonmattavākhyābhaṃ tatrasthā avajajñire /
sūdacchadmasthitastvatra sa nalaḥ pratyuvāca tam // SoKss_9,6.359 //
kṣīṇo 'mbaraikadeśaṃ candraḥ prāpyānyamaṇḍalaṃ praviśan /
kumudinyā yadadṛśyo jātastatkā nṛśaṃsatā tasya // SoKss_9,6.360 //
etattaduttaraṃ śrutvā satyaṃ saṃbhāvya taṃ nalam /
vipadudbhūtavair ūpyaṃ cāraḥ so 'tha yayau tataḥ // SoKss_9,6.361 //
vidarbhān prāpya bhīmāya rājñe bhāryāyutāya saḥ /
damayantyai ca tatsarvaṃ dṛṣṭaśrutam avarṇayat // SoKss_9,6.362 //
tato 'tra damayantī sā pitaraṃ svair am abravīt /
niḥsaṃdehaṃ sa evāryaputraḥ sūdamiṣaṃ śritaḥ // SoKss_9,6.363 //
tattadānayane yuktirmanmatā kriyatāmiha /
ṛtuparṇasya nṛpates tasya dūto visṛjyatām // SoKss_9,6.364 //
prāptamātraś ca taṃ bhūpamevaṃ tatra bravītu saḥ /
gataḥ kvāpi nalo rājā pravṛttirnāsya budhyate // SoKss_9,6.365 //
tatprātaḥ kurute bhūyo damayantī svayaṃvaram /
ato 'dyaiva vidarbheṣu śighramāgamyatāmiti // SoKss_9,6.366 //
tataḥ śrutaitadvārtena sa rathajñāninā nṛpaḥ /
ekāhenāryaputreṇa sākaṃ dhruvam ihaiṣyati // SoKss_9,6.367 //
evaṃ sapitṛkālocya saṃdiśya ca tathaiva sā /
kośalānvyasṛjaddūtaṃ damayantī yathocitam // SoKss_9,6.368 //
tenartuparṇo gatvā sa tathaivoktaḥ samutsukaḥ /
jagāda sūdarūpaṃ taṃ praṇayātpārśvagaṃ nalam // SoKss_9,6.369 //
hrasvabāho rathajñānaṃ mamāstītyavadadbhavān /
tatprāpaya vidarbhānmāmadyaivotsahase yadi // SoKss_9,6.370 //
tac chrutvaiva nalo bāḍhaṃ prāpayāmītyudīrya saḥ /
gatvā varāśvān saṃyojya sajjaṃ cakre rathottamam // SoKss_9,6.371 //
svayaṃvarapravādo 'yaṃ jāne matprāptaye tayā /
kṛto na damayantī tu sā svapne 'pīdṛśī bhavet // SoKss_9,6.372 //
tat tatra tāvad gacchāmi paśyāmīti vicintya saḥ /
rājñas tasyartuparṇasya sajjaṃ ratham upānayat // SoKss_9,6.373 //
ārūḍhe ca nṛpe tasmiṃstaṃ saṃvāhayituṃ ratham /
nalaḥ pravavṛte tārkṣyajavajaitreṇa raṃhasā // SoKss_9,6.374 //
rathavegacyutaṃ vastraṃ prāptaṃ rathavidhāraṇam /
bruvāṇamatha mārge tamṛtuparṇaṃ nalo 'bravīt // SoKss_9,6.375 //
rājan kva tava tadvastram anenaiva kṣaṇena hi /
bahūni yojanāny eṣa vyatikrānto rathas tava // SoKss_9,6.376 //
śrutvaitadṛtuparṇastamavādīdaṅga dehi me /
rathajñānamidaṃ tubhyamakṣajñānaṃ dadāmy aham // SoKss_9,6.377 //
yena vaśya bhavantyakṣāḥ saṃkhyājñānaṃ ca jāyate /
saṃpratyeva ca paśyātra vadāmi pratyayaṃ tava // SoKss_9,6.378 //
dṛśyate 'gre taruryo 'yaṃ saṃkhyāmetasya te 'dhunā /
vacmyahaṃ phalaparṇānāṃ gaṇayitvā ca paśya tām // SoKss_9,6.379 //
ity uktvā phalaparṇāni yāvantyeva jagāda saḥ /
nalena gaṇitānyāsaṃstāvantyevātra śākhinaḥ // SoKss_9,6.380 //
tato nalo rathajñānamṛtuparṇāya taddadau /
ṛtuparṇo 'py adādakṣajñānaṃ tasmai nalāya tat // SoKss_9,6.381 //
parīkṣate sma tajjñānaṃ nalo gatvāpare tarau /
samyak ca bubudhe saṃkhyā pattrādiṣv atra tena sā // SoKss_9,6.382 //
tato hṛṣyati yāvat sa tāvattasya śarīrataḥ /
niragātpuruṣaḥ kṛṣṇastaṃ sa ko 'sīti pṛṣṭavān // SoKss_9,6.383 //
ahaṃ kaliḥ śarīrāntardamayantīvṛtasya te /
īrṣyayā prāviśaṃ tena bhraṣṭā dyūtena te śriyaḥ // SoKss_9,6.384 //
tatastvāṃ daśatā tena kārkoṭena tadā vane /
na dagdhastvamahaṃ tveṣa paśya dagdhastvayi sthitaḥ // SoKss_9,6.385 //
mithyā parāpakāro hi kṛtaḥ syātkasya śarmaṇe /
tadgacchāmyavakāśo hi nāstyanyeṣu na vatsa me // SoKss_9,6.386 //
ity uktvā sa kalis tasya tiro 'bhūtso 'pi tatkṣaṇam /
jātadharmamatiḥ prāptatejāḥ prāgvadabhūnnalaḥ // SoKss_9,6.387 //
āgatya cāruhya rathaṃ tasminnevāhni taṃ javāt /
vidarbhānṛtuparṇaṃ taṃ prāpayām āsa bhūpatim // SoKss_9,6.388 //
sa copahasyamāno 'tra pṛṣṭāgamanakāraṇaiḥ /
ṛtuparṇo janai rājagṛhāsanne samāvasat // SoKss_9,6.389 //
prāptaṃ taṃ tatra buddhvā sā śrutāścaryarathasvanā /
damayantī jaharṣāntaḥ saṃbhāvitanalāgamā // SoKss_9,6.390 //
visasarjātha sā tattvamanveṣṭuṃ ceṭikāṃ nijām /
sā cānviṣyāgatā ceṭī tām uvāca priyotsukām // SoKss_9,6.391 //
devi gatvā mayānviṣṭameṣa yaḥ kośaleśvaraḥ /
svayaṃvarapravādaṃ te mithyā śrutvā kilāgataḥ // SoKss_9,6.392 //
ānīto rathavāhena sūdena hrasvabāhunā /
ekenaiva dinenādya rathavijñānaśālinā // SoKss_9,6.393 //
sa ca tatsūdaśālāyāṃ gatvā sūdo mayekṣitaḥ /
kṛṣṇavarṇo virūpaś ca prabhāvaḥ ko'pi tasya tu // SoKss_9,6.394 //
akṣiptam eva yat tasya pānīyaṃ caruṣūdgatam /
kāṣṭhānyanarpitāgnīti svayaṃ prajvalitāni ca // SoKss_9,6.395 //
kṣaṇāc ca bhojanaistaistair niṣpannaṃ divyam eva ca /
etaddṛṣṭvā mahāścaryaṃ tataścāhamihāgatā // SoKss_9,6.396 //
etacceṭīmukhāc chrutvā damayantī vyacintayat /
vaśyāgnivaruṇaḥ sūdo rathavidyārahasyavit // SoKss_9,6.397 //
āryaputro bhavatyeṣa gato vairūpyamanyathā /
jāne madviprayogārtaṃ jijñāse 'haṃ tadapyamum // SoKss_9,6.398 //
iti saṃkalpya yuktyā svau saha ceṭyā tayaiva sā /
tasyāntikaṃ darśayituṃ prāhiṇoddārakāvubhau // SoKss_9,6.399 //
sa tau nijaśiśū dṛṣṭvā kṛtvā cāṅke nalaściram /
baddhadhārāpravāheṇa tūṣṇīmarudadaśruṇā // SoKss_9,6.400 //
īdṛśāveva me bālau mātāmahagṛhe sthitau /
jātaṃ me tatsmṛterduḥkhamity uvāca ca ceṭikām // SoKss_9,6.401 //
sā śiśubhyāṃ sahāgatya ceṭī sarvaṃ śaśaṃsa tat /
damayantyai tataḥ sāpi jātāsthā sutarāmabhūt // SoKss_9,6.402 //
apareyuś ca tāṃ prātaḥ svaceṭīmādideśa sā /
gatvā tamṛtuparṇasya sūdaṃ madvacanādvada // SoKss_9,6.403 //
śrutaṃ mayā yadbhavatā tulyo nānyo 'sti sūpakṛt /
tanmamādya tvayāgatya vyañjanaṃ sādhyatāmiti // SoKss_9,6.404 //
tatheti sa tadā gatvā nalaśceṭyā tayārthitaḥ /
ṛtuparṇamanujñāpya damayantīm upāyayau // SoKss_9,6.405 //
satyaṃ brūhi nalo rājā yadi tvaṃ sūdarūpabhṛt /
cintābdhimagnāṃ pāraṃ māṃ prāpayādyetyuvāca sā // SoKss_9,6.406 //
tac chrutvā sa nalaḥ snehaharṣaduḥkhatrapākulaḥ /
avāṅmukhaḥ prāptakālaṃ tām uvācāśrugadgadam // SoKss_9,6.407 //
sa evāsmi nalaḥ satyaṃ pāpaḥ kuliśakarkaśaḥ /
tvāṃ saṃtāpayatā yena vyamohādanalāyitam // SoKss_9,6.408 //
ity uktavān sa pṛṣṭo 'bhūddamayantyā tayā nalaḥ /
yadyevaṃ tarhyarūpatvaṃ kathaṃ prāpto bhavāniti // SoKss_9,6.409 //
tataḥ sa tasyai svodantaṃ nalaḥ kṛtsnamavarṇayat /
kārkoṭasakhyād ārabhya kalinirgamanāvadhim // SoKss_9,6.410 //
tadaiva cāgniśaucaṃ taddattaṃ kārkoṭakena saḥ /
prāvṛtya vastrayugalaṃ rūpaṃ svaṃ pratyapadyata // SoKss_9,6.411 //
dṛṣṭvā nalaṃ punaravāptanijābhir āmarūpaṃ tamāśu vikasadvadanāravindā /
netrāmbubhiḥ śamitaduḥkhadavānaleva harṣaṃ kam apy anupamaṃ damayantyavāpa // SoKss_9,6.412 //
buddhvā ca tatparijanātpramadapravṛttād āgatya tatra sahasā sa vidarbharājaḥ /
bhīmo nalaṃ samabhinandya kṛtānurūpapūjaṃ mahotsavamayaṃ svapuraṃ cakāra // SoKss_9,6.413 //
hasatā hṛdi bhīmabhūbhujā kṛtasaṃvṛttyupacārasatkriyaḥ /
ṛtuparṇanṛpo 'pi taṃ nalaṃ pratipūjyātha jagāma kośalān // SoKss_9,6.414 //
atha niṣadhanareśvaro nijaṃ kalidaurātmyavijṛmbhitaṃ nalaḥ /
śvaśurāya sa tatra varṇayann avasat prāṇasamāsakhaḥ sukham // SoKss_9,6.415 //
gatvālpaiś ca dinais tataḥ sa niṣadhānsainyaiḥ saha śvāśurair akṣajñānajitaṃ vidhāya vinataṃ taṃ puṣkarākhyaṃ punaḥ /
dharmātmā kṛtasaṃvibhāgamanujaṃ dehādgatadvāparaṃ rājyaṃ svaṃ damayantyavāptisukhito bheje yathāvannalaḥ // SoKss_9,6.416 //
iti sa vyākhyāya kathāṃ nagare tārāpure dvijaḥ sumanāḥ /
rājasutāṃ bandhumatīṃ proṣitapatikām uvāca tāṃ bhūyaḥ // SoKss_9,6.417 //
evaṃ devi mahānto viṣahya duḥkhaṃ bhajanti kalyāṇam /
anubhūyāstamanaṃ kila dinakṛtpramukhā vrajantyudayam // SoKss_9,6.418 //
tasmātvam apitamāpsyasi patimanaghe proṣitāgataṃ nacirāt /
kuru dhṛtimaratiṃ parihara vihara ca patikāmanālābhaiḥ // SoKss_9,6.419 //
iti taṃ dvijamuktayuktavākyaṃ bahunābhyasrcya dhanena sadguṇaṃ sā /
avalambya dhṛtiṃ pratīkṣamāṇā dayitaṃ bandhumatī svamatra tasthau // SoKss_9,6.420 //
alpair eva ca tasyā dinaiḥ sa patirāyayau mahīpālaḥ /
deśāntare sthitāṃ tāṃ jananīmādāya pitṛsahitaḥ // SoKss_9,6.421 //
āgatya cāmṛtāṃśuḥ pārvaṇa iva vārirāśijalalakṣmīm /
jananayanotsavadāyī bandhumatīṃ nandayāmāsa // SoKss_9,6.422 //
aha tatra tayā sahitas tatpitrā pūrvadattarājyadhuraḥ /
sa mahīpālo bubhuje rājā sann īpsitān bhogān // SoKss_9,6.423 //
ityātmamantrimarubhūtimukhānniśamya citrāṃ kathāmanupamāmanurāgaramyām /
rāmāsakhaḥ sa naravāhanadattadevo vatseśvarasya tanayo bhṛśamabhyatuṣyat // SoKss_9,6.424 //
iti mahākaviśrīsomadevabhaṭṭaviracite kathāsaritsāgare 'laṃkāravatīlambake ṣaṣṭhas taraṅgaḥ /
samāptaś cāyam alaṃkāravatīlambako navamaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
śaktiyaśo nāma daśamo lambakaḥ /
idaṃ gurugirīndrajāpraṇayamandarāndolanāt purā kila tathāmṛtaṃ haramukhāmbudherudgatam /
prasahya rasayanti ye vigatavighnalabdhardvayo dhuraṃ dadhati vaivudhīṃ bhuvi bhavaprasādena te // SoKss_10,0.1 //
prathamas taraṅgaḥ /
avāraṇīyaṃ ripubhir vāraṇīyaṃ karaṃ numaḥ /
herambasya sasindūramasiṃ dūramaghacchidam // SoKss_10,1.1 //
pāyādvaḥ puradāhāya śaṃbhoḥ saṃdadhataḥ śaram /
samaṃ vyagreṣu netreṣu tṛtīyamadhikaṃ sphurat // SoKss_10,1.2 //
raktāruṇā nṛsiṃhasya kuṭilā vidviṣo vadhe /
nakhaśreṇī ca dṛṣṭiś ca nihantuṃ duritāni vaḥ // SoKss_10,1.3 //
evaṃ vatseśvarasutaḥ kauśāmbyāṃ sacivaiḥ saha /
naravāhanadattaḥ sa tasthau bhāryāsakhaḥ sukhī // SoKss_10,1.4 //
ekadā cāsthite tasminnāsthānasthasya tatpituḥ /
vatseśvarasya vijñaptyai tadvāsī vaṇigāyayau // SoKss_10,1.5 //
sa ratnadattanāmā taṃ pratīhāraniveditaḥ /
praviśya natvā rājānaṃ vaṇigevaṃ vyajijñapat // SoKss_10,1.6 //
nāmnā vasudharo deva daridro 'stīha bhārikaḥ /
akasmāc ca dadat khādan pibaṃś cādya sa dṛśyate // SoKss_10,1.7 //
kautukāc ca gṛhaṃ nītvā yatheṣṭaṃ pānabhojanam /
dattvā sa kṣībatāṃ nītvā mayā pṛṣṭo 'bravīdidam // SoKss_10,1.8 //
labdhaṃ rājakuladvārātsaratnaṃ kaṭakaṃ mayā /
utpāṭya ratnamekaṃ ca tato vikrītavānaham // SoKss_10,1.9 //
tac ca dīnāralakṣeṇa mūlyena vaṇijo mayā /
dattaṃ hiraṇyaguptasya tenādyāhaṃ sukhaṃ sthitaḥ // SoKss_10,1.10 //
ity uktvā darśitaṃ tena devanāmāṅkitaṃ mama /
kaṭakaṃ yattato deva vijñapto 'dya mayā prabhuḥ // SoKss_10,1.11 //
etac chrutvā sa vatseśastatrānāyayati sma tau /
bhārikaṃ taṃ savalayaṃ saratnaṃ vāṇijaṃ ca tam // SoKss_10,1.12 //
hanta smṛtaṃ prakoṣṭhānme bhraṣṭametatpurabhrame /
iti tatkaṭakaṃ dṛṣṭvā sa rājābhidadhe svayam // SoKss_10,1.13 //
nirhṛtaṃ rājanāmāṅkaṃ labdhvā kiṃ kaṭakaṃ tvayā /
iti pṛṣṭo 'tha sabhyaiḥ sa rājāgre bhāriko 'bhyadhāt // SoKss_10,1.14 //
bhārajīvī kuto vedmi rājanāmākṣarāṇy aham /
dāridryaduḥkhadagdhena labdhvaitat svīkṛtaṃ mayā // SoKss_10,1.15 //
ity ukte tena ratnārthamākṣiptaḥ so 'bravīdvaṇik /
prasahya mūlyena mayā gṛhītaṃ ratnamāpaṇe // SoKss_10,1.16 //
na cāsya rājābhijñānam asti tanmayam ucyate /
mūlyāt pañcasahasrī tu nītānena paraṃ sthitam // SoKss_10,1.17 //
[tad ayam ucyate iti pustakāntarapāṭhaḥ]
etaddhiraṇyaguptasya vaco yaugandharāyaṇaḥ /
śrutvā tatra sthito 'vādīnnātra doṣo 'sti kasyacit // SoKss_10,1.18 //
daridrasyālipijñasya bhaṇyatāṃ bhārikasya kim /
dāridryātkriyate cauryaṃ labdhaṃ kenojjhitaṃ punaḥ // SoKss_10,1.19 //
mūlyena ratnagrāhī ca na vācyo vaṇig apy asau /
etan mahāmantrivaco vatseśaḥ śraddadhe tadā // SoKss_10,1.20 //
dattvā pañcasahasrīṃ ca bhārikeṇa vyayīkṛtām /
hiraṇyaguptādvaṇijo ratnaṃ tasmātsvamādade // SoKss_10,1.21 //
bhārikaṃ cākaronmuktaṃ gṛhītvā kaṭakaṃ nijam /
bhuktapañcasahasrīko gatabhīḥ so 'py agādgṛham // SoKss_10,1.22 //
viśvastaghātī pāpo 'yamiti cāntardviṣannṛpaḥ /
ratnadattaṃ sa vaṇijaṃ kāryārthaṃ tamamānayat // SoKss_10,1.23 //
gateṣu teṣu rājāgragato 'vocadvasantakaḥ /
aho daivābhiśaptānāṃ prāpto 'py arthaḥ palāyate // SoKss_10,1.24 //
asya bhadraghaṭodantaḥ saṃvṛtto bhārikasya yat /
tathāhi kaścidāsītprākpure pāṭaliputrake // SoKss_10,1.25 //
śubhadattaḥ sa nāmnā ca pratyahaṃ kāṣṭhabhārakam /
vanādānīya vikrīya puṣṇāti sma kuṭumbakam // SoKss_10,1.26 //
ekadā cāgato dūraṃ vanaṃ daivāddadarśa saḥ /
tatrasthāṃścaturo yakṣāndivyābharaṇavāsasaḥ // SoKss_10,1.27 //
te bhītaṃ vīkṣya taṃ prītyā sarve pṛṣṭvā yathātatham /
buddhvā daridramutpannakṛpā yakṣā babhāṣire // SoKss_10,1.28 //
ihāsmadantike tiṣṭha bhadra karmakaro bhavān /
akleśaṃ gṛhanirvāhaṃ kariṣyāmo vayaṃ tava // SoKss_10,1.29 //
ity uktastais tathetyāsīcchubhadattastadantike /
snānādiparicaryāṃ ca kṛtsnāṃ teṣāṃ cakāra saḥ // SoKss_10,1.30 //
saṃjāte bhojanasthāne yakṣāste jagaduś ca tam /
āhāramasmānamuto dehi bhadraghaṭāditi // SoKss_10,1.31 //
antaḥśūnyaṃ sa taṃ dṛṣṭvā ghaṭaṃ yāvadvilambate /
tāvatte guhyakā bhūyastamāhuḥ sasmitānanāḥ // SoKss_10,1.32 //
śubhadatta na vetsi tvaṃ kṣipa hastaṃ ghaṭāntare /
yatheṣṭaṃ lapsyase sarvaṃ ghaṭaḥ kāmaprado hy asau // SoKss_10,1.33 //
tac chrutvā prakṣipatyantaḥ pāṇiṃ yāvaddhaṭāntare /
tāvad āhārapānādi kāmitaṃ dṛṣṭavān asau // SoKss_10,1.34 // ... /
śubhadatto dadau tebhyo bubhuje ca svayaṃ tataḥ // SoKss_10,1.35 //
evaṃ paricaran yakṣān bhaktyā bhītyā ca so 'nvaham /
tasthau kuṭumbacintārtaḥ śubhadattas tadantike // SoKss_10,1.36 //
tatkuṭumbaṃ ca duḥkhārtaṃ svapnādeśena guhyakaiḥ /
āśvāsitaṃ tatprasādād ramate sma tataś ca saḥ // SoKss_10,1.37 //
māsamātreṇa yakṣāste śubhadattaṃ tam abhyadhuḥ /
tuṣṭāḥ smas te 'nayā bhaktyā brūhi kiṃciddadāma te // SoKss_10,1.38 //
tac chrutvā sa jagādaitāṃstuṣṭāḥ stha yadi satyataḥ /
eṣa bhadraghaṭastanme yuṣmābhir dīyatāmiti // SoKss_10,1.39 //
tatas tam ūcur yakṣās te naitaṃ śakṣyasi rakṣitum /
bhaṅge palāyate hyeṣa tadvṛṇīṣvāparaṃ varam // SoKss_10,1.40 //
ity ukto 'pi sa yakṣaistaiḥ śubhadatto 'paraṃ yadā /
varaṃ naicchattadā tasmai te taṃ bhadraghaṭaṃ daduḥ // SoKss_10,1.41 //
tataḥ praṇamya tān hṛṣṭo ghaṭam ādāya taṃ javāt /
gṛhaṃ sa śubhadattaḥ svaṃ prāpa nanditabāndhavaḥ // SoKss_10,1.42 //
tatra tasmāddhaṭāllabdhvā bhojanādi niveśya tat /
guptyarthamanyabhāṇḍeṣu so 'bhuṅkta svajanaiḥ saha // SoKss_10,1.43 //
bhāramukto bhajan bhogān pānamatto 'tha jātu saḥ /
kutas tavaiṣā bhogaśrīr ity apṛcchyata bandhubhiḥ // SoKss_10,1.44 //
sa vyaktamabruvanmūḍho gareṇepsitakāmadam /
gṛhītvā ghaṭakaṃ skandhe prārebhe bata nartitum // SoKss_10,1.45 //
nṛtyatas tasya ca skandhānmadodrekaskhaladgateḥ /
sa bhadraghaṭako yātaḥ patitvā bhuvi khaṇḍaśaḥ // SoKss_10,1.46 //
tadaiva cākṣatībhūya sa jagāma yathāgatam /
pūrvāvasthāṃ ca sa prāpa śubhadatto viṣādavān // SoKss_10,1.47 //
tadevaṃ pānadoṣādiprabhādāhatabuddhayaḥ /
abhavyāḥ prāptamatyarthaṃ naiva jānanti rakṣitum // SoKss_10,1.48 //
iti bhadraghaṭākhyānahāsaṃ śrutvā vasantakāt /
utthāya cakre vatseśaḥ snānāhārādikāḥ kriyāḥ // SoKss_10,1.49 //
naravāhanadatto 'pi snātvā bhuktvāntike pituḥ /
dinānte sakhibhiḥ sākaṃ jagāma bhavanaṃ nijam // SoKss_10,1.50 //
tatra rātrāvanidraṃ taṃ śayanīyagataṃ suhṛt /
śṛṇvatsu saciveṣveteṣv avocanmarubhūtikaḥ // SoKss_10,1.51 //
dāsīsaṅgecchayā deva jāne nāntaḥpuraṃ tvayā /
āhūtaṃ sāpi nāhūtā tena nidrādya nāsti te // SoKss_10,1.52 //
tatkimadyāpi veśyāsu jānannapyanurajyase /
nahyāsāṃ cāsti sadbhāvas tathā caitāṃ kathāṃ śṛṇu // SoKss_10,1.53 //
astīha citrakūṭākhyamṛddhimannagaraṃ mahat /
tatrābhūdratnavarmākhyo mahādhanapatirvaṇik // SoKss_10,1.54 //
īśvarārādhanādekas tasya sūnurajāyata /
ataś ceśvaravarmāṇaṃ nāmnā cakre sa taṃ sutam // SoKss_10,1.55 //
adhītavidyamāsannayauvanaṃ vīkṣya taṃ ca saḥ /
ekaputro vaṇiṅmukhyo ratnavarmā vyacintayat // SoKss_10,1.56 //
rūpiṇī kusṛtiḥ sṛṣṭā dhanaprāṇāpahāriṇi /
āḍhyānāṃ yauvanāndhānāṃ veśyā nāmeha vedhasā // SoKss_10,1.57 //
tadarpayāmi kuṭṭanyāḥ kasyāścidamumātmajam /
veśyāvyājopaśikṣārthaṃ yena tābhir na vañcyate // SoKss_10,1.58 //
ityālocya sa putreṇa sahaiveśvaravarmaṇā /
yamajihvābhidhānāyāḥ kuṭṭanyāḥ sadanaṃ yayau // SoKss_10,1.59 //
tatra sthūlahanuṃ dīrghadaśanāṃ bhugnanāsikām /
śikṣayantīṃ duhitaram kuṭṭanīṃ tāṃ dadarśa saḥ // SoKss_10,1.60 //
dhanena pūjyate putri sarvo veśyā viśeṣataḥ /
tac ca nāsty anurāgiṇyā rāgaṃ veśyā tyajed ataḥ // SoKss_10,1.61 //
doṣāgradūto rāgo hi veśyāpaścimasaṃdhyayoḥ /
mithyaiva darśayedveśyā taṃ naṭīva suśikṣitā // SoKss_10,1.62 //
rañjayettena sā pūrvaṃ duhyādraktaṃ tato dhanam /
dugdhārthaṃ ca tyajedante prāptārthaṃ punarāharet // SoKss_10,1.63 //
samo yūni śiśau vṛddhe virūpe rūpavatyapi /
veśyājano yo munivatsa cārthaṃ paramaśrute // SoKss_10,1.64 //
iti bruvāṇāṃ duhitustām upāgātsa kuṭṭanīm /
ratnavarmā kṛtātithyastayā ca samupāviśat // SoKss_10,1.65 //
abravīttāṃ ca putro me tvayārye śikṣyatāmayam /
veśayoṣitkalā yena vaidagdhyaṃ prāpnuyādasau // SoKss_10,1.66 //
dīnārāṇāṃ sahasraṃ ca niṣkrayaṃ te dadāmy aham /
tac chrutvā tasya kāmaṃ taṃ pratipede tatheti sā // SoKss_10,1.67 //
tato vitīrya dīnārānputraṃ tasyai samarpya ca /
sa tam īśvaravarmāṇaṃ ratnavarmā yayau gṛham // SoKss_10,1.68 //
athātreśvaravarmā sa yamajihvāgṛhe kalāḥ /
varṣeṇaikena śikṣitvā pitus tasya gṛhaṃ yayau // SoKss_10,1.69 //
prāptaṣoḍaśavarṣaś ca pitaraṃ tam uvāca saḥ /
arthāddhi dharmakāmau naḥ pūjārthādarthataḥ prathā // SoKss_10,1.70 //
evam uktavate tasmai śraddhāya sa tatheti tat /
pañcānāṃ dravyakoṭīnāṃ bhāṇḍaṃ prīto dadau pitā // SoKss_10,1.71 //
tadādāya vaṇikputraḥ sasārthaḥ sa śubhe 'hani /
prāyād īśvaravarmātha svarṇadvīpābhivāñchayā // SoKss_10,1.72 //
gacchan kramāt pathi prāpa sa kāñcanapurābhidham /
nagaraṃ tatra cāsannabāhyodyāne samāvasat // SoKss_10,1.73 //
snātabhuktānuliptaś ca praviśya nagare 'tra saḥ /
yuvā prekṣaṇakaṃ draṣṭumekaṃ devakulaṃ yayau // SoKss_10,1.74 //
tatrāpaśyac ca nṛtyantīṃ sundarīṃ nāma lāsikīm /
tāruṇyavātocchalitāṃ rūpābdherlaharīmiva // SoKss_10,1.75 //
dṛṣṭvaiva tāṃ tadā so 'bhūttadekagatamānasaḥ /
kruddheva kuṭṭanīśikṣā dūre tasyābhavadyathā // SoKss_10,1.76 //
vayasyaṃ preṣya nṛttānte prārthayām āsa tāṃ ca saḥ /
dhanyāsmīti vidantī ca prahvā sāpy anvamanyata // SoKss_10,1.77 //
sthāpayitvā nivāse sve nipuṇāmbhāṇḍarakṣiṇaḥ /
tasyā īśvaravarmāsau sundaryā vasatiṃ yayau // SoKss_10,1.78 //
tasminmakarakaṭyākhyā tanmātā tam upāgatam /
amānayadgṛhācāraistaistaistatsamayocitaiḥ // SoKss_10,1.79 //
niśāgame vāsagṛhaṃ sphuradratnavitānakam /
nyastaparyaṅkaśayanaṃ prāveśyata tayā ca saḥ // SoKss_10,1.80 //
tatrāramata sundaryā tayānumatayā saha /
vicitrakaraṇe nṛtte surate ca vidagdhayā // SoKss_10,1.81 //
gāḍhadarśitarāgāṃ tāṃ pārśvādanapagāminīm /
dṛṣṭvā dvitīye 'hni tato nirgantuṃ nāśakac ca saḥ // SoKss_10,1.82 //
dadau ca hemaratnādilakṣāṇāṃ pañcaviṃśatim /
tasyai dinadvaye tasminsundaryai sa vaṇigyuvā // SoKss_10,1.83 //
prāptaṃ mayā dhanaṃ bhūri nāhaṃ prāptā bhavādṛśam /
sa eva cenmayā prāptaḥ kiṃ dhanena karomy aham // SoKss_10,1.84 //
ityasatyānubandhena sundarīṃ tadagṛhṇatīm /
mātā makarakaṭyevamekāpatyaiva sāha tām // SoKss_10,1.85 //
idānīmasmadīyaṃ yattadasyaiva svakaṃ dhanam /
tanmadhye sthāpayitvā tadgṛhyatāṃ putri kā kṣatiḥ // SoKss_10,1.86 //
ity uktā sundarī mātrā kṛcchrādiva tadagrahīt /
mene ceśvaravarmā tāṃ mūḍhaḥ satyānurāgiṇīm // SoKss_10,1.87 //
tasyā rūpeṇa nṛttena gītena ca hṛtātmanaḥ /
vaṇijo 'tra sthitasyātha tasya māsadvayaṃ yayau // SoKss_10,1.88 //
tāvac ca tasyai sundaryai koṭyau dve sa dadau kramāt /
athopetyārthadattākhyaḥ sakhā svair am uvāca tam // SoKss_10,1.89 //
sakhe kiṃ kuṭṭanīśikṣā sā yatnopāritāpi te /
kātarasyāstravidyeva niṣphalāvasare gatā // SoKss_10,1.90 //
veśyāpremaṇi sadbhāvo yad asmin budhyate tvayā /
satyaṃ bhavati kiṃ jātu jalaṃ marumarīciṣu // SoKss_10,1.91 //
tatsarvaṃ kṣīyate yāvadihaiva na dhanaṃ tava /
tāvadvrajāmo budhvā hi kṣametaitatpitā na te // SoKss_10,1.92 //
ity uktas tena mittreṇa vaṇikputro jagāda saḥ /
satyaṃ na veśyāsvāśvāsaḥ sundarī tu na tādṛśī // SoKss_10,1.93 //
kṣaṇaṃ hi māmapaśyantī muñcetprāṇānasau sakhe /
tadgatvā bodhayatyetāṃ gantavyaṃ yadi sarvathā // SoKss_10,1.94 //
evam uktaḥ sa tenārthadattastasyaiva saṃnidhau /
māturmakarakaṭyāś ca sundarīmavadattataḥ // SoKss_10,1.95 //
tava tāvadasāmānyā prītirīśvaravarmaṇi /
gantavyaṃ cādhunāvaśyaṃ svarṇadvīpaṃ vaṇijyayā // SoKss_10,1.96 //
tataḥ prāpsyatyayaṃ lakṣmīṃ yayāgatya tvadantike /
yāvatkālaṃ sukhaṃ sthāsyatyanumanyasva tatsakhi // SoKss_10,1.97 //
tacchrutvā sāśrunayanā paśyantīśvaravarmaṇaḥ /
mukhaṃ kṛtaviṣādā sā sundarī ca tam abhyadhāt // SoKss_10,1.98 //
yūyaṃ jānīta kimahaṃ vacmyantamanavekṣya kaḥ /
kasya pratyeti tadalaṃ yadvidhattāṃ vidhirmama // SoKss_10,1.99 //
tac chrutvovāca mātā tāṃ mā duḥkhaṃ dhṛtirastu te /
eṣyatyeva priyo 'yaṃ te siddhārthastvāṃ na hāsyati // SoKss_10,1.100 //
iti mātā kilāśvāsya kṛtasaṃvittayā saha /
mārgāgre guptam ekasmin kūpe jālam akārayat // SoKss_10,1.101 //
tadā ceśvaravarmābhūttaddolārūḍhamānasaḥ /
śucevālpālpamāhārapānaṃ cakre ca sundarī // SoKss_10,1.102 //
gītavāditranṛtteṣu na babandha ratiṃ ca sā /
āśvāsyate sma praṇayaistaistair īśvaravarmaṇā // SoKss_10,1.103 //
tato dine vayasyokte sundarīmandirāttataḥ /
cacāleśvaravarmā sa kuṭṭanīkṛtamaṅgalaḥ // SoKss_10,1.104 //
anuvavrāja codaśruḥ sundarīṃ taṃ samātṛkā /
nagarādbahirā kūpadbaddhāntarjālakāttataḥ // SoKss_10,1.105 //
tato nivartya yāvac ca sundarīṃ tāṃ prayāti saḥ /
tāvadātmā tayā kūpe jālapṛṣṭhe nicikṣipe // SoKss_10,1.106 //
hā hā svāmini hā putrītyākrandaḥ sumahāṃs tataḥ /
dāsīnāṃ bhṛtyavargasya tanmātuścātra śuśruve // SoKss_10,1.107 //
tena pratinivṛttyaiva samittraḥ sa vaṇiksutaḥ /
kūpe kṣiptatanuṃ kāntāṃ buddhvā mohamagātkṣaṇam // SoKss_10,1.108 //
sapralāpaṃ ca śocantī tasmin makarakaṭy atha /
svānavātārayadbhṛtyān kūpe snigdhān sasaṃvidaḥ // SoKss_10,1.109 //
rajjubhiste 'vatīryaiva diṣṭyā jīvati jīvati /
ity uktvā tāṃ tataḥ kūpādutkṣipanti sma sundarīm // SoKss_10,1.110 //
utkṣiptā mṛtakalpaṃ sā kṛtvātmānaṃ niveditam /
pratyāgataṃ vaṇikputramālāpaṃ śanakair dadau // SoKss_10,1.111 //
samāśvastāṃ samādāya hṛṣṭastāṃ sānugaḥ priyām /
agādīśvaravarmāsau pratyāvṛttyaiva tadgṛham // SoKss_10,1.112 //
niścitya sundarīpremapratyayaṃ janmanaḥ phalam /
tatprāptim eva matvā sa yātrābuddhiṃ punarjahau // SoKss_10,1.113 //
tato baddhasthitiṃ tatra so 'rthadattaḥ sakhā punaḥ /
tam abhyadhātsakhe mohātkimātmā nāśitastvayā // SoKss_10,1.114 //
mā bhūtte sundarīsnehapratyayaḥ kūpapātataḥ /
atarkyā kuṭṭanīkūṭaracanā hi vidherapi // SoKss_10,1.115 //
pituś ca kṣapitārthaḥ kiṃ vakṣyase yāsyasi kva vā /
tadito 'dyāpi niryāhi kalyāṇe cenmatistava // SoKss_10,1.116 //
etat tasya vacaḥ sakhyur avadhīrya vaṇig yuvā /
māsenānyadvyayīcakre tatra koṭitrayaṃ sa tat // SoKss_10,1.117 //
tato hṛtasvo dattārdhacandrakaḥ sundarīgṛhāt /
tayā makarakaṭyātha kuṭṭanyā niravāsyata // SoKss_10,1.118 //
arthadattādayas te ca gatvā svanagaraṃ drutam /
tatpitre tatsamācakhyuryathāvṛttamaśeṣataḥ // SoKss_10,1.119 //
sa tatpitā ratnavarmā tad buddhvā duḥkhito bhṛśam /
kuṭṭanīṃ yamajihvāṃ tāṃ gatvāvocad vaṇikpatiḥ // SoKss_10,1.120 //
gṛhītvā mūlyamīdṛksa tvayā me śikṣitaḥ sutaḥ /
hṛtaṃ makarakaṭyā yatsarvasvaṃ tasya helayā // SoKss_10,1.121 //
ity uktvā putravṛttāntaṃ tasyai sa tamavarṇayat /
tataḥ sā yamajihvāṃ taṃ vṛddhakuṭṭanyabhāṣata // SoKss_10,1.122 //
ānāyayeha putraṃ te kariṣyāmi tathā yathā /
tasyā makarakaṭyāstatsarvasvaṃ sa hariṣyati // SoKss_10,1.123 //
evaṃ tayā pratijñāte kuṭṭanyā yamajihvayā /
tadaiva śīghraṃ saṃdiśya vṛttyā dānapuraḥsaram // SoKss_10,1.124 //
ratnavarmā tatas tasya putrasyānayanāya saḥ /
tanmittramarthadattaṃ ca prajighāya hitaiṣiṇam // SoKss_10,1.125 //
arthadattaḥ sa gatvā ca tatkāñcanapuraṃ puram /
tasmai taṃ sarvasaṃdeśaṃ śaśaṃseśvaravarmaṇe // SoKss_10,1.126 //
punastaṃ cābravīnmitraṃ nākārṣīstvaṃ vaco hi me /
tad adya veśyāsadbhāvo dṛṣṭaḥ pratyakṣatas tvayā // SoKss_10,1.127 //
ardhacandras tvayā prāpto dattvā tatkoṭipañcakam /
kaḥ prājño vāñchati snehaṃ veśyāsu sikatāsu ca // SoKss_10,1.128 //
kimucyate vā bhavato vastudharmo 'yamīdṛśaḥ /
tāvadvidagdho vīraś ca naro bhāgī śubhasya ca // SoKss_10,1.129 //
yāvat patati naivāsau rāmāvibhramabhūmiṣu /
tadāgaccha pituḥ pārśvaṃ manyupratikṛtiṃ kuru // SoKss_10,1.130 //
ity uktvā so 'rthadattena tenānīyata satvaram /
āśvāsyeśvaravarmāsau pituḥ pārśvamupāgataḥ // SoKss_10,1.131 //
pitrā caikasutasnehātsāntvayitvaiva tena saḥ /
nīto 'bhūdyamajihvāyāḥ kuṭṭanyā nikaṭaṃ punaḥ // SoKss_10,1.132 //
pṛṣṭaścātra tayācakhyau so 'rthadattamukhena tam /
svodantaṃ sundarīkūpanipātāntaṃ dhanakṣayam // SoKss_10,1.133 //
yamajihvā tato 'vādīd aham evāparādhinī /
yad vismṛtya mayā māyām etām eṣa na śikṣitaḥ // SoKss_10,1.134 //
kūpe makarakaṭyā hi jālamantarnyabadhyata /
tatpṛṣṭhe sundarī dehamakṣipanna mamāra yat // SoKss_10,1.135 //
tadatrāsti pratīkāra ity uktvā sāpi kuṭṭanī /
ānāyayastvadāsībhir ālaṃ nāma svamarkaṭam // SoKss_10,1.136 //
dattvāgre svaṃ ca dīnārasahasraṃ tam uvāca sā /
nigileti tataḥ so 'pi śikṣitastannigīrṇavān // SoKss_10,1.137 //
putrāsmai viṃśatiṃ dehi dehyasmai pañcaviṃśatim /
ṣaṣṭimasmai śataṃ cāsmā iti nānāvyayeṣu ca // SoKss_10,1.138 //
dāpyamāno nigīrṇāṃstāṃstayātra yamajihvayā /
udgīryodgīrya dīnārāṃs tathaiva sa kapirdadau // SoKss_10,1.139 //
ālayuktiṃ pradarśyaitāṃ yamajihvābravītpunaḥ /
gṛhāṇeśvaravarmaṃstvametaṃ markaṭapotakam // SoKss_10,1.140 //
punastatsundarīveśma prāgvadgatvā dine dine /
evaṃ guptanigīrṇāṃs tān mṛgayasvāmuto vyaye // SoKss_10,1.141 //
dṛṣṭvā cintāmaṇiprakhyaṃ saitamālaṃ ca sundarī /
dattvā te prārthya sarvasvaṃ kapimekaṃ grahīṣyati // SoKss_10,1.142 //
gṛhītataddhano dattvā nigīrṇāhardvayavyayam /
imaṃ tasyai tato dūraṃ yāyāstvamavilambitam // SoKss_10,1.143 //
ity uktvā yamajihvā tattasmāyīśvaravarmaṇe /
markaṭaṃ taṃ dadau bhāṇḍaṃ pitā koṭidvayasya ca // SoKss_10,1.144 //
tadgṛhītvaiva sa prāyāttatkāñcanapuraṃ punaḥ /
sṛṭāgradūtaḥ sundaryā tadgṛhaṃ praviveśa ca // SoKss_10,1.145 //
sā taṃ sādhanasarvasvaṃ nirbandham iva sundarī /
abhyanandatsasuhṛdaṃ kaṇṭhāśleṣādisaṃbhramaiḥ // SoKss_10,1.146 //
viśvāsyeśvaravarmātha tatsamakṣaṃ kṣaṇāntare /
ālamānaya gatveti so 'rthadattam abhāṣata // SoKss_10,1.147 //
tatheti tena gatvā ca samānīyata markaṭaḥ /
nigīrṇapūrvadīnārasahasraṃ sa jagāda tam // SoKss_10,1.148 //
āla putra prayacchādya dīnārāṇāṃ śatatrayam /
āhārapānasya kṛte tāmbūlādivyaye śatam // SoKss_10,1.149 //
śataṃ makarakaṭyai ca dehyambāyai dvijātiṣu /
śataṃ śeṣaṃ sahasrādyatsundaryai tatsamarpaya // SoKss_10,1.150 //
evamīśvaravarmokto markaṭaḥ sa tathaiva tān /
udgīryodgīrya dīnārān prāṅnigīrṇānvyayeṣv adāt // SoKss_10,1.151 //
itthaṃ yuktyānayā nityaṃ yāvadīśvaravarmaṇā /
ālo vyayeṣu dīnārāndāpyate pakṣamātrakam // SoKss_10,1.152 //
tāvanmakarakaṭyevaṃ sundarī ca vyacintayat /
aho cintāmaṇirayaṃ siddho 'sya kapirūpadhṛt // SoKss_10,1.153 //
dine dine sahasraṃ yo dīnārāṇāṃ prayacchati /
eṣo 'munā ced asmākaṃ dattaḥ siddhaṃ manorathaiḥ // SoKss_10,1.154 //
ityālocya samaṃ mātrā vijane 'rthayate sma tam /
sundarīśvaravarmāṇaṃ bhuktottarasukhasthitam // SoKss_10,1.155 //
prasādo mayi satyaṃ cedālametaṃ prayaccha me /
tac chrutveśvaravarmā tāṃ nijagāda hasanniva // SoKss_10,1.156 //
asau tātasya sarvasvaṃ tac ca dātuṃ na yujyate /
ityūcivāṃsaṃ ca punaḥ sundarī tam uvāca sā // SoKss_10,1.157 //
dadāmi pañcakoṭīrvastadayaṃ dīyatāmiti /
tata īśvaravarmā ca niścityaiva jagāda tam // SoKss_10,1.158 //
dadāsi yadi sarvasvamidaṃ vā nagaraṃ mama /
tathāpi yujyate naiṣa dātuṃ kimiti koṭibhiḥ // SoKss_10,1.159 //
śrutvaitatsundarī smāha sarvasvaṃ te dadāmy aham /
dehyetaṃ markaṭaṃ mahyamambā kupyatu nāma me // SoKss_10,1.160 //
ity uktvā sundarī pādau jagrāheśvaravarmaṇaḥ /
ūcustato 'rthadattādyā dīyatāṃ yadbhavatviti // SoKss_10,1.161 //
tataśceśvaravarmā taṃ tathā dātumamanyata /
anayat saha sundaryā dinaṃ tac ca prahṛṣṭayā // SoKss_10,1.162 //
prātaścābhyarthamānāyai sundaryai markaṭaṃ sa tam /
nigīrṇaguptadīnārasahasradvitayaṃ dadau // SoKss_10,1.163 //
tanmūlyaṃ gṛhasarvasvaṃ tasyāścādāya tatkṣaṇam /
tataḥ prāyāddrutaṃ cāgātsvarṇadvīpaṃ vaṇijyayā // SoKss_10,1.164 //
sundaryai ca prahṛṣṭāsyai dadāvālo dinadvayam /
sa sahasraṃ sahasraṃ tāndīnārānyācitaḥ kapiḥ // SoKss_10,1.165 //
tṛtīye 'hnyasakṛtprītyā yācyamāno 'py asau yadā /
nādātkiṃcittadā muṣṭyāṃ sundarī tamatāḍayat // SoKss_10,1.166 //
sa tāḍitaḥ krudhotpatya markaṭo daśanair nakhaiḥ /
sundaryās tajjananyāś ca ghnantyoḥ pāṭitavān mukham // SoKss_10,1.167 //
tatas tajjananī sā taṃ sravadraktamukhī krudhā /
laguḍaistāḍayām āsa tenālo 'tra mamāra saḥ // SoKss_10,1.168 //
taṃ mṛtaṃ vīkṣya sarvasvaṃ naṣṭamālocya duḥkhitā /
prāṇatyāgodyatā sābhūjjananyā saha sundarī // SoKss_10,1.169 //
jālaṃ makarakaṭyā tatkṛtvā yasya hṛtaṃ dhanam /
ālaṃ kṛtvādya tenāsyāḥ sarvasvaṃ sudhiyā hṛtam // SoKss_10,1.170 //
tayānyasya kṛtaṃ jālamālaṃ jñātaṃ tu nātmanaḥ /
ity uvācātra vijñātavṛttānto vihasañjanaḥ // SoKss_10,1.171 //
tataḥ sā sundarī kṛcchrāddehatyāgānnyavartyata /
svajanair jananīyuktā naṣṭārthā pāṭitānanā // SoKss_10,1.172 //
sa cārjitādhikaśrīkaḥ svarṇadvīpāttato 'cirāt /
āgādīśvaravarmā taccitrakūṭe pitur gṛham // SoKss_10,1.173 //
tam upāgatamarjitāmitārthaṃ sutamālokya pitā ca ratnavarmā /
abhipūjya sa kuṭṭanīṃ dhanena yamajihvāṃ sumahotsavaṃ cakāra // SoKss_10,1.174 //
sa ca viditātulamāyo viraktacetā vilāsinīsaṅge /
āsīdīśvaravarmā tato 'tra kṛtadārasaṃgrahaḥ svagṛhe // SoKss_10,1.175 //
evaṃ nareśa vanitāhṛdaye na jātu kūṭādṛte vasati satyakathālavo 'pi /
tatsārthasādhyagamanāsu sadaiva tāsu śūnyāṭavīṣviva rameta na bhūtikāmaḥ // SoKss_10,1.176 //
iti marubhūtervadanāc chrutvā sa yathāvadālajālakathām /
naravāhanadattas tacchraddhāya jahāsa gomukhādiyutaḥ // SoKss_10,1.177 //
iti mahākaviśrīsomadevabhaṭṭaviracite kathāsarītsāgare śaktiyaśolambake prathamas taraṅgaḥ /
dvitīyas taraṅgaḥ /
evaṃ veśyāsvasadbhāve kathite marubhūtinā /
ācakhyau gomukho dhīmāṃstadvatkumudikākathām // SoKss_10,2.1 //
āsīdvikramasiṃhākhyaḥ pratiṣṭhāne mahīpatiḥ /
vyadhāyi vidhinānvartho yaḥ siṃha iva vikrame // SoKss_10,2.2 //
yasyeśvarasya subhagā nadīnaprabhavā priyā /
alaṃkāratanurdevī śaśilekheti cābhavat // SoKss_10,2.3 //
tamekadā svanagare sthitaṃ saṃbhūya gotrajāḥ /
pañcaṣā gṛhamāgatya rājānaṃ paryaveṣṭayan // SoKss_10,2.4 //
mahābhaṭo vīrabāhuḥ subāhuḥ subhaṭas tathā /
nṛpaḥ pratāpādityaś ca sarve 'py ete mahābalāḥ // SoKss_10,2.5 //
teṣu sāmādi yuñjānaṃ nirākṛtya svamantriṇam /
rājā vikramasiṃho 'sau yuddhāyaiṣāṃ viniryayau // SoKss_10,2.6 //
pravṛtte śastrasaṃpāte sa nṛpaḥ sainyayor dvayoḥ /
śauryadarpādgajārūḍhaḥ praviveśāhavaṃ svayam // SoKss_10,2.7 //
dhanurdvitīyaṃ dṛṣṭvā taṃ dalayantaṃ dviṣaccamūm /
mahābhaṭādyāḥ pañcāpi rājāno 'bhyapatansamam // SoKss_10,2.8 //
tadbale ca samaṃ bhūyasyakhile 'py abhidhāvati /
balaṃ vikramasiṃhasya tadatulyam abhajyata // SoKss_10,2.9 //
tato 'nantaguṇākhyas taṃ mantrī pārśvasthito 'bravīt /
bhagnamasmadbalaṃ tāvajjayo nāstīha sāṃpratam // SoKss_10,2.10 //
vidhūyāsmān kṛtaś cāyaṃ balavadvigrahas tvayā /
tacchivāyādhunāpīdaṃ madīyaṃ vacanaṃ kuru // SoKss_10,2.11 //
avaruhya dvipād asmād āruhya ca turaṅgamam /
ehy anyaviṣayaṃ yāvo jīvañ jetāsyarīn punaḥ // SoKss_10,2.12 //
iti mantrigirā svair amavatīrya sa vāraṇāt /
hayārūḍhaḥ samaṃ tena svabālānniryayau punaḥ // SoKss_10,2.13 //
yayau ca veṣacchannaḥ san sahitas tena mantriṇā /
rājā vikramasiṃho 'sau kramād ujjayinīṃ purīm // SoKss_10,2.14 //
tasyāṃ kumudikākhyāyāḥ prakhyātavasusaṃpadaḥ /
mantridvitīyo vasatiṃ vilāsinyā viveśa saḥ // SoKss_10,2.15 //
akasmāttaṃ gṛhāyātaṃ dṛṣṭvā sāpi vyacintayat /
puruṣātiśayaḥ ko'pi mamāyaṃ gṛhamāgataḥ // SoKss_10,2.16 //
tejasā lakṣaṇaiś caiṣa mahān rājeti sūcyate /
tan me yathepsitaṃ sidhyed īdṛk cet svīkṛto bhavet // SoKss_10,2.17 //
ityālocya tamutthāya svāgatenābhinandya ca /
cakāra mahadātithyaṃ rājñaḥ kumudikāsya sā // SoKss_10,2.18 //
viśrāntaṃ ca jagādainaṃ rājānaṃ sā kṣaṇāntare /
dhanyāhamadya sukṛtaṃ prāktanaṃ phalitaṃ mama // SoKss_10,2.19 //
devena svayamāgatya yadgṛhaṃ me pavitritam /
tadanena prasādena krītā dāsīyamasmi te // SoKss_10,2.20 //
yadasti me hastiśataṃ hayānāṃ dve tathāyute /
mandiraṃ pūrṇaratnaṃ ca tadāyattamidaṃ tava // SoKss_10,2.21 //
ity uktvā sā kumudikā rājānaṃ tam upācarat /
snānādinopacāreṇa mahārheṇa samantrikam // SoKss_10,2.22 //
tatas tanmandire sākaṃ tayā tatrārpitasvayā /
rājā vikramasiṃho 'sau khinnastasthau yathāsukham // SoKss_10,2.23 //
bubhuje draviṇaṃ tasyā yācakebhyo dadau ca saḥ /
na ca sādarśayat tasya vikāraṃ tuṣyati sma tu // SoKss_10,2.24 //
aho mayyanurakteyamiti tuṣṭaṃ tato nṛpam /
taṃ so 'nantaguṇo mantrī raho 'vādītsahasthitaḥ // SoKss_10,2.25 //
veśyānāṃ deva sadbhāvo nāstyeva kurute punaḥ /
yatte kumudikā bhaktiṃ na jāne tatra kāraṇam // SoKss_10,2.26 //
etattasya vacaḥ śrutvā sa rājā nijagāda tam /
maivaṃ kumudikā prāṇānapi muñcati matkṛte // SoKss_10,2.27 //
na cetpratyeṣi tadahaṃ pratyayaṃ darśayāmi te /
ity uktvā taṃ svasacivaṃ rājā vyājamimaṃ vyadhāt // SoKss_10,2.28 //
śanaiḥ kṛśīkṛtya tanuṃ mitapāno 'lpabhojanaḥ /
cakāra mṛtamātmānaṃ niśceṣṭaṃ luṭhitāṅgakam // SoKss_10,2.29 //
tato 'dhiropya śibikāṃ ninye parijanena saḥ /
śmaśānaṃ śocatānantaguṇe kṛtakaduḥkhite // SoKss_10,2.30 //
sā ca śokākumudikā vāryamāṇāpi bāndhavaiḥ /
āgatya tenaiva samaṃ samārohaccitopari // SoKss_10,2.31 //
yāvanna dīpyate vahnistāvadanvāgatāṃ sa tām /
buddhvā kumudikāṃ rāja samuttasthau sajṛmbhikam // SoKss_10,2.32 //
pratyujjīvita eṣo 'tra diṣṭyā diṣṭyeti vādinaḥ /
sarve kumudikāyuktaṃ ninyustaṃ svagṛhaṃ mudā // SoKss_10,2.33 //
athotsave kṛte prāptaḥ sa rājā prakṛtiṃ rahaḥ /
kacciddṛṣṭo 'nurāgo 'syā iti taṃ smāha mantriṇam // SoKss_10,2.34 //
tatas taṃ so 'bravīnmantrī na pratyemyevam apy aham /
astyatra kāraṇaṃ nūnaṃ tatpaśyāmo 'tra niścayam // SoKss_10,2.35 //
prakāśayām astv ātmānam asyai yenaitad arpitam /
balaṃ mittrabalaṃ cānyat prāpya hanmo ripūn raṇe // SoKss_10,2.36 //
evaṃ tasminvadatyeva mantriṇyatrāyayau punaḥ /
sa guptaprahitaścāraḥ sa ca pṛṣṭo 'bravīdidam // SoKss_10,2.37 //
vair ibhir viṣayo vyāptaḥ śaśilekhā tu lokataḥ /
devī rājño mṛṣā śrutvā vipattiṃ vahnimāviśat // SoKss_10,2.38 //
etaccāravacaḥ śrutvā śokāśanihatastadā /
hā devi hā satītyādi vilalāpa sa bhūpatiḥ // SoKss_10,2.39 //
tataḥ krameṇa vijñātatattvā kumudikātra sā /
etya vikramasiṃhaṃ tamāśvāsyovāca bhūpatim // SoKss_10,2.40 //
prāgeva mama nādiṣṭaṃ kiṃ devenādhunāpi yat /
dhanair madīyaiḥ sabalaiḥ kriyatāmarinigrahaḥ // SoKss_10,2.41 //
ity uktaḥ sa tayā kṛtvā taddhanair adhikaṃ balam /
yayau rājā svamittrasya rājño balavato 'ntikam // SoKss_10,2.42 //
tadbalaiḥ svabalaistaiś ca saha gatvā nihatya tān /
pañcāpy arinṛpānyuddhe tadrājyānyapyavāpa saḥ // SoKss_10,2.43 //
tatastuṣṭaḥ kumudikāṃ so 'bravīttāṃ saha sthitām /
prīto 'smi te tavābhīṣṭaṃ kiṃ karomyucyatāmiti // SoKss_10,2.44 //
athāvocatkumudikā satyaṃ tuṣṭo 'si cetprabho /
taduddharedaṃ hṛcchalyamekaṃ mama cirasthitam // SoKss_10,2.45 //
ujjayinyāṃ dvijasutaṃ śrīdharaṃ nāma me priyam /
rājñālpenāparādhena baddhaṃ tasmādvimocaya // SoKss_10,2.46 //
dṛṣṭvā tvāṃ bhāvikalyāṇamuttamai rājalakṣaṇaiḥ /
etatkāryakṣamaṃ deva bhaktyā sevitavaty aham // SoKss_10,2.47 //
abhīṣṭasiddhinair āśyādārohaṃ tvaccitāmapi /
viphalaṃ jīvitaṃ matvā vinā taṃ vipraputrakam // SoKss_10,2.48 //
evam uktavatīṃ tāṃ sa rājāvocadvilāsinīm /
sādhayiṣyāmyahaṃ tatte dhīrā suvadane bhava // SoKss_10,2.49 //
ity uktvā mantrivacanaṃ saṃsmṛtyācintayac ca saḥ /
satyaṃ veśyāsvasadbhāvaḥ prokto 'nantaguṇena me // SoKss_10,2.50 //
atastu pūraṇīyaiṣā varākhyāḥ kāmanā mayā /
iti saṃkalpya sabalaḥ sa tāmujjayinīmagāt // SoKss_10,2.51 //
śrīdharaṃ mocayitvā taṃ dattvā ca draviṇaṃ bahu /
vyādhātkumudikāṃ tatra priyasaṃgamasusthitām // SoKss_10,2.52 //
āgatya ca svanagaraṃ mantrimantram alaṅghayan /
kramād vikramasimho 'sau bubhuje sakalāṃ mahīm // SoKss_10,2.53 //
evaṃ hṛdayamajñeyamagādhaṃ veśayoṣitām /
ityākhyāya kathāṃ tasminvirate tatra gomukhe /
naravāhanadattāgre jagādātha tapantakaḥ // SoKss_10,2.55 //
deva na pratyayaḥ strīṣu capalāsvakhilāsvapi /
ciraṇṭīṣvapi na grāhyo veśastrīṣv iva sarvadā // SoKss_10,2.56 //
ihaiva yanmayā dṛṣṭamāśvaryaṃ vacmi tacchṛṇu /
balavarmābhidhāno 'bhūdasyām eva vaṇikpuri // SoKss_10,2.57 //
candraśrīs tasya bhāryābhūt sā ca vātāyanāgrataḥ /
bhavyaṃ śīlaharaṃ nāma dadarśaikaṃ vaṇiksutam // SoKss_10,2.58 //
sakhīgṛhaṃ tamānīya tanmukhenaiva tatkṣaṇam /
araṃsta madanākrāntā tena sākamalakṣitā // SoKss_10,2.59 //
pratyahaṃ ca samaṃ tena yāvat sā ramate tathā /
tāvattatsaṅginī jñātā samagrair bhṛtyabāndhavaiḥ // SoKss_10,2.60 //
ekas tu balavarmā tāṃ nājñāsīd asatīṃ patiḥ /
prāyeṇa bhāryādauḥśīlyaṃ snehāndho nekṣate janaḥ // SoKss_10,2.61 //
atha dāhajvaras tasya samabhūdvalavarmaṇaḥ /
tena cāntyāmavasthāṃ sa kramātsaṃprāptavānvaṇik // SoKss_10,2.62 //
tadavasthe 'pi tasmiṃś ca tadbhāryā sā dine dine /
agādupapates tasya nikaṭaṃ svasakhīgṛhe // SoKss_10,2.63 //
tatraiva cāsyāṃ tiṣṭhantyāmanyedyustatpatirmṛtaḥ /
agacchatsā ca tadbuddhvā tamāpṛcchyāśu kāmukam // SoKss_10,2.64 //
ārohaca samaṃ tena patyā sā tacchucā citām /
svajanair vāryamāṇāpi śīlajñaiḥ kṛtaniścayā // SoKss_10,2.65 //
itthaṃ duravadhāryaiva strīcittasya gatiḥ kila /
anyāsaṅgaṃ ca kurvanti mriyante ca patiṃ vinā // SoKss_10,2.66 //
evaṃ tapantakenokte kramāddhariśikho 'bhyadhāt /
atrāpi devadāsasya yadvṛttaṃ tan na kiṃ śrutam // SoKss_10,2.67 //
kuṭumbī devadāsākhyo grāme sa hy abhavatpurā /
duḥśīleti ca tasyāsīnnāmnānvarthena gehinī // SoKss_10,2.68 //
tāṃ cānyapuruṣāsaktāṃ vividuḥ prātiveśikāḥ /
ekadā devadāso 'sau kāryādrājakulaṃ yayau // SoKss_10,2.69 //
ānīya sā ca tatkālaṃ tadbhāryā tadvadhaiṣiṇī /
gṛhasyoparibhūmau taṃ nidadhe parapūruṣam // SoKss_10,2.70 //
āgataṃ ca tatas taṃ sā devadāsaṃ nijaṃ patim /
niśīthe tena jāreṇa bhuktasuptamaghātayat // SoKss_10,2.71 //
visṛjyopapatiṃ taṃ ca sthitvā tūṣṇīṃ niśātyaye /
nirgatya cakranda hato bhartā me taskarair iti // SoKss_10,2.72 //
tato 'tra bandhavo 'bhyetya dṛṣṭvāvocannayaṃ yadā /
caurair hataḥ kathaṃ nītaṃ na kiṃcidapi tair itaḥ // SoKss_10,2.73 //
ity uktvātra sthitaṃ bālaṃ papracchuste tadātmajam /
tāto hatas te keneti tataḥ sa spaṣṭam abravīt // SoKss_10,2.74 //
pṛṣṭhabhūmāv ihāruhya ko 'pyāsīddivase yuvā /
rātrau tenāvatīryaiva tāto me paśyato hataḥ // SoKss_10,2.75 //
ambā tu māṃ gṛhītvādau tātapārśvāttadotthitā /
ity ukte śiśunā buddhvā bhāryājāreṇa taṃ hatam // SoKss_10,2.76 //
jaghnustadbandhavo 'nviṣya tajjāraṃ taṃ tadaiva te /
svīkṛtya taṃ śiśuṃ tāṃ ca duḥśīlāṃ niravāsayan // SoKss_10,2.77 //
ity anyaraktacittā strībhujaṃgī hanty asaṃśayam /
evaṃ hariśikhenokte babhāṣe gomukhaḥ punaḥ // SoKss_10,2.78 //
kimanyeneha yadvṛttaṃ vajrasārasya saṃprati /
vatseśa sevakasyeha hāsyaṃ tacchrūyatām idam // SoKss_10,2.79 //
tasya śūrasya kāntasya surūpā mālavodbhavā /
vajrasārasya bhāryābhūtsvaśarīrādhikapriyā // SoKss_10,2.80 //
ekadā tasya bhāryāyāstasyāḥ putrānvitaḥ pitā /
nimantraṇāya mālavyaḥ sotkaṇṭho 'bhyāyayau svayam // SoKss_10,2.81 //
vajrasāro 'tha satkṛtya taṃ sa rājñe nivedya ca /
nimantritas tena samam sabhāryo mālavaṃ yayau // SoKss_10,2.82 //
māsamātraṃ ca viśramya so 'tra śvaśuraveśmani /
ihāgādrājasevārthaṃ tadbhāryā tvāsta tatra sā // SoKss_10,2.83 //
tato dineṣu yāteṣu vajrasāram upetya tam /
akasmātkrodhano nāma suhṛdevam abhāṣata // SoKss_10,2.84 //
bhāryāṃ pitṛgṛhe tyaktvā kiṃ gṛhaṃ nāśitaṃ tvayā /
tatrānyapuruṣāsaṅgaḥ pāpayā hi kṛtastayā // SoKss_10,2.85 //
āgatena tato 'dyaitadāptena kathitaṃ mama /
mā maṃsthā vitathaṃ tasmānnigṛhyaitāṃ vahāparām // SoKss_10,2.86 //
ity uktvā krodhane yāte sthitvā mūḍha iva kṣaṇam /
acintayad vajrasāraḥ śaṅke satyaṃ bhaved idam // SoKss_10,2.87 //
āhvāyake visṛṣṭe 'pi sānyathā nāgatā katham /
tadetāṃ svayamānetuṃ yāmi paśyāmi kiṃ bhavet // SoKss_10,2.88 //
iti saṃkalpya gatvaiva mālavaṃ śvaśurau sa tau /
anujñāpya gṛhītvaitāṃ bhāryāṃ prasthitavāṃs tataḥ // SoKss_10,2.89 //
gatvā ca dūramadhvānaṃ sa yuktyā vañcitānugaḥ /
utpathenāviśadbhāryāmādāya gahanaṃ vanam // SoKss_10,2.90 //
tatropaveśya madhye tāṃ vijane vadati sma saḥ /
tvamanyapuruṣāsaktetyāptānittrānmayā śrutam // SoKss_10,2.91 //
mayā cātra sthitenaiva yadāhūtāsi nāgatā /
tatsatyaṃ brūhi no cedvā kariṣye nigrahaṃ tava // SoKss_10,2.92 //
tac chrutvā tamavādītsā tavaiṣa yadi niścayaḥ /
tatkiṃ pṛcchasi māṃ yatte rocate tatkuruṣva me // SoKss_10,2.93 //
iti sāvajñamākarṇya vacastasyāḥ sa kopataḥ /
vajrasārastarau baddhvā latābhistāmatāḍayat // SoKss_10,2.94 //
vastraṃ harati yāvac ca tasyāstāvadvilokya tām /
nagnāṃ riraṃsā mūḍhasya tasyājāyata rāgiṇaḥ // SoKss_10,2.95 //
tato niveśya baddhvā tāṃ rantum āśliṣyati sma saḥ /
necchati sma ca sā tena prārthyamānā jagāda ca // SoKss_10,2.96 //
latābhistāḍitā baddhvā yathāhaṃ bhavatā tathā /
yadyahaṃ tāḍayeyaṃ tvāṃ tata icchāmi nānyathā // SoKss_10,2.97 //
tatheti pratipede tatsa ca vyasanamohitaḥ /
tṛṇasārīkṛtaścitraṃ vajrasāro manobhuvā // SoKss_10,2.98 //
tataḥ sahastapādaṃ taṃ sā babandha dṛḍhaṃ tarau /
tacchastreṇaiva baddhasya karṇanāsaṃ cakarta sā // SoKss_10,2.99 //
gṛhītvā tasya śastraṃ ca vāsāṃsi ca vidhāya ca /
pāpā puruṣaveṣaṃ sā yathākāmamagāttataḥ // SoKss_10,2.100 //
vajrasārastu tatrāsīcchinnaśravaṇanāsikaḥ /
galatā śoṇitaughena mānena ca natānanaḥ // SoKss_10,2.101 //
atha tatrāgataḥ kaścid oṣadhyarthaṃ vane bhiṣak /
dṛṣṭvā taṃ kṛpayonmucya sādhuḥ svaṃ nītavān gṛham // SoKss_10,2.102 //
tatra cāśvāsitas tena śanaiḥ svagṛham āgamat /
sa vajrasāro na ca tāṃ cinvan prāpa kugehinīm // SoKss_10,2.103 //
avarṇayac ca taṃ tasmai vṛttāntaṃ krodhanāya saḥ /
tenāpi vatsarājāgre kathitaṃ sarvam eva tat // SoKss_10,2.104 //
ayaṃ niṣpauruṣāmarṣaḥ strībhūta iti bhāryayā /
puṃveṣo 'sya hṛto nūnaṃ nigrahaścocitaḥ kṛtaḥ // SoKss_10,2.105 //
iti rājakule sarvajanopahasito 'pi saḥ /
vajrasāra ihaivāste vajrasāreṇa cetasā // SoKss_10,2.106 //
tadevaṃ kasya viśvāsaḥ strīṣu deveti gomukhe /
uktavatyatha bhūyo 'pi jagāda marubhūtikaḥ // SoKss_10,2.107 //
apratiṣṭhaṃ manaḥ strīṇāmatrāpi śrūyatāṃ kathā /
pūrvaṃ siṃhabalo nāma rājābhūddakṣiṇāpathe // SoKss_10,2.108 //
tasya kalyāṇavatyākhyā sarvāntaḥpurayoṣitām /
priyā mālavasāmantasutā bhāryā babhūva ca // SoKss_10,2.109 //
tayā saha sa rājyaṃ svaṃ śāsannṛpatirekadā /
niṣkāsito 'bhūdbalibhir deśātsaṃbhūya gotrajaiḥ // SoKss_10,2.110 //
devīdvitīyaḥ pracchannaṃ sāyudho 'lpaparicchadaḥ /
sa pratasthe tato rājā mālavaṃ śvaśurāspadam // SoKss_10,2.111 //
gacchan pathi ca so 'ṭavyāṃ siṃham ādhāvitaṃ puraḥ /
śaraḥ khaḍgaprahāreṇa dvidhā cakre 'vahelayā // SoKss_10,2.112 //
vanadvipaṃ ca garjantamāyāntaṃ maṇḍalair bhraman /
khaḍgacchinnakarāṅghrīkaṃ muktāraṭimapātayat // SoKss_10,2.113 //
ekākī taskaracamūrvidalannavapaṅkajāḥ /
mamāthāraṇyavikrāntaḥ karī kamalinīriva // SoKss_10,2.114 //
evaṃ mārgamatikramya dṛṣṭātyadbhutavikramām /
mālavaṃ prāpya devīṃ svāṃ so 'bravītsatvasāgaraḥ // SoKss_10,2.115 //
na mārgavṛttametanme vācyaṃ pitṛgṛhe tvayā /
lajjaiṣā devi kā ślāghā kṣatriyasya hi vikrame // SoKss_10,2.116 //
ity uktvā ca tayā sākaṃ prāviśattatpiturhṛham /
saṃbhramāttena pṛṣṭaś ca nijaṃ vṛttāntamuktavān // SoKss_10,2.117 //
saṃmānya dattahastyaśvas tenaiva śvaśureṇa saḥ /
gajānīkābhidhasyāgādrājño 'tibalino 'ntikam // SoKss_10,2.118 //
devīṃ tu kalyāṇavatīṃ bhāryāṃ tāṃ pitṛveśmani /
tatraiva sthāpayām āsa vipakṣavijayodyataḥ // SoKss_10,2.119 //
tasmin prayāte yāteṣu divaseṣv ekad atra sā /
devī vātāyanāgrasthā kaṃcit puruṣam aikṣata // SoKss_10,2.120 //
sa dṛṣṭa eva rūpeṇa tasyāścittamapāharat /
smareṇākṛṣyamāṇā ca tatkṣaṇaṃ sā vyacintayat // SoKss_10,2.121 //
jāne 'haṃ nāryaputrādyatsurūpo 'nyo na śauryavān /
dhāvatyeva tathāpyasmipuruṣe bata me manaḥ // SoKss_10,2.122 //
tadadyaiva bhajāmyenamiti saṃcintya sā tadā /
sakhyai rahasyadhāriṇyai svābhiprāyaṃ śaśaṃsa tam // SoKss_10,2.123 //
tayaivānāyya naktaṃ ca vātāyanapathena sā /
antaḥpuraṃ taṃ paruṣaṃ rajjūtkṣiptaṃ nyaveśayet // SoKss_10,2.124 //
sa praviṣṭo 'tra puruṣo naivādhyāsitumojasā /
śaśāka tasyāḥ paryaṅkaṃ nyaṣīdatpṛthagāsane // SoKss_10,2.125 //
taddṛṣṭvā bata nīco 'yamiti yāvadviṣīdati /
rājñī sā tāvadatrāgādupariṣṭādbhramannahiḥ // SoKss_10,2.126 //
taṃ vilokya bhiyotthāya sahasā puruṣo 'tra saḥ /
dhanurādāya bhujagaṃ jaghāna viśikhena tam // SoKss_10,2.127 //
vipannapatitaṃ taṃ ca gavākṣeṇākṣipadbahiḥ /
harṣeṇa tadbhayottīrṇo nanarta sa ca kātaraḥ // SoKss_10,2.128 //
nṛtyantaṃ vīkṣya taṃ vignā sā kalyāṇavatī bhṛśam /
dadhyau dhigdhikkimetena niḥsattvenādhamena me // SoKss_10,2.129 //
dṛṣṭvaiva tadviraktāṃ tāṃ cittajñā sā ca tatsakhī /
nirgatyāśu praviśyātra jagāda kṛtasaṃbhramā // SoKss_10,2.130 //
āgatas te pitā devi tad ayam yātu saṃprati /
yathāgatenaiva pathā svagṛhaṃ tvaritaṃ yuvā // SoKss_10,2.131 //
evaṃ tayokte niryāto rajjvā vātāyanādbahiḥ /
bhayākulaḥ sa patito na daivātpañcatāṃ gataḥ // SoKss_10,2.132 //
gate tasminnavocattāṃ sā kalyāṇavatī sakhīm /
sakhi suṣṭhu kṛtaṃ nīco yattvayaiṣa bahiḥkṛtaḥ // SoKss_10,2.133 //
jñātaṃ tvayā me hṛdayaṃ ceto hi mama dūyate /
bhartā me vyāghrasiṃhādīnnipātyāpahnute hriyā // SoKss_10,2.134 //
ayaṃ tu bhujagaṃ hatvā hīnasattvaḥ panṛtyati /
tattādṛśaṃ taṃ hitvā kimasminme prākṛte ratiḥ // SoKss_10,2.135 //
tadapratiṣṭhitamatiṃ dhiṅ māṃ dhigathavā striyaḥ /
yā dhāvantyaśuciṃ hitvā karpūraṃ makṣikā iva // SoKss_10,2.136 //
iti jātānutāpā sā rājñī nītvā niśāṃ tataḥ /
pratīkṣamāṇā bhartāramāsīttatra pitur gṛhe // SoKss_10,2.137 //
tāvat sa dattānyabalo gajānīkena bhūbhujā /
gatvā tān gotrajān pañca pāpān siṃhabalo 'vadhīt // SoKss_10,2.138 //
tataḥ sa saṃprāpya punaḥ svarājyam ānīya bhāryāṃ ca pitur gṛhāttām /
prapūrya taṃ ca śvaśuraṃ dhanaughair niṣkaṇṭakāṃ kṣmāṃ suciraṃ śaśāsa // SoKss_10,2.139 //
iti pravīre subhage ca satpatau vivekinīnām api deva yoṣitām /
calaṃ mano dhāvati yatra kutracid viśuddhasattvā viralāḥ punaḥ striyaḥ // SoKss_10,2.140 //
iti marubhūtinigaditāmākarṇya kathāṃ sa vatsarājasutaḥ /
naravāhanadattas tāṃ sukhasupto nītavānrajanīm // SoKss_10,2.141 //
iti mahākaviśrīsomadevabhaṭṭaviracite kathāsaritsāgare śaktiyaśolambake dvitīyas taraṅgaḥ /
tṛtīyas taraṅgaḥ /
tataḥ prātaḥ kṛtāvaśyakāryaḥ sa sacivaiḥ saha /
naravāhanadattaḥ svamudyānaṃ viharanyayau // SoKss_10,3.1 //
tatrasthaś ca prabhapuñjamādau vyomno 'py anantaram /
tato vidyādharīrvahvīravatīrṇā dadarśa saḥ // SoKss_10,3.2 //
tāsāṃ madhye ca dīptānāṃ dadarśaikāṃ sa kanyakām /
tārāṇām iva śītāṃśulekhāṃ locanahārinīm // SoKss_10,3.3 //
vikasatpadmavadanāṃ lolalocanaṣaṭpadām /
salīlahaṃsagamanāṃ bahadutpalasaurabhām // SoKss_10,3.4 //
taraṅgahāritrivalīlatālaṃkṛtamadhyamām /
sākṣādiva smarodyānavāpīśobhādhidevatām // SoKss_10,3.5 //
smarasaṃjīvanīṃ tāṃ ca dṛṣṭvā sotkalikāmataḥ /
cāndrīṃ mūrtimivāmbhodhiścukṣubhe sa nṛpātmajaḥ // SoKss_10,3.6 //
aho sundaranirmāṇavaicitrī kāpy asau vidheḥ /
iti śaṃsansa sacivaiḥ sahitastām upāyayau // SoKss_10,3.7 //
tiryakpremārdrayā dṛṣṭyā paśyantīṃ tāṃ ca sa kramāt /
papraccha kā tvaṃ kalyāṇi kimihāgamanaṃ ca te // SoKss_10,3.8 //
tac chrutvā sābravītkanyā śṛṇutaitadvadāmi vaḥ /
asti kāñcanaśṛṅgākhyaṃ puraṃ haimaṃ himācale // SoKss_10,3.9 //
tatrāsti nāmnā sphaṭikayaśā vidyādhareśvaraḥ /
dhārmikaḥ kṛpaṇānāhaśaraṇāgatavatsalaḥ // SoKss_10,3.10 //
tasya hemaprabhādevyāṃ jātāṃ gaurīvarodbhavām /
māṃ śaktiyaśasaṃ nāma jānīhi tanayāmimām // SoKss_10,3.11 //
pituḥ prāṇapriyā sāhaṃ pañcabhrātṛkanīyasī /
atoṣayaṃ tadādeśādvrataiḥ stotraiś ca pārvatīm // SoKss_10,3.12 //
tuṣṭā sā sakalā vidyā dattvā māmevamādiśat /
piturdaśaguṇaṃ putri bhāvi vidyābalaṃ tava // SoKss_10,3.13 //
naravāhanadattaś ca bhartā tava bhaviṣyati /
vatsarājasuto bhāvicakravartī dyucāriṇām // SoKss_10,3.14 //
ity uktvā śarvapatnī me tiro 'bhūttatprasādataḥ /
labdhavidyābalā cāhaṃ saṃprāptā yauvanaṃ kramāt // SoKss_10,3.15 //
adyādiśac ca sā rātrau devī māṃ dattadarśanā /
prātaḥ putri tvayā gatvā draṣṭavyaḥ sa nijaḥ patiḥ // SoKss_10,3.16 //
āgantavyam ihaivādya māsena hi pitā tava /
cittasthitaitatsaṃkalpo vivāhaṃ saṃvidhāsyati // SoKss_10,3.17 //
ityādiśya tiro 'bhūtsā devī yātā ca yāminī /
tato 'hamāryaputraiṣā tvāmiha draṣṭumāgatā // SoKss_10,3.18 //
tatsaṃprati vrajāmīti gaditvā sasakhījanā /
utpatya khaṃ śaktiyaśāḥ sā jagāma puraṃ pituḥ // SoKss_10,3.19 //
naravāhanadattaś ca tadvivāhotsukas tataḥ /
viveśābhyantaraṃ vignaḥ paśyan māsam yugopamam // SoKss_10,3.20 //
tatra dṛṣṭvā vimanasaṃ so 'tha taṃ gomukho 'bravīt /
śṛṇu deva kathāmekāṃ tavākhyāmi vinodinīm // SoKss_10,3.21 //
babhūva kāñcanapurītyākhyayā nagarī purā /
tasyāṃ ca sumanā nāma mahānāsīnmahīpatiḥ // SoKss_10,3.22 //
ākrāntadurgakāntārabhūminā yena cakrire /
citraṃ virājamānena tādṛśā api śatravaḥ // SoKss_10,3.23 //
tamekadāsthānagataṃ pratīhāro vyajijñapat /
deva muktālatā nāma niṣādādhipakanyakā // SoKss_10,3.24 //
pañjarasthitamādāya śukaṃ dvāri bahiḥ sthitā /
vīraprabheṇānugatā bhrātrā devaṃ didṛkṣate // SoKss_10,3.25 //
praviśatviti rājñoke pratīhāranideśataḥ /
bhillakanyā nṛpāsthānaprāṅgaṇaṃ praviveśa sā // SoKss_10,3.26 //
na mānuṣīyaṃ divyastrī kāpi nūnamasāviti /
sarve 'py acintayaṃs tatra dṛṣṭvā tadrūpamadbhutam // SoKss_10,3.27 //
sā ca praṇamya rājānamevaṃ vyajñāpayattadā /
devāyaṃ śāstragañjākhyaś caturvedadharaḥ śukaḥ // SoKss_10,3.28 //
kaviḥ kṛtsnāsu vidyāsu kalāsu ca vicakṣaṇaḥ /
mayeśvaropayogitvādihānīto 'dya gṛhyatām // SoKss_10,3.29 //
ityarpitastayādāya pratīhāreṇa kautukāt /
nīto 'gre nṛpateretaṃ śukaḥ ślokaṃ papāṭha saḥ // SoKss_10,3.30 //
rājanyuktamidaṃ sadaiva yadayaṃ devasya saṃdhyukṣyate dhūmaśyāmamukho dviṣadvirahiṇīniḥśvāsavātodgamaiḥ /
etattvadbhutam eva yatparibhavādbāṣpāmbupūraplavair āsāṃ prajvalatīha dikṣu daśasu prājyaḥ pratāpānalaḥ // SoKss_10,3.31 //
evaṃ paṭhitvā vyākhyāya śuko 'vādītpunaś ca saḥ /
kiṃ prameyaṃ kutaḥ śāstrādbravīmyādiśyatāmiti // SoKss_10,3.32 //
tato 'tivismite rājñī mantrī tasyābravīdidam /
śaṅke śāpācchukībhūtaḥ pūrvarṣiḥ ko 'py ayaṃ prabho // SoKss_10,3.33 //
jātismaro dharmavaśātpurādhītaṃ smaratyataḥ /
ity ukte mantriṇā rājā sa śukaṃ pṛcchati sma tam // SoKss_10,3.34 //
kautukaṃ bhadra me brūhi svavṛttāntaṃ kva janma te /
śukatve śāstravijñānaṃ kutaḥ ko vā bhavāniti // SoKss_10,3.35 //
tataḥ sa bāṣpamutsṛjya vadati sma śukaḥ śanaiḥ /
avācyam apidevaitacchṛṇu vacmi tvadājñayā // SoKss_10,3.36 //
himavannikaṭe rājannastyeko rohiṇītaruḥ /
āmnāya iva digvyāpibhūriśākhāśritadvijaḥ // SoKss_10,3.37 //
tasminnekaḥ samaṃ śukyā śukastasthau kṛtālayaḥ /
tasmādeṣo 'hamutpannastasyāṃ duṣkarmayogataḥ // SoKss_10,3.38 //
jātasyaiva ca me mātā śukī sā pañcatāṃ gatā /
tātastu vṛddhaḥ pakṣāntaḥ kṣiptvā vardhayati sma mām // SoKss_10,3.39 //
nikaṭasthaśukānītabhuktaśeṣaphalāni ca /
aśnanmahyaṃ ca vitarannatha tatrāsta matpitā // SoKss_10,3.40 //
ekadā tatra tūryābhidhmātagośṛṅganādinī /
akheṭakāya samagādbhillasenā bhayaṃkarī // SoKss_10,3.41 //
vitrastakṛṣṇasārākṣī dhūlivyālulitāṃśukā /
saṃbhramodvelacamarīvisrastakabarībharā // SoKss_10,3.42 //
vidrutavyākulevābhūt sahasā sā mahāṭavī /
pulindavṛnde vividhaprāṇighātāya dhāvati // SoKss_10,3.43 //
kṛtāntakrīḍitaṃ kṛtvā dinamākheṭabhūmiṣu /
āgācchabarasainyaṃ tadāttaiḥ piśitabhārakaiḥ // SoKss_10,3.44 //
ekastu vṛddhaśabarastatrānāsāditāmiṣaḥ /
adrākṣītsa taruṃ sāyaṃ kṣudhitastam upāgamat // SoKss_10,3.45 //
āruhya ca sa tatrāśu śukānanyāṃś ca pakṣiṇaḥ /
ākṛṣyākṛṣya nīḍebhyo hatvā hatva bhuvi nyadhāt // SoKss_10,3.46 //
tathāyāntaṃ ca nikaṭaṃ yamakiṃkarasaṃnibham /
taṃ dṛṣṭvāhaṃ bhayāllīnaḥ śanaiḥ pakṣāntare pituḥ // SoKss_10,3.47 //
tāvac cāsmatkulāyaṃ sa prāpyākṛṣyaiva pātakī /
tātaṃ me pīḍitagrīvaṃ hatvā tarutale 'kṣipat // SoKss_10,3.48 //
ahaṃ ca tātena samaṃ patitvā tasya pakṣateḥ /
nirgatya tṛṇaparṇāntaḥ sabhayaḥ prāviśaṃ śanaiḥ // SoKss_10,3.49 //
athāvatīrya bhillo 'sāvagnau bhṛṣṭānabhakṣayat /
śukānanyānsamādāya pāpaḥ pallīṃ nijāmagāt // SoKss_10,3.50 //
tataḥ śāntabhayo duḥkhadīrghāṃ nītvā niśāmaham /
prātarbhūyiṣṭhamudite jagaccakṣuṣi bhāsvati // SoKss_10,3.51 //
agacchaṃ pakṣasaṃruddhavasudhaḥ praskhalanmuhuḥ /
tṛṣārtaḥ padmasarasastīramāsannavartinaḥ // SoKss_10,3.52 //
tatrāpaśyaṃ kṛtasnānamahaṃ tatsaikatasthitam /
muniṃ marīcināmānaṃ pūrvapuṇyamivātmanaḥ // SoKss_10,3.53 //
sa maṃ dṛṣṭvā samāśvāsya mukhakṣiptodabindubhiḥ /
kṛtvā pattrapuṭe 'naiṣīdāśramaṃ kṛpayā muniḥ // SoKss_10,3.54 //
tatra dṛṣṭvā kulapatirmaṃ pulastyaḥ kilāhasat /
tenānyamunibhiḥ pṛṣṭo divyadṛṣṭir uvāca saḥ // SoKss_10,3.55 //
imaṃ śāpaśukaṃ dṛṣṭvā duḥkhena hasitaṃ mayā /
vakṣyāmi caitat saṃbaddhāṃ kathāṃ vo vihitāhnikaḥ // SoKss_10,3.56 //
jātiṃ yacchravaṇādeṣa prāgvṛttaṃ ca smariṣyati /
ity uktvā sa pulastyarṣirāhnikāyotthito 'bhavat // SoKss_10,3.57 //
kṛtāhnikaś ca munibhiḥ punarabhyarthito 'tra saḥ /
matsaṃbaddhāṃ kathāmetāṃ mahāmuniravarṇayat // SoKss_10,3.58 //
āsījjyotiṣprabho nāma rājā ratnākare pure /
āratnākaramurvīṃ yaḥ śaśāsorjitaśāsanaḥ // SoKss_10,3.59 //
tasya tīvratapastuṣṭagaurīpativarodbhavaḥ /
harṣavatyabhidhānāyāṃ putro devyāmajāyata // SoKss_10,3.60 //
svapne mukhapraviṣṭaṃ yatsomaṃ devī dadarśa sā /
tena somaprabhaṃ nāmnā taṃ cakre svasutaṃ nṛpaḥ // SoKss_10,3.61 //
vavṛdhe ca sa tanvānaḥ prajānāṃ nayanotsavam /
rājaputro 'mṛtamayair guṇaiḥ somaprabhaḥ kramāt // SoKss_10,3.62 //
dṛṣṭvā bharakṣamaṃ śūraṃ yuvānaṃ prakṛtipriyam /
yauvarājye bhyaṣiñcattaṃ prīto jyotiṣprabhaḥ pitā // SoKss_10,3.63 //
prabhākarābhihānasya tanayaṃ nijamantriṇaḥ /
dadau priyaṃkaraṃ nāma mantritve cāsya sadguṇam // SoKss_10,3.64 //
tatkālamambarād aśvaṃ divyam ādāya mātaliḥ /
avatīrṇas tam abhyetya somaprabham abhāṣata // SoKss_10,3.65 //
vidyādharaḥ sakhā śakrasyāvatīrṇo bhavāniha /
tena cāśuśravā nāma śakreṇoccaiḥ śravaḥsutaḥ // SoKss_10,3.66 //
pūrvasnehena te rājan prahitas turagottamaḥ /
atrādhirūḍhaḥ śatrūṇām ajeyas tvaṃ bhaviṣyasi // SoKss_10,3.67 //
ity uktvā vājiratnaṃ taddatvā somaprabhāya saḥ /
āttapūjaḥ khamutpatya yayau vāsavasārathiḥ // SoKss_10,3.68 //
tato nītvaiva divasaṃ tamutsavamanoramam /
somaprabhastamanyedyur uvāca pitaraṃ nṛpam // SoKss_10,3.69 //
tāta na kṣatriyasyaiṣa dharmo yad ajigīṣutā /
tadājñāṃ dehi me yāvad digjayāya vrajāmy aham // SoKss_10,3.70 //
tac chrutvā sa pitā tuṣṭas tatheti pratyabhāṣata /
cakre jyotiṣprabhas tasya yātrasaṃvidam eva ca // SoKss_10,3.71 //
tataḥ praṇamya pitaraṃ digjayāya balaiḥ saha /
prayāc chakrahayārūḍhaḥ śubhe somaprabho 'hani // SoKss_10,3.72 //
jigāya so 'śvaratnena tena dikṣu mahīpatīn /
ājahāra ca ratnāni tebhyo durvāravikramaḥ // SoKss_10,3.73 //
nāmitaṃ svadhanustena vidviṣāṃ ca śiraḥ samam /
unnatiṃ taddhanuḥ prāpa na tu taddviṣatāṃ śiraḥ // SoKss_10,3.74 //
āgacchan kṛtakāryo 'tha himādrinikaṭe pathi /
saṃniviṣṭabalaś cakre mṛgayāṃ sa vanāntare // SoKss_10,3.75 //
daivātsadratnakhacitaṃ tatrāpaśyatsa kiṃnaram /
abhyadhāvac ca taṃ prāptuṃ tena śākreṇa vājinā // SoKss_10,3.76 //
sa kiṃnaro giriguhāṃ praviśyādarśanaṃ yayau /
somaprabhastu tenāśvenātidūramanīyata // SoKss_10,3.77 //
tāvat prakīrya kāṣṭhāsu prakāśaṃ tigmatejasi /
prāpte pratīcīṃ kakubhaṃ saṃdhyāsaṃgamakāriṇīm // SoKss_10,3.78 //
śrāntaḥ kathaṃcidāvṛtya sa dadarśa mahatsaraḥ /
tattīre tāṃ niśāṃ netukāmaścāśvādavātarat // SoKss_10,3.79 //
dattvā tṛṇodakaṃ tasmāyāhṛtāmbuphalodakaḥ /
viśrāntaścaikato 'kasmādaśṛṇodgītaniḥsvanam // SoKss_10,3.80 //
gatvā tadanusāreṇa kautukānnātidūrataḥ /
so 'paśyacchivaliṅgāgre gāyantīṃ divyakanyakām // SoKss_10,3.81 //
keyamadbhutarūpā syād iti taṃ ca savismayam /
sāpy udārākṛtiṃ dṛṣṭvā kṛtvātithyam avocata // SoKss_10,3.82 //
kastvaṃ kathamimāṃ bhūmimekaḥ prāpto 'si durgamām /
etac chrutvā svavṛttāntamuktvā papraccha so 'pi tām // SoKss_10,3.83 //
tvaṃ me kathaya kāsitvaṃ vane 'smin kā ca te sthitiḥ /
iti taṃ pṛṣṭavantaṃ ca divyakanyā jagāda sā // SoKss_10,3.84 //
kautukaṃ cenmahābhāga tadvacmi śṛṇu matkathām /
ity uktvā sā lasadbaṣpapūrā vaktuṃ pracakrame // SoKss_10,3.85 //
astīha kāñcanābhākhyaṃ himādrikaṭake puram /
padmakūṭābhidhāno 'sti tatra vidyādhareśvaraḥ // SoKss_10,3.86 //
tasya hemaprabhādevyāṃ rājñaḥ putrādhikapriyām /
manorathaprabhāṃ nāma viddhi māṃ tanayāmimām // SoKss_10,3.87 //
sāhaṃ vidyāprabhāveṇa sakhībhiḥ samamāśramān /
dvīpāni kulaśailāṃś ca vanānyupavanāni ca // SoKss_10,3.88 //
krīḍitvā pratyahaṃ caivamāhārasamaye pituḥ /
āgacchāmi svabhavanaṃ vāsarapraharaistribhiḥ // SoKss_10,3.89 //
ekadāhamiha prāptā viharantī sarastaṭe /
muniputrakamadrākṣaṃ savayasyamiha sthitam // SoKss_10,3.90 //
tadrūpaśobhayākṛṣṭā dūtyevāhaṃ tamabhyagām /
so 'pi sākūtayā dṛṣṭyaivākarotsvāgataṃ mama // SoKss_10,3.91 //
tato mamopaviṣṭāyāḥ sakhī jñātobhayāśayā /
kastvaṃ brūhi mahābhāgetyapṛcchattadvayasyakam // SoKss_10,3.92 //
sa cābravīt tadvayasyo nātidūramitaḥ sakhi /
nivasaty āśramapade munir dīdhitimān iti // SoKss_10,3.93 //
sa brahmacārī sarasi snātumatra kadācana /
āgato dadṛśe devyā tatkālāgatayā śriyā // SoKss_10,3.94 //
sā taṃ śarīreṇāprāpyaṃ praśāntaṃ manasaiva yat /
sakāmā cakame tena putraṃ saṃprāpa mānasam // SoKss_10,3.95 //
tvaddarśanānmamotpannaḥ putro 'yaṃ pratigṛhyatām /
iti nītvaiva tajjātaṃ sā dīdhitimataḥ sutam // SoKss_10,3.96 //
bālakaṃ munaye tasmai samarpya śrīstirodadhe /
so 'py anāyāsalabdhaṃ taṃ putraṃ hṛṣṭo 'grahīnmuniḥ // SoKss_10,3.97 //
raśmimāniti nāmnā ca kṛtvā saṃvardhya ca kramāt /
upanīya samaṃ sarvā vidyāḥ snehādaśikṣayat // SoKss_10,3.98 //
taṃ raśmimantaṃ jānītametaṃ munikumārakam /
śriyaḥ sutaṃ mayā sākaṃ viharantamihāgatam // SoKss_10,3.99 //
ity uktvā tadvayasyena pṛṣṭā tenāpi matsakhī /
sā sanāmānvayaṃ sarvaṃ maduktaṃ taṃ tadabravīt // SoKss_10,3.100 //
tato 'nyonyānvayajñānānnitarāmanurāgiṇau /
muniputraḥ sa cāhaṃ ca yāvattatra sthitāvubhau // SoKss_10,3.101 //
tāvadetya dvitīyā māṃ svagṛhādavadatsakhī /
uttiṣṭhāhārabhūmau tvāṃ pitā mugdhe pratīkṣate // SoKss_10,3.102 //
tac chrutvā śrīghram eṣyāmīty uktvāvasthāpya cātra tam /
muniputraṃ gatābhūvaṃ bhītyāhaṃ pitur antikam // SoKss_10,3.103 //
tatra kiṃcitkṛtāhārā yāvac cāhaṃ vinirgatā /
tāvadādyā sakhī sā mamāgatya svair am abravīt // SoKss_10,3.104 //
āgato muniputrasya tasyeha sa sakhā sakhi /
sthitaś ca prāṅgaṇadvāri satvaraś ca mamāvadat // SoKss_10,3.105 //
manorathaprabhāpārśvamahaṃ raśmimatādhunā /
preṣito vyomagamanīṃ vidyāṃ dattvaiva paitṛkīm // SoKss_10,3.106 //
prāṇeśvarīṃ vinā tāṃ hi madanena sa dāruṇām /
daśāṃ nīto na śaknoti praṇāndhārayituṃ kṣaṇam // SoKss_10,3.107 //
tac chrutvaivāsmi nirgatya tena yuktāgrayāyinā /
muniputrakamittreṇa sakhyā cāhamihāgatā // SoKss_10,3.108 //
prāptā ca tamihādrākṣaṃ muniputraṃ vinā mayā /
candrodgamenaiva samaṃ vṛttaprāṇodgamānmṛtam // SoKss_10,3.109 //
tato 'haṃ tadviyogārtā nindantī tanumātmanaḥ /
praveṣṭumaicchamanalaṃ gṛhītvā tatkalevaram // SoKss_10,3.110 //
tāvaddivo 'vatīryaiva tejaḥpuñjākṛtiḥ pumān /
ādāya taccharīraṃ sa cotpatya gaganaṃ yayau // SoKss_10,3.111 //
athāhaṃ kevalaivāgnau patituṃ yāvadudyatā /
tāvaduccarati smaivaṃ gaganādiha bhāratī // SoKss_10,3.112 //
manorathaprabhe maivaṃ kṛthā bhūyo bhaviṣyati /
etena muniputreṇa tava kālena saṃgamaḥ // SoKss_10,3.113 //
etac chrutvā parāvṛttya maraṇāttatpratīkṣiṇī /
sthitāsmīhaiva baddhāśā śaṃkarārcanatatparā // SoKss_10,3.114 //
muniputrasuhṛtso 'pi gato me kvāpy adarśanam /
iti tāṃ vādinīṃ vidyādharīṃ somaprabho 'bhyadhāt // SoKss_10,3.115 //
sthitāsyekākinī tarhi kathaṃ sāpi sakhī kva te /
etac chrutvā tamāha sma sā vidyādharakanyakā // SoKss_10,3.116 //
siṃhavikrama ityasti nāmnā vidyādhareśvaraḥ /
tasyānanyasamā cāsti tanayā makarandikā // SoKss_10,3.117 //
sā me sakhī prāṇasamā kanyā madduḥkhaduḥkhitā /
tayā sakhī preṣitābhūdvārtāṃ jñātumihādya me // SoKss_10,3.118 //
tato mayāpi tatsakhyā samaṃ sā prahitā nijā /
sakhī tadantikaṃ tena sthitāsmyekaiva saṃprati // SoKss_10,3.119 //
evaṃ vadantī gaganādavatīrṇāṃ tadaiva tām /
svasakhīṃ darśayām āsa tasmai somaprabhāya sā // SoKss_10,3.120 //
tāmathoktasakhīvārtāṃ parṇaśayyāmakārayat /
somaprabhasya tadvāhasyāpi ghāsamadāpayat // SoKss_10,3.121 //
tato nītvā niśāṃ sarve tatra te prātar utthitāḥ /
vyomno 'vatīrṇaṃ dadṛśurvidyādharam upāgatam // SoKss_10,3.122 //
sa ca vidyādharo devajayo nāma kṛtānatiḥ /
manorathaprabhāmevam upaviśya jagāda tām // SoKss_10,3.123 //
manorathaprabhe rājā vakti tvāṃ siṃhavikramaḥ /
yāvattava na niṣpanno varastāvanna matsutā // SoKss_10,3.124 //
vivāhamicchati snehāttvatsakhī makarandikā /
tadetāṃ bodhayāgatya yenodvāhe pravartate // SoKss_10,3.125 //
etac chrutvā sakhisnehāttāṃ vidyādharakanyakām /
gantuṃ pravṛttāṃ vakti sma rājā somaprabho 'tha saḥ // SoKss_10,3.126 //
draṣṭuṃ vaidyādharaṃ lokamanaghe kautukaṃ mama /
tattatra naya māmaśvo dattaghāso 'tra tiṣṭhatu // SoKss_10,3.127 //
tac chrutvā sā tathety uktvā vyomnā sadyaḥ sakhīyutā /
tena devajayotsaṅgāropitena samaṃ yayau // SoKss_10,3.128 //
prāptā tatra kṛtātithyā makarandikayā tayā /
dṛṣṭvā somaprabhaṃ ko 'yamiti svair amapṛcchyata // SoKss_10,3.129 //
tayoktatadudantā ca tataḥ sā makarantikā /
somaprabheṇa tenābhūtsadyo 'pahṛtamānasā // SoKss_10,3.130 //
so 'pi tāṃ manasā prāpya lakṣmīṃ rūpavatīmiva /
sa tu kaḥ sukṛtī yo 'syā varaḥ syādityacintayat // SoKss_10,3.131 //
tataḥ svair aṃ kathālāpe tāmāha makarandikām /
manorathaprabhā caṇḍi kasmānnodvāhamicchasi // SoKss_10,3.132 //
tac chrutvā sāpy avocattāṃ tvayānaṅgīkṛte vare /
kathaṃ vivāhamiccheyaṃ tvaṃ śarīrādhikā hi me // SoKss_10,3.133 //
evaṃ tayā sapraṇayaṃ makarandikayodite /
manorathaprabhāvādīdvṛto mugdhe mayā varaḥ // SoKss_10,3.134 //
tatsaṃgamapratīkṣā hi tiṣṭhāmītyudite tayā /
karomi tarhi tvadvākyamityāha makarandikā // SoKss_10,3.135 //
manorathaprabhā sātha jñātacittā jagāda tām /
sakhi somaprabhaḥ pṛthvīṃ bhrāntvā prāpto 'tithistava // SoKss_10,3.136 //
tadasyātithisatkāraḥ kartavyaḥ sundari tvayā /
ityākarṇyaiva jagade makarandikayā tayā // SoKss_10,3.137 //
ā śarīrānmayā sarvam idametasya sāṃpratam /
arghapātrīkṛtaṃ kāmaṃ svīkarotu yadīcchati // SoKss_10,3.138 //
evaṃ tayokte tatprītiṃ kramādāvedya tatpituḥ /
manorathaprabhā cakre tayor udvāhaniścayam // SoKss_10,3.139 //
tataḥ somaprabho labdhadhṛtistuṣṭo jagāda tām /
tvadāśramamahaṃ yāmi sāṃprataṃ tatra jātu me // SoKss_10,3.140 //
cinvānaṃ padavīṃ sainyamāgacchenmantryadhiṣṭhitam /
māmaprāpyāhitāśaṅki tac ca gacchetparāṅmukham // SoKss_10,3.141 //
tadgatvā sainyavṛttāntaṃ buddhvāgatya tataḥ punaḥ /
niścitya pariṇeṣyāmi śubhe 'hni makarandikām // SoKss_10,3.142 //
tac chrutvā sā tathety uktvā tamanaiṣīnnijāśramam /
manorathaprabhā devajayāṅkāropitaṃ punaḥ // SoKss_10,3.143 //
tāvat priyaṃkaro mantrī tasya somaprabhasya saḥ /
vicinvānaś ca padavīṃ tatraivāgātsasainikaḥ // SoKss_10,3.144 //
militāya tatas tasmai prahṛṣṭo nijamantriṇe /
somaprabhaḥ svavṛttāntaṃ yāvat sarvaṃ sa śaṃsati // SoKss_10,3.145 //
tāvat tasyāyayau dūtaḥ śīghram āgamyatām iti /
lekhe likhitvā saṃdeśam ādāya pitur antikāt // SoKss_10,3.146 //
tena sainyaṃ samādāya sacivānumatena saḥ /
pitrājñāmanatikrāmañjagāma nagaraṃ nijam // SoKss_10,3.147 //
tātaṃ dṛṣṭvāhameṣyāmi nacirādity uvāca ca /
manorathaprabhāṃ tāṃ ca taṃ ca devajayaṃ vrajan // SoKss_10,3.148 //
so 'tha devajayo gatvā tatsarvaṃ makarandikām /
tathaivābodhayattena jajñe sā virahāturā // SoKss_10,3.149 //
nodyāne sā ratiṃ lebhe na gīte na sakhījane /
śukānām apiśuśrāva na vinodavatīrgiraḥ // SoKss_10,3.150 //
nāhāram apisā bheje kā kathā maṇḍanādike /
prayatnair bodhyamānāpi pitṛbhyāṃ nāgrahīddhṛtim // SoKss_10,3.151 //
utsṛjya bisinīpatraśayanaṃ cācireṇa sā /
unmādinīva babhrāma pitror udvegadāyinī // SoKss_10,3.152 //
yadā na pratipede sā samāśvāsayatostayoḥ /
vacastadā tau kupitau pitarau śapataḥ sma tām // SoKss_10,3.153 //
niṣādamadhye niḥśrīke kaṃcitkālaṃ patiṣyasi /
anenaiva śarīreṇa svajātismṛtivarjitā // SoKss_10,3.154 //
iti śaptā pitṛbhyāṃ sā niṣādabhavanaṃ gatā /
niṣādakanyā saṃpannā tadaiva makarandikā // SoKss_10,3.155 //
sa cānutapya tacchokāttatpitā siṃhavikramaḥ /
vidyādhareśvaraḥ patnyā saha pañcatvamāyayau // SoKss_10,3.156 //
sa ca vidyādharendro 'bhūtprāgṛṣiḥ sarvaśāstravit /
kenāpi prāktanāpuṇyaśeṣeṇa śukatāṃ gataḥ // SoKss_10,3.157 //
tathaiva tasya bhāryā ca sā jātāraṇyasūkarī /
so 'yaṃ śukaḥ purādhītaṃ vetti caiva tapobalāt // SoKss_10,3.158 //
atha karmagatiṃ citrāṃ dṛṣṭvāsya hasitaṃ mayā /
etāṃ rājasadasty uktvā kathāṃ caiṣa vimokṣyate // SoKss_10,3.159 //
somaprabhaś ca tāmasya sutāṃ dyucarajanmani /
prāpsyatyeva niṣādītvamāgatāṃ makarandikām // SoKss_10,3.160 //
manorathaprabhā taṃ ca jātaṃ saṃprati bhūmipam /
raśmimantaṃ munisutaṃ tadaiva patimāpsyati // SoKss_10,3.161 //
somaprabho 'pi pitaraṃ dṛṣṭvā gatvā tadāśrame /
sāṃprataṃ sa priyāprāptyai śarvamārādhayansthitaḥ // SoKss_10,3.162 //
ityākhyāya kathāṃ tatra pulastyo vyaramanmuniḥ /
ahaṃ ca jātimasmārṣaṃ harṣaśokapariplutaḥ // SoKss_10,3.163 //
tato yenāhamabhavaṃ nītastatkṛpayāśramam /
sa marīcimunis tatra gṛhītvā māmavardhayat // SoKss_10,3.164 //
jātapakṣaś ca pakṣitvasulabhāccāpalādaham /
itas tataḥ paribhrāmyanvidyāścaryaṃ pradarśayan // SoKss_10,3.165 //
niṣādahas te patitaḥ kramātprāptastvadantikam /
idānīṃ ca mama kṣīṇaṃ duṣkṛtaṃ pakṣiyonijam // SoKss_10,3.166 //
iti sadasi kathām udīrya tasmin viduṣi śuke virate vicitravāci /
sapadi sa sumanomahībhṛdāsīt pramadataraṅgitavismṛtāntarātmā // SoKss_10,3.167 //
atrāntare taṃ parituṣya śaṃbhuḥ svapne ca somaprabhamādideśa /
uttiṣṭha rājansumanonṛpasya pārśvaṃ vraja prāpsyasi tatra kāntām // SoKss_10,3.168 //
muktālatākhyā pitṛśāpato hi bhūtvā niṣādī makarandikākhyā /
ādāya taṃ svaṃ pitaraṃ gatāsya rājño 'ntikaṃ sā śukatāmavāptam // SoKss_10,3.169 //
smariṣyati tvāṃ tu vilokya jātiṃ vidyādharī sā vinivṛttaśāpā /
anyonyavijñānavivṛddhaharṣaśobhī bhaviṣyaty atha saṃgamo vām // SoKss_10,3.170 //
iti bhūmipatiṃ nigadya taṃ giriśaḥ svāśramagāṃ tathaiva tām /
aparāṃ sa manorathaprabhāṃ bhagavān bhaktakṛpālur abravīt // SoKss_10,3.171 //
yo raśmimān munisuto 'bhimato varas te jātaḥ sa saṃprati punaḥ sumanobhidhānaḥ /
tat tatra gaccha tam avāpnuhi sa svajātiṃ sadyaḥ smariṣyati śubhe tava darśanena // SoKss_10,3.172 //
evaṃ te somaprabhavidyādharakanyake pṛthagvibhunā /
svapnādiṣṭe nṛpates tasya sadaḥ sumanasastadā yayatuḥ // SoKss_10,3.173 //
somaprabhaṃ tatra ca taṃ vilokya saṃsmṛtya jātiṃ makarandikā svām /
divyaṃ prapadyaiva nijaṃ vapus taj jagrāha kaṇṭhe ciraśāpamuktā // SoKss_10,3.174 //
so 'pi prasādādgirijāpatestāṃ saṃprāpya vidyādhararājaputrīm /
somaprabhaḥ sākṛtidivyabhogalakṣmīm ivāśliṣya kṛtī babhūva // SoKss_10,3.175 //
sa cāpi dṛṣṭvaiva manorathaprabhāṃ smṛtasvajātiḥ sumanomahīpatiḥ /
praviśya pūrvāṃ nabhasaścyutāṃ tanuṃ munīndraputraś ca babhūva raśmimān // SoKss_10,3.176 //
tayā ca saṃgamya punaḥ svakāntayā cirotsukaḥ sa prayayau svamāśramam /
yayau sa somaprabhabhūpatiś ca tāṃ priyāṃ samādāya nijāṃ nijaṃ puram // SoKss_10,3.177 //
śuko 'pi muktvaiva sa vaihagīṃ tanuṃ jagāma dhāma svatapobhir arjitam /
itīha dūrāntarito 'pi dehināṃ bhavaty avaśyaṃ vihitaḥ samāgamaḥ // SoKss_10,3.178 //
iti naravāhanadatto nijasacivādgomukhātkathāṃ śrutvā /
adbhutavicitrarucirāṃ śaktiyaśaḥ sotsukastutoṣa tadā // SoKss_10,3.179 //
iti mahākaviśrīsomadevabhaṭṭaviracite kathāsaritsāgare śaktiyaśolambake tṛtīyas taraṅgaḥ /
caturthas taraṅgaḥ /
tato vidyādharīyugmakathām ākhyāya gomukhaḥ /
naravāhanadattaṃ tam uvāca sacivāgraṇīḥ // SoKss_10,4.1 //
keciddeva sahante 'tra lokadvayahitaiṣiṇaḥ /
sāmānyā api kāmāderāvegaṃ kṛtabuddhayaḥ // SoKss_10,4.2 //
tathā ca śūravarmākhyo babhūva kulaputrakaḥ /
rājñaḥ kuladharākhyasya sevakaḥ khyātapauruṣaḥ // SoKss_10,4.3 //
sa grāmadāgato jātu praviṣṭo 'śaṅkitaṃ gṛhe /
bhāryāṃ svenaiva mittreṇa dadarśa svair asaṃgatām // SoKss_10,4.4 //
dṛṣṭvā niyamya sa krodhaṃ cintayām āsa dhair yataḥ /
kiṃ mitradrohiṇaitena paśunā nihatena me // SoKss_10,4.5 //
duścāriṇyānayā vāpi pāpayā nigṛhītayā /
kiṃ karomy aham apy enamātmānaṃ pāpabhāginam // SoKss_10,4.6 //
ityālocya parityajya tāvubhāvapyuvāca saḥ /
hanyāmahaṃ taṃ yuvayor yaṃ paśyeyaṃ punaḥ punaḥ // SoKss_10,4.7 //
nāgantavyamito bhūyo mama locanagocaram /
ity uktvā tena muktau tau yayatuḥ kvāpi dūrataḥ // SoKss_10,4.8 //
sa tvanyāṃ pariṇīyābhūcchūravarma sunirvṛtaḥ /
evaṃ deva jitakrodho na duḥkhasyāspadībhavet // SoKss_10,4.9 //
kṛtaprajñaś ca vipadā deva jātu na bādhyate /
tiraścām apihi prajñā śreyase na parākramaḥ // SoKss_10,4.10 //
tathā ca śṛṇvimāṃ siṃhavṛṣabhādigatāṃ kathām /
āsīt ko'pi vaṇikputro dhanavānnagare kva cit // SoKss_10,4.11 //
tasyaikadā vaṇijyārthaṃ gacchato mathurāṃ purīm /
bhāravoḍhā yugaṃ karṣan bhareṇa yugabhaṅgataḥ // SoKss_10,4.12 //
giriprasravaṇodbhūtakardame skhalitaḥ pathi /
saṃjīvakākhyo vṛṣabhaḥ papātāṅgair vicūrṇitaiḥ // SoKss_10,4.13 //
dṛṣṭvābhighātaniśceṣṭamasiddhotthāpanakramaḥ /
nirāśastaṃ cirāttyaktvā vaṇikputro jagāma saḥ // SoKss_10,4.14 //
sa ca saṃjīvako daivāt samāśvasto vṛṣaḥ śanaiḥ /
utthāya śaṣpān samṛdūn aśnan prakṛtim āptavān // SoKss_10,4.15 //
gatvā ca yamunātīraṃ haritāni tṛṇāni saḥ /
khādan svacchandacārī san pṛṣṭāṅgo balavān abhūt // SoKss_10,4.16 //
vyacarat pīnakakudo mādyan haravṛṣopamaḥ /
śṛṅgotpāṭitavalmīkaḥ sa ca tatronnadan muhuḥ // SoKss_10,4.17 //
tatkālaṃ cābhavattatra nātidūre vanāntare /
siṃhaḥ piṅgalako nāma vikramākrāntakānanaḥ // SoKss_10,4.18 //
mṛgarājasya tasyās tāṃ mantriṇau jambukāv ubhau /
eko damanako nāma tathā karaṭako 'paraḥ // SoKss_10,4.19 //
sa siṃho jātu toyārtham āgacchan yamunātaṭam /
tasyārān nādam aśrauṣīt saṃjīvakakakudmataḥ // SoKss_10,4.20 //
śrutvā cāśrutapūrvaṃ taṃ tannādaṃ dikṣu mūrcchitam /
sa siṃho 'cintayatkasya bata nādo 'yamīdṛśaḥ // SoKss_10,4.21 //
nūnamatra mahatsattvaṃ kiṃcittiṣṭhatyavaimi tat /
taddhi dṛṣṭvaiva māṃ hanyādvanādvāpi pravāsayet // SoKss_10,4.22 //
iti so 'pītapānīya eva gatvā vanaṃ drutam /
bhītaḥ siṃho nigūhyāsīdākāramanuyāyiṣu // SoKss_10,4.23 //
atha prājño damanakaḥ sa mantrī tasya jambukaḥ /
tam avocat karaṭakaṃ dvitīyaṃ mantriṇaṃ rahaḥ // SoKss_10,4.24 //
asmatsvāmī payaḥ pātuṃ gato 'pītvaiva tatkatham /
āgatastvaritaṃ bhadra praṣṭavyo 'traiṣa kāraṇam // SoKss_10,4.25 //
tataḥ karaṭako 'vādīdvyāpāro 'smākameṣa kaḥ /
śrutastvayā na vṛttāntaḥ kiṃ kīlotpāṭinaḥ kapeḥ // SoKss_10,4.26 //
nagare kvāpi kenāpi vaṇijā devatāgṛham /
kartuṃ prārabdham abhavad bhūrisaṃbhṛtadārukam // SoKss_10,4.27 //
tatra karmakarāḥ kāṣṭhaṃ krakacordhvārdhatāṭitam /
dattāntaḥkīlayantraṃ te sthāpayitvā gṛhaṃ yayuḥ // SoKss_10,4.28 //
tāvadāgatya tatraiko vānaraś cāpalotplutaḥ /
kīlavyastavibhāge 'pi kāṣṭhe tasminn upāviśat // SoKss_10,4.29 //
nāḍyantare mukhe mṛtyoriva tatropaviśya ca /
kīlamutpāṭayām āsa hastābhyāṃ niṣprayojanam // SoKss_10,4.30 //
nipatyotkhātakīlena saha kāṣṭhena tena ca /
tadbhāgadvayasaṃghaṭṭapīḍitāṅgo mamāra saḥ // SoKss_10,4.31 //
evaṃ na yasya yastkarma sa tatkurvanvinaśyati /
tasmātkiṃ mṛgarājasya vijñātenāśayena naḥ // SoKss_10,4.32 //
etatkaraṭakāc chrutvā dhīro damanako 'bravīt /
antarbhūya prabhoḥ prāpyo viśeṣaḥ sarvadā budhaiḥ // SoKss_10,4.33 //
ko hi nāma na kurvīta kevalodarapūraṇam /
evaṃ damanakenokte sādhuḥ karaṭako 'bravīt // SoKss_10,4.34 //
svecchayātipraveśo yo na dharmaḥ sevakasya saḥ /
iti coktaḥ karaṭakenedaṃ damanako 'bhyadhāt // SoKss_10,4.35 //
maivamātmānurūpaṃ hi phalaṃ sarvo 'pi vāñchati /
śvā tuṣyatyasthimātreṇa kesarī dhāvati dvipe // SoKss_10,4.36 //
etac chrutvā karaṭako 'vādīdevaṃ kṛte yadi /
kupyati pratyuta svāmī tadviśeṣaphalaṃ kutaḥ // SoKss_10,4.37 //
atīva karkaśāḥ stabdhā hiṃsrair jantubhir āvṛtāḥ /
durāsadāś ca viṣamā īśvarāḥ parvatā iva // SoKss_10,4.38 //
tato damanako 'vādītsatyametadbudhastu yaḥ /
svabhāvānupraveśena svīkaroti śanaiḥ prabhum // SoKss_10,4.39 //
evaṃ kurviti tenoktas tataḥ karaṭakena saḥ /
yayau damanakas tasya siṃhasya svāmino 'ntikam // SoKss_10,4.40 //
praṇipatyopaviṣṭaś ca siṃhaṃ piṅgalakaṃ sa tam /
svāminaṃ kṛtasatkāraṃ kṣaṇādevaṃ vyajijñapat // SoKss_10,4.41 //
ahaṃ kramāgatastāvaddeva bhṛtyo hitastava /
hitaḥ paro 'pi svīkāryo heyaḥ svo 'py ahitaḥ punaḥ // SoKss_10,4.42 //
krītvānyato 'pi mūlyena mārjāraḥ poṣyate hitaḥ /
ahito hanyate yatnādgṛhajāto 'pi mūṣakaḥ // SoKss_10,4.43 //
śrotavyaṃ ca hitaiṣibhyo bhṛtyebhyo bhūtimicchatā /
apṛṣṭair api kartavyaṃ taiś ca kāle hitaṃ prabhoḥ // SoKss_10,4.44 //
tadviśvasiṣi ceddeva na kupyasi na nihnuṣe /
pṛcchāmi tadahaṃ kiṃcinna codvegaṃ karoṣi cet // SoKss_10,4.45 //
evaṃ damanakenoktaḥ siṃhaḥ piṅgalako 'bravīt /
viśvāsārho 'si bhakto 'si tanniḥśaṅkaṃ tvayocyatām // SoKss_10,4.46 //
iti piṅgalakenokte 'vocaddamanako 'tha saḥ /
deva pānīyapānārthaṃ tṛṣito gatavānasi // SoKss_10,4.47 //
tadapītajalaḥ kiṃ tvamāgato vimanā iva /
etattadvacanaṃ śrutvā sa mṛgenro vyacintayat // SoKss_10,4.48 //
lakṣito 'smyamunā tatkiṃ bhaktasyāsya nigūhyate /
ityālocyābravīttaṃ sa śṛṇu gopyaṃ na te 'sti me // SoKss_10,4.49 //
jalapārśvagatenātra nādo 'pūrvaḥ śruto mayā /
sa cāsmadadhikasyogro jāne sattvasya kasyacit // SoKss_10,4.50 //
bhāvyaṃ śabdānurūpeṇa prāyeṇa prāṇinā yataḥ /
prajāpatervicitro hi prāṇisargo 'dhikādhikaḥ // SoKss_10,4.51 //
tena ceha praviṣṭena na śarīraṃ na me vanam /
tasmādito mayānyatra gantavyaṃ kānane kva cit // SoKss_10,4.52 //
iti vādinamāha sma siṃhaṃ damanako 'tha tam /
śūraḥ sanniyatā deva kiṃ vanaṃ tyaktumicchasi // SoKss_10,4.53 //
jalena bhajyate setuḥ snehaḥ karṇejapena tu /
arakṣaṇena mantraś ca śabdamātreṇa kātaraḥ // SoKss_10,4.54 //
yantrādiśabdās te te hi bhavanty eva bhayaṃkarāḥ /
paramārtham avijñāya na bhetavyam ataḥ prabho // SoKss_10,4.55 //
tathā ca bherīgomāyukatheyaṃ śrūyatāṃ tvayā /
ko'pi kvāpi vanoddeśe gomāyur abhavat purā // SoKss_10,4.56 //
sa bhakṣyārthī bhramanvṛttayuddhāṃ prāpya bhuvaṃ dhvanim /
gambhīramekataḥ śrutvā bhīto dṛṣṭiṃ tato dadau // SoKss_10,4.57 //
tatrādṛṣṭacarāṃ bherīmapaśyatpatitasthitām /
kimīdṛśo 'yaṃ prāṇī syātko 'pyevaṃrūpaśabdakṛt // SoKss_10,4.58 //
iti saṃcintayandṛṣṭvā niḥspandāṃ tām upāgataḥ /
yāvat paśyati tāvat sa nāyaṃ prāṇītyabudhyata // SoKss_10,4.59 //
vātavellaccharastambahatacarmapuṭodbhavam /
śabdaṃ nirūpya tasyāṃ ca sa gomāyurjahau bhayam // SoKss_10,4.60 //
syātkiṃcidbhakṣyamatrāntarity utpāṭya sa puṣkaram /
praviśya vīkṣate yāvatkevale dārucasrmaṇī // SoKss_10,4.61 //
taddeva śabdamātreṇa kiṃ bibhyati bhavādṛśāḥ /
manyase yadi tattatra tadvijñātuṃ vrajāmy aham // SoKss_10,4.62 //
ityūcivāndamanako gaccha śakto 'si cediti /
gaditastena siṃhena sa yayau yamunātaṭam // SoKss_10,4.63 //
tatra śabdānusāreṇa yāvat svairaṃ sa gacchati /
tāvattṛṇāni khādantaṃ vṛṣabhaṃ taṃ dadarśa saḥ // SoKss_10,4.64 //
upetya cāntikaṃ tasya kṛtvā tena ca saṃvidam /
gatvā tasmai sa siṃhāya yathāvastu śaśaṃsa tat // SoKss_10,4.65 //
mahokṣaḥ sa tvayā dṛṣṭaḥ saṃstavaś ca kṛto yadi /
tadihānaya taṃ yuktyā tāvat paśyāmi kīdṛśaḥ // SoKss_10,4.66 //
ity uktvā sa prahṛṣṭastaṃ siṃhaḥ piṅgalakas tataḥ /
vṛṣasya prāhiṇottasya pārśvaṃ damanakaṃ punaḥ // SoKss_10,4.67 //
ehyahvayati tuṣṭastvamasmatsvāmī mṛgādhipaḥ /
iti gatvā damanakenoktaḥ sa vṛṣabho bhayāt // SoKss_10,4.68 //
yadā na pratipede tattadā gatvā punarvanam /
taṃ nijasvāminaṃ siṃhaṃ tasyābhayamadāpayat // SoKss_10,4.69 //
etyābhayena cāśvāsya tataḥ saṃjīvakaṃ sa tam /
vṛṣabhaṃ taṃ damanako 'naiṣītkesariṇo 'ntikam // SoKss_10,4.70 //
sa cāgataṃ taṃ praṇataṃ dṛṣṭvā siṃhaḥ kṛtādaraḥ /
uvācehaiva tiṣṭha tvaṃ matpārśve nirbhayo 'dhunā // SoKss_10,4.71 //
tadeti tena tatrasthenāhṛtaḥ sa tathā kramāt /
ukṣṇā yathānyavimukhas tadvaśo 'bhūt sa kesarī // SoKss_10,4.72 //
tato damanako 'vādītkhinnaḥ karaṭakaṃ rahaḥ /
paśya saṃjīvakahṛtaḥ svāmī nāvāmavekṣate // SoKss_10,4.73 //
eka evāmiṣaṃ bhuṅkte na bhāgaṃ nau prayacchati /
mūḍhabuddhiḥ prabhuścāyamukṣṇānenādya śikṣyate // SoKss_10,4.74 //
kṛto mayaiva doṣo 'yaṃ yadetaṃ vṛṣamānayam /
tat tathāhaṃ kariṣyāmi yathokṣāyaṃ vinaṅkṣyati // SoKss_10,4.75 //
asthānavyasanāccāyaṃ nivartsyati yathā prabhuḥ /
etaddamanakāc chrutvā vacaḥ karaṭako 'tha saḥ // SoKss_10,4.76 //
sakhe na kartumadhunā śakṣyatyetadbhavānapi /
tato damanako 'vādīcchakṣyāmi prajñayā dhruvam // SoKss_10,4.77 //
na sa śaknoti kiṃ yasya prajñā nāpadi hīyate /
tathā ca makarasyaitāṃ bakahantuḥ kathāṃ śṛṇu // SoKss_10,4.78 //
āsīt ko'pi bakaḥ pūrvaṃ matsyāḍhye sarasi kva cit /
matsyās tatra palāyanta tasya dṛṣṭipathādbhayāt // SoKss_10,4.79 //
aprāpnuvaṃś ca mithyā tānsa matsyānabravīdbakaḥ /
ihāgato matsyaghātī puruṣaḥ ko'pi jālavān // SoKss_10,4.80 //
sa jālenācirād yuṣmān gṛhītvā nihaniṣyati /
tat kurudhvaṃ mama vaco viśvāso vo 'sti cen mayi // SoKss_10,4.81 //
astyekānte saraḥ svacchamajñātamiha dhīvaraiḥ /
ete tatra nivāsārthaṃ nītvaikaikaṃ kṣipāmi vaḥ // SoKss_10,4.82 //
tac chrutvā sabhayair ūce matsyaistair jaḍabuddhibhiḥ /
evaṃ kuruṣva viśvastā vayaṃ tvayyakhilā iti // SoKss_10,4.83 //
tato bakas tān ekaikaṃ matsyān nitvā śilātale /
vinyasya bhakṣayām āsa sa bahūn vipralambhakaḥ // SoKss_10,4.84 //
dṛṣṭvā mīnānnayantaṃ taṃ makarastatsarogataḥ /
eko bakaṃ taṃ papraccha nayasi kva timīniti // SoKss_10,4.85 //
tatas taṃ sa tadevāha bako matsyānuvāca yat /
tena bhīto jhaṣo 'vocatsa mām apinayeti tam // SoKss_10,4.86 //
so 'pi tanmāṃsagardhāndhabuddhirādāya taṃ bakaḥ /
utpatya prāpayati tadyāvavadhyaśilātalam // SoKss_10,4.87 //
tāvattajjagdhamīnāsthiśakalānyatra vīṣya saḥ /
taṃ budhyate sma makaro bakaṃ viśvāsya bhakṣakam // SoKss_10,4.88 //
tataḥ śilātalanyastamātras tasya sa tatkṣaṇam /
bakasya makaro dhīmāṃścakartāvihvalaḥ śiraḥ // SoKss_10,4.89 //
gatvā ca śeṣamatsyānāṃ yathāvatsa śaśaṃsa tat /
te cāpy abhinanandustaṃ tuṣṭāḥ prāṇapradāyinam // SoKss_10,4.90 //
prajñā nāma balaṃ tasmānniṣprajñasya balena kim /
etāṃ ca siṃhāśaśayoḥ kathāmatrāparāṃ śṛṇu // SoKss_10,4.91 //
abhūtkvāpi vane siṃha ekavīro 'parājitaḥ /
sa ca yaṃ yaṃ dadarśātra sattvaṃ taṃ taṃ nyapātayat // SoKss_10,4.92 //
tataḥ so 'bhyarthitaḥ sarvaiḥ saṃbhūyātra mṛgādibhiḥ /
āhārāya tavaikaikaṃ preṣayāmo dine dine // SoKss_10,4.93 //
sarvān no yugapaddhatvā svārthahāniṃ karoṣi kim /
iti tadvacanaṃ siṃhaḥ sa tathety anvamanyata // SoKss_10,4.94 //
tataḥ prāṇinamekaikaṃ tasminnanvahamaśnati /
ekadā śaśakasyāgādvāra ekasya tatkṛte // SoKss_10,4.95 //
sa sarvaiḥ preṣito gacchañ śaśo dhīmān acintayat /
sa dhīro yo na saṃmoham āpatkāle 'pi gacchati // SoKss_10,4.96 //
upasthite 'pi mṛtyau tadyuktiṃ tāvatkaromy aham /
ityālocya sa taṃ siṃhaṃ vilambya śaśako 'bhyagāt // SoKss_10,4.97 //
āgataṃ tu vilambena kesarī nijagāda saḥ /
are velā vyatikrāntā mamāhāre kathaṃ tvayā // SoKss_10,4.98 //
vadhādapyadhikaṃ kiṃ vā kartavyaṃ te mayā śaṭha /
ity uktavantaṃ taṃ siṃhaṃ prahvaḥ sa śaśako 'bravīt // SoKss_10,4.99 //
na me devāparādho 'yaṃ svavaśo nāhamadya yat /
mārge vidhārya siṃhena dvitīyenojjhitaścirāt // SoKss_10,4.100 //
tac chrutvāsphālya lāṅgūlaṃ siṃhaḥ krodhāruṇekṣaṇaḥ /
so 'bravītko dvitīyo 'sau siṃho me darśyatāṃ tvayā // SoKss_10,4.101 //
āgatya dṛśyatāṃ devety uktvā so 'pi nināya tam /
tathety anvāgataṃ siṃhaṃ dūraṃ kūpāntikaṃ śaśaḥ // SoKss_10,4.102 //
ihāntaḥsthaṃ sthitaṃ paśyety uktas tatra ca tena saḥ /
śaśakena krudhā garjansiṃho 'ntaḥkūpamaikṣata // SoKss_10,4.103 //
dṛṣṭvā svacche ca toye svaṃ pratibimbaṃ niśamya ca /
svagarjitapratiravaṃ matvā tatrātigarjitam // SoKss_10,4.104 //
pratisiṃhaṃ sa kopena tadvadhāya mṛgādhipaḥ /
ātmānamakṣipastkūpe mūḍho 'traiva vyapādi ca // SoKss_10,4.105 //
śaśaḥ sa prajñayottīrya mṛtyoruttārya cākhilān /
mṛgān gatvā tad ākhyāya svavṛttaṃ tān anandayat // SoKss_10,4.106 //
evaṃ prajñaiva paramaṃ balaṃ na tu parākramaḥ /
yatprabhāveṇa nihataḥ śaśakenāpi kesarī // SoKss_10,4.107 //
tadahaṃ sādhayāmyeva prajñayā svamabhīpsitam /
evaṃ damanakenokte tūṣṇiṃ karaṭako 'bhavat // SoKss_10,4.108 //
tato damanakaścāpi tasya piṅgalakasya saḥ /
siṃhasya svaprabhorāsīdantike durmanā iva // SoKss_10,4.109 //
pṛṣṭaś ca kāraṇaṃ tena tam uvāca janāntikam /
buddhvā na yujyate tūṣṇīṃ sthātuṃ deva vadāmyataḥ // SoKss_10,4.110 //
aniyukto 'pi ca brūyādyadīcchetsvāmino hitam /
tadvihāyānyathābuddhiṃ madvijñaptimimāṃ śṛṇu // SoKss_10,4.111 //
vṛṣaḥ saṃjīvako 'yaṃ tvāṃ hatvā rājyaṃ cikīrṣati /
mantriṇā hi satānena tvaṃ bhīruriti niścitaḥ // SoKss_10,4.112 //
dhunoti tvāṃ jighāṃsuś ca śṛṅgayugmaṃ nijāyudham /
nirbhayā jīvatha sukhaṃ mayi rājñi tṛṇāśane // SoKss_10,4.113 //
tadeta hanmo yuktyāmuṃ mṛgendraṃ māṃsabhojanam /
āśvāsyopajapatyevaṃ prāṇinaś ca vane vane // SoKss_10,4.114 //
tadetaṃ cintaya vṛṣaṃ nāstyasminsati śarma te /
evaṃ damanakenoktaḥ sa taṃ piṅgalako 'bhyadhāt // SoKss_10,4.115 //
balīvardo varāko 'yaṃ kiṃ kuryāttṛṇabhuṅmama /
dattābhayaṃ kathaṃ hanyāmenaṃ ca śaraṇāgatam // SoKss_10,4.116 //
etac chrutvā damanakaḥ prāha mā smaivamādiśa /
yastulyaḥ kriyate rājñā na tadvacchrīḥ prasarpati // SoKss_10,4.117 //
dvayor dattapadā sā ca tayor ucchritayoścalā /
na śaknoti ciraṃ sthātuṃ dhruvamekaṃ vimuñcati // SoKss_10,4.118 //
prabhuś ca yo hitaṃ dveṣṭi sevate cāhitaṃ sadā /
sa varjanīyo vidvadbhir vaidyair duṣṭāturo yathā // SoKss_10,4.119 //
apriyasya prathamataḥ pariṇāme hitasya ca /
vaktā śrotā ca yatra syāttatra śrīḥ kurute padam // SoKss_10,4.120 //
na śṛṇoti satāṃ mantram asatāṃ ca śṛṇoti yaḥ /
acireṇa sa saṃprāpyaḥ vipadaṃ paritapyate // SoKss_10,4.121 //
tad asmin ukṣṇi kaḥ snehas tava deva kim asya vā /
druhyato 'bhayadānaṃ ca śaraṇāgatatā ca kā // SoKss_10,4.122 //
kiṃ caitasya bhavetpārśve nityasaṃnihitasya goḥ /
deva kītāḥ prajāyante te tanmūtrapurīṣayoḥ // SoKss_10,4.123 //
te ced viśanti mattebhadantāghātavranāvṛte /
śarīre bhavataḥ kiṃ na vṛttaḥ syād yuktito vadhaḥ // SoKss_10,4.124 //
durjanaś cet svayaṃ dosaṃ vipaścin na karoti tat /
utpatsyate sa tatsaṅgād atra ca śrūyatāṃ kathā // SoKss_10,4.125 //
rājñaḥ kasyāpi śayane ciramāsīdalakṣitā /
yūkā kutaścidāgatya nāmnā mandavisarpiṇī // SoKss_10,4.126 //
akasmāt tatra copetya kuto 'pi pavaneritaḥ /
viveśa śayanīyaṃ tat ṭiṭṭibho nāma matkuṇaḥ // SoKss_10,4.127 //
mannivāsamimaṃ kasmādāgatastvaṃ vrajānyataḥ /
iti mandavisarpiṇyā sa dṛṣṭvā jagade tayā // SoKss_10,4.128 //
apītapūrvaṃ paśyāmi rajāsṛk tatprasīda me /
dehīha vastum iti tām avādīt so 'pi ṭiṭṭibhaḥ // SoKss_10,4.129 //
tato 'nurodhād āha sma sā taṃ yady evam āssva tat /
kiṃ tvasya rājño nākāle daṃśo deyas tvayā sakhe // SoKss_10,4.130 //
deyo 'sya daṃśaḥ suptasya ratiśaktasya vā laghu /
tac chrutvā ṭiṭṭibhaḥ so 'tra tathety uktvā vyatiṣṭhata // SoKss_10,4.131 //
naktaṃ śayyāsthitaṃ taṃ ca nṛpamāśu dadaṃśa saḥ /
uttasthau ca tato rājā hā daṣṭo 'smīti sa bruvan // SoKss_10,4.132 //
tataḥ palāyite tasmiṃstvaritaṃ matkuṇe śaṭhe /
vicintya rājabhṛtyaiḥ sa labdhā yuktā vyapātyata // SoKss_10,4.133 //
evaṃ ṭiṭṭibhasaṃparkānnaṣṭā mandavisarpiṇī /
tatsaṃjīvakasaṃghas te na śivasya bhaviṣyati // SoKss_10,4.134 //
na me pratyeṣi cettattvaṃ svayaṃ drakṣyasyupāgatam /
śiro dhunānaṃ darpeṇa śṛṅgayoḥ śūlaśātayoḥ // SoKss_10,4.135 //
ity uktvā vikṛtiṃ tena nīto damanakena saḥ /
siṃhaḥ piṅgalakaścakre vadhyaṃ saṃjīvakaṃ hṛdi // SoKss_10,4.136 //
labdhvā tasyāśayaṃ svair aṃ kṣaṇāddamanakas tataḥ /
tasya saṃjīvakasyāgāt sa viṣaṇṇa ivāntikam // SoKss_10,4.137 //
kimīdṛgasi kiṃ mitra śarīre kuśalaṃ tava /
iti pṛṣṭaś ca tenātra vṛṣeṇa sa jagādatam // SoKss_10,4.138 //
kiṃ sevakasya kuśalaṃ kaś ca rājñāṃ sadā priyaḥ /
ko 'rthī na lāghavaṃ yātaḥ kaḥ kālasya na gocaraḥ // SoKss_10,4.139 //
ity uktavantaṃ papraccha taṃ sa saṃjīvakaḥ punaḥ /
kimudvigna ivaivaṃ tvaṃ vayasyādyocyatāmiti // SoKss_10,4.140 //
tato damanako 'vādīcchṛṇu prītyā vadāmi te /
mṛgarājo viruddho 'sau jātaḥ piṅgalako 'dya te // SoKss_10,4.141 //
nirapekṣo 'sthirasneho hatvā tvāṃ bhoktumicchati /
hiṃsraṃ paricchadaṃ cāsya paśyāmi prerakaṃ sadā // SoKss_10,4.142 //
vaco damanakasyaitatsa pūrvapratyayādṛjuḥ /
satyaṃ vicintya vṛṣabho vimanā nijagāda tam // SoKss_10,4.143 //
dhiksevāpratipanno 'pi kṣudraḥ kṣudraparigrahaḥ /
prabhurvair itvamevaiti tathā cemāṃ kathāṃ śṛṇu // SoKss_10,4.144 //
āsīnmadotkaṭo nāma siṃhaḥ kvāpi vanāntare /
trayastasyānugāścāsandvīpivāyasajambukāḥ // SoKss_10,4.145 //
sa siṃho 'tra vane 'drākṣīdadṛṣṭacaramekadā /
karabhaṃ sārthavibhraṣṭaṃ praviṣṭaṃ hāsanākṛtim // SoKss_10,4.146 //
ko 'yaṃ prāṇīti sāścaryaṃ vadatyasminmṛgādhipe /
uṣṭro 'yamiti vakti sma deśadraṣṭātra vāyasaḥ // SoKss_10,4.147 //
tato dattābhayastena siṃhenānāyya kautukāt /
uṣṭraḥ so 'nucarīkṛtya svāntike sthāpito 'bhavat // SoKss_10,4.148 //
ekadā vraṇito 'svasthaḥ sa siṃho gajayuddhataḥ /
upavāsān bahūṃś cakre svasthais taiḥ sahito 'nugaiḥ // SoKss_10,4.149 //
tataḥ klāntaḥ sa bhakṣyārthaṃ bhramansiṃho 'navāpya tat /
kiṃ kāryamityapṛcchattānuṣṭraṃ muktvānugānrahaḥ // SoKss_10,4.150 //
te tamūcuḥ prabho vācyamasmābhir yuktamāpadi /
uṣṭreṇa sākaṃ kiṃ sakhyaṃ kiṃ nāsāveva bhakṣyate // SoKss_10,4.151 //
tṛṇāśī cāyamasmākaṃ bhakṣya evāmiṣāśinām /
bahūnāmāmiṣasyārthe kiṃ caikastyajyate na kim // SoKss_10,4.152 //
dattābhayaṃ kathaṃ hanmītyucyate prabhuṇā yadi /
dāpayāmaḥ svavācā tadyuktyā tanumamuṃ vayam // SoKss_10,4.153 //
ity ukte tair anujñātastena siṃhena vāyasaḥ /
vadhāya saṃvidaṃ kṛtvā karabhaṃ tam abhāṣata // SoKss_10,4.154 //
eṣa svāmī kṣudhākrānto 'py asmānvakti na kiṃcana /
tadasyātmapradānoktyā priyaṃ kurmo yathā vayam // SoKss_10,4.155 //
tathā tvam apikurvīthā yenāsau prīyate tvayi /
ity ukto vāyasenoṣṭraḥ sādhustatpratyapadyata // SoKss_10,4.156 //
upāyayau ca taṃ siṃha saha kākena tena saḥ /
tataḥ kāko 'bravīddeva svāyattaṃ bhuṅkṣva māmimam // SoKss_10,4.157 //
kiṃ tvayā svalpakāyenety ukte siṃhena jambukaḥ /
māṃ bhuṅkṣvetyavadattaṃ ca sa tathaiva nirākarot // SoKss_10,4.158 //
dvīpī tam abravīddeva māṃ bhuṅkṣveti tam apy asau /
nābhuṅkta hariruṣṭro 'tha babhāṣe bhuṅkṣva māmiti // SoKss_10,4.159 //
vākchalena sa tenaiva hatvā kṛtvā ca khaṇḍaśaḥ /
uṣṭras tair bhakṣitaḥ sadyaḥ sasiṃhair vāyasādibhiḥ // SoKss_10,4.160 //
evaṃ kenāpi piśunenaiṣa piṅgalako mayi /
prerito 'kāraṇaṃ rājā pramāṇamadhunā vidhiḥ // SoKss_10,4.161 //
gṛdhro 'pi hi varaṃ rājā sevyo haṃsaparicchadaḥ /
na gṛdhraparivārastu haṃso 'pi kimutāparaḥ // SoKss_10,4.162 //
etatsaṃjīvakāc chrutvāvādīddamanako 'nṛjuḥ /
dhair yeṇa sādhyate sarvaṃ śṛṇu vacmyatra te kathām // SoKss_10,4.163 //
ko 'yāsīṭṭiṭṭibhaḥ pakṣī sabhāryo vāridhestaṭe /
dhṛtagarbhā sati bhāryā ṭiṭṭibhī nijagāda tam // SoKss_10,4.164 //
ehi kvāpy anyato yāvaḥ prasūtāyā mameha hi /
hared apatyāny ambhodhiḥ kadācid ayam ūrmibhiḥ // SoKss_10,4.165 //
etadbhāryāvacaḥ śrutvā ṭiṭṭibhaḥ sa jagāda tām /
na śaknoti mayā sākaṃ virodhaṃ kartumambudhiḥ // SoKss_10,4.166 //
tac chrutvā ṭiṭṭibhī prāha maivaṃ kā te tulābdhinā /
hitopadeśo 'nuṣṭheyo vināśaḥ prāpyate 'nyathā // SoKss_10,4.167 //
tathā ca kambugrīvākhyaḥ kūrmaḥ kvāpi sarasy abhūt /
tasyāstāṃ suhṛdau haṃsau nāmnā vikaṭasaṃkaṭau // SoKss_10,4.168 //
ekadāvagrahakṣīṇajale sarasi tatra tau /
haṃsavanyatsaro gantukāmau kūrmo jagāda saḥ // SoKss_10,4.169 //
yuvāṃ yatrodyatau gantuṃ nayataṃ tatra māmapi /
tac chrutvā tāvubhau haṃsau kūrmaṃ taṃ mittramūcatuḥ // SoKss_10,4.170 //
saro dūrāddavīyastadyatrāvāṃ gantumudyatau /
tatrāgantuṃ tavecchā cetkāryamasmadvacastvayā // SoKss_10,4.171 //
asmaddhṛtāṃ gṛhītvaiva dantair yaṣṭiṃ divi vrajan /
nirālāpo 'vatiṣṭhethā bhraṣṭo vyāpatsyase 'nyathā // SoKss_10,4.172 //
tatheti tena dantāttayaṣṭinā saha tau nabhaḥ /
kūrmeṇotpetaturhaṃsau prāntayor āttayaṣṭikau // SoKss_10,4.173 //
kramāc ca tatsarobhyarṇaṃ prāptau tau kūrmahāriṇau /
dadṛśustadadhovartinagarāśrayiṇo janāḥ // SoKss_10,4.174 //
kimetannīyate citraṃ haṃsābhyāmiti tair janaiḥ /
kriyamāṇaṃ kalakalaṃ sa kūrmaścapalo 'śṛṇot // SoKss_10,4.175 //
kutaḥ kalakalo 'dhastād iti vaktrād vihāya tām /
yaṣṭiṃ sa pṛcchan haṃsau tau bhraṣṭo jaghne janair bhuvi // SoKss_10,4.176 //
evaṃ buddhicyuto naśyet kūrmo yaṣṭicyuto yathā /
itthaṃ tayoktaṣ ṭiṭṭibhyā ṭiṭṭibhaḥ sa jagāda tām // SoKss_10,4.177 //
satyam etat priye kiṃ tu tvam apy etāṃ kathāṃ śṛṇu /
nadyantaḥsthe hṛde 'bhūvan kvāpi matsyāḥ purā trayaḥ // SoKss_10,4.178 //
anāgatavidhātaikaḥ pratyutpannamatis tathā /
tṛtīyo yadbhaviṣyaś ca trayas te sahacāriṇaḥ // SoKss_10,4.179 //
te dāśānāṃ vaco jātu tena mārgeṇa gacchatām /
aho asmin hrade matsyāḥ santīti kila śuśruvuḥ // SoKss_10,4.180 //
tenāśaṅkya vadhaṃ dāśair nadīsrotaḥ praviśya saḥ /
anāgatavidhātātha buddhimānanyato yayau // SoKss_10,4.181 //
pratyutpannamatistvāsītsa tatraivāvikampitaḥ /
ahaṃ pratividhāsyāmi bhayaṃ cedāpatediti // SoKss_10,4.182 //
yanme bhaviṣyatītyāsīdyadbhaviṣyastu tatra saḥ /
athāgatyākṣipañjālaṃ tatra me dhīvarā hrade // SoKss_10,4.183 //
jālotkṣiptastu taiḥ sadyaḥ pratyutpannamatiḥ sudhīḥ /
kṛtvā niṣpandamātmānaṃ tiṣṭhati sma mṛto yathā // SoKss_10,4.184 //
svayaṃ mṛto 'yamiti teṣv aghnatsu timighātiṣu /
patitvā sa nadīsrotasyagacchaddrutamanyataḥ // SoKss_10,4.185 //
yadbhaviṣyas tu jālāntarudvartanavivartane /
kurvan gṛhītvā nihato mandabuddhiḥ sa dhīvaraiḥ // SoKss_10,4.186 //
tasmātpratividhāsye 'haṃ na yāsyāmyambudhair bhayāt /
ity uktvā ṭiṭṭibho bhāryāṃ tatraivāsītsvanīḍake // SoKss_10,4.187 //
tatrāśrauṣīdvacas tasya sāhaṃkāraṃ mahodadhiḥ /
divasaiś ca prasūtā sā tadbhāryā tatra ṭiṭṭibhī // SoKss_10,4.188 //
jahāra sa tato 'ṇḍāni tasyā jaladhirūrmiṇā /
paśyāmi ṭiṭṭibho 'yaṃ me kiṃ kuryāditi kautukān // SoKss_10,4.189 //
prāptaṃ tadetadvyasanaṃ yanmayoktamabhūttava /
ityāha rudatī sā taṃ ṭiṭṭibhī ṭiṭṭibhaṃ patim // SoKss_10,4.190 //
tataḥ sa ṭiṭṭibho dhīrastāṃ svabhāryām abhāṣata /
paśyeha kiṃ karomyasya pāpasya jaladheraham // SoKss_10,4.191 //
ity uktvā pakṣiṇaḥ sarvān saṃghāṭyoktaparābhavaḥ /
gatvā taiḥ saha cakranda śaraṇaṃ garuḍaṃ prabhum // SoKss_10,4.192 //
abdhināṇḍāpahāreṇa vayaṃ nāthe sati tvayi /
anāthavatparābhūtā ityūcustaṃ ca te khagāḥ // SoKss_10,4.193 //
tataḥ kruddhena tārkṣyeṇa vijñapto harirambudhim /
āgneyāstreṇa saṃśoṣya ṭiṭṭibhāṇḍānyadāpayat // SoKss_10,4.194 //
tasmād atyaktadhair yeṇa bhāvyam āpadi dhīmatā /
upasthitam idānīm tu yuddhaṃ piṅgalakena te // SoKss_10,4.195 //
yadaivotkṣiptalāṅgūlaś caturbhiś caraṇaiḥ samam /
utthāsyati sa te vidyāḥ prajihīrṣuṃ tadaiva tam // SoKss_10,4.196 //
sajjo nataśirā bhūtvā śṛṅgābhyām udare ca tam /
hatvābhipatitaṃ kuryāḥ kīrṇāntranikaraṃ ripum // SoKss_10,4.197 //
evam uktvā damanakaḥ saṃjīvakavṛṣaṃ sa tam /
gatvā karaṭakāyobhau siddhabhedau śaśaṃsa tau // SoKss_10,4.198 //
tataḥ saṃjīvakaḥ prāyācchanaiḥ piṅgalakāntikam /
jijñāsuriṅgitākāraiścittaṃ tasya mṛgaprabhoḥ // SoKss_10,4.199 //
dadarśotkṣiptalāṅgūlaṃ yuyutsuṃ taṃ samāṅghrikam /
siṃhaṃ siṃho 'py apaśyattaṃ śaṅkoddhūtasvamastakam // SoKss_10,4.200 //
tataḥ prāharadutpatya sa siṃho 'sminvṛṣe nakhaiḥ /
vṛṣo 'pi tasmiñ śṛṅgābhyaṃ prāvartiṣṭāhavas tayoḥ // SoKss_10,4.201 //
tac ca dṛṣṭvā damanakaṃ sādhuḥ karaṭako 'bravīt /
kiṃ svārthasiddhyai vyasanaṃ prabhorutpāditaṃ tvayā // SoKss_10,4.202 //
saṃpatprajānutāpena maittrī śāṭhyena kāminī /
pāruṣyeṇāhṛtā mittra na cirasthāyinī bhavet // SoKss_10,4.203 //
alaṃ vā yo bahu brūte hitavākyāvamāninaḥ /
sa tasmāllabhate doṣaṃ kapeḥ sūcīmukho yathā // SoKss_10,4.204 //
pūrvamāsanvane kvāpi vānarā yūthacāriṇaḥ /
te śīte jātu khadyotaṃ dṛṣṭvāgniriti menire // SoKss_10,4.205 //
tasmiṃś ca tṛṇaparṇāni vinyasyāṅgamatāpayan /
ekastu teṣāṃ khadyotamadhamattaṃ mukhānilaiḥ // SoKss_10,4.206 //
taddṛṣṭvā tatra taṃ prāha pakṣī sūcimukhābhidhaḥ /
naiṣo 'gnireṣa khadyoto mā kleśamanubhūriti // SoKss_10,4.207 //
tac chrutvāpy anivṛttaṃ taṃ pakṣī so 'bhyetya vṛkṣataḥ /
nyavārayad yan nirbandhāt kapis tena cukopa saḥ // SoKss_10,4.208 //
kṣiptayā śilayā taṃ ca sūcīmukham acūrṇayat /
tasmān na tasya vaktavyaṃ yaḥ kuryān na hitaṃ vacaḥ // SoKss_10,4.209 //
ataḥ kiṃ vacmi doṣāya bhedastāvatkṛtastvayā /
duṣṭayā kriyate yac ca buddhyā tan na śubhaṃ bhavet // SoKss_10,4.210 //
tathā cābhavatāṃ pūrvaṃ bhrātarau dvau vaṇiksutau /
dharmabuddhis tathā duṣṭabuddhiḥ kvacana pattane // SoKss_10,4.211 //
tāvarthārthaṃ piturgehādgatvā deśāntaraṃ saha /
kathaṃcitsvarṇadīnārasahasradvayamāpatuḥ // SoKss_10,4.212 //
tad gṛhītvā svanagaraṃ punar ājagmatuś ca tau /
vṛkṣamūle ca dīnārān bhūtale tān nicakhnatuḥ // SoKss_10,4.213 //
śatamekaṃ gṛhītvā ca dīnārāṇāṃ vibhajya ca /
parasparaṃ samāṃśena tasthatuḥ pitṛveśmani // SoKss_10,4.214 //
ekadā duṣṭabuddhiḥ sa gatvā tarutalāttataḥ /
eka evāgrahītsvair aṃ dīnārāṃstānasadvyayī // SoKss_10,4.215 //
māsamātre gate taṃ ca dharmabuddhim uvāca saḥ /
ehyārya vibhajāvastāndīnārānasti me vyayaḥ // SoKss_10,4.216 //
tac chrutva dharmabuddhistāṃ gatvā bhūmiṃ tatheti saḥ /
cakhāna tenaiva samaṃ dīnārānyatra tānnyadhāt // SoKss_10,4.217 //
saṃprāptā na yadā te ca dīnārāḥ svātakāttataḥ /
tadā sa duṣṭabuddhistaṃ dharmabuddhiṃ śaṭho 'bravīt // SoKss_10,4.218 //
nītāste bhavatā tanme svamardhaṃ dīyatāmiti /
na te nītā mayā nītāstvayetyāha sma taṃ ca saḥ // SoKss_10,4.219 //
evaṃ pravṛtte kalahe so 'śmanātāḍayac chiraḥ /
duṣṭabuddhī rājakulaṃ dharmabuddhiṃ nināya ca // SoKss_10,4.220 //
tatroktasvasvapakṣau tāvanāsāditanirṇayaiḥ /
sthāpitāvā dinaccedamubhau rājādhikāribhiḥ // SoKss_10,4.221 //
yasya mūle nyadhīyanta dīnārāste vanaspateḥ /
sa sākṣī vakti yannītāste 'munā dharmabuddhinā // SoKss_10,4.222 //
ity uvācātha tānduṣṭabuddhī rājādhikāriṇaḥ /
prakṣyāmastarhi taṃ prātarityūcuste 'tivismitāḥ // SoKss_10,4.223 //
tatas tair dharmabuddhiś ca duṣṭabuddhiś ca tāv ubhau /
dattapratibhuvau muktau vibhinnau jagmatur gṛham // SoKss_10,4.224 //
duṣṭabuddhistu vastūktvā dattvārthaṃ pitaraṃ rahaḥ /
bhava me vṛkṣagarbhāntaḥ sthitvā sākṣītyabhāṣata // SoKss_10,4.225 //
bāḍhamity uktavantaṃ ca nītvā mahati koṭare /
niveśya taṃ tarau tatra rātrau sa gṛhamāyayau // SoKss_10,4.226 //
prātaś ca rājādhikṛtaiḥ saha tau bhrātarau tarum /
gatvā papracchatuḥ kastāndīnārānnītavāniti // SoKss_10,4.227 //
dīnāradharmabuddhistānnītavāniti sa sphuṭam /
tadvṛkṣakoṭarāntaḥsthastato 'bhāṣata tatpitā // SoKss_10,4.228 //
tadasaṃbhāvyamākarṇya niścitaṃ duṣṭabuddhinā /
atrāntaḥ sthāpitaḥ ko 'pīty uktvādhikṛtakāś ca te // SoKss_10,4.229 //
tarugarbhe dudurdhūmaṃ yenādhmātaḥ sa niḥsaran /
nipatyādhogataḥ kṣmāyāṃ duṣṭabuddhipitā mṛtaḥ // SoKss_10,4.230 //
taddṛṣṭvā vastu buddhvā ca rājādhikṛtakaiḥ sa taiḥ /
dāpito duṣṭabuddhistāndīnārāndharmabuddhaye // SoKss_10,4.231 //
nikṛttahastajihvaś ca taiḥ sa nirvāsitas tataḥ /
duṣṭabuddhiryathārthākhyo dharmabuddhiś ca mānitaḥ // SoKss_10,4.232 //
evamanyāyyayā buddhyā kṛtaṃ karmāśubhāvaham /
tasmāttannyāyyayā kuryādbakenāheḥ kṛtaṃ yathā // SoKss_10,4.233 //
pūrvaṃ bakasya kasyāpi jātaṃ jātamabhakṣayat /
bhujago 'patyamāgatya sa saṃtepe tato bakaḥ // SoKss_10,4.234 //
jhaṣopadeśāt tenātha bakena nakulālayāt /
āruhyāhibilaṃ yāvan matsyamāṃsaṃ vyakīryata // SoKss_10,4.235 //
nirgatya nakulastac ca khādaṃstadanusārataḥ /
dṛṣṭvā bilaṃ praviṣṭastaṃ sāpatyamavadhīdahim // SoKss_10,4.236 //
evaṃ bhavatyupāyena kāryamanyac ca me śṛṇu /
āsīt ko'pi tulāśeṣaḥ pitryārthātprāgvaṇiksutaḥ // SoKss_10,4.237 //
ayaḥpalasahasreṇa ghaṭitāṃ tāṃ tulāṃ ca saḥ /
kasyāpi vaṇijo has te nyasya deśāntaraṃ yayau // SoKss_10,4.238 //
āgataś ca tato yāvattasmānmṛgayate tulām /
ākhubhir bhakṣitā seti tāvattaṃ so 'bravīdvaṇik // SoKss_10,4.239 //
satyaṃ susvādu tallohaṃ tena jagdhaṃ tadākhubhiḥ /
iti so 'pi tam āha sma vaṇikputro hasan hṛdi // SoKss_10,4.240 //
prārthayām āsa ca tato vaṇijo 'smātsa bhojanam /
so 'pi saṃtuṣya tattasmai pradātuṃ pratyapadyata // SoKss_10,4.241 //
tataḥ sa saha kṛtvāsya vaṇijaḥ putramarbhakam /
snātuṃ vaṇiksutaḥ prāyāddattāmalakamātrakam // SoKss_10,4.242 //
snātvārbhakaṃ taṃ nikṣipya guptaṃ kvāpi suhṛdgṛhe /
eka evāyayau tasya sa dhīmānvaṇijo gṛham // SoKss_10,4.243 //
arbhakaḥ kva sa ityevaṃ pṛcchantaṃ vaṇijaṃ ca tam /
śyenena so 'rbhako nītaḥ khānnipatyetyuvāca saḥ // SoKss_10,4.244 //
chādito me tvayā putra iti kruddhena tena ca /
nītaḥ sa vaṇijā rājakule 'pyāha sma tat tathā // SoKss_10,4.245 //
asaṃbhāvyamidaṃ śyeno nayetkathamivārbhakam /
iti sabhyaiś ca tatrokte vaṇikputro jagāda saḥ // SoKss_10,4.246 //
mūṣakair bhakṣyate lauhī deśe yatra mahātulā /
tatra dvipam api śyeno nayet kiṃ punar arbhakam // SoKss_10,4.247 //
tac chrutvā kautukātpṛṣṭavṛttāntais tasya dāpitā /
sabhyaistulā sā tenāpi sa ānīyārpito 'rbhakaḥ // SoKss_10,4.248 //
ity upāyena ghaṭayantyabhīṣṭaṃ buddhiśālinaḥ /
tvayā tu sāhasenaiva saṃdehe prāpitaḥ prabhuḥ // SoKss_10,4.249 //
etatkaraṭakāc chrutvāvādīddamanako hasan /
maivaṃ kimukṣayuddhe 'sti siṃhasya jayasaṃśayaḥ // SoKss_10,4.250 //
mattebhadaśanāghātaghanavraṇavibhūṣaṇaḥ /
kva kesarī kva dāntaś ca pratodakṣatavigrahaḥ // SoKss_10,4.251 //
ityādi jalpato yāvajjambukau tau parasparam /
tāvat saṃjīvakavṛṣaṃ yuddhe piṅgalako 'bravīt // SoKss_10,4.252 //
tasmin hate sa kila piṅgalakasya tasya pārśve samaṃ karaṭakena mṛgādhipasya /
tasthau tato damanako muditaś cirāya mantritvam apratihataṃ samavāpya bhūyaḥ // SoKss_10,4.253 //
iti naravāhanadatto nītimato buddhivibhavasaṃpannām /
mantrivarādgomukhataḥ śrutvā citrāṃ kathāṃ jaharṣa bhṛśam // SoKss_10,4.254 //
iti mahākaviśrīsomadevabhaṭṭaviracite kathāsaritsāgare śaktiyaśolambake caturthas taraṅgaḥ /
pañcamas taraṅgaḥ /
tataḥ śaktiyaśaḥ sotkaṃ gomukhaḥ sa vinodayan /
naravāhanadattaṃ taṃ mantrī punar abhāṣata // SoKss_10,5.1 //
śrutā prājñakathā deva tvayā mugdhakathāṃ śṛṇu /
mugdhabuddhirabhūtkaścidāḍhyaśya vaṇijaḥ sutaḥ // SoKss_10,5.2 //
jagāma sa vaṇijyāyai kaṭāhadvīpamekadā /
bhāṇḍamadhye ca tasyābhūnmahānagurusaṃcayaḥ // SoKss_10,5.3 //
vikrītā parabhāṇḍasya na tasyāguru tatra tat /
kaścijjagrāha tadvāsī jano vetti na tatra tat // SoKss_10,5.4 //
kāṣṭhikebhyastato 'ṅgārāndṛṣṭvāpi krīṇato janān /
sa kālāguru dagdhvā tadaṅgārānakarojjaḍaḥ // SoKss_10,5.5 //
vikrīyāṅgāramūlyena tac cāgatya tato gṛham /
tad eva kauśalaṃ śaṃsansa yayau lokahāsyatām // SoKss_10,5.6 //
kathito 'gurudāhyeṣa śrūyatāṃ tilakārṣikaḥ /
babhūva kaścid grāmīṇo bhūtaprāyaḥ kṛṣīvalaḥ // SoKss_10,5.7 //
sa kadācit tilān bhṛṣṭān bhuktvā svādūn avetya tān /
bhṛṣṭān evāvapadbhūrīṃs tādṛśotpattivāñchayā // SoKss_10,5.8 //
bhṛṣṭeṣu teṣv ajāteṣu naṣṭārthaṃ taṃ jano 'hasat /
tilakārṣika ukto 'sau jale 'gnikṣepakaṃ śṛṇu // SoKss_10,5.9 //
mandabuddhirabhūtkaś citpumānniśi sa caikadā /
prabhāte devatāpūjāṃ kariṣyannityacintayat // SoKss_10,5.10 //
upayuktau mama snānadhūpādyarthaṃ jalānalau /
sthāpayāmi tadekasthau tau śīghraṃ prāpnuyāṃ yathā // SoKss_10,5.11 //
ityālocyāmbukumbhāntaḥ kṣiptvāgniṃ saṃviveśa saḥ /
prātaś ca vīkṣate yāvadgato 'gnirnaṣṭamambu ca // SoKss_10,5.12 //
aṅgāramaline toye dṛṣṭe tasyābhavanmukham /
tādṛgeva sahāsasya lokasyāsītpunaḥ smitam // SoKss_10,5.13 //
śrutastvayāgnikumbhākhyo nāsikāropaṇaṃ śṛṇu /
babhūva kaś citpuruṣo mūrkho mūḍhamatiḥ kva cit // SoKss_10,5.14 //
sa bhāryāṃ cipiṭaghrāṇāṃ guruṃ cottuṅganāsikam /
dṛṣṭvā tasya prasuptasya nāsāṃ chittvāgrahīdguroḥ // SoKss_10,5.15 //
gatvā ca nāsikāṃ chittvā bhāryāyāstāmaropayat /
gurunāsāṃ mukhe tasyā na ca tatrāruroha sā // SoKss_10,5.16 //
evaṃ bhāryāgurū tena cchinnanāsau kṛtāv ubhau /
adhunā vanavāsī ca paśupālo niśāmyatām // SoKss_10,5.17 //
paśupālo mahāmugdhaḥ ko 'pyāsīddhanavānvane /
tasya dhūrtāḥ samāśritya mittratve bahavo 'milan // SoKss_10,5.18 //
te taṃ jagadurāḍhyasya sutā nagaravāsinaḥ /
tvatkṛte yācitāsmābhiḥ sā ca pitrā pratiśrutā // SoKss_10,5.19 //
tac chrutvā sa dadau tuṣṭastebhyo 'rthaṃ taṃ ca te punaḥ /
vivāhastava saṃpanna ityūcurdivasair gataiḥ // SoKss_10,5.20 //
tataḥ sa sutarāṃ tuṣṭastebhyo bhūri dhanaṃ dadau /
dinaiś ca taṃ vadanti sma putro jātastaveti te // SoKss_10,5.21 //
nananda tena sarvaṃ ca mūḍhastebhyaḥ samarpya saḥ /
putraṃ pratyutsuko 'smīti prārodīccāpare 'hani // SoKss_10,5.22 //
rudaṃścādatta lokasya hāsaṃ dhūrtaiḥ sa vañcitaḥ /
paśubhya iva saṃkrāntajaḍimā paśupālakaḥ // SoKss_10,5.23 //
paśupālaḥ śruto deva śṛṇv alaṃkāralambakam /
grāmyaḥ kaścit khanan bhūmiṃ prāpālaṃkaraṇaṃ mahat // SoKss_10,5.24 //
rātrau rājakulāccaurair nītvā tatra niveśitam /
yadgṛhītvā sa tatraiva bhāryāṃ tena vyabhūṣayat // SoKss_10,5.25 //
babandha mekhalāṃ mūrdhni hāraṃ ca jaghanasthale /
nūpurau karayostasyāḥ karṇayor api kaṅkaṇau // SoKss_10,5.26 //
hasadbhiḥ khyāpitaṃ lokair buddhvā rājā jahāra tat /
tasmātsvābharaṇaṃ taṃ tu paśuprāyaṃ mumoca saḥ // SoKss_10,5.27 //
ukto 'laṃkaraṇo deva śṛṇu vacmyatha tūlikam /
mūrkhaḥ kaś citpumāṃstūlavikrayāyāpaṇaṃ yayau // SoKss_10,5.28 //
aśuddhamiti tattasya na jagrāhātra kaścana /
tāvaddadarśa tatrāgnau hema niṣṭaptaśodhitam // SoKss_10,5.29 //
svarṇakāreṇa vikrītaṃ gṛhītaṃ grāhakeṇa ca /
tad dṛṣṭvāpi sa tattūlam icchañ śodhayituṃ jaḍaḥ // SoKss_10,5.30 //
agnau cikṣepa dagdhe ca tasmiṃl loko jahāsa tam /
śruto 'yaṃ tūliko devakharjūrīchedakaṃ śṛṇu // SoKss_10,5.31 //
kecinmūrkhāḥ samāhūya nyayojyantādhikāribhiḥ /
grāmyā rājakulādiṣṭaṃ kharjūrānayanaṃ prati // SoKss_10,5.32 //
te dṛṣṭvaikā sukhagrāhyāṃ kharjūrapatitāṃ svataḥ /
kharjūrīṃ tatra kharjūrīḥ sarvā grāme svake 'cchinan // SoKss_10,5.33 //
patitāstāś ca kalitāśeṣakharjūrasaṃcayāḥ /
utthāpyāropayāmāsurna caiṣāṃ siddhyati sma tat // SoKss_10,5.34 //
tataś cānītakharjūrā ādṛtāropaṇena te /
kharjūrīchedanaṃ buddhvā rājñā pratyuta daṇḍitāḥ // SoKss_10,5.35 //
uktaḥ kharjūrahāso 'yaṃ nidhyālokanamucyate /
nidhānadarśī kenāpi ko 'pyājahre mahībhujā // SoKss_10,5.36 //
mā gātkvāpi palāyyāyamiti rājakumantriṇā /
netre tasyodapāṭyetāṃ nidhānasthānadarśinaḥ // SoKss_10,5.37 //
bhūlakṣaṇānyapaśyantaṃ gatāvapyagatau samam /
andhaṃ dṛṣṭvā ca taṃ mantrī sa jaḍo jahase janaiḥ // SoKss_10,5.38 //
nidhānālokanaṃ śrutvā śrūyatāṃ lavaṇāśanam /
babhūva gahvaro grāmavāsī ko'pi jaḍaḥ pumān // SoKss_10,5.39 //
sa mitreṇa gṛhaṃ jātu nīto nagaravāsinā /
bhojito lavaṇasvādūnyannāni vyañjanāni ca // SoKss_10,5.40 //
keneyaṃ svādutānnāderityapṛcchatsa gahvaraḥ /
prādhānyāllavaṇeneti tenoce suhṛdā tadā // SoKss_10,5.41 //
tadeva tarhi bhoktavyamity uktvā lavaṇasya saḥ /
piṣṭasya muṣṭimādāya prakṣipyābhakṣayanmukhe // SoKss_10,5.42 //
taccūrṇaṃ tasya durbuddheroṣṭhau śmaśrūṇi cālipat /
hasatastu janasyātra mukhaṃ dhavalatāṃ yayau // SoKss_10,5.43 //
lavaṇāśī śruto deva tvayā godohakaṃ śṛṇu /
grāmyaḥ kaścidabhūnmugdho gaurekā tasya cābhavat // SoKss_10,5.44 //
sā ca tasyāsnvahaṃ dhenuḥ payaḥ palaśataṃ dadau /
kadāciccābhavattasya pratyāsannaḥ kilotsavaḥ // SoKss_10,5.45 //
ekavāraṃ grahīṣyāmi payo 'syāḥ prājyamutsave /
iti mūrkhaḥ sa naivaitāṃ masamātraṃ dudoha gām // SoKss_10,5.46 //
prāptotsavaś ca yāvattāṃ dogdhi tāvat payo 'khilam /
tattasyāśchinnamacchinnaṃ lokasya hasitaṃ tvabhūt // SoKss_10,5.47 //
śruto godohako mūrkhaḥ śrūyatāmaparāvimau /
khalatistāmrakumbhābhaśirāḥ kaś citpumānabhūt // SoKss_10,5.48 //
vṛkṣamūlopaviṣṭaṃ taṃ taruṇaḥ kaścidaikṣata /
āgato 'tra kapitthāni gṛhītvā kṣudhitaḥ pathā // SoKss_10,5.49 //
sa kapitthena tattasya krīḍayātāḍayacchiraḥ /
khalatiḥ so 'pi tatsehe na tasyovāca kiṃcana // SoKss_10,5.50 //
tato 'nyaiḥ kramaśaḥ sarvaiḥ sa kapitthair atāḍayat /
śiras tasya sa cātiṣṭatūṣṇīṃ rakte sravatyapi // SoKss_10,5.51 //
sa ca niṣphalatāruṇyakṛtakrīḍāvicūrṇitaiḥ /
vinā kapitthaiḥ kṣutklānto yayau mūrkhayuvā tataḥ // SoKss_10,5.52 //
kapitthaiḥ svādubhiḥ kiṃ na sahe ghātāniti bruvan /
sa khalvāṭo galadraktaśirā mūrkho yayau gṛham // SoKss_10,5.53 //
mūrkhasāmrājyabaddhena paṭṭeneva vṛtaṃ śiraḥ /
raktena tasya taddṛṣṭvā hasati sma na tatra kaḥ // SoKss_10,5.54 //
evaṃ devopahāsyatvaṃ loke gacchantyabuddhayaḥ /
labhante nārthasiddhiṃ ca pūjyante tu subuddhayaḥ // SoKss_10,5.55 //
iti gomukhataḥ śrutvā mugdhahāsakathā imāḥ /
naravāhanadattaḥ samutthāya vyadhitāhnikam // SoKss_10,5.56 //
niśāgame punastena niyuktaścotsukena saḥ /
gomukhaḥ kathayām āsa prajñāniṣṭhāmimāṃ kathām // SoKss_10,5.57 //
abhūt kvāpi vanoddeśe mahāñ śālmalipādapaḥ /
uvāsa laghupātīti kākas tatra kṛtālayaḥ // SoKss_10,5.58 //
sa kadācitsvanīḍastho dadarśātra taroradhaḥ /
jālahastaṃ salaguḍaṃ raudraṃ puruṣamāgatam // SoKss_10,5.59 //
tataḥ sa vīkṣate yāvatkākastāvadvitatya saḥ /
jālaṃ bhuvi vikīryātra vrīhīṃśchanno 'bhavatpumān // SoKss_10,5.60 //
tāvac ca citragrīvākhyaḥ pārāvatapatir bhraman /
tatrājagāma nabhasā pārāvataśatair vṛtaḥ // SoKss_10,5.61 //
sa vrīhiprakaraṃ dṛṣṭvā jāle 'trāhāralipsayā /
patitaḥ pāśanikarair baddho 'bhutsaparicchadaḥ // SoKss_10,5.62 //
taddṛṣṭvā cānugānsarvāṃścitragrīvo jagāda saḥ /
gṛhītvā cañcubhir jālaṃ khamutpatata vegataḥ // SoKss_10,5.63 //
tatas tatheti te jālamādāyotpatya vegataḥ /
kapotā nabhasā gantuṃ bhītāḥ prārebhir e 'khilāḥ // SoKss_10,5.64 //
so 'pyutthāyordhvadṛgvigno lubdhakaḥ saṃnyavartata /
nirbhayo 'tha jagādaitāṃścitragrīvo 'nuyāyinaḥ // SoKss_10,5.65 //
manmittrasya hiraṇyasya mūṣakasyāntikaṃ drutam /
vrajāmaḥ sa imān pāśāṃś chittvāsmān mocayiṣyati // SoKss_10,5.66 //
ity uktvā so 'nugaiḥ sākaṃ gatvā tair jālakarṣibhiḥ /
mūṣakasya biladvāraṃ prāpyākāśādavātarat // SoKss_10,5.67 //
bho bho hiraṇya niryāhi citragrīvo 'hamāgataḥ /
ityājuhāva taṃ tatra mūṣakaṃ sa kapotarāṭ // SoKss_10,5.68 //
sa śrutvā dvāramārgeṇa dṛṣṭvā taṃ cāgataṃ tathā /
suhṛdaṃ niryayāvākhustasmācchatamukhādbilāt // SoKss_10,5.69 //
upetya pṛṣṭvā vṛttāntaṃ saṃbhramātso 'pi mūṣakaḥ /
pārāvatapateḥ pāśānsānugasyācchinatsuhṛt // SoKss_10,5.70 //
chinnapāśastamāmantrya mūṣakaṃ vacanaiḥ priyaiḥ /
citragrīvaḥ khamutpatya yayau so 'nucaraiḥ saha // SoKss_10,5.71 //
anvāgataḥ sa kāko 'tra laghupātī vilokya tat /
bilapraviṣṭaṃ taddvāram āgatyovāca mūṣakam // SoKss_10,5.72 //
laghupātīti kāko 'haṃ dṛṣṭvā tvāṃ mittravatsalam /
mittratvāya vṛṇomīdṛgvipaduddharaṇakṣamam // SoKss_10,5.73 //
tac chrutvābhyantarād dṛṣṭvā mūṣakas taṃ sa vāyasam /
jagāda gaccha kā maittrī bhakṣyabhakṣakayor iti // SoKss_10,5.74 //
tataḥ sa vāyaso 'vādīc chāntaṃ bhukte mama tvayi /
tṛptiḥ kṣaṇaṃ syān mittre tu śaśvaj jīvitarakṣaṇam // SoKss_10,5.75 //
ityādy uktvā saśapathaṃ kṛtvāśvāsaṃ ca tena saḥ /
nirgatenākarot sakhyam ākhunā saha vāyasaḥ // SoKss_10,5.76 //
sa māṃsapeśīr ānaiṣīd ākhuḥ śālikaṇān api /
ekatra saha bhuñjānau tasthatus tāv ubhau sukham // SoKss_10,5.77 //
ekadā ca sa kākas taṃ mittraṃ mūṣakam abravīt /
ito 'vidūre mittrāsti vanamadhyagatā nadī // SoKss_10,5.78 //
tasyāṃ mantharako nāma kūrmaścāsti suhṛnmama /
tadarthaṃ yāmi tatsthānaṃ suprāpāmiṣabhojanam // SoKss_10,5.79 //
kṛcchrātprāpya ihāhāro nityaṃ vyādhabhayaṃ ca me /
ity uktavantaṃ taṃ kākaṃ mūṣako 'pi jagāda saḥ // SoKss_10,5.80 //
sahaiva tarhi vatsyāmo naya tatraiva māmapi /
mamāpyastīha nirvedo vakṣye tatraiva taṃ ca te // SoKss_10,5.81 //
iti vādinam ādāya cañcvā taṃ sa hiraṇyakam /
nabhasā laghupātī tad yayau vananadītaṭam // SoKss_10,5.82 //
militvā saha kūrmeṇa tatra mantharakeṇa saḥ /
kṛtāthithyena mittreṇa sa tasthau mūṣakānvitaḥ // SoKss_10,5.83 //
kathāntare ca kūrmāya tasmai svāgamakāraṇasm /
hiraṇyasakhyavṛttāntayuktaṃ kākaḥ śaśaṃsa saḥ // SoKss_10,5.84 //
tataḥ sa kūrmas taṃ kṛtvā mittraṃ vāyasasaṃstutam /
deśanirvāsanirvedahetuṃ papraccha mūṣakam // SoKss_10,5.85 //
tato hiraṇyaḥ sa tayor ubhayoḥ kākakūrmayoḥ /
śṛṇvatornijavṛttāntakathāmetāmavarṇayast // SoKss_10,5.86 //
ahaṃ mahābile tatra nagarāsannavartini /
vasanrājakulāddhāramānīyāsthāpayaṃ niśi // SoKss_10,5.87 //
dṛśyamānena hāreṇa tena jātaujasaṃ ca mām /
samarthamannāharaṇe mūṣakāḥ paryavārayan // SoKss_10,5.88 //
atrāntare ca tatrāsītkaścidasmadbilāntike /
parivrāṇmaṭhikāṃ kṛtvā nānābhikṣānnavṛttikaḥ // SoKss_10,5.89 //
sa bhuktaśeṣaṃ bhikṣānnaṃ naktaṃ sthāpayati sma tat /
bhikyabhāṇḍasthamullambya śaṅkau prātarjighatsayā // SoKss_10,5.90 //
suptasyātra ca tasyāham bilenāntaḥ praviśya tat /
dattordhvajhampo niḥśeṣamanaiṣaṃ pratiyāmini // SoKss_10,5.91 //
kadācittatra tasyāgātsuhṛtpravrājako 'paraḥ /
bhuktottaraṃ samaṃ tena kathāṃ rātrau sa cākarot // SoKss_10,5.92 //
tāvannetuṃ pravṛtte 'nnaṃ mayi jarjarakeṇa saḥ /
pravrāḍavādayaddattakarṇastadbhāṇḍakaṃ muhuḥ // SoKss_10,5.93 //
kathamācchidya kimidaṃ karoṣīti sa tena ca /
āgantunā parivrājā pṛṣṭaḥ pravrāṭ tam abravīt // SoKss_10,5.94 //
iha me mūṣakaḥ śatrurutpanno 'tha sadaiva yaḥ /
api dūrasthamutplutya nayatyannamito mama // SoKss_10,5.95 //
taṃ trāsayāmi calayañjarjareṇānnabhājanam /
ity uktavantaṃ pravrājaṃ parivrāṭ so 'paro 'bravīt // SoKss_10,5.96 //
lobho nāmaiṣa jantūnāṃ doṣāyātra kathāṃ śṛṇu /
tīrthāny ahaṃ bhraman prāpam ekaṃ nagaram ekadā // SoKss_10,5.97 //
tatra caikasya viprasya nivāsāyāviśaṃ gṛham /
sthite mayi sa vipraś ca vadati sma svagehinīm // SoKss_10,5.98 //
kṛsaraṃ brāhmaṇakṛte parvaṇy adya pacer iti /
kutas te nirdhanasyaitad ity avocac ca sāpi tam // SoKss_10,5.99 //
tataḥ sa vipro 'vādīttāṃ priye kārye 'pi saṃcaye /
nātisaṃcayadhīḥ kāryā śṛṇu cātra kathāmimām // SoKss_10,5.100 //
vane kvāpi kṛtākheṭo vyādho yantritasāyakaḥ /
prādāya māṃsaṃ dhanuṣi prādhāvatsūkaraṃ prati // SoKss_10,5.101 //
tenaiva kāṇḍabiddhena nihataḥ potravikṣataḥ /
sa vyapadyata taccātra dūrādaikṣata jambukaḥ // SoKss_10,5.102 //
sa cāgatya kṣudhārto 'pi cikīrṣuḥ saṃcayāya tat /
kroḍavyādhāmiṣātkiṃcinna cakhādātibhūyasaḥ // SoKss_10,5.103 //
bhoktuṃ pravavṛte tattu gatvā dhanuṣi yatsthitam /
tatkṣaṇaṃ coccaladyantraśaraviddho mamāra saḥ // SoKss_10,5.104 //
tan nātisaṃcayaḥ kārya iti tena dvijena sā /
bhāryoktā pratipadyaitat tilān prākṣipadātape // SoKss_10,5.105 //
praviṣṭāyāṃ gṛhaṃ tasyāṃ prāśya śvā tān adūṣayat /
tato na kṛṣarān etān kaścin mūlyādināgrahīt // SoKss_10,5.106 //
tadevaṃ nopabhogāya lobhaḥ kleśāya kevalam /
ity uktvā punarāha sma pravrāḍāgantuko 'tha saḥ // SoKss_10,5.107 //
khanitramasti cettanme dīyatāṃ yāvadadya vaḥ /
yuktyā nivārayāmyetaṃ mūṣakottham upadravam // SoKss_10,5.108 //
tac chrutvā tannivāsī sa pravrāṭ tasmai khanitrakam /
dadāvahaṃ ca cchannasthastaddṛṣṭvā prāviśaṃ bilam // SoKss_10,5.109 //
tatastena khanitreṇa pravrāḍāgantuko 'tha saḥ /
matsaṃcārabilaṃ vīkṣya prārebhye khanituṃ śaṭhaḥ // SoKss_10,5.110 //
kramāc ca tāvadakhanatpalāyanapare mayi /
yāvattaṃ prāpa tatrasthaṃ hāraṃ me cānyasaṃcayam // SoKss_10,5.111 //
tejasānena tasyābhūdākhostattādṛśaṃ balam /
ityāha sthāninaṃ taṃ ca pravrājaṃ mayi śṛṇvati // SoKss_10,5.112 //
nītvā ca tanme sarvasvaṃ hāraṃ mūrdhni nidhāya ca /
āgantusthāyinau hṛṣṭau pravrājau svapataḥ sma tau // SoKss_10,5.113 //
prasuptayostayostaṃ ca hartuṃ māṃ punarāgatam /
prabudhyātāḍayadyaṣṭyā pravrāṭ sthāyī sa mūrdhani // SoKss_10,5.114 //
tenāhaṃ vraṇito daivān na mṛto bilam āviśam /
bhūyaś ca śaktir nābhūn me tadannāharaṇaplave // SoKss_10,5.115 //
artho hi yauvanaṃ puṃsāṃ tadabhāvaś ca vārdhakam /
tenāsyojo balaṃ rūpamutsāhaścāpi hīyate // SoKss_10,5.116 //
athātmamātrabharaṇe yatnavantamavekṣya mām /
parityajya gataḥ sarvaḥ sa mūṣakaparicchadaḥ // SoKss_10,5.117 //
avṛttike prabhuṃ bhṛtyā apuṣpaṃ bhramarāstarum /
ajalaṃ ca saro haṃsā muñcanty api ciroṣitam // SoKss_10,5.118 //
itthaṃ tatra cirodvignaḥ suhṛdaṃ laghupātinam /
prāpyaitaṃ kacchapaśreṣṭha tvatpārśvamahamāgataḥ // SoKss_10,5.119 //
evaṃ hiraṇyakenokte kūrmo mantharako 'bhyadhāt /
svam eva sthānametatte tanmā mitrādhṛtiṃ kṛthāḥ // SoKss_10,5.120 //
gunino na videśo 'sti na saṃtuṣṭasya cāsukham /
dhīrasya ca vipannāsti nāsādhyaṃ vyavasāyinaḥ // SoKss_10,5.121 //
iti tasminvadatyeva kūrme citrāṅgasaṃjñakaḥ /
dūrato vyādhavitrasto mṛgastadvanamāyayau // SoKss_10,5.122 //
taṃ dṛṣṭvā tasya dṛṣṭvā ca paścādvyādhamanāgatam /
āśvāsitena tenāpi sakhyaṃ kūrmādayo vyadhuḥ // SoKss_10,5.123 //
nyavasaṃste tatas tatra kākakūrmamṛgākhavaḥ /
parasparopacāreṇa sukhitāḥ suhṛdaḥ samam // SoKss_10,5.124 //
ekadā kvāpi citrāṅgaṃ cirāyātaṃ tamīkṣitum /
āruhya tarumaikṣiṣṭa laghupātī sa tadvanam // SoKss_10,5.125 //
dadarśa ca nadītīre kīlapāśena saṃyatam /
citrāṅgamavaruhyaitadavadaccākhukūrmayoḥ // SoKss_10,5.126 //
tataḥ saṃmantrya cañcvā taṃ gṛhītvākhuṃ hiraṇyakam /
citrāṅgasyāntikaṃ tasya laghupātī nināya saḥ // SoKss_10,5.127 //
hiraṇyakaś ca taṃ bandhavidhuraṃ muṣako mṛgam /
kṣaṇādamuñcadāśvāsya daśanacchinnapāśakam // SoKss_10,5.128 //
tāvanmantharako 'bhyetya nadīmadhyena kacchapaḥ /
āruroha taṭaṃ teṣāṃ nikaṭaṃ sa suhṛtpriyaḥ // SoKss_10,5.129 //
tatkṣaṇaṃ sa kuto 'pyetya lubdhakaḥ pāśadāyakaḥ /
vidruteṣu mṛgādyeṣu labdhvā taṃ kūrmamagrahīt // SoKss_10,5.130 //
kṣiptvā ca jālakāntas taṃ yāvan naṣṭamṛgākulaḥ /
sa yāti tāvad duṣṭvaitad dīrghadṛśvākhuvākyataḥ // SoKss_10,5.131 //
mṛgo gatvā tato dūre patitvāsīnmṛto yathā /
kākastu mūrdhni tasyāsīccakṣuṣī pāṭayanniva // SoKss_10,5.132 //
taddṛṣṭvā sa gṛhītaṃ taṃ vyādho matvā mṛgaṃ mṛtam /
gantuṃ pravavṛte nadyāstaṭe kūrmaṃ nidhāya tam // SoKss_10,5.133 //
yātaṃ dṛṣṭvā tamabhyetya mūṣakas tasya jālikām /
kūrmasya so 'cchinattena mukto nadyāṃ papāta saḥ // SoKss_10,5.134 //
mṛgo 'pi nikaṭībhūtaṃ vyādhaṃ vīkṣya vikacchapam /
utthāya sa palāyyāgātkāko 'pyārūḍhavāṃstarum // SoKss_10,5.135 //
etya vyādho 'tra kūrmaṃ taṃ bandhacchedapalāyitam /
aprāpyobhayavibhraṣṭo daivaṃ śocannagādgṛham // SoKss_10,5.136 //
tato milanti smaikatra hṛṣṭāḥ kūrmādayo 'tra te /
mṛgastu prītimānevaṃ kūrmādīṃstānuvāca saḥ // SoKss_10,5.137 //
puṇyavānasmi yatprāptā bhavantaḥ suhṛdo mayā /
praṇānupekṣya yair evaṃ mṛtyoradyāhamuddhṛtaḥ // SoKss_10,5.138 //
evaṃ praśaṃsatā tena mṛgeṇa saha tatra te /
anyonyaprītisukhitāḥ kākakūrmākhavo 'vasan // SoKss_10,5.139 //
prajñayā sādhayantyevaṃ tiryañco 'pi samīhitam /
prāṇair api na muñcanti te 'pyevaṃ mittramāpadi // SoKss_10,5.140 //
evaṃ ca śreyasī mittreṣv āsaktir nāṅganāsu tām /
īrṣyāśrayatvāc chaṃsanti tathā ca śrūyatāṃ kathā // SoKss_10,5.141 //
nagare kvāpi ko 'py āsīd īrṣyāvān puruṣaḥ prabho /
babhūva tasya bhāryā ca vallabhā rūpaśālinī // SoKss_10,5.142 //
aviśvasto na tāṃ jātu mumocaikākinīṃ ca saḥ /
tasyā hi śīlavibhraṃśaṃ citrasthebhyo 'py aśaṅkata // SoKss_10,5.143 //
kenāpyavaśyakāryeṇa kadācitsa pumānatha /
sahaivādāya tāṃ bhāryāṃ pratasthe viṣayāntaram // SoKss_10,5.144 //
mārge sabhillāmaṭavīmagre dṛṣṭvā sa tadbhayāst /
sthāpayitvā gṛhe grāmyavṛddhaviprasya tāṃ yayau // SoKss_10,5.145 //
tatra sthitā ca sā dṛṣṭā bhillāṃs tenāgatān pathā /
ekena yūnā bhillena saha dhṛṣṭā yayau tataḥ // SoKss_10,5.146 //
tena yuktā ca tatpallīṃ yathākāmaṃ cacāra sā /
utkrānterṣyālupatikā bhagnaseturivāpagā // SoKss_10,5.147 //
tāvat sa tatpatiḥ kṛtvā kāryamāgatya taṃ dvijam /
grāmyaṃ yayāce tāṃ bhāryāṃ so 'pi vipro jagāda tam // SoKss_10,5.148 //
na jāne 'haṃ kva yātā sā jānāmyetāvadeva tu /
bhillā ihāgatā āsaṃstaiḥ sa nītā bhaviṣyati // SoKss_10,5.149 //
sā pallī nikaṭe ceha tattatra vraja satvaram /
tataḥ prāpsyasi tāṃ bhāryāmanyathā mā matiṃ kṛthāḥ // SoKss_10,5.150 //
ity uktas tena sa rudan nindan buddhiviparyayam /
jagāma bhillapallīṃ tāṃ bhāryāṃ tatra dadarśa ca // SoKss_10,5.151 //
sāpi dṛṣṭvā tamabhyetya pāpā bhītā tadābravīt /
na me doṣo 'hamānītā bhilleneha balāditi // SoKss_10,5.152 //
āyāhi tatra gacchāvo yāvatkaścinna paśyati /
iti bruvāṇaṃ rāgāndhaṃ tam uvāca patiṃ ca sā // SoKss_10,5.153 //
tasyāgamanaveleyaṃ bhillasyākheṭagāminaḥ /
āgataścānudhāvyaiva hanyāttvāṃ māṃ ca sa dhruvam // SoKss_10,5.154 //
tatpraviśya guhāmetāṃ pracchannastiṣṭha saṃprati /
rātrau ca suptaṃ hatvā taṃ yāsyāvo nirbhayāvitaḥ // SoKss_10,5.155 //
evaṃ tayoktaḥ śaṭhayā praviśyāsīdguhāṃ sa tām /
ko 'vakāśo vivekasya hṛdi kāmāndhacetasaḥ // SoKss_10,5.156 //
sātha kustrī gṛhāntaḥsthamānītaṃ vyasanena tam /
bhillāyādarśayattasmā āgatāya dinātyaye // SoKss_10,5.157 //
sa ca niṣkṛṣya taṃ bhillaḥ krūrakarmā parākramī /
prātardevyupahārārthaṃ babandha sudṛḍhaṃ tarau // SoKss_10,5.158 //
bhuktvā ca paśyatas tasya rātrau tadbhāryayā saha /
sa samāsevya surataṃ sukhaṃ suṣvāpa tadyutaḥ // SoKss_10,5.159 //
taṃ dṛṣṭvā suptamīrṣyāluḥ sa pumāṃstarusaṃyataḥ /
caṇḍīṃ stutibhir abhyarcya yayau śaraṇamārtitaḥ // SoKss_10,5.160 //
sāvirbhūya varaṃ tasmai taṃ dadau yena tasya saḥ /
tatkhaḍgenaiva bhillasya srastabandho 'cchinacchiraḥ // SoKss_10,5.161 //
ehīdānīṃ hataḥ pāpo mayāyamiti so 'tha tām /
prabodhya bhāryāṃ vakti sma sāpy uttasthau suduḥkhitā // SoKss_10,5.162 //
gṛhītvā tasya ca śiro bhillasyālakṣitaṃ niśi /
tataḥ pratasthe kustrī sa patyā tena sahaiva ca // SoKss_10,5.163 //
prātaś ca nagaraṃ prāpya darśayantī śiro 'tra tat /
bhartā hato me 'neneti cakrandākramya taṃ patim // SoKss_10,5.164 //
tataḥ sa nītas tadyukto rājāgre purarakṣibhiḥ /
pṛṣṭas tatra yathāvṛttam īrṣyālus tad avarṇayat // SoKss_10,5.165 //
rājātha tattvamanviṣya cchedayām āsa kustriyaḥ /
tasyāḥ karṇau ca nāsāṃ ca tatpatiṃ ca mumoca tam // SoKss_10,5.166 //
sa muktaḥ svagṛhaṃ prāyātkustrīsnehagrahojjhitaḥ /
evaṃ hi kurute deva yoṣidīrṣyāniyantritā // SoKss_10,5.167 //
śikṣayastyatyapuruṣāsaṅgamīrṣyaiva hi striyaḥ /
tadīrṣyāmaprakāśyaiva rakṣyā nārī subuddhinā // SoKss_10,5.168 //
rahasyaṃ ca na vaktavyaṃ vanitāsu yathā tathā /
puruṣeṇecchatā kṣemamatra ca śrūyatāṃ kathā // SoKss_10,5.169 //
nāgaḥ kaś citpalāyyāsīstkutracidgaṇikāgṛhe /
mānuṣaṃ rūpamāsthāya vainateyabhayadbhuvi // SoKss_10,5.170 //
gaṇikāpyagrahīdbhāṭiṃ sa hastiśatapañcakam /
svaprabhāvāc ca tattasyai sa nāgaḥ pratyahaṃ dadau // SoKss_10,5.171 //
kuto 'nvahamiyantas te hastino brūhi ko bhavān /
iti nirbandhataḥ sātha taṃ papraccha vilāsinī // SoKss_10,5.172 //
mā vocaḥ kasyacittārkṣyabhayādevamiha sthitaḥ /
nāgo 'hamiti vakti sma so 'pi tāṃ māramohitaḥ // SoKss_10,5.173 //
sā tadrahasi kuṭṭanyai śaśaṃsa gaṇikā tataḥ /
atha tārkṣyo jagaccinvannatrāgātpuruṣākṛtiḥ // SoKss_10,5.174 //
upetya kuṭṭanīṃ tāṃ ca jagāda tvatsutāgṛhe /
ahamadya vasāmyārye bhāṭirme gṛhyatāmiti // SoKss_10,5.175 //
iha nāgaḥ sthito nityamibhapañcaśatīṃ dadat /
tatkimekāhabhāṭyeti kuṭṭany api jagāda tam // SoKss_10,5.176 //
tataḥ sa garuḍo nāgaṃ tatra sthitamavetya tam /
viveśātithirūpeṇa tadvāravanitāgṛham // SoKss_10,5.177 //
tatra prāsādapṛṣṭhasthaṃ nāgaṃ tamavalokya saḥ /
prakāśyātmānamutplutya jaghāna ca jaghāsa ca // SoKss_10,5.178 //
ato na kathayetprājño rahasyaṃ strīṣvanargalam /
ity uktvā gomukho mugdhakathāṃ punaravarṇayat // SoKss_10,5.179 //
tāmrakumbhopamaśirāḥ ko 'yāsītkhalatiḥ pumān /
sa ca mūrkho 'rthavāṃlloke lajjate sma kacair vinā // SoKss_10,5.180 //
atha dhūrtastamāgatya ko 'pyuvācopajīvikaḥ /
eko 'sti vaidyo yo vetti keśotpādanamauṣadham // SoKss_10,5.181 //
etac chrutvā tamāha sma tamāsnayasi cenmama /
tato 'haṃ tava dāsyāmi dhanaṃ vaidyasya tasya ca // SoKss_10,5.182 //
evam uktavatas tasya dhanaṃ bhuktvācireṇa saḥ /
mugdhasyānītavānekaṃ dhūrto dhūrtacikitsakam // SoKss_10,5.183 //
upajīvya ciraṃ so 'pi khalvāṭaṃ taṃ bhiṣakchiraḥ /
apāsya veṣṭanaṃ yuktvā mugdhāyāsmāy adarśayat // SoKss_10,5.184 //
taddṛṣṭvāpyavimarśaḥ sanvaidyaṃ keśārthamauṣadham /
taṃ yayāce sa jaḍadhīstato vaidyo 'bravītsa tam // SoKss_10,5.185 //
khalvāṭaḥ svayamanyasya janayeyaṃ kathaṃ kacān /
iti te mūrkha nirloma darśitaṃ svaśiro mayā // SoKss_10,5.186 //
tathāpi tvaṃ na vetsyeva dhigity uktvā yayau bhiṣak /
evaṃ deva sadā dhūrtāḥ krīḍanti jaḍabuddhibhiḥ // SoKss_10,5.187 //
evaṃ śrutaḥ keśamugdhastailamugdho niśamyatām /
mugdho 'bhūtpuruṣaḥ kaścidbhūtyaḥ śiṣṭasya kasyacit // SoKss_10,5.188 //
sa tena svāminā tailamānetuṃ vaṇijo 'ntikam /
preṣito jātu tattasmātpātre tailam upādade // SoKss_10,5.189 //
tailapātraṃ gṛhītvā tadāgacchaṃs tatra kenacit /
ūce mittreṇa rakṣedaṃ tailapātraṃ sravatyadhaḥ // SoKss_10,5.190 //
tac chrutvā vīkṣitumadhaḥ pātraṃ tatparyavartayat /
sa mūḍhastena tatsarvaṃ tailaṃ tasyāpatadbhuvi // SoKss_10,5.191 //
tadbuddhvā lokahāsyo 'sau nirastaḥ svāminā gṛhāt /
tasmāt svabuddhir mugdhasya varaṃ na tvanuśāsanam // SoKss_10,5.192 //
tailamugdhaḥ śrutasāvadasthimugdho niśamyatām /
abhūn mūrkhaḥ pumān kaścid bhāryābhūt tasya cāsatī // SoKss_10,5.193 //
sā tasminnekadā patyau kāryāddeśāntaraṃ gate /
dattakartavyaśikṣāṃ svamāptāṃ karmakarīṃ gṛhe // SoKss_10,5.194 //
ananyadāsīṃ saṃsthāpya nirgatyaināntatas tataḥ /
yayāvupapatergehaṃ nirargalasukhecchayā // SoKss_10,5.195 //
athāgataṃ tatpatiṃ sa sthitaśikṣāśrugadgadam /
karmakaryavadadbharyā mṛtā dagdhā ca sā tava // SoKss_10,5.196 //
ity uktvā sā śmaśānaṃ ca nītvā tasmāyadarśayast /
asthīny anyacitāsthāni tāny ādāya rudaṃś ca saḥ // SoKss_10,5.197 //
kṛtodako 'ha tīrtheṣu prakṣipyāsthīni tāni ca /
prāvartata sa bhāryāyāstasyāḥ śrāddhavidhau jaḍaḥ // SoKss_10,5.198 //
sadvipra ity upānītaṃ karmakaryā tayaiva ca /
tam eva bhāryopapatiṃ śrāddhavipraṃ cakāra saḥ // SoKss_10,5.199 //
tenopapatinā sārdhaṃ tadbhāryābhyetya tatra sā /
udāraveṣā bhuṅkte sma mṛṣṭānnaṃ māsi māsi tat // SoKss_10,5.200 //
satīdharmaprabhāveṇa bhāryā te paralokataḥ /
paśyāgatya svayaṃ bhuṅkte brāhmaṇena samaṃ prabho // SoKss_10,5.201 //
iti karmakarī sā tamavocattatpatiṃ yathā /
tathaiva pratipede tatsarvaṃ mūrkhaśiromaṇiḥ // SoKss_10,5.202 //
vañcyante helayaivaivaṃ kustrībhiḥ saralāśayāḥ /
śruto 'sthimugdhaś caṇḍālakanyakā śrūyatāṃ tvayā // SoKss_10,5.203 //
abhūdrūpavatī kāpi mugdhā caṇḍālakanyakā /
sārvabhaumavaraprāptau saṃkalpaṃ hṛdi sākarot // SoKss_10,5.204 //
sā jātu dṛṣṭvā rājānaṃ nagarabhramanirgatam /
sarvottamaṃ bhartṛbuddheranuyātuṃ pracakrame // SoKss_10,5.205 //
tāvadāgātpathā tena munis tasya praṇamya saḥ /
pādau gajāvarūḍhaḥ sanrājā svabhavanaṃ yayau // SoKss_10,5.206 //
taddṛṣṭvā rājato 'pyenaṃ vicintya munimuttamam /
caṇḍālakanyā rājānaṃ tyaktvā sā munimanvagāt // SoKss_10,5.207 //
muniḥ so 'pi vrajandṛṣṭvā śūnyamagre śivālayam /
nyastajānuḥ kṣitau tatra śivaṃ natvā yayau tataḥ // SoKss_10,5.208 //
tadvīkṣya sāntyajā matvā munerapyuttamaṃ śivam /
bhartṛbuddhyā muniṃ tyaktvā devaṃ tatraiva śiśriye // SoKss_10,5.209 //
kṣaṇāccātra praviśya śvā devasyāruhya pīṭhikām /
jaṅghāmutkṣipya jāteryatsadṛśaṃ tasya tadvyadhāt // SoKss_10,5.210 //
tadvilokyāntyajā matvā devācchvānaṃ tam uttamam /
yāntaṃ tam evānvagāt sā tyaktvā devaṃ patīcchayā // SoKss_10,5.211 //
śvā cāgatyaiva caṇḍālagṛhaṃ paricitasya saḥ /
caṇḍālayūnaḥ praṇayālluloṭhaikasya pādayoḥ // SoKss_10,5.212 //
tadālokyottamaṃ matvā śunaścaṇḍālaputrakam /
svajātituṣṭā vavre sā tam eva patimantyajā // SoKss_10,5.213 //
evaṃ kṛtapadā dūre patanti svapade jaḍāḥ /
evaṃ ca mūrkhaṃ rājānaṃ saṃkṣepādaparaṃ śṛṇu // SoKss_10,5.214 //
mūrkhaḥ kaścidabhūdrājā kṛpaṇaḥ koṣavānapi /
ekadā jagaduścaivaṃ mantriṇastaṃ hitaiṣiṇaḥ // SoKss_10,5.215 //
dānaṃ harati deveha durgatiṃ pāralokikīṃ /
tad dehi dānam āyūṃṣi bhaṅgurāṇi dhanāni ca // SoKss_10,5.216 //
tacchrutvā sa nṛpo 'vādīddānaṃ dāsyāmyahaṃ tadā /
durgatiṃ prāptamātmānaṃ mṛto drakṣyāmi cediti // SoKss_10,5.217 //
tataścāntarhasantas te tūṣṇīmāsata mantriṇaḥ /
evaṃ nojjhati mūḍho 'rthānyāvadarthaiḥ sa nojjhitaḥ // SoKss_10,5.218 //
rājabhautaḥ śruto deva madhye mittradvayaṃ śṛṇu /
babhūva candrāpīḍākhyaḥ kānyakubje mahīpatiḥ // SoKss_10,5.219 //
tasyābhavac ca dhavalamukhākhyaḥ ko'pi sevakaḥ /
bahir bhuktvā ca pītvā ca sadaiva prāviśadgṛham // SoKss_10,5.220 //
bhuktapītaḥ kuto nityamāyāsīti ca bhāryayā /
pṛṣṭaḥ sa jātu dhavalamukhastāmevam abhyadhāt // SoKss_10,5.221 //
suhṛtpārśvādahaṃ śaśvadbhuktvā pītvā ca sundari /
sadaivāyāmi yenāsti loke mittradvayaṃ mama // SoKss_10,5.222 //
kalyāṇavarmanāmaiko bhojanādyupakārakṛt /
dvitīyo vīrabāhuś ca prāṇair apy upakārakaḥ // SoKss_10,5.223 //
evaṃ śrutvaiva dhavalamukho 'sau bhāryayā tayā /
ūce mittradvayaṃ tanme bhavatā darśyatāmiti // SoKss_10,5.224 //
tato yayau sa tadyuktas tasya kalyāṇavarmaṇaḥ /
gṛhaṃ so 'pi mahārhaistam upacārair upācarat // SoKss_10,5.225 //
anyedyuḥ sa yayau vīrabāhorbhāryāyuto 'ntikam /
sa ca dyūtasthitaḥ kṛtvā svāgataṃ taṃ visṛṣṭavān // SoKss_10,5.226 //
tato 'bravīt sā dhavalamukhaṃ bhāryā sakautukā /
kalyāṇavarmā mahatīṃ satkriyām akarot tava // SoKss_10,5.227 //
kṛtaṃ svāgatamātraṃ tu bhavato vīrabāhunā /
tadāryaputra taṃ mittraṃ manyase 'bhyadhikaṃ katham // SoKss_10,5.228 //
tac chrutvā so 'bravīdgaccha mithyā tau brūhyubhau kramāt /
rājā naḥ kupito 'kasmāttato jñāsyasyatha svayam // SoKss_10,5.229 //
ity uktā tena gatvaiva sā tatheti tadaiva tat /
kalyāṇavarmaṇo 'vocatsa śrutvaiva jagāda tām // SoKss_10,5.230 //
bhavatyahaṃ vaṇikputro brūhi rājñaḥ karomi kim /
ity uktā tena sā prāyād vīrabāhor athāntikam // SoKss_10,5.231 //
tasmai tathaiva sāśaṃsad rājakopaṃ svabhartari /
sa śrutvaivāyayau dhāvan gṛhītvā khaḍgacarmaṇī // SoKss_10,5.232 //
mantribhir vāritaḥ kopādrājāsau tadvrajeti tam /
vīrabāhuṃ sa dhavalamukho 'tha prāhiṇodgṛham // SoKss_10,5.233 //
evaṃ tadantaraṃ tanvi mittrayor etayor mama /
iti bhāryātha dhavalamukhenoktā tutoṣa sā // SoKss_10,5.234 //
ityanyadupacāreṇa mittramanyattu satyataḥ /
tulye 'pi snigdhatāyoge tailaṃ tailaṃ ghṛtaṃ ghṛtam // SoKss_10,5.235 //
ityākhyāya kathāmetāṃ mantrī mugdhakathāḥ kramāt /
naravāhanadattāya gomukho 'kathayatpunaḥ // SoKss_10,5.236 //
kaścinmugdho 'dhvagastīrtvā kṛcchrāttṛṣṇāturo 'ṭavīm /
nadīṃ prāpyāpi na papau vīkṣāṃcakre paraṃ jalam // SoKss_10,5.237 //
tṛṣito 'pi pibasyambhaḥ kiṃ nety ukto 'tra kenacit /
iyatkathaṃ pibāmīti mandabuddhir uvāca tam // SoKss_10,5.238 //
kiṃ daṇḍayati rājā tvāṃ sarvaṃ pītaṃ na cettvayā /
iti tenopahasito 'py ambu mugdhaḥ sa nāpibat // SoKss_10,5.239 //
evaṃ na śaknuvantīha yadyatkartumaśeṣataḥ /
yathāśakti na tasyāṃśam apikurvantyabuddhayaḥ // SoKss_10,5.240 //
jalabhītaḥ śruto deva śrūyatāṃ putraghātyayam /
bahuputro daridraś ca mūrkhaḥ kaścidabhūtpumān // SoKss_10,5.241 //
sa ekasminmṛte putre dvitīyamavadhītsvayam /
kathaṃ bālo 'yamekākī pathi dūre vrajediti // SoKss_10,5.242 //
tataḥ sa nindyo hāsyaś ca deśānnirvāsito janaiḥ /
evaṃ paśuś ca mūrkhaś ca nirvivekamatī samau // SoKss_10,5.243 //
śrutas tvayā putraghātī bhrātṛbhautam imaṃ śṛṇu /
janamadhye kathāḥ kurvan ko 'py āsīt kvāpi mugdhadhīḥ // SoKss_10,5.244 //
sa bhavyaṃ puruṣaṃ dūrād dṛṣṭvā mūrkho 'bravīd idam /
eṣa me bhavati bhrātā rikthamasya harāmyataḥ // SoKss_10,5.245 //
ahaṃ tu kaścin naitasya tena naitad ṛṇaṃ mama /
ity uktavān sa mūḍho 'tra pāṣāṇānapyahāsayat // SoKss_10,5.246 //
evaṃ mūḍhasya mūḍhatvaṃ svārthāndhasyāticitratā /
bhrātṛbhautaḥ śruto deva brahmacārisutaṃ śṛṇu // SoKss_10,5.247 //
kaś citpitṛguṇākhyānapravṛttasakhimadhyagaḥ /
mugdhaḥ svapiturutkarṣaṃ varṇayannevam abhyadhāt // SoKss_10,5.248 //
ābalyādbrahmacārī me pitā nānyo 'sti tatsamaḥ /
tac chrutvā tvaṃ kuto jāta iti taṃ suhṛdo 'bruvan // SoKss_10,5.249 //
mānaso 'haṃ sutas tasyety evaṃ punar api bruvan /
viśeṣato vihasitaḥ sa tair jaḍaśiromaṇiḥ // SoKss_10,5.250 //
atyārūḍhaṃ vadanty evam asaṃbaddhaṃ jaḍāśayāḥ /
brahmacārisutaṃ śrutvā śrūyatāṃ gaṇako 'py ayam // SoKss_10,5.251 //
babhūva nāma gaṇakaḥ kaścidvijñānavarjitaḥ /
sa bhāryāputrasahitaḥ svadeśādvṛttyabhāvataḥ // SoKss_10,5.252 //
gatvā deśāntaraṃ caivaṃ mithyāvijñānamātmanaḥ /
kṛtakapratyayenārthapūjāṃ prāptamadarśayat // SoKss_10,5.253 //
pariṣvajya sutaṃ bālaṃ sa taṃ sarvajanāgrataḥ /
ruroda pṛṣṭaś ca janair evaṃ pāpo jagāda saḥ // SoKss_10,5.254 //
bhūtaṃ bhavyaṃ bhaviṣyac ca jāne 'haṃ tadayaṃ śiśuḥ /
vipatsyate me divase saptame tena rodimi // SoKss_10,5.255 //
ity uktvā tatra vismāpya lokaṃ prāpte 'ni saptame /
pratyūṣa eva suptaṃ ca sa vyāpāditavānsutam // SoKss_10,5.256 //
dṛṣṭvātha taṃ mṛtaṃ bālaṃ saṃjātapratyayair janaiḥ /
pūjito dhanamāsādya svadeśaṃ svair amāyayau // SoKss_10,5.257 //
ity arthalobhān mithyaiva vijñānakhyāpanecchavaḥ /
mūrkhāḥ putram api ghnanti na rajyet teṣu buddhimān // SoKss_10,5.258 //
ayaṃ ca śrūyatāṃ mūrkhaḥ krodhanaḥ puruṣaḥ prabho /
bahiḥ sthitasya kasyāpi puṃsaḥ kutrāpi śṛṇvataḥ // SoKss_10,5.259 //
abhyantare guṇān kaścic chaśaṃsa svajanāgrataḥ /
tadā caiko 'bravīt tatra satyaṃ sa guṇavān sakhe // SoKss_10,5.260 //
kiṃ tu dvau tasya doṣau staḥ sāhasī krodhanaś ca yat /
iti vādinamevaitaṃ bahirvartī niśamya saḥ // SoKss_10,5.261 //
pumān praviśya sahasā vāsasāveṣṭayadgale /
re jālma sāhasaṃ kiṃ me krodhaḥ kaś ca mayā kṛtaḥ // SoKss_10,5.262 //
ity uvāca ca sākṣepaṃ pumān krodhāgninā jvalan /
tato hasantas tatrānye tam ūcuḥ kiṃ bravīty adaḥ // SoKss_10,5.263 //
pratyakṣadarśitakrodhasāhaso 'pi bhavāniti /
evaṃ svadoṣaḥ prakaṭo 'py ajñair deva na budhyate // SoKss_10,5.264 //
idānīṃ śrūyatāṃ mugdhaḥ kanyāvardhayitā nṛpaḥ /
rājābhūt ko'pi kanyaikā surūpājani tasya ca // SoKss_10,5.265 //
sa vardhayitukāmastāmatisnehena satvaram /
vaidyānānīya nṛpatiḥ prītipūrvam abhāṣata // SoKss_10,5.266 //
sadauṣadhaprayogaṃ taṃ kaṃcitkuruta yena me /
sutaiṣā vardhate śīghraṃ sadbhartre ca pradīyate // SoKss_10,5.267 //
tac chrutvā te 'bruvanvaidyā upajīvayituṃ jaḍam /
astyauṣadhamito dūrāttattu deśādavāpyate // SoKss_10,5.268 //
ānayāmaś ca yāvattattāvadeva sutā tava /
adṛśyā sthāpanīyaiṣā vidhānaṃ tatra hīdṛśam // SoKss_10,5.269 //
ity uktvā sthāspayāmāsuśchannāṃ te tāṃ nṛpatmajām /
saṃvatsarānatra bahūnauṣadhaprāptiśaṃsinaḥ // SoKss_10,5.270 //
yauvanasthāṃ ca tāṃ prāptāmauṣadhena pravardhitām /
bruvāṇā darśayāmāsuḥ sutāṃ tasmai mahībhṛte // SoKss_10,5.271 //
so 'pi tān pūrayām āsa vaidyāṃs tuṣṭo dhanoccayaiḥ /
iti vyājāj jaḍadhiyo dhūrtair bhujyanta īśvarāḥ // SoKss_10,5.272 //
ayaṃ cākarṇyatām ardhapaṇopārjitapaṇḍitaḥ /
abhūn nagaravāsyekaḥ pumān prajñābhimānavān // SoKss_10,5.273 //
grāmavāsī ca tasyaikaḥ pumānsaṃvatsarāvadhi /
bhṛtako vṛttyasaṃtoṣādāpṛcchya svagṛhaṃ yayau // SoKss_10,5.274 //
gate tasmiṃś ca papraccha bhāryāṃ tanvi gataḥ sa nā /
tvattaḥ kiṃcidgṛhītveti sāpy ardhapaṇam abhyadhāt // SoKss_10,5.275 //
tato daśapaṇān kṛtvā pātheyaṃ sa nadītaṭe /
gatvā svabhṛtakāt tasmāt tam ardhapaṇam ānayat // SoKss_10,5.276 //
taccārthakauśalaṃ śaṃsansa yayau lokahāsyatām /
evaṃ bahu kṣapayati svalpasyārthe dhanāndhadhīḥ // SoKss_10,5.277 //
athedānīmabhijñānakartā ca śrūyatāṃ prabho /
kasyacidyānapātreṇa mūrkhasya vrajato 'mbudhau // SoKss_10,5.278 //
rājataṃ bhājanaṃ hastādapatattajjalāntare /
sa tatra mūrkho 'bhijñānamāvartādikamagrahīt // SoKss_10,5.279 //
āgacchannuddhariṣyāmi tadito 'bdhijalāditi /
pāraṃ prāpyāmbudhestīrṇo dṛṣṭvāvartādi vāriṇi // SoKss_10,5.280 //
mamajja bhājanaṃ prāptumabhijñānadhiyā muhuḥ /
pṛṣṭaścoktāśayaḥ so 'nyair upāhasyata dhikkṛtaḥ // SoKss_10,5.281 //
evaṃ ca śṛṇutedānīṃ pratimāṃsapradaṃ nṛpam /
mugdhaḥ ko'pi nṛpo 'paśyatprāsadāddvāvatho narau // SoKss_10,5.282 // ... /
tayor ekena ca hṛtaṃ māṃsaṃ dṛṣṭvā mahānase /
pañca māṃsapalānyaṅgāttasya harturvyakartayat // SoKss_10,5.284 //
utkṛttamāṃsaṃ krandantaṃ dṛṣṭvā taṃ patitaṃ bhuvi /
jātānukampo rājāsau pratīhāraṃ samādiśat // SoKss_10,5.285 //
cinne pañcapalī māṃse nāsya śāmyati sā vyathā /
tadato 'py adhikaṃ māṃsamamuṣmai dīyatāmiti // SoKss_10,5.286 //
kiṃ jīvati śiraśchinno dattair uta śiraḥśataiḥ /
dāsyāmi devety uktvā sa kṣattā gatvāhasadbahiḥ // SoKss_10,5.287 //
taṃ sāmāśvāsya vaidyebhyaḥ kṛttamāṃsaṃ samarpayat /
evaṃ mūḍhaprabhurvetti nigrahaṃ nāpyanugraham // SoKss_10,5.288 //
iyaṃ cākarṇyatāṃ mandā strī putrāntarakāṅkṣiṇī /
ekaputrāṃ striyaṃ kāṃcidanyaputrābhikāṅkṣayā // SoKss_10,5.289 //
pṛcchantīm abravītkācitpākhaṇḍā kṣudratāpasī /
yo 'yaṃ putro 'sti te bālastaṃ hatvā devatābaliḥ // SoKss_10,5.290 //
kriyate cettato 'nyas te niścitaṃ jāyate sutaḥ /
evaṃ tayoktā yāvat sā tat tathākartumicchati // SoKss_10,5.291 //
tāvadbuddhvā hitānyā strī vṛddhā tāmavadadrahaḥ /
haṃsi pāpe sutaṃ jātamajātaṃ prāptumicchasi // SoKss_10,5.292 //
yadi so 'pi na jātas te tatastvaṃ kiṃ kariṣyasi /
ity avāryata sā pāpād āryayā vṛddhayā tayā // SoKss_10,5.293 //
evaṃ patantyakāryeṣu śākinīsaṃgatāḥ striyaḥ /
vṛddhopadeśena tu tā rakṣyante kṛtayantraṇāḥ // SoKss_10,5.294 //
ayamāmalakānetā devedānīṃ niśamyatām /
kasyāpyabhūdgṛhasthasya bhṛtyaḥ kaścana mugdhadhīḥ // SoKss_10,5.295 //
samādiśadgṛhasthastaṃ bhṛtyamāmalakapriyaḥ /
gacchārāmātsumadhurāṇyānayāmalakāni me // SoKss_10,5.296 //
ekaikaṃ daśanacchedenāsvādyānītavāñjaḍaḥ /
āsvādya madhurāṇyetānyānītānīkṣatāṃ prabhuḥ // SoKss_10,5.297 //
so 'bravītso 'pi tānyardhocchiṣṭānyālokya kutsayā /
jahau gṛhapatistena bhṛtyenābuddhinā samam // SoKss_10,5.298 //
niṣprajño nāśayatyevaṃ prabhorarthamathātmanaḥ /
antarā cātra śṛṇuta bhrātṛdvayakathāmimām // SoKss_10,5.299 //
brāhmaṇau bhrātarāvāstāṃ pure pāṭaliputrake /
yajñasoma iti jyeṣṭhaḥ kīrtisomo 'sya cānujaḥ // SoKss_10,5.300 //
pitryaṃ cābhūddhanaṃ bhūri tayor brāhmaṇaputrayoḥ /
kīrtisomo nijaṃ bhāgaṃ vyavahārādavardhayat // SoKss_10,5.301 //
yajñasomastu bhuñjāno dadaccāpy anayatkṣayam /
tataḥ sa nirdhanībhūto nijāṃ bhāryām abhāṣata // SoKss_10,5.302 //
priye dhanāḍhyo bhūtvāhamidānīṃ nirdhanaḥ katham /
vasāmi madhye bandhūnāṃ tadvideśaṃ śrayāvahe // SoKss_10,5.303 //
pātheyena vinā kutra yāva ity udite tayā /
nirbandhaṃ sa yadā cakre tadā bhāryā tamāha sā // SoKss_10,5.304 //
avaśyaṃ yadi gantavyaṃ tadgatvā kīrtisomataḥ /
mṛgayasva dhanaṃ kiṃcitpātheyamanujāditi // SoKss_10,5.305 //
tato gatvānujaṃ yāvat pātheyaṃ taṃ sa mārgati /
tāvattadanujaḥ so 'tra jagade bhāryayā svayā // SoKss_10,5.306 //
kṣapitasvadhanāyāsmai vayaṃ dadmaḥ kutaḥ kiyat /
ya eva hi daridraḥ syāt sa evāsmān bhajiṣyati // SoKss_10,5.307 //
śrutvaitatkīrtisomo 'sau bhrātṛsnehānvito 'pi san /
naicchaddātuṃ kim apy asmai kaṣṭā kustrīṣu vaśyatā // SoKss_10,5.308 //
yajñasomastatastūṣṇīṃ gatvā patnyai nivedya tat /
tayā saha prasthitavāndaivaikaśaraṇas tataḥ // SoKss_10,5.309 //
gacchan prāpto 'ṭavīṃ daivān nigīrṇo 'jagareṇa saḥ /
tadbhāryā ca tad ālokya cakranda patitā bhuvi // SoKss_10,5.310 //
kimākrandasi bhadre tvamiti mānuṣabhāṣayā /
sā tenājagareṇoktā brāhmaṇī nijagāda tam // SoKss_10,5.311 //
na krandāmi kathaṃ yasmānmahāsattva mama tvayā /
duḥkhitāyā videśe 'dya hā bhikṣābhājanaṃ hṛtam // SoKss_10,5.312 //
tac chrutvājagaro vaktrādudgīryāsyai dadau mahat /
svarṇapātraṃ gṛhāṇedaṃ bhikṣābhāṇḍamiti bruvan // SoKss_10,5.313 //
ko mahābhāga bhikṣāṃ me dāsyatyasminstriyā iti /
uktas tayā sadbrāhmaṇyā jagādājagaraś ca saḥ // SoKss_10,5.314 //
na dāsyatyarthito yo 'tra bhikṣāṃ te tasya tatkṣaṇam /
śatadhā yāsyati śiraḥ satyametadvaco mama // SoKss_10,5.315 //
tac chrutvā brāhmaṇī sā tam uvācājagaraṃ satī /
yadevaṃ tattvamevātra bhartṛbhikṣāṃ prayaccha me // SoKss_10,5.316 //
ity uktamātre brāhmāṇyā satyā so 'jagaro mukhāt /
ujjagārākṣataṃ yajñasomaṃ jīvantam eva tam // SoKss_10,5.317 //
tamudgīryaiva sapadi divyaḥ so 'jagaraḥ pumān /
parituṣṭaś ca tau hṛṣṭau daṃpatī nijagāda saḥ // SoKss_10,5.318 //
ahaṃ kāñcanavegākhyo vidyādharamahīpatiḥ /
so 'haṃ gautamaśāpena prāpto 'smyājagarīṃ gatim // SoKss_10,5.319 //
sādhvīsaṃvādaparyantaḥ sa ca śāpo mamābhavat /
ity uktvā hemapatraṃ ca ratnair āpūrya tatkṣaṇāt // SoKss_10,5.320 //
vidyādhareśvaro hṛṣṭaḥ khamutpatya jagāma saḥ /
tau cāyayaturādāya ratnaughaṃ daṃpatī gṛham // SoKss_10,5.321 //
tatrāsta yajñasomo 'sāvakṣayāptadhanaḥ sukham /
sattvānurūpaṃ sarvasya dhātā sarvaṃ prayacchati // SoKss_10,5.322 //
śrūyatāṃ nāpitasyārthī mugdho 'tra ca pumānayam /
karṇāṭaḥ ko'pi bhūpaṃ svaṃ raṇe śauryādatoṣayat // SoKss_10,5.323 //
sa prasanno nṛpastasmāyabhīṣṭaṃ dattavānvaram /
tasyaiva nāpitaṃ vavre napuṃsakanibho bhaṭaḥ // SoKss_10,5.324 //
sarvaścittapramāṇena sadasadvābhivāñchati /
na kiṃcinmārgaṇaṃ cemamunmugdhaṃ śṛṇutādhunā // SoKss_10,5.325 //
kaś citpathi vrajanmūrkhaḥ śakaṭasthena kenacit /
ūce samaṃ kuruṣvaitacchakaṭaṃ me manāgiti // SoKss_10,5.326 //
samaṃ karomi cettanme kiṃ dadāsīti vādinam /
na kiṃcitte dadāmīti śakaṭī nijagāda tam // SoKss_10,5.327 //
tataḥ sa mūrkhaḥ śakaṭaṃ samaṃ kṛtvaiva tasya tat /
tan me na kiṃcid dehīti taṃ yayāce sa cāhasat // SoKss_10,5.328 //
iti deva sadaiva hāsyabhāvaṃ paribhāvaṃ ca janasya nindyatāṃ ca /
vipadāspadatāṃ ca yānti mūḍhā iha santastu bhavanti pūjanīyāḥ // SoKss_10,5.329 //
evaṃ sa gomukhamukhoktakathāvinodam etan niśamya rajanau sacivaiḥ sametaḥ /
viśrāntihetum akhilasya jagattrayasya nidrāmiyāya naravāhanadattadevaḥ // SoKss_10,5.330 //
iti mahākaviśrīsomadevabhaṭṭaviracite kathāsaritsāgare śaktiyaśolambake pañcamas taraṅgaḥ /
ṣaṣṭhas taraṅgaḥ /
tataḥ prātaḥ samutthāya piturvatseśvarasya saḥ /
naravāhanadatto 'tra darśanāyāntikaṃ yayau // SoKss_10,6.1 //
tatra padmāvatīdevī bhrātari svagṛhāttataḥ /
āgate magadheśasya tanaye siṃhavarmaṇi // SoKss_10,6.2 //
tatsvāgatakathāpraśnapravādair divase gate /
naravāhanadattaḥ svaṃ bhuktvā mandiramāyayau // SoKss_10,6.3 //
tatra śaktiyaśaḥ sotkaṃ taṃ vinodayituṃ niśi /
tataḥ sa gomukho dhīmānimāmakathayatkathām // SoKss_10,6.4 //
babhūva kvāpi sacchāyo mahānnyagrodhapādapaḥ /
śakuntaśabdaiḥ pathikānviśramāyāhvayanniva // SoKss_10,6.5 //
tatrāsīn meghavarṇākhyaḥ kākarājaḥ kṛtālayaḥ /
tasyāvamardanāmābhūdulūkādhipatī ripuḥ // SoKss_10,6.6 //
sa tasya kākarājasya tatra rātrāv ulūkarāṭ /
etya kākān bahūn hatvā kṛtvā paribhavaṃ yayau // SoKss_10,6.7 //
prātaḥ sa kākarājo 'tra sabhājyovāca mantriṇaḥ /
uḍḍīvyaḍīvisaṃḍīvipraḍīvicirajīvinaḥ // SoKss_10,6.8 //
sa śatruḥ paribhūyāsmāṃllabdhalakṣyo balī punaḥ /
āpatedeva tattatra pratīkāro nirūpyatām // SoKss_10,6.9 //
tac chrutvābhāṣatoḍḍīvī śatrau balavati prabho /
anyadeśāśrayaḥ kāryastasyaivānunayo 'thavā // SoKss_10,6.10 //
śrutvaitad āḍīvy āha sma sadyo na bhayam apy adaḥ /
parāśayaṃ svaśaktiṃ ca vīkṣya kurmo yathākṣamam // SoKss_10,6.11 //
tato jagāda saṃḍīvī maraṇaṃ deva śobhanam /
na tu praṇamanaṃ śatrorvideśe vāpi jīvanam // SoKss_10,6.12 //
yoddhavyaṃ tena sākaṃ naḥ kṛtāvad yena śatruṇā /
rājā sahāyavāñ śūraḥ sotsāho jayati dviṣaḥ // SoKss_10,6.13 //
atha praḍīvī vakti sma na jayyaḥ sa balī raṇe /
saṃdhiṃ kṛtvā tu hantavyaḥ saṃprāpte 'vasare punaḥ // SoKss_10,6.14 //
cirajīvī tato 'vādītkaḥ saṃdhirdūta eva kaḥ /
āsṛṣṭi vairaṃ kākānāmulūkais tatra ko vrajet // SoKss_10,6.15 //
mantrasādhyamidaṃ mantro mūlaṃ rājyasya cocyate /
śrutvaitatkākarājastaṃ so 'bravīccīrajīvinam // SoKss_10,6.16 //
vṛddhastvaṃ vetsi cettanme brūhi tvaṃ kena hetunā /
kākolūkasya vairitvaṃ mantraṃ vakṣyasyataḥ param // SoKss_10,6.17 //
tac chrutvā kākarājaṃ taṃ cirajīvī jagāda saḥ /
vāgdoṣo 'yaṃ śrutā kiṃ na gardabhākhyāyikā tvayā // SoKss_10,6.18 //
kenāpi rajakenaitya gardabhaḥ puṣṭaye kṛśaḥ /
parasasyeṣu mukto 'bhūdācchādya dvīpicarmaṇā // SoKss_10,6.19 //
sa tāni khādan dvīpīti janais trāsān na vāritaḥ /
ekena dadṛśe jātu kārṣikeṇa dhanurbhṛtā // SoKss_10,6.20 //
sa taṃ dvīpīti manvānaḥ kubjībhūya bhayānataḥ /
kambalāveṣṭitatanurgantuṃ pravavṛte tataḥ // SoKss_10,6.21 //
taṃ ca dṛṣṭvā tathāyāntaṃ kharo 'yamiti cintayan /
kharastaṃ svarutenoccair vyāharatsasyapoṣitaḥ // SoKss_10,6.22 //
tac chrutvā gardabhaṃ matvā tam upetya sa kārṣikaḥ /
avadhīccharaghātena kṛtavair aṃ svayā girā // SoKss_10,6.23 //
evaṃ vāgdoṣato 'smākam ulūkaiḥ saha vairitā /
pūrvaṃ hy arājakā āsan kadācid api pakṣiṇaḥ // SoKss_10,6.24 //
te saṃbhūyārabhante sma pakṣirājābhiṣecanam /
sarve kartumulūkasya ḍhaukitacchattracāmaram // SoKss_10,6.25 //
tāvac ca gaganāyātastaddṛṣṭvā vāyaso 'bravīt /
re mūḍhāḥ santi no haṃsakokilādyā na kiṃ khagāḥ // SoKss_10,6.26 //
yena krūradṛśaṃ pāpamimamapriyadarśanam /
abhiṣiñcatha rājye 'smindhigulūkamamaṅgalam // SoKss_10,6.27 //
rājā prabhāvavān kāryo yasya nāmaiva siddhikṛt /
tathā ca śṛṇutātraikāṃ kathāṃ vo varṇayāmy aham // SoKss_10,6.28 //
asti candrasaro nāma mahadbhūrijalaṃ saraḥ /
śilīmukhākhyas tattīre 'pyuvāsa śaśakeśvaraḥ // SoKss_10,6.29 //
tatrāvagrahaśuṣke 'nyanipāne gajayūthapaḥ /
caturdantābhidhāno 'mbhaḥ pātum āgāt kadācana // SoKss_10,6.30 //
tasya yūthena śaśaka gāhamānena tatra te /
śilīmukhasya bahavaḥ śaśarājasya cūrṇitāḥ // SoKss_10,6.31 //
tato gajapatau tasmin gate so 'tra śilīmukhaḥ /
duḥkhito vijayaṃ nāma śaśaṃ prāhānyasaṃnidhau // SoKss_10,6.32 //
labdhāsvādo gajendro 'yaṃ punaḥ punarihaiṣyati /
niḥśeṣayiṣyaty asmāṃś ca tadupāyo 'tra cintyatām // SoKss_10,6.33 //
gaccha tasyāntikaṃ paśya yuktiḥ kāpyasti tena vā /
tvaṃ hi kāryam upāyaṃ ca vetsi vaktuṃ ca yuktimān // SoKss_10,6.34 //
yatra yatra gatastvaṃ hi tatra tatrābhavacchubham /
iti sa preṣitastena prītas tatra yayau śanaiḥ // SoKss_10,6.35 //
mārgānusārāt prāptaṃ ca vāraṇendraṃ dadarśa tam /
yathā tathā ca yuktaḥ syāt saṃgamo balineti saḥ // SoKss_10,6.36 //
śaśo 'driśikharārūḍho dhīmāṃstamavadadgajam /
ahaṃ devasya candrasya dūtastvāṃ caivamāha saḥ // SoKss_10,6.37 //
śītaṃ candrasaro nāma nivāso 'sti saro mama /
tatrāsate śaśāsteṣāṃ rājāhaṃ te ca me priyāḥ // SoKss_10,6.38 //
ata evāsmi śītāṃśuḥ śaśī ceti gataḥ prathām /
tatsaro nāśitaṃ te ca śaśakā me hatāstvayā // SoKss_10,6.39 //
bhūyaḥ kartāsi cedevaṃ mattaḥ prāpsyasi tatphalam /
etaddūtācchaśāc chrutvā gajendraḥ so 'bravīdbhayāt // SoKss_10,6.40 //
naivaṃ kariṣye bhūyo 'haṃ mānyo me bhagavāñ śaśī /
tadehi darśayāmas te yāvat taṃ prārthayeḥ sakhe // SoKss_10,6.41 //
ityūcivān sa nāgendramānīya saraso 'ntare /
tatra tasmai śaśaścandrapratibimbamadarśayat // SoKss_10,6.42 //
taddṛṣṭvā dūrato natva bhayātkampasamākulaḥ /
vanaṃ dvipendraḥ sa yayau bhūyas tatra ca nāyayau // SoKss_10,6.43 //
pratyakṣaṃ tac ca dṛṣṭvā sa śaśarājaḥ śilīmukhaḥ /
saṃmānya taṃ śaśaṃ dūtamavasattatra nirbhayaḥ // SoKss_10,6.44 //
ity uktvā vāyaso bhūyaḥ pakṣiṇastānabhāṣata /
evaṃ prabhuḥ svanāmnaiva yasya kaścinna bādhate // SoKss_10,6.45 //
tadulūko divāndho 'yaṃ kṣudro rājyaṃ kuto 'rhati /
kṣudraś ca syādaviśvāsyas tatra caitāṃ kathāṃ śṛṇu // SoKss_10,6.46 //
kadācitkvāpi vṛkṣe 'hamavasaṃ tatra cāpy adhaḥ /
pakṣī kapiñjalo nāma vasati sma kṛtālayaḥ // SoKss_10,6.47 //
sa kadācid gataḥ kvāpi yāvan na divasān bahūn /
āyāti tāvat tannīḍaṃ tam etya śaśako 'vasat // SoKss_10,6.48 //
dinaiḥ kapiñjalo 'trāgāttato 'sya śaśakasya ca /
nīḍo me tava netyevaṃ vivāda udabhūddvayoḥ // SoKss_10,6.49 //
nirṇetāraṃ tataḥ sabhyamanveṣṭuṃ prasthitāvubhau /
tāvahaṃ kautukāddraṣṭumanvagacchamalakṣitaḥ // SoKss_10,6.50 //
gatvā stokaṃ sarastīre 'hiṃsādhṛtamṛṣāvratam /
dhyānārdhamīlitadṛśaṃ mārjāraṃ tāvapaśyatām // SoKss_10,6.51 //
etam eva ca pṛcchāvaḥ kiṃ nyāyyamiha dhārmikam /
ity uktvā tau biḍālaṃ tam upetyaivamavocatām // SoKss_10,6.52 //
śṛṇu nau bhagavannyāyaṃ tapasvī tvaṃ hi dhārmikaḥ /
śrutvaitadalpayā vācā biḍālastau jagāda saḥ // SoKss_10,6.53 //
na śṛṇomi tapaḥkṣāmo dūrādāyāta me 'ntikam /
dharmo hy asamyaṅ nirṇīto nihantyubhayalokayoḥ // SoKss_10,6.54 //
ity uktvāśvāsya tāvagramānīyaṃ sa biḍālakaḥ /
ubhāvapyavadhītkṣudraḥ sākaṃ śaśakapiñjalau // SoKss_10,6.55 //
tadevaṃ nāsti viśvāsaḥ kṣudrakarmaṇi durjane /
tasmādulūko rājāyaṃ na kartavyo 'tidurjanaḥ // SoKss_10,6.56 //
ity uktāḥ pakṣiṇastena vāyasena tatheti te /
abhiṣekamulūkasya nivāryetastato yayuḥ // SoKss_10,6.57 //
adyaprabhṛti yūyaṃ ca vayaṃ cānyonyaśatravaḥ /
smara yāmītyulūkastaṃ kākamuktvā krudhā yayau // SoKss_10,6.58 //
kāko 'pi yuktamuktaṃ tu matvā vignastato 'bhavat /
vāṅmātrotpāditāsahyavair ātko nānutapyate // SoKss_10,6.59 //
evaṃ vāgdoṣasaṃbhūtaṃ vairaṃ naḥ kauśikaiḥ saha /
ity uktvā kākarājaṃ taṃ cirajīvyavadatpunaḥ // SoKss_10,6.60 //
bahavo balinas te ca jetuṃ śakyā na kauśikāḥ /
bahavo hi jayantīha śṛṇu cātra nidarśanam // SoKss_10,6.61 //
chāgaṃ krītaṃ gṛhītvāṃse grāmāt ko'pi vrajandvijaḥ /
bahubhir dadṛśe mārge dhūrtaiśchāgaṃ jihīrṣubhiḥ // SoKss_10,6.62 //
ekaś ca tebhya āgatya tam uvāca sasaṃbhramam /
brahman kathamayaṃ skandhe gṛhītaḥ śvā tvayā tyaja // SoKss_10,6.63 //
tac chrutvā tamanādṛtya sa dvijaḥ prākramadyadā /
tato 'nyau dvāvupetyāgre tadvadeva tamūcatuḥ // SoKss_10,6.64 //
tataḥ sasaṃśayo yāvad yāti cchāgaṃ nirūpayan /
tāvad anye trayo 'bhyetya tam evam avadañ śaṭhāḥ // SoKss_10,6.65 //
kathaṃ yajñopavītaṃ tvaṃ śvānaṃ ca vahase samam /
nūnaṃ vyādho na vipras tvaṃ haṃsyanena śunā mṛgān // SoKss_10,6.66 //
tac chrutvā sa dvijo dadhyau nūnaṃ bhūtena kenacit /
bhrāmito 'haṃ dṛśaṃ hṛtvā sarve paśyanti kiṃ mṛṣā // SoKss_10,6.67 //
iti vipraḥ sa taṃ tyaktvā chāgaṃ snātvā gṛhaṃ yayau /
dhūrtāś ca nītvā tam ajaṃ yathecchaṃ samabhakṣayan // SoKss_10,6.68 //
ity uktvā cirajīvī taṃ vāyaseśvaram abravīt /
tadevaṃ deva bahavo balavantaś ca durjayāḥ // SoKss_10,6.69 //
tasmādbalivirodhe 'sminyadahaṃ vacmi tatkuru /
kiṃcilluñcitapakṣaṃ māṃ tyaktvāsyaiva taroradhaḥ // SoKss_10,6.70 //
yūyaṃ girimimaṃ yāta kṛtārtho yāvadevy aham /
tac chrutvā taṃ tathetyatra krudhevolluñcitacchadam // SoKss_10,6.71 //
kṛtyādhastaṃ giriṃ prāyātkākarājaḥ sa sānugaḥ /
cirajīvi tu tatrāsītpatitvā svatarostale // SoKss_10,6.72 //
tatas tatrāyayau rātrau sānugaḥ sa ulūkarāṭ /
avamardo na cāpaśyattatraikam apivāyasam // SoKss_10,6.73 //
tāvat sa cirajīvyatra mandaṃ mandaṃ virautyadhaḥ /
śrutvā colūkarājastamavatīrya dadarśa saḥ // SoKss_10,6.74 //
kas tvaṃ kim evaṃbhūto 'sīty apṛcchat taṃ savismayaḥ /
tataḥ sa cirajīvī taṃ rujevālpasvaro 'vadat // SoKss_10,6.75 //
cirajīvītyahaṃ tasya sacivo vāyasaprabhoḥ /
sa ca dātumavaskandamaicchatte mantrisaṃmatam // SoKss_10,6.76 //
tatas tanmantriṇo 'nyāṃstānnirbhartsyāhaṃ tam abravam /
yadi pṛcchasi māṃ mantraṃ yadi cāhaṃ matastava // SoKss_10,6.77 //
tan na kāryo balavatā kauśikendreṇa vigrahaḥ /
kāryastvanunayas tasya nītiṃ cedanumanyase // SoKss_10,6.78 //
śrutvaitacchatrupakṣo 'yamiti krodhātprahṛtya me /
sa kākaḥ svaiḥ samaṃ mittrair mūrkho 'vasthāmimāṃ vyadhāt // SoKss_10,6.79 //
kṣiptvā ca māṃ tarutale kvāpi sānucaro gataḥ /
ity uktvā cirajīvī sa śvasannāsīdadhomukhaḥ // SoKss_10,6.80 //
ulūkarājaś ca tataḥ sa papraccha svamantriṇaḥ /
kimetasya vidhātavyamasmābhiś cirajīvinaḥ // SoKss_10,6.81 //
tac chrutvā dīptanayano nāma mantrī jagāda tam /
arakṣyo rakṣyate cauro 'py upakārīti sajjanaiḥ // SoKss_10,6.82 //
tathā hi pūrvaṃ kvāpy āsīdvaṇikko 'i sa kāmapi /
vṛddho 'py arthaprabhāveṇa pariṇinye vaṇiksutām // SoKss_10,6.83 //
sā tasya śayane nityaṃ jarāto 'bhūtparāṅmukhī /
vyatītapuṣpakāle 'tra bhramarīva tarorvane // SoKss_10,6.84 //
ekadā cāviśaccauro niśi śayyāsthayostayoḥ /
taṃ dṛṣṭvā sā parāvṛtya tamāśliṣyatpatiṃ bhayāt // SoKss_10,6.85 //
tamabhyudayamāścaryaṃ matvā yāvannirīkṣate /
diśas tatra vaṇiktāvatkoṇe cauraṃ dadarśa tam // SoKss_10,6.86 //
upakāryasi me tattvāṃ na bhṛtyair ghātayāmy aham /
ity uktvā so 'tha cauraṃ taṃ rakṣitvā prāhiṇodvaṇik // SoKss_10,6.87 //
evaṃ rakṣyo 'yamasmākaṃ cirajīvyupakārakaḥ /
ity uktvā dīptanayano mantrī tūṣṇīṃ babhūva saḥ // SoKss_10,6.88 //
tato 'nyaṃ vakranāsākhyaṃ mantriṇaṃ kauśikeśvaraḥ /
sa pṛcchati sma kiṃ kāryaṃ samyagvaktuṃ bhavāniti // SoKss_10,6.89 //
vakranāsatato 'vādīdrakṣyo 'yaṃ paramarmavit /
asmākametayor vairaṃ śreyase svāmimantriṇoḥ // SoKss_10,6.90 //
nidarśanakathā deva śrūyatāmatra vacmi te /
kaścitpratigraheṇa dve gāvau prāpa dvijottamaḥ // SoKss_10,6.91 //
tasya dṛṣṭvātha cauras te gāvau netumacintayat /
tatkālaṃ rākṣasaḥ ko'pi tamaicchatkhādituṃ dvijam // SoKss_10,6.92 //
tadarthaṃ niśi gacchantau daivāttau caurarākṣasau /
militvānyonyamuktārthau tatra prayayatuḥ samam // SoKss_10,6.93 //
ahaṃ dhenū harāmyādau tvadgṛhīto hy ayaṃ dvijaḥ /
supto yadi prabuddhastaddhareyaṃ goyugaṃ katham // SoKss_10,6.94 //
maivaṃ harāmy ahaṃ pūrvaṃ vipraṃ no ced vṛthā mama /
bhaved gokhuraśabdena prabuddhe 'smin pariśramaḥ // SoKss_10,6.95 //
iti praviśya tadviprasadanaṃ caurarākṣasau /
yāvattau kalahāyete tāvat prābodhi sa dvijaḥ // SoKss_10,6.96 //
utthāyāttakṛpāṇe ca tasminrakṣoghnajāpini /
brāhmaṇe jagmatuścaurarākṣasau dvau palāyya tau // SoKss_10,6.97 //
evaṃ tayor yathā bhedo hitāyābhūddvijanmanaḥ /
tathā bhedo hito 'smākaṃ kākendracirajīvinoḥ // SoKss_10,6.98 //
ity ukto vakranāsena kauśikendraḥ svamantriṇam /
taṃ ca prākārakarṇākhyamapṛcchatso 'pyuvāca tam // SoKss_10,6.99 //
cirajīvyanukampyo 'yamāpannaḥ śaraṇāgataḥ /
śaraṇāgatahetoḥ prāksvamāmiṣamadācchibiḥ // SoKss_10,6.100 //
prākārakarṇāc chrutvaitat sacivaṃ krūralocanam /
ulūkarājaḥ papraccha so 'pi tadvad abhāṣata // SoKss_10,6.101 //
tato raktākṣanāmānaṃ sacivaṃ kauśikeśvaraḥ /
tathaiva paripapraccha so 'pi prājño 'bravīdidam // SoKss_10,6.102 //
rājannapanayenaitair mantribhir nāśito bhavān /
pratīyante na nītijñāḥ kṛtāvajñasya vairiṇaḥ // SoKss_10,6.103 //
mūrkho dṛṣṭavyalīko 'pi vyājasāntvena tuṣyati /
tathā hi takṣā ko 'pyāsīdbhāryābhūttasya tu priyā // SoKss_10,6.104 //
tāṃ cānyapuruṣāsaktāṃ takṣā buddhvānyalokataḥ /
tattvaṃ jijñāsamānastāṃ bhāryāmavadadekadā // SoKss_10,6.105 //
priye rājājñayā dūraṃ svavyāpārāya yāmy aham /
tattvayā mama saktvādi pātheyaṃ dīyatāmiti // SoKss_10,6.106 //
tatheti dattapātheyastayā nirgatya gehataḥ /
saśiṣyo guptamāgatya tatraiva praviveśa saḥ // SoKss_10,6.107 //
tadadṛṣṭastu khaṭvāyāstasthau śiṣyayutasthale /
sāpy athānāyayattaṃ svaṃ tadbhāryā parapūruṣam // SoKss_10,6.108 //
tena sākaṃ ca khaṭvāyāṃ ramamāṇā patiṃ padā /
spṛṣṭvā kathaṃcit taṃ pāpā mene tatrastham eva tam // SoKss_10,6.109 //
kṣaṇāccopapatis tatra vyākulaḥ pṛcchati sma tām /
brūhi priye kimadhikaṃ priyo 'haṃ tava kiṃ patiḥ // SoKss_10,6.110 //
tac chrutvā kūṭakuśalā taṃ jāraṃ nijagāda sā /
priyo mama patis tasya kṛte prāṇāṃstyajāmy aham // SoKss_10,6.111 //
idaṃ tu cāpalaṃ strīṇāṃ sahajaṃ kriyate 'tra kim /
amedhyam apibhakṣyaṃ syānnāsāṃ syuryadi nāsikāḥ // SoKss_10,6.112 //
etattasyā vacaḥ śrutvā kulaṭāyāḥ sa kṛtrimam /
tuṣṭaḥ śayyātalāttakṣā nirgataḥ śiṣyam abhyadhāt // SoKss_10,6.113 //
dṛṣṭvaṃ tvayādya sākṣī tvaṃ mama bhakteyamīdṛśī /
amumevāśritā kāntaṃ tadetāṃ mūrdhnyahaṃ vahe // SoKss_10,6.114 //
ity uktvā sahasotkṣipya khaṭvāsthāveva tāvubhau /
saśiṣyaḥ sa jaḍo jāyātajjārau śirasāvahan // SoKss_10,6.115 //
itthaṃ pratyakṣadṛṣṭe 'pi doṣe kapaṭasāntvataḥ /
mūrkhastuṣyati hāsyatvaṃ nirvivekaś ca gacchati // SoKss_10,6.116 //
tadeṣa cirajīvī te rakṣyo nāriparigrahaḥ /
upekṣito hy ayaṃ deva hanyādroga iva drutam // SoKss_10,6.117 //
iti raktākṣataḥ śrutvā kauśikendro 'bravītsa tam /
kurvannasmaddhitaṃ sādhuḥ prāpto 'vasthāsmimāmayam // SoKss_10,6.118 //
tatkathaṃ syānna saṃrakṣyaḥ kiṃ kuryādekakaśca naḥ /
iti tatsa nirācakre mantrivākyamulūkarāṭ // SoKss_10,6.119 //
āśvāsayām āsa ca taṃ vāyasaṃ cirajīvinam /
tataḥ sa cirajīvī tamulūkeśaṃ vyajijñapat // SoKss_10,6.120 //
kiṃ mamaitadavasthasya jīvitena prayojanam /
tanme dāpaya kāṣṭhāni yāvadagniṃ viśāmy aham // SoKss_10,6.121 //
ulūkayoniṃ ca varaṃ prārthaye 'haṃ hutāśanam /
tartuṃ vāyasarājasya tasya vairapratikriyām // SoKss_10,6.122 //
ity uktavantaṃ vihasanraktākṣo nijagāda tam /
asmatprabhoḥ prasādāttvaṃ svastha eva kimagninā // SoKss_10,6.123 //
na ca tvaṃ kauśiko bhāvī yāvatkākatvamasti te /
yādṛśo yaḥ kṛto dhātrā bhavettādṛśa eva saḥ // SoKss_10,6.124 //
tathā ca prāṅmuniḥ kaścic chyenahastacyutaṃ śiśum /
mūṣikāṃ prāpya kṛpayā kanyāṃ cakre tapobalāt // SoKss_10,6.125 //
vardhitāmāśrame tāṃ ca sa dṛṣṭvā prāptayauvanām /
munirbalavate dātumicchannādityamāhvayat // SoKss_10,6.126 //
baline ditsitāmetāṃ kanyāṃ pariṇayasva me /
ity uvāca sa carṣistaṃ tatas taṃ so 'bravīdraviḥ // SoKss_10,6.127 //
matto 'pi balavānmeghaḥ sa māṃ sthagayati kṣaṇāt /
tac chrutvā taṃ visṛjyārkaṃ meghamāhūtavānmuniḥ // SoKss_10,6.128 //
aṃ tathaiva ca so 'vādīttenāpyevamavādi saḥ /
matto 'pi balavānvāyuryo vikṣipati dikṣu mām // SoKss_10,6.129 //
ity ukte tena sa munirvayumāhvayati sma tam /
sa tathaiva ca tenoktastam evamavadanmarut // SoKss_10,6.130 //
mayāpi ye na cālyante mattas te balino 'drayaḥ /
śrutvaitadekaṃ śailendramāhvayanmunisattamaḥ // SoKss_10,6.131 //
tathaiva yāvat taṃ vakti tāvat so 'drir jagāda tam /
mūṣakā balino matto ye me chidrāṇi kurvate // SoKss_10,6.132 //
iti krameṇa praty ukto daivatair jñānibhiḥ sa taiḥ /
maharṣirājuhāvaikaṃ mūṣakaṃ vanasaṃbhavam // SoKss_10,6.133 //
kanyāṃ vadaitām ity uktas tenovāca sa mūṣakaḥ /
kathaṃ pravekṣyati bilaṃ mamaiṣā dṛśyatāmiti // SoKss_10,6.134 //
pūrvavanmūṣikaivāstu varamityatha sa bruvan /
munistāṃ mūṣikāṃ kṛtvā tasmai prāyacchadākhave // SoKss_10,6.135 //
evaṃ sudūraṃ gatvāpi yo yādṛk tādṛg eva saḥ /
tadulūko na jātu tvaṃ cirajīvin bhaviṣyasi // SoKss_10,6.136 //
ity uktaścirajīvī sa raktākṣeṇa vyacintayat /
nītijñasya na caitasya rājñānena kṛtaṃ vacaḥ // SoKss_10,6.137 //
śeṣā mūrkhā ime sarve tatkāryaṃ siddham eva me /
iti saṃcintayantaṃ tam ādāya cirajīvinam // SoKss_10,6.138 //
avicāryaiva raktākṣavākyaṃ tadbalagarvitaḥ /
ulūkarājaḥ sa yayāvavamardo nijaṃ padam // SoKss_10,6.139 //
cirajīvī ca taddattamāṃsādyaśanapoṣitaḥ /
tatpārśvastho 'cireṇaiva barhīvābhūtsupakṣatiḥ // SoKss_10,6.140 //
ekadā tamulūkendramavadaddeva yāmy aham /
āśvāsya kākarājaṃ tamānayāmi svamāspadam // SoKss_10,6.141 //
yena rātrau nipatyādya yuṣmābhiḥ sa nihanyate /
ahaṃ bhajāmi caitasya tvatprasādasya niṣkṛtim // SoKss_10,6.142 //
yūyaṃ tṛṇādyair ācchādya dvāraṃ nīḍagṛhāntare /
divā tadāpātabhayātsarve tiṣṭhantu rakṣitāḥ // SoKss_10,6.143 //
ity uktvā tṛṇaparṇādicchannadvāraguhāgatān /
kṛtvolūkānyayau pārśvaṃ cirajīvī nijaprabhoḥ // SoKss_10,6.144 //
tadyuktaś cāyayāvāttavahnidīptacitolmukaḥ /
cañcvā pralambitaikaikakāṣṭhikaiḥ saha vāyasaiḥ // SoKss_10,6.145 //
āgatyaiva divāndhānāṃ teṣāṃ channaṃ tṛṇādibhiḥ /
ulūkānāṃ guhādvāraṃ jvālayām āsa vahninā // SoKss_10,6.146 //
prākṣipattadvadekaikastadānīṃ tāś ca kāṣṭhikaḥ /
samidhyāgniṃ dadāhātra tānulūkānsarājakān // SoKss_10,6.147 //
vināśya śatruṃ kākendrastadyukto 'tha tutoṣa saḥ /
samaṃ kākakulenāgānnijaṃ nyagrodhapādapam // SoKss_10,6.148 //
tatrākhyāya dviṣanmadhyavāsavṛttāntamātmanaḥ /
kākendraṃ meghavarṇaṃ taṃ cirajīvyabravīdidam // SoKss_10,6.149 //
raktākṣa eva sanmantrī tasyāsīttvadripoḥ prabho /
tasyaivākurvatā vākyaṃ madāndhenāsmyupekṣitaḥ // SoKss_10,6.150 //
yadasyākāraṇaṃ matvā vacanaṃ nākarocchaṭhaḥ /
ataḥ so 'panayī mūrkho mayā viśvāsya vañcitaḥ // SoKss_10,6.151 //
vyājānuvṛttyā viśvāsya maṇḍūkā ahinā yathā /
vṛddhaḥ kaś citsukhaṃ prāptumaśaktaḥ puruṣāśraye // SoKss_10,6.152 //
bhekānahiḥ sarastīre tasmiṃstasthau suniścalaḥ /
tathāsthitaṃ ca taṃ bhekāḥ papracchurdūravartinaḥ // SoKss_10,6.153 //
brūhi kiṃ pūrvavannāsmānaśnātyadya bhavāniti /
iti pṛṣṭastadā bhekaiḥ sa taiḥ provāca pannagaḥ // SoKss_10,6.154 //
mayā brāhmaṇaputrasya maṇḍūkamanudhāvatā /
bhrāntyā daṣṭo batāṅguṣṭhaḥ sa ca pañcatvamāyayau // SoKss_10,6.155 //
tatpitrā cāsmi śāpena bhekānāṃ vāhanīkṛtaḥ /
tad yuṣmān katham aśnāmi pratyutāhaṃ vahāmi vaḥ // SoKss_10,6.156 //
tac chrutvā tatra bhekānāṃ rājā vāhasamutsukaḥ /
jalāduttīrya tatpṛṣṭhamārohadgatabhīrmudā // SoKss_10,6.157 //
tatas taṃ vāhanasukhair āvarjya sacivair yutam /
kṛtvāvasannamātmānam uvāca sa sakaitavaḥ // SoKss_10,6.158 //
āhāreṇa vinā deva na gantumahamutsahe /
tanme dehyaśanaṃ bhṛtyo hy avṛttirvartate katham // SoKss_10,6.159 //
tac chrutvā bhekarājastamavocadvāhanapriyaḥ /
kāṃścitparimitāṃstarhi bhuṅkṣva me 'nucarāniti // SoKss_10,6.160 //
tataḥ kramātsa maṇḍūkānahiḥ svecchamabhakṣayat /
tadvāhanābhimānāndhaḥ sehe bhekapatiḥ sa tat // SoKss_10,6.161 //
evaṃ madhyapraviṣṭena mūrkhaḥ prājñena vañcyate /
mayāpyanupraviśyaivaṃ deva tvadripavo hatāḥ // SoKss_10,6.162 //
tasmānnītividā rājñā bhavitavyaṃ kṛtātmanā /
yathecchaṃ bhujyate bhṛtyair hanyate ca parair jaḍaḥ // SoKss_10,6.163 //
śrīriyaṃ ca sadā deva dyūtalīleva sacchalā /
vārivīcīva capalā madireva vimohinī // SoKss_10,6.164 //
sa dhīrasya sumantrasya rājño nirvyasanasya ca /
viśeṣajñasya sotsāhā pāśabaddheva tiṣṭhati // SoKss_10,6.165 //
tadidānīmavahitastvaṃ vidvadvacane sthitaḥ /
nihatārātisukhitaḥ śādhi rājyamakaṇṭakam // SoKss_10,6.166 //
ity ukto mantriṇā meghavarṇaḥ sa cirajīvinā /
saṃmānya taṃ kākarājaścakre rājyaṃ tathaiva tam // SoKss_10,6.167 //
ity uktvā gomukho bhūyo vatseśasutam abhyadhāt /
tadevaṃ prajñayā rājyaṃ tiryagbhir api bhujyate // SoKss_10,6.168 //
niṣprajñāstvavasīdanti lokopahasitāḥ sadā /
tathā ca jaḍadhīrbhṛtyo babhūvāḍhyasya kasyacit // SoKss_10,6.169 //
so 'jānannapi tasyāṅge jānāmītyabhimānataḥ /
sphāraṃ dadau maurkhyabalātprabhostvacamapāṭayat // SoKss_10,6.170 //
tatas tena parityaktaḥ svāmināvasasāda saḥ /
ajānāno haṭāt kurvan prājñamānī vinaśyati // SoKss_10,6.171 //
idaṃ ca śrūyatām anyanmālave bhrātarāv ubhau /
viprāv abhūtām advaidhaṃ tayoḥ pitryam abhūd dhanam // SoKss_10,6.172 //
vibhajyamāne cārthe 'sminnyūnādhikavivādinau /
stheyīkṛta upādhyāyaśchāndasastāvabhāṣata // SoKss_10,6.173 //
vastu vastu same dve dve ardhe kṛtvā vibhajyatām /
yuvābhyāṃ yena naiva syānnyūnādhikakṛtaḥ kaliḥ // SoKss_10,6.174 //
tacchruvā veśmaśayyādibhāṇḍaṃ sarvaṃ paśūnapi /
ekamekaṃ dvidhā kṛtvā mūḍhau vibhajataḥ sma tau // SoKss_10,6.175 //
ekā dāsī tayor āsītsāpi tābhyāṃ dvidhā kṛtā /
tadbuddhvā daṇḍitau rājñā sarvasvaṃ tāvubhāvapi // SoKss_10,6.176 //
dvau lokau nāśayantyevaṃ mūrkhā mūrkhopadeśataḥ /
tasmānmūrkhānna seveta prājñaḥ seveta paṇḍitān // SoKss_10,6.177 //
asaṃtoṣo 'pi doṣāya tathā cedaṃ niśamyatām /
āsan pravrājakāḥ kecid bhikṣāsaṃtoṣapīvarāḥ // SoKss_10,6.178 //
tāndṛṣṭvā puruṣāḥ kecidanyonyaṃ suhṛdo 'bruvan /
aho bhikṣāśino 'pyete pīnāḥ pravrājakā iti // SoKss_10,6.179 //
ekas teṣu tato 'vādīt kautukaṃ darśayāmi vaḥ /
ahaṃ kṛśīkaromy etān bhuñjānān api pūrvavat // SoKss_10,6.180 //
ity uktvā sa nimantryaitān kramāt pravrājakān gṛhe /
ekāhaṃ bhojayām āsa ṣaḍrasāhāram uttamam // SoKss_10,6.181 //
te 'tha mūrkhāstadāsvādaṃ smaranto bhaikṣabhojanam /
na tathābhilaṣanti sma tena durbalatāṃ yayuḥ // SoKss_10,6.182 //
tataḥ pradarśya suhṛdāṃ dṛṣṭvā tatsaṃnidhau ca tān /
pravrājakāṃstadāhāradāyī sa puruṣo 'bravīt // SoKss_10,6.183 //
tadā bhaikṣeṇa saṃtuṣṭā hṛṣṭapuṣṭā ime 'bhavan /
adhunā tadasaṃtoṣaduḥkhāddurbalatāṃ gatāḥ // SoKss_10,6.184 //
tasmātprājñaḥ sukhaṃ vāñchansaṃtoṣe sthāpayenmanaḥ /
lokadvaye 'py asaṃtoṣo duḥsahāśrāntaduḥkhadaḥ // SoKss_10,6.185 //
iti tenānuśiṣṭāste suhṛdo duṣkṛtāspadam /
asaṃtoṣaṃ jahuḥ kasya satsaṅgo na bhavecchubhaḥ // SoKss_10,6.186 //
ayaṃ suvarṇamugdhaś ca devedānīṃ niśamyatām /
pumān kaścij jalaṃ pātuṃ taḍāgamagamadyuvā // SoKss_10,6.187 //
sa jaḍo 'nokahasthasya svārṇacūḍasya pakṣiṇaḥ /
suvarṇavarṇaṃ tatrāmbhasyapaśyatpratibimbakam // SoKss_10,6.188 //
suvarṇamiti matvā tadgrahītuṃ praviveśa tam /
taḍāgaṃ na ca tatprāpa dṛṣṭanaṣṭaṃ cale jale // SoKss_10,6.189 //
āruhyāruhya ca jale sa tat paśyan praviśya tat /
punaḥ punas taḍāgāmbho jighṛkṣur nāpa kiṃcana // SoKss_10,6.190 //
pitrā ca svena dṛṣṭo 'tha pṛṣṭo ninye gṛhaṃ jaḍaḥ /
tāṃ dṛṣṭvā pratimāṃ toye khagaṃ vidrāvya bodhitaḥ // SoKss_10,6.191 //
nirvimarśā mṛṣājñānair muhyantyevamabuddhayaḥ /
upahāsyāḥ pareṣāṃ ca śocyāḥ sveṣāṃ bhavanti ca // SoKss_10,6.192 //
ayaṃ cānyo mahāmūrkhavṛttānto 'tra niśamyatām /
kasyāpyuṣṭro 'vasanno 'bhūdbhāreṇa vaṇijo 'dhvani // SoKss_10,6.193 //
sa bhṛtyānabravītkaṃciduṣṭraṃ gatvānyamānaye /
kritvāhaṃ yo 'sya karabhasyārdhaṃ bhārādito haret // SoKss_10,6.194 //
meghāgame yathāvastrapeṭāsvetāsu na spṛśet /
ambhaścasrmāṇi yuṣmābhis tathā kāryamiha sthitaiḥ // SoKss_10,6.195 //
ity uṣṭrapārśve 'vasthāpya bhṛtyāṃs tasmiṃs tato gate /
vaṇijy akasmād unnamya prārebhe varṣituṃ ghanaḥ // SoKss_10,6.196 //
tathā kāryaṃ yathā nāmbhaḥ peṭācarmāṇi saṃspṛśet /
iti naḥ svāminā proktamityālocyātha te jaḍāḥ // SoKss_10,6.197 //
kṛṣṭvā vastrāṇi peṭābhyas tais te tāny abhyaveṣṭayan /
carmāṇi tena vastrāṇi vineśus tena vāriṇā // SoKss_10,6.198 //
pāpāḥ kimatra sakalo vastraugho nāśito 'mbhasā /
ityāgato 'tha sa vaṇikkruddho bhṛtyānabhāṣata // SoKss_10,6.199 //
vayaivādiṣṭamudakātpeṭācarmābhir akṣaṇam /
doṣas tatra ca ko 'smākamiti te 'pi tam abhyadhuḥ // SoKss_10,6.200 //
carmasvārdreṣu naśyanti vastrāṇīti mayoditam /
vastrāṇām eva rakṣārthamuktaṃ vo na tu carmaṇām // SoKss_10,6.201 //
ity uktvā cānyakarabhanyastabhāro vaṇiktataḥ /
sa gatvā svagṛhaṃ bhṛtyānsarvasvaṃ tānadaṇḍayat // SoKss_10,6.202 //
evam ajñātahṛdayās mūrkhāḥ kṛtvā viparyayam /
ghnanti svārthaṃ parārthaṃ ca tādṛgdadati cottaram // SoKss_10,6.203 //
ayaṃ cāpūpikāmugdhaḥ saṃkṣepeṇa niśamyatām /
krīṇāti smādhvagaḥ kaś citpaṇenāṣṭāvapūpakān // SoKss_10,6.204 //
teṣāṃ ca yāvat ṣaḍbhuṅkte tāvan mene na tṛptatām /
saptamenātha bhuktena tṛptis tasyodapadyata // SoKss_10,6.205 //
tataścakranda sa jaḍo muṣito 'smi na kiṃ mayā /
eṣa evādito bhukto 'pūpo yenāsmi tarpitaḥ // SoKss_10,6.206 //
nāśitāḥ kiṃ vṛthaivānye mayā haste na kiṃ kṛtāḥ /
iti śocan kramāt tṛptim ajānañ jahase janaiḥ // SoKss_10,6.207 // ... /
kaścid dāso hi vaṇijā mūrkhaḥ kenāpy abhaṇyata /
rakṣes tvaṃ vipaṇīdvāraṃ kṣaṇaṃ geham viśāmy aham // SoKss_10,6.209 //
ity uktavati yāte 'smin vaṇiji dvārapaṭṭakam /
vipaṇīto gṛhītvāṃse dāso draṣṭum agān naṭam // SoKss_10,6.210 //
āgacchaṃś ca tato dṛṣṭvā vaṇijā tena bhartsitaḥ /
tvaduktaṃ rakṣitaṃ dvāraṃ mayedamiti so 'bravīt // SoKss_10,6.211 //
ity anarthāya śabdaikaparo 'tātparyavijjaḍaḥ /
evaṃ ca mahiṣīmugdham apūrvaṃ śṛṇutādhunā // SoKss_10,6.212 //
kasyacinmahiṣaḥ kaiścidgrāmyair grāmasya bāhyataḥ /
nītvā vaṭatalaṃ bhillavāṭe vyāpādya bhakṣitaḥ // SoKss_10,6.213 //
tena gatvātha vijñapto mahiṣasvāminā nṛpaḥ /
grāmyānānāyayām āsa sa tānmahiṣabhakṣakān // SoKss_10,6.214 //
tatsamakṣaṃ sa rājāgre mahiṣasvāsmyabhāṣata /
taḍāganikaṭe deva nītvā vaṭataroradhaḥ // SoKss_10,6.215 //
ebhir me mahiṣo hatvā bhakṣitaḥ paśyato jaḍaiḥ /
tac chrutvānyeṣu teṣveko vṛddhamūrkho 'bravīdidam // SoKss_10,6.216 //
taḍāga eva nāsty asmin grāme na ca vaṭaḥ kvacit /
mithyā vakty eṣa mahiṣaḥ kva hato bhakṣito 'sya vā // SoKss_10,6.217 //
śrutvaitanmahiṣasvāmī so 'bravīnāsti kiṃ vaṭaḥ /
taḍāgaś ca sa pūrvasyāṃ diśi grāmasya tasya vaḥ // SoKss_10,6.218 //
aṣṭamyāṃ ca sa yuṣmābhir bhakṣito mahiṣo 'tra me /
ity uktastena sa punarvṛddhamūrkho 'bravīdidam // SoKss_10,6.219 //
pūrvā digeva nāstyasmadgrāme nāpyaṣṭamī tithiḥ /
etac chrutvā hasanrājā tamāhotsāhayañjaḍam // SoKss_10,6.220 //
tvaṃ satyavādī nāsatyaṃ kiṃcidvadasi tanmama /
satyaṃ brūhi sa yuṣmābhiḥ kiṃ bhukto mahiṣo na vā // SoKss_10,6.221 //
etac chrutvā jaḍo 'vādīnmṛte pitari vatsaraiḥ /
tribhir jāto 'smi tenaiva śikṣito 'smyuktipāṭavam // SoKss_10,6.222 //
tadasatyaṃ mahārāja na kadācidvadāmy aham /
bhukto 'sya mahiṣo 'smābhir anyadvakti mṛṣāhyasau // SoKss_10,6.223 //
śrutvaitatsānugo rājā hāsaṃ roddhuṃ sa nāśakat /
niryātya mahiṣaṃ tasya tāṃś ca grāmyānadaṇḍayat // SoKss_10,6.224 //
ity aguhyaṃ nigūhante guhyaṃ prakaṭayanti ca /
maurkhyābhimānenādātum mūrkhāḥ pratyayam ātmani // SoKss_10,6.225 //
kaṃciddaridraṃ gṛhiṇī caṇḍī mūrkham abhāṣata /
prataḥ pitṛgṛhaṃ yāsyāmyutsave 'mi nimantritā // SoKss_10,6.226 //
tattvayotpalamālaikā nānītā cetkuto 'pi me /
tan na bhāryāsmi te nāpi bhartā mama bhavāniti // SoKss_10,6.227 //
tatas tadarthaṃ rātrau sa rājakīyasaro yayau /
tatpraviṣṭaś ca ko 'sīti dṛṣṭvāpṛcchyata rakṣakaiḥ // SoKss_10,6.228 //
cakrāhvo 'smīti ca vadan baddhvā nītaḥ prage sa taiḥ /
rājāgre pṛcchyamānaś ca cakravākarutaṃ vyadhāt // SoKss_10,6.229 //
tataḥ sa rājñā kathitaḥ svayaṃ pṛṣṭo 'nubandhataḥ /
mūrkhaḥ kathitavṛttānto mukto dīno dayālunā // SoKss_10,6.230 //
kaścic ca mūḍhadhīrvaidyaḥ kenāpyūce dvijanmanā /
kakudaṃ mama putrasya kubjasyābhyantaraṃ naya // SoKss_10,6.231 //
etac chrutvābravīdvaidyo daśa dehi paṇānmama /
dadāmi te daśaguṇānsādhayāmi na cedidam // SoKss_10,6.232 //
evaṃ kṛtvā paṇaṃ tasmād gṛhītvā tān paṇān dvijāt /
sa taṃ svedādibhiḥ kubjam arujat kevalaṃ bhiṣak // SoKss_10,6.233 //
na cāśakat spaṣṭayituṃ dadau daśaguṇān paṇān /
ko hi kubjam ṛjūkartuṃ śaknuyād iha mānuṣam // SoKss_10,6.234 //
hāsāyaivamaśakyārthapratijñānavikatthanam /
tadīdṛśair mūḍhamārgaiḥ saṃcareta na buddhimān // SoKss_10,6.235 //
iti bhadramukhāt sa gomukhākhyāt sacivān mugdhakathāṃ niśamya rātrau /
naravāhanadattarājaputraḥ sumatiḥ prītamanās tutoṣa tasmai // SoKss_10,6.236 //
abhajac ca sa tatkathāvinodāc chanakaiḥ śaktiyaśaḥ samutsuko 'pi /
śayanīyam upāgato 'tha nidrāṃ savayobhiḥ sahito nijair vayasyaiḥ // SoKss_10,6.237 //
iti mahākaviśrīsomadevabhaṭṭaviracite kathāsaritsāgare śaktiyaśolambake ṣaṣṭhas taraṅgaḥ /
saptamas taraṅgaḥ /
tataḥ prātaḥ prabuddhas tāṃ sa śaktiyaśasaṃ priyām /
naravāhanadatto 'tra dhyāyanvyākulatāṃ yayau // SoKss_10,7.1 //
tadvivāhāvadheḥ śeṣaṃ māsasya yugasaṃnibham /
manvāno na ratiṃ lebhe navoḍhotkena cetasā // SoKss_10,7.2 //
tad buddhvā gomukhamukhāt snehāt tasya pitāntikam /
vatsarājaḥ svasacivān prāhiṇot savasantakān // SoKss_10,7.3 //
tadgauravāttadhair ye ca tasminvatseśvarātmaje /
vidagdho gomukho mantrī vasantakam uvāca tam // SoKss_10,7.4 //
yuvarājamanastuṣṭikarīmāryavasantaka /
vicitrāṃ kāṃcidākhyāhi kathāmabhinavāmiti // SoKss_10,7.5 //
tato vasantako dhīmān kathāṃ vaktuṃ pracakrame /
mālave śrīdharo nāma prakhyāto 'bhūd dvijottamaḥ // SoKss_10,7.6 //
utpadyete sma tasya dvau sadṛśau yamajau sutau /
jyeṣṭho yaśodharo nāma tasya lakṣmīdharo 'nujaḥ // SoKss_10,7.7 //
yauvanasthau ca tau vidyāprāptaye bhrātarāvubhau /
deśāntaraṃ pratasthāte sahitau pitṛsaṃjñayā // SoKss_10,7.8 //
kramātpathi vrajantau ca prāpatustau mahāṭavīm /
ajalāmatarucchāyāṃ saṃtaptasikatācitām // SoKss_10,7.9 //
tatra yāntau parikrāntāvātapena tṛṣā ca tau /
ekaṃ saphalasacchāyāṃ sāyaṃ saṃprāpatustarum // SoKss_10,7.10 //
mūle tasya taroścaikāṃ vāpīṃ pṛthagavasthitām /
śītalasvacchasalilāṃ kamalāmodavāsitām // SoKss_10,7.11 //
tasyāṃ snātvā kṛtāhārau pītaśītāmbunirvṛtau /
śilāpaṭṭopaviṣṭau ca kṣaṇaṃ viśrāmyataḥ sma tau // SoKss_10,7.12 //
astaṃ gate ravau saṃdhyām upāsya prāṇināṃ bhayāt /
netuṃ niśāṃ bhrātarau tau tamāruruhatustarum // SoKss_10,7.13 //
niśāmukhe ca tatrādho vāpyāstasmājjalāntarāt /
udgacchanti sma puruṣā bahavaḥ paśyatostayoḥ // SoKss_10,7.14 //
teṣāṃ cāśodhayatkaścidbhūmiṃ tāṃ kaścidālipat /
kaścic ca tatra puṣpāṇi pañcavarṇānyavākirat // SoKss_10,7.15 //
kaś citkanakaparyaṅkamānīyātra nyaveśayast /
kaś cittastāra tasmiṃś ca tūlikāṃ pracchadottarām // SoKss_10,7.16 //
kecitpuṣpāṅgarāgādi pānamāhāramuttamam /
ānīya sthāpayāmāsurekadeśe tarostale // SoKss_10,7.17 //
tato vāpītalāttasmādrūpeṇa jitamanmathaḥ /
udagātpuruṣaḥ khaḍgī divyābharaṇabhūṣitaḥ // SoKss_10,7.18 //
tasmiṃstatrāsanāsīne kḷptamālyānulepanāḥ /
sarve parijanāstasyāṃ vāpyām eva mamajjire // SoKss_10,7.19 //
athojjagāra sa sukhādekāṃ bhavyākṛtiṃ priyām /
vinītaveṣāṃ maṅgalyamālyābharaṇadhāriṇīm // SoKss_10,7.20 //
dvitīyāṃ cātirūpāḍhyāṃ sadvastrābharaṇojjvalām /
te ca bhārye ubhe tasya paścimā vallabhā punaḥ // SoKss_10,7.21 //
tato 'tra ratnapātrāṇi nyasya pātradvaye tayoḥ /
bhartuḥ sapatnyāś cāhāraṃ pānaṃ copānayat satī // SoKss_10,7.22 //
tayor bhuktavatoḥ sāpi bubhuje so 'tha tatpatiḥ /
paryaṅkaśayanaṃ bheje tayā sākaṃ dvitīyayā // SoKss_10,7.23 //
anubhūya ratikrīḍāsukhaṃ nidrāṃ jagāma saḥ /
ādyā ca bhāryā sā tasya pādasaṃvāhanaṃ vyadhāt // SoKss_10,7.24 //
dvitīyā sāpy anidraiva tasyābhūcchayane priyā /
dṛṣṭvaitattau vipraputrau tarusthāvūcaturmithaḥ // SoKss_10,7.25 //
ko 'yaṃ syādavatīryaitatpādasaṃvāhikāmimām /
etasya kila pṛcchāvaḥ sarve hy avikṛtā amī // SoKss_10,7.26 //
avatīryātha tau yāvadādyāṃ tām upasarpataḥ /
yaśodharaṃ tayostāvaddvitīyā sā dadarśa tam // SoKss_10,7.27 //
utthāya śayanātpatyuḥ suptasyoddāmacāpalā /
tam upetya surūpaṃ sā māṃ bhajasvetyabhāṣata // SoKss_10,7.28 //
pāpe tvaṃ paradārā me tavāhaṃ parapūruṣaḥ /
tatkimevaṃ bravīṣīti tenoktā sābravītpunaḥ // SoKss_10,7.29 //
tvādṛśānāṃ śatenāhaṃ saṃgatā kiṃ bhayaṃ tava /
na cetpratyeṣi paśyaitadaṅgulīyaśataṃ mama // SoKss_10,7.30 //
ekaikamaṅgulīyaṃ hi hṛtamekaikato mayā /
ity uktvā svāñcalāttasmāyaṅgulīyānyadarśayat // SoKss_10,7.31 //
tato yaśodharo 'vādītsaṃgacchasva śatena vā /
lakṣeṇa vā mama tvaṃ tu mātā nāhaṃ tathāvidhaḥ // SoKss_10,7.32 //
evaṃ nirākṛtā tena sā prabodhya patiṃ krudhā /
yaśodharaṃ taṃ saṃdarśya jagāda rudatī śaṭhā // SoKss_10,7.33 //
anena pāpmanā supte tvayyahaṃ dhvaṃsitā balāt /
tac chrutvaiva sa uttasthau khaḍgamākṛṣya tatpatiḥ // SoKss_10,7.34 //
athānyā sā satī bhāryā taṃ gṛhītvaiva pādayoḥ /
abravīnmā kṛthā mithyā pāpaṃ śṛṇu vaco mama // SoKss_10,7.35 //
anayā pāpayā dṛṣṭvā tvatpārśvotthitayā haṭhāt /
arthito 'yaṃ vaco nāsyāḥ sādhustatpratyapadyata // SoKss_10,7.36 //
mātā mama tvamity uktvā yadanena nirākṛtā /
prābodhayadamarṣāttvāṃ vadhāyaitasya kopataḥ // SoKss_10,7.37 //
anayā matsamakṣaṃ ca rātriṣviha tarau sthitāḥ /
hṛtāṅgulīyakā bhuktāḥ śatasaṃkhyāḥ prabho 'dhvagāḥ // SoKss_10,7.38 //
dveṣasaṃbhāvanabhayānmayā coktaṃ na jātu te /
adya tvatpāpabhītyaivamavācyamaham abravam // SoKss_10,7.39 //
vastrāñcale 'ṅgulīyāni paśyāsyāḥ pratyayo na cet /
na caiṣa me satīdharmo yadbhartaryanṛtaṃ vacaḥ // SoKss_10,7.40 //
satītvapratyayāyemaṃ prabhāvaṃ paśya me prabho /
ity uktvā bhasma cakre sā taruṃ taṃ krodhavīkṣitam // SoKss_10,7.41 //
prasādadṛṣṭaṃ ca punastaṃ pūrvābhyadhikaṃ vyadhāt /
taddṛṣṭvā sa cirādbhartā tuṣṭastām upagūḍhavān // SoKss_10,7.42 //
nirāsa ca dvitīyāṃ tāṃ chittvā nāsāṃ kugehinīm /
aṅgulīyāni saṃprāpya tadvastrāntātsa tatpatiḥ // SoKss_10,7.43 //
kṣamayām āsa kila taṃ dṛṣṭvādhyayanapāṭhakam /
yaśodharaṃ bhrātṛyutaṃ sanirvedo jagāda ca // SoKss_10,7.44 //
bhārye hṛdi nidhāyaite rakṣyāmīrṣyāvaśātsadā /
tathāpyeṣā na śakitā pāpaikā rakṣituṃ mayā // SoKss_10,7.45 //
vidyutaṃ kaḥ sthirīkuryātko rakṣeccapalāṃ striyam /
sādhvī yadi paraṃ svena śīlenaikena rakṣyate // SoKss_10,7.46 //
tadrakṣitā sā bhartāraṃ rakṣatyubhayalokayoḥ /
yathānayā śāpavarakṣamayādyāsmi rakṣitaḥ // SoKss_10,7.47 //
etatprasādātkulaṭāsaṃgamo 'pagato mama /
na copanatamatyugraṃ sadvipravadhapātakam // SoKss_10,7.48 //
ity uktvā sa tamaprākṣīdupaveśya yaśodharam /
āgatau sthaḥ kutaḥ kutra vrajathaḥ kathyatāmiti // SoKss_10,7.49 //
tato yaśodharastasmai svavṛttāntaṃ nivedya saḥ /
viśvāsaṃ prāpya papraccha tam apy evaṃ kutūhalāt // SoKss_10,7.50 //
na rahasyaṃ mahābhāga yadi tadbrūhi me 'dhunā /
kastvamīdṛśi bhoge 'pi kiṃ ca te jalavāsitā // SoKss_10,7.51 //
tac chrutvā śrūyatāṃ vacmīty uktvā sa puruṣastadā /
jalavāsī svavṛttāntam evaṃ vaktuṃ pracakrame // SoKss_10,7.52 //
himavaddakṣiṇo deśaḥ kaśmīrākhyo 'sti yaṃ vidhiḥ /
svargakautūhalaṃ kartuṃ martyānām iva nirmame // SoKss_10,7.53 //
yatra vismṛtya kailāsaśvetadvīpasukhasthitim /
svayaṃbhuvau sthānaśatāny adhyāsāte harācyutau // SoKss_10,7.54 //
vitastājalapūto yaḥ śūravidvajjanākulaḥ /
ajeyaśchaladoṣāṇāṃ dviṣatāṃ balināmapi // SoKss_10,7.55 //
tatrāhaṃ bhavaśarmākhyo grāmavāsī kilābhavam /
dvijātiputraḥ sāmānyo dvibhāryaḥ pūrvajanmani // SoKss_10,7.56 //
so 'haṃ kadācit saṃjātasaṃstavo bhikṣubhiḥ saha /
upoṣaṇākhyaṃ niyamaṃ tacchāstroktaṃ gṛhītavān // SoKss_10,7.57 //
tasmin samāptaprāye ca niyame śayane mama /
pāpā haṭhād upetyaikā bhāryā suptavatī kila // SoKss_10,7.58 //
tūrye tu yāme vismṛtya tadbrate tanniveṣaṇam /
nidrāmohāttayā sākaṃ rataṃ sevitavānaham // SoKss_10,7.59 //
tanmātrakhaṇḍite tasminvrate 'haṃ jalapūruṣaḥ /
ihādya jātas te dve ca bhārye jāte ihāpi me // SoKss_10,7.60 //
ekā sā kulaṭā pāpā dvitīyeyaṃ pativratā /
khaṇḍitasyāpi tasyedṛkprabhāvo niyamasya me // SoKss_10,7.61 //
jātiṃ smarāmi yadyac ca rātrau bhogā mamedṛśāḥ /
yadi nākhaṇḍayiṣyaṃ tadidaṃ syānme na janma tat // SoKss_10,7.62 //
ityākhyāya svavṛtāntamatithī tāvapūjayat /
samṛṣṭabhojanair divyavastraiś ca bhrātarāvubhau // SoKss_10,7.63 //
tato 'sya sā satī bhāryā pūrvavṛttamavetya tat /
vinyasya jānunī bhūmāv induṃ paśyantyabhāṣata // SoKss_10,7.64 //
bho lokapālāḥ satyaṃ cedahaṃ sādhvī pativratā /
tadambubāsamukto 'dya svargaṃ yātveṣa me patiḥ // SoKss_10,7.65 //
ity uktavatyām evāsyāṃ khād vimānam avātarat /
tadārūḍhau ca tau svargaṃ daṃpatī saha jagmatuḥ // SoKss_10,7.66 //
asādhyaṃ satyasādhvīnāṃ kimasti hi jagattraye /
tau ca viprau tadālokya vismayaṃ yayatuḥ param // SoKss_10,7.67 //
nītvā ca rātriśeṣaṃ taṃ prabhāte sa yaśodharaḥ /
lakṣmīdharaś ca viprau tau bhrātarau prasthitau tataḥ // SoKss_10,7.68 //
sāyaṃ ca nirjanāraṇye vṛkṣamūlamavāpatuḥ /
jalaprepsū ca tasmāttau vṛkṣācchuśruvaturgiram // SoKss_10,7.69 //
he viprau tiṣṭhataṃ tāvadahamadya karomi vām /
snānānnapānair ātithyaṃ gṛhaṃ me hy āgatau yuvām // SoKss_10,7.70 //
ity uktvā vyaramad vāk ca jajñe tatrāmbuvāpikā /
athopatasthe tattīre vicitraṃ pānabhojanam // SoKss_10,7.71 //
kimetaditi sāścaryau tatas tau dvijaputrakau /
snātvā vāpyāṃ yathākāmamāhārādyatra cakratuḥ // SoKss_10,7.72 //
tataḥ saṃdhyām upāsyaitau yāvattarutale sthitau /
tāvac ca kāntaḥ puruṣastarostasmādavātarat // SoKss_10,7.73 //
sa cābhivāditastābhyāṃ vihitasvāgataḥ kramāt /
upaviṣṭo dvijātibhyāṃ ko bhavānityapṛcchyata // SoKss_10,7.74 //
tataḥ sa puruṣo 'vādītpurāhaṃ durgato dvijaḥ /
abhūvaṃ tasya me jātā daivācchramaṇasaṃgatiḥ // SoKss_10,7.75 //
kurvaṃstadupadiṣṭaṃ ca jātu vratam upoṣaṇam /
śaṭhena sāyaṃ kenāpi bhojito 'smi balātpunaḥ // SoKss_10,7.76 //
tenāhaṃ khaṇḍitāttasmādvratājjāto 'smi guhyakaḥ /
pūrṇaṃ yadyakariṣyaṃ tadabhaviṣyaṃ suro divi // SoKss_10,7.77 //
evaṃ mayoktaḥ svodanto yuvāṃ kathayataṃ tu me /
kuto yuvāṃ kimetāṃ ca praviṣṭau stho marusthalīm // SoKss_10,7.78 //
tac chrutvā so 'bravīttasmai svavṛttāntaṃ yaśodharaḥ /
tatas tau brāhmaṇau yakṣaḥ punarevam abhāṣata // SoKss_10,7.79 //
yadyevaṃ tadahaṃ vidyāḥ svaprabhāvāddadāmi vām /
kṛtavidyau gṛhaṃ yātaṃ videśabhramaṇena kim // SoKss_10,7.80 //
ity uktvā sa dadau tābhyāṃ vidyāstau ca tadaiva tāḥ /
tatprabhāvājjagṛhatuḥ so 'tha yakṣo jagāda tau // SoKss_10,7.81 //
ekāmidānīṃ yāce 'haṃ bhavadbhyāṃ gurudakṣiṇām /
yuvābhyāṃ matkṛte kāryaṃ vratametadupoṣaṇam // SoKss_10,7.82 //
satyābhibhāṣaṇaṃ brahmacaryaṃ devapradakṣiṇām /
bhojanaṃ bhikṣuvelāyāṃ manasaḥ saṃyamaḥ kṣamā // SoKss_10,7.83 //
ekarātraṃ vidhāyaitadarpaṇīyaṃ phalaṃ mayi /
pūrṇavrataphalaṃ yena divyatvaṃ prāpnuyāmaham // SoKss_10,7.84 //
ityūcivānvinamrābhyāṃ tābhyāṃ yakṣas tatheti saḥ /
viprābhyāṃ pratipannārthastatraivāntardadhe tarau // SoKss_10,7.85 //
tau cāprayāsasiddhārthau prahṛṣṭau bhrātarāvubhau /
rātriṃ nītvā parāvṛttya svamevājagmaturgṛham // SoKss_10,7.86 //
tatrākhyāya svavṛttāntamānandya pitarau nijau /
upoṣaṇavrataṃ tattau yakṣapuṇyāya cakratuḥ // SoKss_10,7.87 //
athaitya sa gururyakṣo vimānastho jagāda tau /
yuṣmatprasādād devatvaṃ prāpto 'smy uttīrya yakṣatām // SoKss_10,7.88 //
tadātmārthamidaṃ kāryaṃ yuvābhyām apitadvratam /
bhavitā yena devatvaṃ dehānte yuvayor iti // SoKss_10,7.89 //
akṣīṇārthāv idānīṃ ca varān mama bhaviṣyathaḥ /
ity uktvā sa vimānena kāmacārī yayau divam // SoKss_10,7.90 //
tato yaśodharo lakṣmīdharaś ca bhrātarāv ubhau /
kṛtvā vrataṃ tatprāptārthavidyāv āstāṃ yathāsukham // SoKss_10,7.91 //
evaṃ dharmapravṛttānāṃ śīlaṃ kṛcchre 'py amuñcatām /
devatā api rakṣanti kurvantīṣṭārthasādhanam // SoKss_10,7.92 //
itthaṃ vasantakākhyātakathādbhutavinoditaḥ /
vatseśvarasutaḥ prepsuḥ sa śaktiyaśasaṃ priyām // SoKss_10,7.93 //
āhārasamaye pitrā samāhūtastadantikam /
naravāhanadatto 'tha yayau svasacivaiḥ saha // SoKss_10,7.94 //
athānurūpaṃ bhuktvā ca tatra sāyaṃ svamandiram /
vayasyaiḥ sa nijaiḥ sākamāyayau gomukhādibhiḥ // SoKss_10,7.95 //
tatra taṃ gomukho bhūyo vinodayitum abravīt /
śrūyatāmimamanyaṃ vo devākhyāmi kathākramam // SoKss_10,7.96 //
āsīdvalīmukho nāma paribhraṣṭaḥ svayūthataḥ /
udumbaravane tīre vāridhervānararṣabhaḥ // SoKss_10,7.97 //
tasya bhakṣayato hastāścyutamekamudumbaram /
jaghāsa śiśumāro 'tra vārirāśijalāśrayaḥ // SoKss_10,7.98 //
tatphalāsvādahṛṣṭaś ca sa pracakre kalaṃ ravam /
yadrasātsa bahūnyasmai phalāni kapirakṣipat // SoKss_10,7.99 //
tathaiva cākṣipannityaṃ phalāni sa tathaiva ca /
śiśumāro rutaṃ cakre jajñe sakhyaṃ tatas tayoḥ // SoKss_10,7.100 //
tenānvahaṃ taṭasthasya jalastho nikaṭe kapeḥ /
śiśumāro dinaṃ sthitvā sa sāyaṃ svagṛhaṃ yayau // SoKss_10,7.101 //
jñātārthā tasya bhāryā ca sadā virahadaṃ divā /
kapisakhyamanicchantī māndyavyājamaśiśriyat // SoKss_10,7.102 //
brūhi priye kimasvāsthyaṃ tava kena ca śāmyati /
ityārtastaṃ sa papraccha śiśumāraḥ priyāṃ muhuḥ // SoKss_10,7.103 //
nirbandhapṛṣṭāpi yadā na sā prativaco dadau /
rahasyajñā sakhī tasyāstadā taṃ pratyabhāṣata // SoKss_10,7.104 //
yady api tvaṃ na kuruṣe necchatyeṣā tathāpy aham /
bravīmi vibudhaḥ khedaṃ janānāṃ nihnute katham // SoKss_10,7.105 //
sa tādṛgasyā bhāryāyāstavotpanno mahāgadaḥ /
vinā vānarahṛtpadmayūṣaṃ na śamameti yaḥ // SoKss_10,7.106 //
ity uktaḥ sa priyāsakhyā śiśumāro vyacintayat /
kaṣṭaṃ vānarahṛtpadmaṃ kutaḥ saṃprāpnuyām aham // SoKss_10,7.107 //
sakhyuḥ karomi ceddrohaṃ kapestatkiṃ mamocitam /
sakhyā kimathavā bhāryā prāṇebhyo 'py adhikapriyā // SoKss_10,7.108 //
ityālocya svabhāryāṃ tāṃ śiśumāro jagāda saḥ /
tarhyānayāmyakhaṇḍaṃ te kapiṃ kiṃ dūyase priye // SoKss_10,7.109 //
ity uktvā sa yayau yasya mittrasya nikaṭaṃ kapeḥ /
kathāprasaṅgamutpādya tam evamavadatkapim // SoKss_10,7.110 //
adyāpi na sakhe dṛṣṭaṃ gṛhaṃ bhāryā ca me tvayā /
tadehi tatra gacchāvo viśramāyaikam apy ahaḥ // SoKss_10,7.111 //
bhujyate yatra nānyonyaṃ gṛhametya nirargalam /
pradṛśyante na dārāś ca kaitavaṃ tan na sauhṛdam // SoKss_10,7.112 //
iti pratārya jaladhāvavatāryāvalambya ca /
vānaraṃ śiśumāras taṃ gantuṃ pravavṛte 'tra saḥ // SoKss_10,7.113 //
gacchantaṃ taṃ sa dṛṣṭvā ca vānaraścakitākulam /
sakhe 'nyādṛśamadya tvāṃ paśyāmīti sa pṛṣṭavān // SoKss_10,7.114 //
nirbandhenātha pṛcchantaṃ matvā hastasthitaṃ ca tam /
plavaṃgamaṃ jagādaivaṃ śiśumāro jaḍāśayaḥ // SoKss_10,7.115 //
asvasthā me sthitā bhāryā sā ca pathyopayogi mām /
yācate kapihṛtpadmaṃ tenādya vimanāḥ sthitā // SoKss_10,7.116 //
śrutvaitatsa vacas tasya kapiḥ prājño vyacintayat /
hantaitadarthamānītaḥ pāpenāhamihāmunā // SoKss_10,7.117 //
aho strīvyasanākrānto mittradrohe 'yamudyataḥ /
kiṃ vā dantaiḥ svamāṃsāni bhūtagrasto na khādati // SoKss_10,7.118 //
itthaṃ saṃcintya ca prāha śiśumāraṃ sa vānaraḥ /
yadyevaṃ tattvayaitanme kiṃ noktaṃ prathamaṃ sakhe // SoKss_10,7.119 //
āgamiṣyaṃ svamādāya hṛtpadmaṃ tvatpriyākṛte /
vāsodumbaravṛkṣe hi tadidānīṃ mama sthitam // SoKss_10,7.120 //
tac chrutvā śiśumārastamārto mūrkho 'bravīdidam /
tarhyetadānayaihi tvamudumbarataroriti // SoKss_10,7.121 //
ānināyāmbudhestīraṃ śiśumāraḥ punaḥ sa tam /
tatra tenāntakeneva muktaḥ sa ca kapistaṭam // SoKss_10,7.122 //
utpatyāruhya vṛkṣāgraṃ śiśumāram uvāca tam /
gaccha re mūrkha hṛdayaṃ dehādbhavati kiṃ pṛthak // SoKss_10,7.123 //
mayaivaṃ mocito hy ātmā na cātraiṣyāmyahaṃ punaḥ /
kimatra na śrutā mūrkha gardabhākhyāyikā tvayā // SoKss_10,7.124 //
āsīdgomāyusacivaḥ siṃhaḥ ko'pi vane kva cit /
sa jātvākheṭakāyātenātra bhūpena kenacit /
āhato hetibhir jīvan katham apy aviśudguhām // SoKss_10,7.126 //
tatra sthitaṃ gate tasmin rājñy anāhāraniḥsaham /
taccheṣāmiṣavṛttiḥ san gomāyuḥ sacivo 'bhyadhāt // SoKss_10,7.127 //
nirgatya kiṃ yathāśakti nāhāraṃ cinuṣe prabho /
sīdatyeva śarīraṃ te samaṃ parijanena yat // SoKss_10,7.128 //
ity uktaḥ sa sṛgālena tena siṃho jagāda tam /
sakhe nāhaṃ vraṇākrāntaḥ śaknomi bhramituṃ kva cit // SoKss_10,7.129 //
svarasya karṇahṛdayaṃ bhakṣyaṃ prāpnomi cedaham /
tanme vraṇāni rohanti prakṛtistho bhavāmi ca // SoKss_10,7.130 //
tadānaya kuto 'pi tvaṃ gatvā gardabhamāśu me /
ity uktastena gomāyuḥ sa tatheti yayau tataḥ // SoKss_10,7.131 //
bhramañjalāntike labdhvā rajakasya sa gardabham /
prītyevopetya vakti sma durbalaḥ kiṃ bhavāniti // SoKss_10,7.132 //
kṛśībhūto 'smi rajakasyāsya bhāraṃ vahansadā /
ity uktavantaṃ ca kharaṃ tam uvāca sa jambukaḥ // SoKss_10,7.133 //
iha kiṃ vahasi kleśamehi tvāṃ prāpayāmy aham /
vanaṃ svargasukhaṃ yatra kharībhiḥ saha vardhase // SoKss_10,7.134 //
tac chrutvā sa tathety uktvā gardabho bhogalolupaḥ /
vanaṃ siṃhasya tasyāgāttena gomāyunā saha // SoKss_10,7.135 //
taṃ ca dṛṣṭvaiva tasyaitya pṛṣṭhato gardabhasya saḥ /
siṃho dadau karāghātaṃ prāṇavaiklavyadurbalaḥ // SoKss_10,7.136 //
sa tena vīkṣitastrastaḥ palāyya sahasā kharaḥ /
āgacchanna ca taṃ siṃho 'py apatadvihvalākulaḥ // SoKss_10,7.137 //
siṃhastvasiddhakāryaḥ svāṃ tvaritaṃ prāviśadguhām /
tatas taṃ jambuko mantrī sopālambham abhāṣata // SoKss_10,7.138 //
na hato gardabho 'pyeṣa varākaścettvayā prabho /
hariṇādivadhe kā tadvārtā tava bhaviṣyati // SoKss_10,7.139 //
tac chrutvā so 'bravītsiṃho yathā vetsi tathā punaḥ /
tamānaya kharaṃ tāvat sajjo bhūtvā nihanmy aham // SoKss_10,7.140 //
iti sa preṣitastena punaḥ siṃhena jambukaḥ /
gatvā kharaṃ tamavadadvidrutaḥ kiṃ bhavāniti // SoKss_10,7.141 //
ahaṃ sattvena kenāpi tāḍito 'treti vādinam /
taṃ ca bhūyaḥ sa gomāyurvihasya kharam abravīt // SoKss_10,7.142 //
mithyaiva vibhramo dṛṣṭastvayā na tvatra tādṛśam /
sattvamasti sukhaṃ hy atra vasāmy ahamapīdṛśaḥ // SoKss_10,7.143 //
tadehyeva mayā sākaṃ tannirbādhasukhaṃ vanam /
iti tadvacasā mūḍhastatrāgātsa kharaḥ punaḥ // SoKss_10,7.144 //
āgataṃ taṃ ca dṛṣṭvaiva sa nirgatya guhāmukhāt /
nipatya pṛṣṭhe nyavadhīnmṛgārirdāritaṃ nakhaiḥ // SoKss_10,7.145 //
nikṛtya gardabhaṃ taṃ ca sthāpayitvā ca rakṣakam /
tasya taṃ jambukaṃ śrāntaḥ siṃhaḥ snātuṃ jagāma saḥ // SoKss_10,7.146 //
tatkālaṃ jambukas tasya sa māyāvī kharasya tat /
bhakṣayām āsa hṛdayaṃ karṇau cāpy ātmatṛptaye // SoKss_10,7.147 //
snātvāgatas tathābhūtaṃ taṃ dṛṣṭvā gardabhaṃ hariḥ /
kva karṇau hṛdayaṃ cāsyetyapṛcchattaṃ ca jambukam // SoKss_10,7.148 //
jambukaḥ so 'py avādīttamakarṇahṛdayaḥ prabho /
prāgevāsītkathaṃ gatvāpyāgacchedanyathā hy ayam // SoKss_10,7.149 //
tac chrutvā sa tathaivaitanmatvā kesaryabhakṣayat /
tanmāṃsam anyat taccheṣaṃ jambuko 'pi cakhāda saḥ // SoKss_10,7.150 //
ityākhyāya kapirbhūyaḥ śiśumāram uvāca tam /
tannātraiṣyāmyahaṃ bhūyaḥ kariṣyāmi kharāyitam // SoKss_10,7.151 //
evaṃ tasmātkapeḥ śrutvā śiśumāro yayau gṛham /
mohādasiddhaṃ bhāryārthaṃ śocanmittraṃ ca hāritam // SoKss_10,7.152 //
tatsakhyāpagamāccāsya bhārya prakṛtimāyayau /
kapiḥ so 'py ambudhestīre cacāra ca yathāsukham // SoKss_10,7.153 //
tadevaṃ viśvasennaiva buddhimāndurjane jane /
durjane kṛṣṇasarpe ca kuto viśvāsataḥ sukham // SoKss_10,7.154 //
ityākhyāya kathāsṃ mantrī gomukhaḥ punareva saḥ /
naravāhanadattaṃ taṃ nijagāda vinodayan // SoKss_10,7.155 //
śṛṇvidānīṃ kramādanyānupahāsyānimāñjaḍān /
tatremaṃ śṛṇu gāndharvaparitoṣakaraṃ jaḍam // SoKss_10,7.156 //
kaścidgāndharvikenāḍhyo gītavādyena toṣitaḥ /
bhāṇḍāgārikamāhūya tatsamakṣam abhāṣata // SoKss_10,7.157 //
dehi gāndharvikāyāsmai dve sahasre paṇān iti /
evaṃ karomīty uktvā ca sa bhāṇḍāgāriko yayau // SoKss_10,7.158 //
gāndharviko 'tha gatvā tān paṇāṃs tasmād ayācata /
na cāsmai sthitasaṃvittān paṇān bhāṇḍāriko dadau // SoKss_10,7.159 //
athāḍhyastena vijñaptastatkṛte vaiṇikena saḥ /
uvāca kiṃ tvayā dattaṃ yena pratidadāni te // SoKss_10,7.160 //
vīṇāvādyena me kṣipraṃ tvayā śrutisukhaṃ kṛtam /
tathaiva dānavākyena kṛtaṃ kṣipraṃ mayāpi te // SoKss_10,7.161 //
tac chrutvā vihatāśo 'pi hasitvā vaiṇiko yayau /
kīnāśoktyāsnayā kiṃ na hāso grāvṇo 'pi jāyate // SoKss_10,7.162 //
bhautaśiṣyadvayaṃ cedaṃ devedānīṃ niśamyatāsm /
guroḥ kasyapyabhūtāṃ dvau śiṣyāvanyonyamatsarau // SoKss_10,7.163 //
tayor eko guros tasya dakṣiṇaṃ pādamanvaham /
abhyañjankṣālayām āsa vāmaṃ pādaṃ tathetaraḥ // SoKss_10,7.164 //
dakṣiṇābhyañjake jātu grāmaṃ saṃpreṣite guruḥ /
abhyaktavāmapādaṃ taṃ dvitīyaṃ śiṣyam abhyadhāt // SoKss_10,7.165 //
tvam eva dakṣiṇaṃ pādamabhyajya kṣālayādya me /
śrutvaitanmūrkhaśiṣyo 'sau guruṃ svair am abhāṣata // SoKss_10,7.166 //
pratipakṣasya saṃbandhī na pādo 'bhyaṅgya eṣa me /
evam uktavataścāsya nirbandhaṃ so 'karodguruḥ // SoKss_10,7.167 //
tato vipakṣatacchiṣyaroṣād ādāya tasya tam /
guroḥ śiṣyaḥ sa caraṇaṃ balād grāvṇā ca bhagnavān // SoKss_10,7.168 //
muktākrande gurau tasmin kuśiṣyo 'nyaiḥ praviśya saḥ /
tāḍyamānaḥ saśokena guruṇā tena mocitaḥ // SoKss_10,7.169 //
anyedyuḥ so 'paraḥ śiṣyaḥ prāpto grāmād vilokya tām /
aṅghripīḍāṃ guroḥ pṛṣṭavṛttāntaḥ prajvalan krudhā // SoKss_10,7.170 //
nāhaṃ bhanajmi kiṃ pādaṃ tasya saṃbandhinaṃ dviṣaḥ /
ityākṛṣya dvitīyāṅghrīṃ guros tasya babhañja saḥ // SoKss_10,7.171 //
tato 'tra tāḍyamāno 'nyair api bhagnobhayāṅghriṇā /
guruṇā tena kṛpayā duḥśiṣyaḥ so 'py amocyata // SoKss_10,7.172 //
sarvadveṣyopahāsyau tau śiṣyau dvau yayatus tataḥ /
guruś ca svakṣamāślāghyaḥ svasthaḥ so 'py abhavatkramāt // SoKss_10,7.173 //
evamanyonyavidviṣṭo mūrkhaḥ parijanaḥ prabho /
svāmino 'rthaṃ nihantyeva na cātmahitamaśnute // SoKss_10,7.174 //
ayaṃ ca dviśiraḥsarpavṛttānto 'py avadhāryatām /
kasyāpy aher dve śirasī abhūtām agrapucchayoḥ // SoKss_10,7.175 //
paucchaṃ śirastvabhūdandhaṃ cakṣuṣmatprakṛtaṃ punaḥ /
ahaṃ mukhyamahaṃ mukhyamityāsīdāgrahastayoḥ // SoKss_10,7.176 //
sarpastu prakṛteneva mukhena vicacāra saḥ /
ekadāsya śiraḥ paucchaṃ mārge kaṣṭamavāpa tat // SoKss_10,7.177 //
veṣṭayitvā dṛḍhaṃ tac ca sarpasyāsyāruṇadgatim /
tatas tadbalavanmene sa sarpo 'graśirojayi // SoKss_10,7.178 //
tenaiva cāndhena tataḥ sa mukhena bhramannahiḥ /
avaṭe 'gnau paribraṣṭo mārgādṛṣṭeradahyata // SoKss_10,7.179 //
evaṃ guṇasya ye 'lpasya bahavo nāntaraṃ viduḥ /
te hīnaguṇasaṅgena mūḍhā yānti parābhavam // SoKss_10,7.180 //
imaṃ ca śṛṇutedānīṃ bhautam taṇḍulabhakṣakam /
agāt kaścit pumān mūrkhaḥ prathamaṃ śvāśuraṃ gṛham // SoKss_10,7.181 //
sa tatra taṇḍulāñ śvaśrvā pākārthaṃ sthāpitān sitān /
dṛṣṭvā bhakṣayituṃ teṣāṃ muṣṭiṃ prākṣipad ānane // SoKss_10,7.182 //
tatkṣaṇādāgatāyāṃ ca śvaśrvāṃ mūrkhaḥ sa taṇḍulān /
nāśakattānnigirituṃ na cāpy udgirituṃ hriyā // SoKss_10,7.183 //
tatpīnocchūnagallaṃ ca nirālāpamavetya tam /
tadrogaśaṅkayāhūya tacchvaśrūḥ patimānayat // SoKss_10,7.184 //
so 'pyālokya nināyāśu vaidyaṃ vaidyo 'py apāṭayat /
śophaśaṅkī hanuṃ tasya mūḍhasyākramya mastakam // SoKss_10,7.185 //
niryayurlokahāsena samaṃ tasya ca taṇḍulāḥ /
ityakāryaṃ karotyajño na ca jānāti gūhitum // SoKss_10,7.186 //
kecic ca dārakā mūrkhā dṛṣṭadohā gavādiṣu /
gardabhaṃ prāpya saṃrudhya dogdhumārebhire rasāt // SoKss_10,7.187 //
kaściddudoha kaścic ca kṣīrakuṇḍamadhārayat /
ahaṃ prathamikānyeṣāṃ payaḥ pātumavartata // SoKss_10,7.188 //
na ca te lebhir e kṣīraṃ kurvanto 'pi pariśramam /
avastuni kṛtakleśo mūrkho yātyavahāsyatām // SoKss_10,7.189 //
kaścic ca deva mūrkho 'bhūdvipraputraḥ pitā ca tam /
sāyaṃ jagāda gantavyo grāmaḥ putra tvayā prage // SoKss_10,7.190 //
śrutvetyapṛṣṭvā kāryaṃ taṃ pitaraṃ prātareva saḥ /
gatvā vṛthaiva taṃ grāmaṃ sāyamāgātkṛtaśramaḥ // SoKss_10,7.191 //
grāmaṃ gatvāhamāyāta ityāha pitaraṃ ca saḥ /
gate tvayi na kiṃ siddhamiti cāha sa tatpitā // SoKss_10,7.192 //
tadeti nirabhiprāyaceṣṭito lokahāsyatām /
mūrkho 'nubhavati kleśaṃ na kāryaṃ kurute punaḥ // SoKss_10,7.193 //
ityākarṇya kathāṃ pradhānasacivācchikṣāvatīṃ gomukhād ātmānaṃ ca nivedya śaktiyaśasaḥ saṃprāptibaddhaspṛham /
bhūyiṣṭhāṃ ca gatāmavetya rajanīṃ vatseśvarasyātmajo nidrāmudritalocanaḥ sa śayanaṃ bheje vayasyair yataḥ // SoKss_10,7.194 //
iti mahākaviśrīsomadevabhaṭṭaviracite kathāsaritsāgare śaktiyaśolambake saptamas taraṅgaḥ /
aṣṭamas taraṅgaḥ /
tato 'nyedyuḥ punarnaktaṃ nijavāsagṛhe sthitam /
naravāhanadattaṃ taṃ dayitāprāptisotsukam // SoKss_10,8.1 //
vatseśvarasutaṃ mantrī tanniyogāt sa gomukhaḥ /
vinodayan kathās tasya kramād evam avarṇayat // SoKss_10,8.2 //
babhūva devaśarmākhyo brāhmaṇo nagare kva cit /
tasyābhūd devadatteti gehinī sadṛśānvayā // SoKss_10,8.3 //
dhṛtagarbhā ca sā tasya kālena suṣuve sutam /
daridro 'pi sa taṃ mene nidhiṃ labdham iva dvijaḥ // SoKss_10,8.4 //
sūtakānte ca sā tasya bhāryā snātumagānnadīm /
devaśarmā sa tasthau tu gṛhe rakṣansutaṃ śiśum // SoKss_10,8.5 //
tāvadāhvāyikā tasya rājāntaḥpurato drutam /
ceṭikā brāhmaṇasyāgātsvastivācanajīvinaḥ // SoKss_10,8.6 //
tataḥ sa dakṣiṇālobhānnakulajṃ rakṣakaṃ śiśoḥ /
sthāpayitvā yayau gehe ciramābālyavardhitam // SoKss_10,8.7 //
tasmin gate 'trākasmāc ca śiśos tasyāntikāgatam /
sarpam ālokya nakulaḥ svāmibhaktyā jaghāna tam // SoKss_10,8.8 //
atha taṃ devaśarmāṇamāgataṃ vīkṣya dūrataḥ /
sarpāsrasikto nakulo hṛṣṭo 'sya niragātpuraḥ // SoKss_10,8.9 //
sa devaśarmā tadrūpaṃ taṃ dṛṣṭvaivāśmanāvadhīt /
dhruvaṃ sa bālaḥ putro me hato 'neneti saṃbhramāt // SoKss_10,8.10 //
praviśya cāntar dṛṣṭvā taṃ bhujagaṃ nakulāhatam /
jīvantaṃ ca sthitaṃ bālaṃ brāhmaṇo 'ntar atapyata // SoKss_10,8.11 //
avicāryopakārī sa nakulaḥ kiṃ hatastvayā /
ity upālabhatāyātā bhāryāpi tadavetya tam // SoKss_10,8.12 //
tasmān na buddhimān kuryāt sahasā deva kiṃcana /
sahasā ceṣṭamāno hi hanyate lokayor dvayoḥ // SoKss_10,8.13 //
kurvaṃścāvidhinā karma virodhiphalamaśnute /
tathā ca vāyunākrāntadehaḥ ko 'py abhavatpumān // SoKss_10,8.14 //
bastyarthamauṣadhaṃ dattvā babhāṣe jātu taṃ bhiṣak /
tvaṃ peṣayaitatsvagṛhaṃ gatvā yāvadupaimy aham // SoKss_10,8.15 //
evam uktvā gato vaidyo yāvac cirayati kṣaṇam /
tāvattadauṣadhaṃ piṣṭvā mūrkho 'sau vāriṇāpibat // SoKss_10,8.16 //
utpannavyapadaṃ tena tamāgatya bhiṣaktataḥ /
sa dattvā vamanaṃ kṛcchrānmṛtakalpamajīvayat // SoKss_10,8.17 //
bastyauṣadhaṃ gude mūrkha dīyate na tu pīyate /
ahaṃ pratīkṣitaḥ kiṃ netyupālabhyata tena saḥ // SoKss_10,8.18 //
itīṣṭam apy aniṣṭāya jāyate 'vidhinā kṛtam /
tasmānna vidhimutsṛjya prājñaḥ kurvīta kiṃcana // SoKss_10,8.19 //
aprekṣāpūrvakārī ca nindyate 'vadyakṛtkṣaṇāt /
tathā ca kutracitkaścijjaḍabuddhirabhūtpumān // SoKss_10,8.20 //
tasya deśāntaraṃ jātu gacchato 'nvāgataḥ sutaḥ /
aṭavyāṃ vāsite cārthe viveśa viharanvanam // SoKss_10,8.21 //
pāṭito markaṭaiḥ so 'tra kṛcchrājjīvannupetya tam /
ṛkṣānabhijñaḥ pitaraṃ pṛcchantamavadajjaḍaḥ // SoKss_10,8.22 //
vane 'smi pāṭitaḥ kaiścillomaśaiḥ phalabhakṣibhiḥ /
tac chrutvā krodhakṛṣṭāsistatpitā tadvanaṃ yayau // SoKss_10,8.23 //
dṛṣṭvā phalāny ādadānāñ jaṭilāṃs tatra tāpasān /
so 'bhyadhāvatkṣato 'mībhiḥ suto me lomaśair iti // SoKss_10,8.24 //
ṛkṣaiste pāṭitaḥ putro maddṛṣṭair mā vadhīrmunīn /
ityavāryata pānthena tadvadhātso 'tha kenacit // SoKss_10,8.25 //
tataḥ sa daivād uttīrṇaḥ pātakāt sārtham āgataḥ /
tan na jātucidaprekṣāpūrvakārī bhaved budhaḥ // SoKss_10,8.26 //
kimanyatsarvadā bhāvyaṃ jantunā kṛtabuddhinā /
lokopahasitāḥ śaśvatsīdantyeva hy abuddhayaḥ // SoKss_10,8.27 //
tathā ca nirdhanaḥ kaś citprāptavānadhvani vrajan /
sārthavāhasya kasyāpi cyutāṃ hemabhṛtāṃ dṛtim // SoKss_10,8.28 //
sa mūḍhastāṃ gṛhītvaiva na jagāmānyato 'pi ca /
sthitvā tatraiva saṃkhyātumārebhe hema tac ca tat // SoKss_10,8.29 //
tāvat smṛtvā hayārūḍhaḥ pratyāgatya sa satvaram /
sārthavāho 'sya hṛṣṭasya hemabhastrāṃ jahāra tām // SoKss_10,8.30 //
tataḥ sa dṛṣṭanaṣṭārthaḥ śocan prāyād adhomukhaḥ /
prāpto 'py arthaḥ kṣaṇād eva hāryate mandabuddhinā // SoKss_10,8.31 //
kaścic ca pārvaṇaṃ candraṃ didṛkṣuḥ kenacijjaḍaḥ /
aṅgulyabhimukhaṃ paśyetyūce dṛṣṭanavendunā // SoKss_10,8.32 //
sa hitvā gaganaṃ tasyaivāṅguliṃ tāṃ vilokayasn /
tasthau na cendumadrākṣīdadrākṣīddhasato janān // SoKss_10,8.33 //
prajñayā sādhyate 'sādhyaṃ tathā ca śrūyatāsṃ kathā /
kācid grāmāntaraṃ nārī gantuṃ prāvartataikakā // SoKss_10,8.34 //
pathi sā ca jighṛkṣantamakasmādetya vānaram /
vañcayantī muhurvṛkṣaṃ saṃśritā paryavartata // SoKss_10,8.35 //
sa taṃ tasyāstaruṃ mūḍho bhujābhyāṃ kapirāvṛṇot /
sāpy asya bāhū hastābhyāṃ tatraivāpīḍayattarau // SoKss_10,8.36 //
tāvac ca tasmin niḥspande jātakrodhe ca vānare /
pathā tenāgataṃ kaṃcid ābhīraṃ strī jagāda sā // SoKss_10,8.37 //
mahābhāga gṛhāṇemaṃ kṣaṇaṃ bāhvoḥ plavaṃgamam /
yāvadvastraṃ ca veṇīṃ ca visrastāṃ saṃvṛṇomy aham // SoKss_10,8.38 //
evaṃ karomi bhajase yadi māmiti tena sā /
uktānumene tāvattatso 'tha taṃ kapimagrahīt // SoKss_10,8.39 //
tato 'sya kṣurikāṃ kṛṣṭvā sā strī hatvā ca taṃ kapim /
ekāntamehīty uktvā tamābhīraṃ dūramānayat // SoKss_10,8.40 //
militeṣv atha sārtheṣu taṃ vihāyaiva taiḥ saha /
sā jagāmepsitagrāmaṃ prajñārakṣitaviplavā // SoKss_10,8.41 //
itthaṃ prajñaiva nāmeha pradhānaṃ lokavartanam /
jīvatyarthadaridro 'pi dhīdaridro na jīvati // SoKss_10,8.42 //
idānīṃ śṛṇu devaitāṃ vicitrāmadbhutāṃ kathām /
ghaṭakarparanāmānau caurāvāstāṃ pure kva cit // SoKss_10,8.43 //
tayoḥ sa karparo jātu bahirnyasya ghaṭaṃ niśi /
saṃdhiṃ dattvā nṛpasutāvāsaveśma praviṣṭavān // SoKss_10,8.44 //
tatra koṭhasthitaṃ taṃ sā vinidrā rājakanyakā /
dṛṣṭvaiva sadyaḥ saṃjātakāmā svair am upāhvayat // SoKss_10,8.45 //
rantvā ca tena sākaṃ sā dattvā cārthaṃ tam abravīt /
dāsyāmyanyatprabhūtaṃ te punareṣyasi cediti // SoKss_10,8.46 //
tato nirgatya vṛttāntamākhyāyārthaṃ samarpya ca /
vyasṛjatprāpya rājārthaṃ ghaṭaṃ gehaṃ sa karparaḥ // SoKss_10,8.47 //
svayaṃ tadaivaṃ tu punarviveśāntaḥpuraṃ sa tat /
ākṛṣṭaḥ kāmalobhābhyāmapāyaṃ ko hi paśyati // SoKss_10,8.48 //
tatraiṣa surataśrāntaḥ pānamattastayā saha /
rājaputryā samaṃ supto na bubodha gatāṃ niśām // SoKss_10,8.49 //
prātaḥ praviṣṭair labdhvā sa baddhvāntaḥpurarakṣibhiḥ /
rājñe niveditaḥ so 'pi krudhā tasyādiśadbadham // SoKss_10,8.50 //
yāvat sa nīyate vadhyabhuvaṃ tāvat sakhāsya saḥ /
rātrāvanāgatasyāgādanveṣṭuṃ padavīṃ ghaṭaḥ // SoKss_10,8.51 //
tamāgataṃ sa dṛṣṭvātha ghaṭaṃ karparakaḥ punaḥ /
hṛtvā rājasutāṃ rakṣerityāha sma svasaṃjñayā // SoKss_10,8.52 //
ghaṭenāṅgīkṛteccho 'tha saṃjñayaiva sa karparaḥ /
nītvollambya tarau kṣipraṃ vadhakair avaśo hataḥ // SoKss_10,8.53 //
tato gatvā ghaṭo gehamanuśocanniśāgame /
bhittvā suraṅgāṃ prāvikṣatsa tadrājasutāgṛham // SoKss_10,8.54 //
tatraikakāṃ saṃyamitāṃ dṛṣṭopetya jagāda saḥ /
tvatkṛte 'dya hatasyāhaṃ karparasya sakhā ghaṭaḥ // SoKss_10,8.55 //
apanetum itas tvāṃ ca tatsnehād aham āgataḥ /
tad ehi yāvan nāniṣṭaṃ kiṃcit te kurute pitā // SoKss_10,8.56 //
ity ukte tena sā hṛṣṭā rājaputrī tatheti tat /
pratipede sa caitasyā bandhanāni nyavārayat // SoKss_10,8.57 //
tatas tayā samaṃ sadyaḥ samarpitaśarīrayā /
nirgatya sa yayau cauraḥ svaniketuṃ suruṅgayā // SoKss_10,8.58 //
prātaś ca khātadurlakṣyasuruṅgeṇa nijāṃ sutām /
kenāpyapahṛtāṃ buddhvā sa rājā samacintayat // SoKss_10,8.59 //
dhruvaṃ tasyāsti pāpasya nigṛhītasya bāndhavaḥ /
kaś citsāhasiko yena hṛtaivaṃ sā sutā mama // SoKss_10,8.60 //
iti saṃcintya nṛpatiḥ sa karparakalevaram /
rakṣituṃ sthāpayām āsa svabhṛtyānabravīc ca tān // SoKss_10,8.61 //
yaḥ śocannimamāgacchetkartuṃ dāhādikaṃ ca vaḥ /
avaṣṭabhyastato lapsye pāpāṃ tāṃ kuludūṣikām // SoKss_10,8.62 //
iti rājñā samādiṣṭā rakṣiṇo 'tra tatheti te /
rakṣantas tasthur aniśaṃ tatkarparakalevaram // SoKss_10,8.63 //
tat so 'nviṣya ghaṭo buddhvā rājaputrīm uvāca tām /
priye bandhuḥ sakhā yo 'bhūt paramaḥ karparo mama // SoKss_10,8.64 //
yatprasādān mayā prāptā tvaṃ sasadratnasaṃcayā /
snehānṛṇyamakṛtvāsya nāsti me hṛdi nirvṛtiḥ // SoKss_10,8.65 //
tattaṃ gatvānuśocāmi prekṣamāṇaḥ svayuktitaḥ /
kramāc ca saṃskaromyagnau tīrthe 'syāsthīni ca kṣipe // SoKss_10,8.66 //
bhayaṃ mā bhūc ca te nāhamabuddhiḥ karparo yathā /
ity uktvā tāṃ tadaivābhūtsa mahāvrativeṣabhṛt // SoKss_10,8.67 //
sa dadhyodanamādāya kasrpare karparāntikam /
mārgāgata ivopāgāccakre 'tra skhalitaṃ ca saḥ // SoKss_10,8.68 //
nipātya hastād bhaṅktvā ca taṃ sadadhyann akarparam /
hā karparāmṛtabhṛtetyādi tat tac chuśoca saḥ // SoKss_10,8.69 //
rakṣino menare tac ca bhinnabhāṇḍānuśocanam /
kṣaṇāc ca gṛhamāgatya rājaputryai śaśaṃsa tat // SoKss_10,8.70 //
anyedyuś ca vadhūveṣaṃ bhṛtyaṃ kṛtvaikamagrataḥ /
anyaṃ dhṛtasadhattūrabhakṣyabhāṇḍaṃ ca pṛṣṭhataḥ // SoKss_10,8.71 //
svayaṃ ca mattagrāmīṇaveṣo bhūtvā dinātyaye /
praskhalan nikaṭe teṣām agāt karpararakṣiṇām // SoKss_10,8.72 //
kas tvaṃ keyaṃ ca te bhrātaḥ kva yāsīti ca tatra taiḥ /
pṛṣṭaḥ sa dhūrtas tān evam uvāca skhalitākṣaram // SoKss_10,8.73 //
grāmyo 'hameṣā bhāryā me yāmītaḥ śvāśuraṃ gṛham /
bhakṣyakośalikā ceyamānītā tatkṛte mayā // SoKss_10,8.74 //
saṃbhāṣaṇac ca yūyaṃ me saṃjātāḥ suhṛdo 'dhunā /
tadardhaṃ tatra neṣyāmi bhakṣyāṇāmardhamastu vaḥ // SoKss_10,8.75 //
ity uktvā bhakṣyamekaikaṃ sa dadau teṣu rakṣiṣu /
te hasanto gṛhītvaiva bhuñjate smākhilā api // SoKss_10,8.76 //
tena rakṣiṣu dhattūramohiteṣveṣu so 'gnisāt /
niśi cakre ghaṭo dehaṃ karparasyāhṛtendhanaḥ // SoKss_10,8.77 //
gate tasmims tataḥ prātar buddhvā rājā nivārya tān /
vimūḍhān sthāpayām āsa rakṣiṇo 'nyānuvāca ca // SoKss_10,8.78 //
rakṣyāṇyasthīnyapīdānīṃ yastānyādātumeṣyati /
sa yuṣmābhir grahītavyo bhakṣyaṃ kiṃcic ca nānyataḥ // SoKss_10,8.79 //
iti rājñoditāste ca sāvadhānā divāniśam /
tatrāsanrakṣiṇastaṃ ca vṛttāntaṃ bbubudhe ghaṭaḥ // SoKss_10,8.80 //
tataḥ sa caṇḍikādattamohamantraprabhāvavit /
mittraṃ pravrājakaṃ kaṃciccakārāśvāsaketanam // SoKss_10,8.81 //
tatra gatvā samaṃ tena pravrājā mantrajāpinā /
rakṣiṇo mohayitvā tān karparāsthīni so 'grahīt // SoKss_10,8.82 //
kṣiptvā ca tāni gaṅgāyāmetyākhyāya yathākṛtam /
rājaputryā samaṃ tasthau sukhaṃ pravrājakānvitaḥ // SoKss_10,8.83 //
rājāpi so 'sthiharaṇaṃ buddhvā tadrakṣimohanam /
ā sutāharaṇātsarvaṃ mene tadyogiceṣṭitam // SoKss_10,8.84 //
yenedaṃ yoginākāri tanayāharaṇādi me /
dadāmi tasmai rājyārdhamabhivyaktiṃ sa yāti cet // SoKss_10,8.85 //
iti rājā svanagare dāpayām āsa ghoṣaṇāsm /
tāṃ śrutvā caicchadātmānaṃ ghaṭo darśayituṃ tadā // SoKss_10,8.86 //
maivaṃ kṛthā na kāryo 'sminviśvāsaśchadmaghātini /
rājñītyavāryata tayā rājaputryā tataś ca saḥ // SoKss_10,8.87 //
athodbhedabhayāttena sākaṃ pravrājakena saḥ /
ghaṭo deśāntaraṃ yāyādrājaputryā tayā yutaḥ // SoKss_10,8.88 //
mārge ca rājaputrī sā pravrājaṃ taṃ raho 'bravīt /
ekena dhvaṃsitānyena bhraṃśitāsmy amunā padāt // SoKss_10,8.89 //
taccauraḥ sa mṛto nāyaṃ ghaṭo me tvaṃ bahupriyaḥ /
ity uktvā tena saṃgamya sā viṣeṇāvadhīddhaṭam // SoKss_10,8.90 //
tatastena samaṃ yāntī pāpā pravrājakena sā /
dhanadevābhidhānena saṃjagme vaṇijā pathi // SoKss_10,8.91 //
ko 'yaṃ kapālī tvaṃ preyānmamety uktvā yayau samam /
vaṇijā tena saṃsuptaṃ sā pravrājaṃ vihāya tam // SoKss_10,8.92 //
pravrājakaś ca sa prātaḥ prabuddhaḥ samacintayat /
na sneho 'sti na dākṣiṇyaṃ strīṣvaho cāpalādṛte // SoKss_10,8.93 //
yadviśvāsyāpi māṃ pāpā hṛtārthā ca palāyitā /
saiṣa lābho 'thavā yanna hato 'smi ghaṭavattayā // SoKss_10,8.94 //
ityālocya nijaṃ deśaṃ yayau pravrājako 'tha saḥ /
vaṇijā saha taddeśaṃ prāptā rājasutāpi sā // SoKss_10,8.95 //
praveśayāmi sahasā bandhakīṃ kim imāṃ gṛham /
iti svadeśaprāptaś ca dhanadevo vicintayan // SoKss_10,8.96 //
vaṇiktatra kilaikasyā vṛddhayā veśma yoṣitaḥ /
praviveśa tayā sākaṃ rājaputryā dinātyaye // SoKss_10,8.97 //
tatra naktaṃ sa vṛddhāṃ tāṃ papracchāparijānatīm /
dhanadevavaṇiggehavārtām ambeha vetsi kim // SoKss_10,8.98 //
tac chrutvā sābravīdvṛddhā kā vārtā yatra tatra sā /
puṃsā navanavenaiva tadbhāryā ramate sadā // SoKss_10,8.99 //
carmapeṭā gavākṣeṇa rajjvā tatra hi lambyate /
nasktaṃ viśati yastasyāṃ sa evāntaḥ praveśyate // SoKss_10,8.100 //
niṣkālyate tathaivātra paścimāyāṃ punarniśi /
pānamattā ca sā naiva nibhālayati kiṃcana // SoKss_10,8.101 //
eṣā ca tatsthitiḥ khyātiṃ nagare 'trākhile gatā /
bahukālo gato 'dyāpi na cāyāti sa tatpatiḥ // SoKss_10,8.102 //
etadvṛddhāvacaḥ śrutvā dhanadevastadaiva saḥ /
yuktya nirgatya tatrāgātsāntarduḥkhaḥ sasaṃśayaḥ // SoKss_10,8.103 //
dṛṣṭvā sa tatra dāsībhiḥ peṭāṃ rajjvavalambitām /
viveśa sa tatastābhir utkṣipyāntaranīyata // SoKss_10,8.104 //
praviṣṭaḥ sa tayāliṅgya śayyāṃ ninye madāndhayā /
avijñātaḥ svagehinyā haṭhātkṣībatvamūḍhayā // SoKss_10,8.105 //
riraṃsā tasya yāvac ca nāsti taddoṣadarśanāt /
tāvat sā madadoṣeṇa nidrāṃ tadgehinī yayau // SoKss_10,8.106 //
niśānte ca sa dāsībhiḥ satvaraṃ rajjupeṭayā /
gavākṣeṇa bahiḥ kṣiptaḥ khinno vaṇigacintayat // SoKss_10,8.107 //
alaṃ me gṛhamohena gṛhe nāryo nibandhanam /
tāsāmevedṛśī vārtā tasmāc chreyo vanaṃ param // SoKss_10,8.108 //
iti niścitya saṃtyajya sa tāṃ rājasutāmapi /
dhanadevaḥ pravavṛte gantuṃ dūraṃ vanāntaram // SoKss_10,8.109 //
gacchatas tasya mārge ca milito mittratāmagāt /
brāhmaṇo rudrasomākhyaḥ pravāsādagataścirāt // SoKss_10,8.110 //
sa tenoktaḥ svavṛttāntaṃ svabhāryāśaṅkito dvijaḥ /
tenaiva vaṇijā sākaṃ sāyaṃ svagrāmamāsadat // SoKss_10,8.111 //
tatra svabhavanopānte gopaṃ dṛṭvā nadītaṭe /
mādyantam iva gāyantaṃ narmaṇā pṛcchati sma saḥ // SoKss_10,8.112 //
gopa te taruṇī kācitkaccidastyanurāgiṇī /
yenaivaṃ gāyasi madān manyamānas tṛṇaṃ jagat // SoKss_10,8.113 //
tac chrutvā so 'hasadgopo gopyaṃ vastu kiyanmayā /
ciraviproṣitasyeha rudrasomadvijanmanaḥ // SoKss_10,8.114 //
grāmādhipasya taruṇīmahaṃ bhāryāṃ sadā bhaje /
praveśayati taddāsī strīveṣaṃ tadgṛhe 'tra mām // SoKss_10,8.115 //
etadgopālataḥ śrutvā manyumantarnigṛhya ca /
tattvaṃ jijñāsamānastaṃ rudrasomo jagāda saḥ // SoKss_10,8.116 //
yadyevamatithiste 'haṃ svaveṣaṃ dehyamuṃ mama /
yāvattvam iva tatrādya yāmyahaṃ kautukaṃ hi me // SoKss_10,8.117 //
evaṃ kuru gṛhāṇemaṃ madīyaṃ kālakambalam /
laguḍaṃ cāsva caiveha taddāsī yāvadeṣyati // SoKss_10,8.118 //
madbuddhyā ca tayāhūya svair aṃ dattāṅganāmbaraḥ /
naktaṃ tatra vrajāhaṃ ca viśrāmyāmi niśāmimām // SoKss_10,8.119 //
evam uktavatastasmādgopāllaguḍakambalau /
gṛhītvā rudrasomo 'tra tadveṣeṇa sa tasthivān // SoKss_10,8.120 //
gopaś ca vaṇijā sākaṃ dhanadevena tena saḥ /
dūre tatra manāk tasthau dāsī sā cāyayau tataḥ // SoKss_10,8.121 //
sā taṃ tamasi tūṣṇīkāmetya strīveṣaguṇṭhitam /
ehīty uktvā tato rudrasomaṃ gopadhiyānayat // SoKss_10,8.122 //
sa ca nītaḥ svabhāryāṃ tāṃ dṛṣṭvā gopālabuddhitaḥ /
utthāyaiva kṛtāśleṣāṃ rudrasomo vyacintayat // SoKss_10,8.123 //
saṃnikṛṣṭe nikṛṣṭe 'pi kaṣṭaṃ rajyanti kustriyaḥ /
pāpānuraktā yadiyaṃ gope 'pyāsannavartini // SoKss_10,8.124 //
iti dhyāyanmiṣaṃ kṛtvā tadaivāsphuṭayā girā /
nirgatyaiva viraktātmā dhanadevāntikaṃ yayau // SoKss_10,8.125 //
uktasvagṛhavṛttānto vaṇijaṃ tam uvāca saḥ /
tvayā sahāham apy emi vanaṃ yātu gṛhaṃ kṣayam // SoKss_10,8.126 //
ity ūcivān rudrasomo dhanadevavaṇik ca saḥ /
vanaṃ prati pratasthāte tadaiva saha tau tataḥ // SoKss_10,8.127 //
militaś ca tayor mārge dhanadevasuhṛcchaśī /
kathāsprasaṅgāt tau tasmai svavṛttāntaṃ śaśaṃsatuḥ // SoKss_10,8.128 //
sa tac chrutvā śaśīrṣyāluścirāddeśāntarāgataḥ /
sāśaṅko 'bhūtsvagehinyāṃ nyastāyām apibhūgṛhe // SoKss_10,8.129 //
prakrāmaṃś ca samaṃ tābhyāṃ sāyaṃ sa svagṛhāntikam /
śaśī prāpa gṛhātithyaṃ tayoḥ kartumiyeṣa ca // SoKss_10,8.130 //
tāvac ca durgandhavaham kuṣṭhaśīrṇakarāṅghrikam /
tatrāpaśyat saśṛṅgāraṃ gāyantaṃ puruṣaṃ sthitam // SoKss_10,8.131 //
vismayāc ca tamaprākṣīdīdṛśaḥ ko bhavāniti /
kāmadevo 'hamasmīti kuṣṭhī so 'pi jagāda tam // SoKss_10,8.132 //
kā bhrāntiḥ kāmadevastvaṃ rūpaśobhaiva vakti te /
ity uktaḥ śaśinā bhūyaḥ so 'vādīcchṛṇu vacmi te // SoKss_10,8.133 //
iha dhūrtaḥ śaśī nāma dattaikaparicārikām /
bhāryāṃ nikṣipya bhūgehe serṣyo deśāntaraṃ gataḥ // SoKss_10,8.134 //
tadbhāryayā vidhivaśādiha dṛṣṭasya me tayā /
arpitaḥ sadya evātmā madanākṛṣṭacittayā // SoKss_10,8.135 //
ayā samaṃ ca satataṃ rātrau rātrāvahaṃ rame /
pṛṣṭhe gṛhītvā taddāsī praveśayati tatra māsm // SoKss_10,8.136 //
tadbrūhi kiṃ na kāmo 'haṃ prāptiḥ kasyānyayoṣitām /
yaccitrākāradhāriṇyā bhāryāyāḥ śaśinaḥ priyaḥ // SoKss_10,8.137 //
etatkuṣṭhivacaḥ śrutvā śaśī nirghātadāruṇam /
duḥkhaṃ nigūhya jijñāsurniścayaṃ tam uvāca saḥ // SoKss_10,8.138 //
satyaṃ bhavasi kāmastvaṃ tad evaṃ tvāhamarthaye /
tvattaḥ śrutāyām utpannaṃ tasyāṃ kautūhalaṃ mama // SoKss_10,8.139 //
tadadyaiva niśāṃ tatra tvadveṣeṇa viśāmy aham /
prasīdānvahalabhye 'rthe tavātra kiyatī kṣatiḥ // SoKss_10,8.140 //
ity uktaḥ śaśinā tena sa kuṣṭhī tam abhāṣata /
evamastu gṛhāṇemaṃ madveṣaṃ dehi me nijam // SoKss_10,8.141 //
tiṣṭhāham iva saṃveṣṭya pāṇipādaṃ ca vāsasā /
yāvadāyāti sā tasyā dāsī tamasi jṛmbhite // SoKss_10,8.142 //
madbuddhyā ca tayā pṛṣṭhe gṛhīto 'ham iva vraja /
ahaṃ hi pādavaikalyādgacchāmyatra tathā sadā // SoKss_10,8.143 //
ity uktaḥ kuṣṭhinā so 'tha śaśī tadveṣamāsthitaḥ /
tatrāsīttatsahāyau tau kuṣṭhī cāsanvidūrataḥ // SoKss_10,8.144 //
athāgatya tayā kuṣṭhiveṣo dṛṣṭaḥ sa taddhiyā /
ehīty uktvā śaśī bhāryādāsyā pṛṣṭhe 'dhyaropyata // SoKss_10,8.145 //
ninye ca naktaṃ sa tayā svabhāryāyāstato 'ntikam /
kuṣṭhijārapratīkṣiṇyāstasyastadbhūgṛhāntaram // SoKss_10,8.146 //
tatrāndhakāre śocantīm aṅgasparśena tāṃ dhruvam /
svabhāryām eva niścitya sa vairagyamagācchaśī // SoKss_10,8.147 //
tatas tasyāṃ prasuptāyāṃ nirgatyādṛṣṭa eva saḥ /
jagāma dhanadevasya rudrasomasya cāntikam // SoKss_10,8.148 //
ākhyāya ca svavṛttāntaṃ tayoḥ khinno jagāda saḥ /
hā dhiṅnimnābhipātinyo lolā dūrānmanoramāḥ // SoKss_10,8.149 //
sukṣobhyā na striyaḥ śakyāḥ pātuṃ śvabhrāpagā iva /
yadeṣā bhūgṛhasthāpi bhāryā me kuṣṭhinaṃ gatā // SoKss_10,8.150 //
tanmamāpi vanaṃ śreyo dhiggṛhāniti sa bruvan /
samaduḥkhavaṇigviprayutastāmanayanniśām // SoKss_10,8.151 //
prātastrayo 'pi sahitāḥ prasthitāste vanaṃ prati /
savāpīkatalaṃ prāpurdinānte pathi pādapam // SoKss_10,8.152 //
bhuktapītāś ca te rātrau tatrāruhya tarau sthitāḥ /
apaśyan pāntham āgatya suptam ekaṃ taror adhaḥ // SoKss_10,8.153 //
kṣaṇāc ca dadṛśurvāpīmadhyādaparamudgatam /
puruṣaṃ vidanodgīrṇasastrīkaśayanīyakam // SoKss_10,8.154 //
upabhujya striyaṃ tāṃ sa suṣvāpa śayanīyake /
strī ca dṛṣṭvaiva saṃjagme pānthenotthāya tena sā // SoKss_10,8.155 //
kau yuvām iti pṛṣṭā ca ratānte tena sābravīt /
nāga eṣo 'ham etasya bhāryeyaṃ nāgakanyakā // SoKss_10,8.156 //
mābhūdbhayaṃ ca te yasmātpānthānāṃ navatirmayā /
navādhikopabhuktaiva pūritaṃ tu śataṃ tvayā // SoKss_10,8.157 //
evaṃ vadantīṃ tāṃ taṃ ca pānthaṃ devātprabudhya saḥ /
nāgo daṣṭvā mukhājjvālāṃ muktvā bhasmīcakāra tau // SoKss_10,8.158 //
na śakyā rakṣituṃ yatra dehāntarnihitā api /
striyas tatra gṛhe tāsāṃ kā vārtā dhigdhigeva tāḥ // SoKss_10,8.159 //
iti nāge gate vāpīṃ bruvantas te trayo niśām /
śaśiprabhṛtayo nītvā nirvṛtāḥ prayayurvanam // SoKss_10,8.160 //
tasmin maitryādyavikalacaturbhāvanābhyāsaśāntaiś cittaiḥ samyaṅ niyatamatayaḥ sarvabhūteṣu saumyāḥ /
prāptāḥ siddhiṃ nirupamaparānandabhūmau samādhau jagmur mokṣaṃ kṣapitatamasas te trayo 'pi krameṇa // SoKss_10,8.161 //
tā yoṣitas tu teṣāṃ nijapāpavipākajanitakaṣṭadaśāḥ /
acirād eva vinaṣṭā duṣṭā lokadvayabhraṣṭāḥ // SoKss_10,8.162 //
evaṃ mohaprabhavo rāgo na strīṣu kasya duḥkhāya /
tāsv eva vivekabhṛtāṃ bhavati virāgas tu mokṣāya // SoKss_10,8.163 //
iti gomukhataḥ kathāvinodaṃ sacivācchaktiyaśaḥ samāgamotkaḥ /
punar eva sa vatsarājasūnuś ciram ākarṇya śanair jagāma nidrām // SoKss_10,8.164 //
iti mahākaviśrīsomadevabhaṭṭaviracite kathāsaritsāgare śaktiyaśolambake 'ṣṭamas taraṅgaḥ /
navamas taraṅgaḥ /
athānyedyuḥ punarimāṃ niśi prāgvadvinodayan /
naravāhanadattāya gomukho 'kathayatkathām // SoKss_10,9.1 //
babhūva nagare kvāpi bodhisattvāṃśasaṃbhavaḥ /
kasyāpyāḍhyasya vaṇijastanayo mṛtamāmṛkaḥ // SoKss_10,9.2 //
anyajāyāprasaktena pitrā tatpreritena saḥ /
nirasto vanavāsāya sabhāryo niragādgṛhāt // SoKss_10,9.3 //
svānujaṃ tu sahāyāntaṃ tadvatpitrā nirākṛtam /
aśāntacittamutsṛjya so 'nyenaiva pathā yayau // SoKss_10,9.4 //
prakrāmaṃś ca kramātprāpa nistoyatṛṇapādapām /
pātheyahīnaś caṇḍāṃśutaptāṃ marumahāṭavīm // SoKss_10,9.5 //
tasyāṃ vrajansa saptāhaṃ bhāryāṃ klāntāṃ kṣudhā tṛṣā /
ajīvayatsvamāṃsāsraḥ pāpā tānyāharac ca sā // SoKss_10,9.6 //
aṣṭame 'hni saridvīcivācālaṃ girikānanam /
prāpa satphalasacchāyapādapaṃ snigdhaśādvalam // SoKss_10,9.7 //
tatra saṃbhāvya bhāryāṃ tāṃ klāntāṃ mūlaphalāmbubhiḥ /
avātaradgirinadīṃ snātuṃ kallolamālinīm // SoKss_10,9.8 //
tasyāṃ dadarśa ca cchinnahastapādacatuṣṭayam /
hriyamāṇaṃ jalaughena puruṣaṃ trāṇakāṅkṣiṇam // SoKss_10,9.9 //
bahūpavāsaklānto 'pi tāṃ vigāhya nadīṃ tataḥ /
ujjahāra kṛpālus taṃ mahāsattvaḥ sa pūruṣam // SoKss_10,9.10 //
kenedaṃ te kṛtaṃ bhrātariti kāruṇikena ca /
tenāropya sthalaṃ pṛṣṭaḥ sa ruṇḍaḥ puruṣo 'bhyadhāt // SoKss_10,9.11 //
nikṛttahastacaraṇo nadyāṃ kṣipto 'smi śatrubhiḥ /
ditsubhiḥ kleśamaraṇaṃ tvayāhaṃ tūddhṛtas tataḥ // SoKss_10,9.12 //
evam uktavatas tasya sa buddhvā vraṇapaṭṭikām /
dattvāhāraṃ mahāsattvaḥ snānādi vyadhitātmanaḥ // SoKss_10,9.13 //
tato mūlaphalāhāro bhāryāyukto 'tra kānane /
sa tasthau bodhisattvāṃśo vaṇikputrastapaścaran // SoKss_10,9.14 //
ekadā phalamūlārthaṃ gate tasminsmarāturā /
tadbhāryā tena ruṇḍena reme rūḍhavraṇena sā // SoKss_10,9.15 //
tatsasktā tena saṃmantrya bhartus tasya vadhaiṣiṇī /
yuktyā cakāra sānyedyurmāndyaṃ duścāriṇī mṛṣā // SoKss_10,9.16 //
śvabhre duravatāre 'tha sthitāṃ dustaranimnage /
darśayitvauṣadhiṃ pāpā patiṃ sā tam abhāṣata // SoKss_10,9.17 //
jīvāmyahaṃ tvayaiṣā cenmamānītā mahauṣadhiḥ /
jāne hyetāmihasthāṃ me svapne vakti sma devatā // SoKss_10,9.18 //
tac chrutvā sa tathetyeva śvabhre tatrauṣadheḥ kṛte /
tṛṇaveṣṭitayā rajjvāvātarattarubaddhayā // SoKss_10,9.19 //
avatīrṇasya rajjuṃ tāṃ cikṣeponmucya tasya sā /
tataḥ sa patito nadyāṃ tayā jahre mahaughayā // SoKss_10,9.20 //
dūrāddavīyo nītvā ca tayā sukṛtarakṣitaḥ /
nadyā kasyāpi nagarasyāsanne so 'rpitastaṭe // SoKss_10,9.21 //
tataḥ sa sthalamāruhya cintayanstrīviceṣṭitam /
jalāvagāhanaklānto viśaśrāma tarostale // SoKss_10,9.22 //
tasmin kāle ca nagare rājā tatra mṛto 'bhavat /
mṛte rājani cānādirdeśe tatredṛśī sthitiḥ // SoKss_10,9.23 //
yanmaṅgalagajaḥ paurair bhrāmyamāṇaḥ kareṇa yam /
āropayati pṛṣṭhe sve so 'tra rājye 'bhiṣicyate // SoKss_10,9.24 //
sa dhairyatuṣṭo dhāteva bhraman prāpto 'ntikaṃ gajaḥ /
utkṣipyāropayām āsa svapṛṣṭhe taṃ vaṇiksutam // SoKss_10,9.25 //
tataḥ sa nagaraṃ nītvā rājye prakṛtibhiḥ kṣaṇāt /
vaṇiksuto 'bhiṣikto 'bhūdbodhisattvāṃśasaṃbhavaḥ // SoKss_10,9.26 //
sa rājyaṃ prāpya karuṇāmuditākṣāntibhiḥ saha /
araṃsta na tu pāpābhiḥ strībhiś capalavṛttibhiḥ // SoKss_10,9.27 //
tadbhāryā sāpi niḥśaṅkā matvā taṃ ca nadīhṛtam /
babhrāmetastato jāraṃ ruṇḍaṃ pṛṣṭhe 'dhiropya tam // SoKss_10,9.28 //
vair ikṛttāṅghrihasto 'yaṃ bhartā me 'haṃ pativratā /
bhikṣitvā jīvayāmyetaṃ tadbhikṣāṃ me prayacchata // SoKss_10,9.29 //
iti sā bhikṣamāṇā ca grāme grāme pure pure /
rājyasthasyātmano bharturnagaraṃ prāpa tasya tat // SoKss_10,9.30 //
tathaiva bhikṣamāṇātra rājñas tasya krameṇa sā /
pativratety arcyamānā pauraiḥ śrutipathaṃ yayau // SoKss_10,9.31 //
ānāyayatsa rājā ca tāṃ pṛṣṭhārūḍharuṇḍikām /
kā sā pativratetyārātparijñāya ca pṛṣṭavān // SoKss_10,9.32 //
sāhaṃ pativratā devetyaparijñāya sāpi tam /
bhartāram abravītpāpā rājaśrītejasā vṛtam // SoKss_10,9.33 //
tataḥ sa bodhisattvāṃśo hasanrājā jagāda tām /
dṛṣṭaṃ pativratātvaṃ te phalenedaṃ mayaiva ca // SoKss_10,9.34 //
svaraktamāṃsaṃ dattvāpi svīkartuṃ śaṅkitā na yā /
svenāviluptahastena bhartrā mānuṣarākṣasī // SoKss_10,9.35 //
sā sadā raktamāṃsāni harantī bata me katham /
ruṇḍena vikalenāpi svīkṛtya vahanīkṛtā // SoKss_10,9.36 //
kiṃsvidūḍhaḥ sa bhartā yo nadyāṃ kṣiptastvayānaghaḥ /
karmaṇā tena vahase ruṇḍametaṃ bibharṣi ca // SoKss_10,9.37 //
ity udghāṭitavṛttaṃ taṃ parijñāya patiṃ tataḥ /
bhayātsā mūrcchitevābhūllikhiteva mṛteva ca // SoKss_10,9.38 //
kimetadbrūhi deveti so 'tha rājā sakautukaiḥ /
pṛṣṭo 'mātyair yathāvṛttaṃ tebhyaḥ sarvamavarṇayat // SoKss_10,9.39 //
tato bhartṛgṛhaṃ buddhvā chittvā tāṃ karṇanāsikam /
kṛtvāṅkaṃ mantriṇo deśātsaruṇḍāṃ niravāsayan // SoKss_10,9.40 //
chinnanāsikayā ruṇḍaṃ bodhisattvaṃ nṛpaśriyā /
yuktaṃ sadṛśasaṃyogaṃ tadā vidhiradarśayat // SoKss_10,9.41 //
evaṃ duravadhāryaiva gatiścittasya yoṣitām /
daivasyevāvicārasya nīcaikābhimukhasya ca // SoKss_10,9.42 //
evaṃ cātyaktaśīlānāṃ sasattvānāṃ jitakrudhām /
tuṣṭvevācintitā eva svayamāyānti saṃpadaḥ // SoKss_10,9.43 //
ityākhyāya kathāṃ mantrī gomukhaḥ punareva saḥ /
naravāhanadattāya kathāmetāmavarṇayat // SoKss_10,9.44 //
ko 'pyāsīdbodhisattvāṃśo vane kvāpi kṛtoṭajaḥ /
karuṇaikāgrahṛdayo mahāsattvastapaścaran // SoKss_10,9.45 //
sa tatra jantūn āpannān piśācāṃś ca samuddharan /
aparāṃś ca jalair annaiḥ svaprabhāvād atarpayat // SoKss_10,9.46 //
ekadānyopakārārthaṃ bhramanso 'trāṭavībhuvi /
mahāntaṃ kūpamadrākṣīttadantaś ca dadau dṛśam // SoKss_10,9.47 //
tāvac ca strī tadantaḥsthā taṃ dṛṣṭvoccair abhāṣata /
bho mahātmannahaṃ nārī siṃhaḥ svarṇaśikhaḥ khagaḥ // SoKss_10,9.48 //
bhujagaś ceti catvāraḥ kūpe 'tra rajanau vayam /
patitās tad ataḥ kleśād uddhārāsmān kṛpāṃ kuru // SoKss_10,9.49 //
etac chrutvā jagādaitāṃ striyaṃ yūyaṃ trayo yadi /
tamasāndhā nipatitāḥ khago 'tra patitaḥ katham // SoKss_10,9.50 //
tathaivaiṣo 'pi patito vyādhajālena saṃyataḥ /
iti sāpi mahāsattvaṃ taṃ nārī pratyabhāṣata // SoKss_10,9.51 //
tatas tān sa tapaḥśaktyā yāvad uddhartum icchati /
tāvac chaśākas noddhartuṃ siddhis tasya tv ahīyata // SoKss_10,9.52 //
pāpeyaṃ strī dhruvaṃ siddhiretatsaṃbhāṣaṇāddhi me /
naṣṭā yatas tv atra tāvad yuktim anyāṃ karomy aham // SoKss_10,9.53 //
iti saṃcintya rajjvā tāṃstṛṇāveṣṭitayākhilān /
ujjahāra mahāsattvaḥ sa kūpātkurvataḥ stutim // SoKss_10,9.54 //
savismayaś ca papracchas siṃhapakṣibhujaṃgamān /
vyaktā vāg vaḥ kathaṃ kīdṛgvṛttāntaś cocyatām iti // SoKss_10,9.55 //
tataḥ siṃho 'bravīdvyaktavāco jātismarā vayam /
anyonyabādhakāścāsmadvṛttāntaṃ ca kramācchṛṇu // SoKss_10,9.56 //
ity uktvā sa svavṛttāntaṃ siṃho vaktuṃ pracakrame /
asti vaidūryaśṛṅgākhyaṃ tuṣārādrau purottamam // SoKss_10,9.57 //
padmavegābhidhāno 'sti tatra vidyādhareśvaraḥ /
vajravegābhidhānaś ca putrastasyodapadyata // SoKss_10,9.58 //
sa vajravego 'haṃkārī virodhaṃ yenakenacit /
sākaṃ śauryamadāccakre loke vaidyādhare vasan // SoKss_10,9.59 //
niṣedhataḥ pitus tasya yadā nāgaṇayadvacaḥ /
tadā pitā tamaśapanmartyaloke pateti saḥ // SoKss_10,9.60 //
tato naṣṭamado bhraṣṭavidyaḥ śāpahato rudan /
vajravegaḥ sa pitaraṃ śāpāntaṃ tamayācata // SoKss_10,9.61 //
tataḥ sa tatpitā padmavego dhyātvābravītkṣaṇāt /
bhuvi viprasuto bhūtvā kṛtvāpyevaṃ madaṃ punaḥ // SoKss_10,9.62 //
pituḥ śāpāttataḥ siṃho bhūtvā kūpe patiṣyasi /
mahāsattvaś ca kṛpayā kaś cittvāmuddhariṣyati // SoKss_10,9.63 //
tasya pratyupakāraṃ ca vidhāyāpadi mokṣyase /
śāpād asmād iti pitā śāpāntaṃ tasya sa vyadhāt // SoKss_10,9.64 //
atheha vajravego 'sau viprasyājani mālave /
haraghoṣābhidhānasya devaghoṣābhidhaḥ sutaḥ // SoKss_10,9.65 //
sa tatrāpyakarodvair aṃ bahubhiḥ śauryagarvataḥ /
bahubhir ma kṛthā vairamiti taṃ cāvadatpitā // SoKss_10,9.66 //
akurvāṇaṃ vacas tasya śaptavān sa pitā krudhā /
śauryābhimānī durbuddhe siṃhastvaṃ bhava sāṃpratam // SoKss_10,9.67 //
evaṃ tasya pituḥ śāpāddevaghoṣaḥ punaś ca saḥ /
vidyādharāvatāraḥ sansiṃho jāto 'tra kānane // SoKss_10,9.68 //
tam imaṃ viddhi māṃ siṃhaṃ so 'haṃ daivādbhramanniśi /
kūpe 'dya patito 'muṣminmahāsattvoddhṛtastvayā // SoKss_10,9.69 //
tadyāmi tāvadāpac ca yadā syātkvāpi te tadā /
māṃ smarerupakāraṃ te kṛtvā mokṣye svaśāpataḥ // SoKss_10,9.70 //
ityūdīrya gate siṃhe bodhisattvena tena saḥ /
pṛṣṭaḥ suvarṇacūlo 'tha pakṣī svodantam abhyadhāt // SoKss_10,9.71 //
asti vidyādharādhīśo vajradaṃṣṭro himācale /
tasya devyāmajāyanta pañca kanyā nirantarāḥ // SoKss_10,9.72 //
tataḥ sa haramārādhya tapasā prāptavānsutam /
rājā rajatadaṃṣṭrākhyaṃ jīvitādadhikapriyam // SoKss_10,9.73 //
sa tena pitrā bālo 'pi vidyāḥ snehena lambhitaḥ /
vṛddhiṃ rajatadaṃṣṭro 'tra bandhunetrotsavo yayau // SoKss_10,9.74 //
ekadā bhaginīṃ jyeṣṭhāṃ nāmnā somaprabhāṃ ca saḥ /
gauryāḥ puraḥ piñjarakaṃ vādayantīmavaikṣata // SoKss_10,9.75 //
dehi piñjarakaṃ mahyaṃ vādayāmy aham apy adaḥ /
ityayācata tāṃ so 'tha bālatvādanubandhataḥ // SoKss_10,9.76 //
sā tannādādyadā tasmai tadā cāpalataḥ svayam /
tasyāstatso 'pahṛtyaiva pakṣīvodapatan nabhaḥ // SoKss_10,9.77 //
sātha svasā tamaśapadyanme piñjarakaṃ haṭhāt /
hatvoḍḍīno 'si tatpakṣī svarṇacūlo bhaviṣyasi // SoKss_10,9.78 //
tac chrutvā pādapatitenaitya sā tena yācitā /
svasā rajatadaṃṣṭreṇa tasya śāpāntam abravīt // SoKss_10,9.79 //
pakṣī bhūtvāndhakūpe tvaṃ yadā mūḍha patiṣyasi /
uddhariṣyati kaścic ca tadā tvāṃ karuṇāparaḥ // SoKss_10,9.80 //
tasya kṛtvopakārāṃśaṃ śāpametaṃ tariṣyasi /
ity uktaḥ sa tayā bhrātā svarṇacūlaḥ khago 'jani // SoKss_10,9.81 //
sa eṣa svarṇacūlo 'haṃ pakṣī bhraṣṭo 'vaṭe niśi /
ihoddhṛto 'smi bhavatā tadidānīṃ vrajāmy aham // SoKss_10,9.82 //
āpadi tvaṃ smarermāṃ ca tava kṛtvā hyupakriyām /
śāpānmokṣye 'hamity uktvā so 'pi pakṣī yayau tataḥ // SoKss_10,9.83 //
tataḥ sa bodhisattvena tena pṛṣṭo bhujaṃgamaḥ /
svodantaṃ kathayām āsa tasmāyatra mahātmane // SoKss_10,9.84 //
purā munikumāro 'hamabhūvaṃ kaśyapāśrame /
abhavattatra caiko me vayasyo muniputrakaḥ // SoKss_10,9.85 //
ekadā cāvatīrṇe 'sminsaraḥ snātuṃ vayasyake /
taṭasthito 'hamadrākṣaṃ triphaṇaṃ sarpamāgatam // SoKss_10,9.86 //
tena bhīṣayituṃ taṃ ca vayasyaṃ narmaṇā mayā /
tatsaṃmukhaṃ taṭānte sa baddho mantrabalādahiḥ // SoKss_10,9.87 //
kṣaṇātsnātvā taṭaṃ prāpto madvayasyo vilokya saḥ /
aśaṅkitaṃ mahāhiṃ taṃ trasto moham upāgamat // SoKss_10,9.88 //
cirādāśvāsitaḥ so 'tha mayā dhyānādavetya tat /
matkṛtaṃ trāsanaṃ kopācchapati sma sakhāpi mām // SoKss_10,9.89 //
gacchedṛgeva triphaṇaḥ sarpo bhava mahāniti /
anunīto 'tha śāpāntamṛṣiputraḥ sa me 'vadat // SoKss_10,9.90 //
sarpībhūtaṃ cyutaṃ kūpe yo 'sau tvāmuddhariṣyati /
tasyopakṛtyāvasare śāpamukto bhaviṣyasi // SoKss_10,9.91 //
ity uktvaiva gate tasminneṣo 'haṃ sarpatāṃ gataḥ /
uddhṛto 'smi tvayā cādya kūpāttadyāmi saṃprati // SoKss_10,9.92 //
smṛtaścaityopakāraṃ te kṛtvā mokṣye svaśāpataḥ /
ity uktvā bhujage yāte strī svavṛttamavarṇayat // SoKss_10,9.93 //
ahaṃ kṣatriyaputrasya bhāryā rājopasevinaḥ /
śūrasya tyāgino yūnaścārurūpasya māninaḥ // SoKss_10,9.94 //
kṛto 'nyapuruṣāsaṅgo mayā tadapi pāpayā /
tadvijñāya sa bhartā me nigrahāyākaronmatim // SoKss_10,9.95 //
sakhīmukhāc ca tadbuddhvā tadaibāhaṃ palāyitā /
rātrau vanaṃ praviṣṭedaṃ kūpabhraṣṭoddhṛtā tvayā // SoKss_10,9.96 //
tvatprasādādidānīṃ ca gatvā jīvāmi kutracit /
bhūyāttanme dinaṃ yatra kuryāṃte pratyupakriyām // SoKss_10,9.97 //
ity uktvā bodhisattvaṃ taṃ kulaṭā nikaṭāttataḥ /
gotravardhanasaṃjñasya rājñaḥ sā nagaraṃ yayau // SoKss_10,9.98 //
tasya saṃgatimutpādya parivārajanaiḥ saha /
tasthau rājamahādevyā dāsībhāvāśrayeṇa sā // SoKss_10,9.99 //
tasyāpi bodhisattvasya tasyāḥ saṃbhāṣaṇātstriyāḥ /
nāvirāsīdvane naṣṭasiddhermūlaphalādikam // SoKss_10,9.100 //
tataḥ kṣuttṛṣṇayā klāntaḥ prāksa siṃhaṃ tamasmarat /
smṛtāgataḥ sa caitasya vyadhādvṛttiṃ mṛgāmiṣaiḥ // SoKss_10,9.101 //
kaṃcitkālaṃ sa tanmāṃsaiḥ prakṛtisthaṃ vidhāya tam /
kesarī so 'bravītkṣīṇaḥ saśāpo me vrajāmy aham // SoKss_10,9.102 //
ity uktvā siṃhatāṃ muktvā bhūtvā vidyādharaś ca saḥ /
jagāma tadanujñātastamāmantrya nijaṃ padam // SoKss_10,9.103 //
tataḥ sa bodhisattvāṃśo vṛttiglānaḥ punaḥ khagam /
sasmāra svarṇacūlaṃ tam upāgātso 'pi tatsmṛtaḥ // SoKss_10,9.104 //
āveditārtis tenāsau gatvānīya khagaḥ kṣaṇāt /
ratnābharaṇasaṃpūrṇāṃ dadau tasmai karaṇḍikām // SoKss_10,9.105 //
uvāca caitenārthena vṛttiḥ syāc chāśvatī tava /
mama jātaś ca śāpāntaḥ svasti te sādhayāmy aham // SoKss_10,9.106 //
ity uktvā so 'pi bhūtvaiva vidyādharakumārakaḥ /
svalokaṃ nabhasā gatvā prāpa rājyaṃ nijātpituḥ // SoKss_10,9.107 //
so 'pi ratnāni vikretuṃ bodhisattvaḥ paribhraman /
tatprāpa nagaraṃ yatra sā strī kūpoddhṛtā sthitā // SoKss_10,9.108 //
tatraikasyāś ca vṛddhāyā brāhmaṇyā vijane gṛhe /
nidhāya tānyābharaṇānyāpaṇaṃ yāvadeti sasḥ // SoKss_10,9.109 //
tāvaddadarśa tām eva vane kūpātsamuddhṛtām /
striyaṃ saṃmukhamāyāntīṃ sāpi strī paśyati sma tam // SoKss_10,9.110 //
saṃbhāṣaṇe kṛte 'nyonyamatha sā strī kathākramāt /
svaṃ rājamahiṣīpārśvasthitamasmai nyavedayat // SoKss_10,9.111 //
so 'pi pṛṣṭasvavṛttāntastayā tasyai śaśaṃsa tām /
ratnābharaṇasaṃprāptiṃ svarṇacūlakhagādṛjuḥ // SoKss_10,9.112 //
nītvā cābharaṇaṃ tasyai vṛddhāveśmany adarśayat /
sāpi gatvā śaṭhā rājñyai svasvāminyai śaśaṃsa tat // SoKss_10,9.113 //
tasyāś ca rājñyā gehāntaḥ svarṇacūlena pakṣiṇā /
nītaṃ chalena paśyantyā evābharaṇabhāṇḍakam // SoKss_10,9.114 //
tac ca sā svapuraprāptaṃ rājñī tasyā mukhātstriyāḥ /
biddhvā viditavedyāyā rājānaṃ taṃ vyajijñapat // SoKss_10,9.115 //
rājāpi bodhisattvaṃ taṃ darśitaṃ kustriyā tayā /
ānāyayatsābharaṇaṃ bhṛtyair baddhvā gṛhāttataḥ // SoKss_10,9.116 //
paripṛcchya ca vṛttāntaṃ satyaṃ matvāpi tadvacaḥ /
sthāpayām āsa baddhaṃ taṃ gṛhītvābharaṇāny api // SoKss_10,9.117 //
sa bandhastho 'tra sasmāra bodhisattvo bhujaṃgamam /
ṛṣiputrāvatāraṃ tam upatasthe ca so 'pi tam // SoKss_10,9.118 //
dṛṣṭvā ca taṃ sa pṛṣṭārthaḥ sarpaḥ sādhum abhāṣata /
gatvāhaṃ veṣṭayāmyetamā mūrdhāntaṃ mahīpatim // SoKss_10,9.119 //
na ca muñcāmyamuṃ yāvadāgatyokto 'smi na tvayā /
mokṣyāmyahaṃ nṛpaṃ sarpāditi tvaṃ ca vaderiha // SoKss_10,9.120 //
tvayyāgate tvadvacasā mokṣyāmy ahamato nṛpam /
manmuktaścaiṣa rājā te svarājyārdhaṃ pradāsyati // SoKss_10,9.121 //
ity uktvā taṃ sa gatvaiva pariveṣṭitavānahiḥ /
rājānamāsta caitasya mūrdhni kṛtvā phaṇatrayam // SoKss_10,9.122 //
hā hā daṣṭo 'hinā rājetyākrandati jane 'tha saḥ /
bodhisattvo 'bravīdrakṣāmyahaṃ nṛpamaheriti // SoKss_10,9.123 //
śrutavadbhiś ca tadvākyaṃ vijñaptaḥ so 'nujīvibhiḥ /
ānāyya bodhisattvaṃ taṃ sarpākrānto 'bravīnnṛpaḥ // SoKss_10,9.124 //
yadi māṃ mocayasyasmātsarpāttatte dadāmy aham /
rājyārdhamantarasthāś ca tavaite mantriṇo 'tra me // SoKss_10,9.125 //
tac chrutvā bāḍhamity ukte mantribhiḥ sa jagāda tam /
bhujaṃgaṃ bodhisattvāṃśo muñca rājānamāśviti // SoKss_10,9.126 //
tatastenāhinā mukto rājyārdhaṃ nṛpatirdadau /
sa tasmai bodhisattvāya so 'pi svastho 'bhavatkṣaṇāt // SoKss_10,9.127 //
sarpaś ca kṣīṇaśāpaḥ san bhūtvā munikumārakaḥ /
sadasyākhyātavṛttānto jagāma nijamāśramam // SoKss_10,9.128 //
evaṃ niścitamabhyeti śubham eva śubhātmanām /
evaṃ cātikramo nāma kleśāya mahatāmapi // SoKss_10,9.129 //
aviśvāsāspadaṃ caiva strīṇāṃ spṛśati nāśayam /
prāṇadānopakāro 'pi kiṃ tāsāmanyaducyate // SoKss_10,9.130 //
ityākhyāya kathāṃ vatsarājaputraṃ sa gomukhaḥ /
uvāca kathayāmyetāḥ punarmugdhakathāḥ śṛṇu // SoKss_10,9.131 //
babhūva śramaṇaḥ kaścidvihāre kvāpi mūḍhadhīḥ /
sa rathyāyāṃ bhramañjātu śunā jānunyadaśyata // SoKss_10,9.132 //
śvadaṣṭaḥ sa vihāraṃ svam upāgatya vyacintayat /
kiṃ vṛttaṃ jānuni tavetyekaikaḥ prakṣyatīha mām // SoKss_10,9.133 //
pratyāyayiṣyāmy evaṃ ca kiyato 'haṃ kiyac ciram /
tadupāyaṃ karomy atra sarvān bodhayituṃ sakṛt // SoKss_10,9.134 //
ityālocya samāruhya sa vihāropari drutam /
gṛhītvā granthimusalaṃ mūḍho bhikṣuravādayat // SoKss_10,9.135 //
akāraṇamakāle kiṃ granthiṃ vādayasīti tam /
śrutvāścasryeṇa militāḥ papracchuratha bhikṣavaḥ // SoKss_10,9.136 //
śunā me bhakṣitaṃ jānu tadekaikasya pṛcchataḥ /
bruve 'haṃ kiyadityevaṃ yūyaṃ saṃghaṭitā mayā // SoKss_10,9.137 //
tad budhyadhvaṃ samaṃ sarve jānu me paśyateti saḥ /
bhikṣūn pratyabravīd etāñ śvadaṣṭaṃ jānu darśayan // SoKss_10,9.138 //
tataḥ pārśvopapīḍaṃ te samagrā bhikṣavo 'hasan /
kiyanmātre kṛto 'nena saṃrambho 'yaṃ kiyāniti // SoKss_10,9.139 //
ākhyātaḥ śramaṇo mūrkhaṣṭakkvamūrkho niśamyatāsm /
kadaryaḥ ko 'py abhūtkvāpi mūrkhaṣṭakko mahādhanaḥ // SoKss_10,9.140 //
sabhāyaḥ sa sadā bhuṅkte saktūṃllavaṇavarjitān /
anyasyānnasya bubudhe naiva svādaṃ sa jātucit // SoKss_10,9.141 //
ekadā prerito dhātrā sa bhāryām abravīnnijām /
kṣīriṇīṃ prati jātā me śraddhā tāmadya me paca // SoKss_10,9.142 //
tatheti tasya sā bhāryā papāca kṣīriṇīṃ tadā /
tasthau cābhyantare guptaṃ sa ṭakkaḥ śayanaṃ śritaḥ // SoKss_10,9.143 //
dṛṣṭvā prāghuṇikaḥ kaścid atra me mā sma bhūditi /
tāvattasya suhṛddhūrtaṣṭakkastatraika yāyayau // SoKss_10,9.144 //
kva te bharteti papraccha sa ca tāṃ tasya gehinīm /
sāpy adattotarā tasya prāviśadbharturantikam // SoKss_10,9.145 //
ākhyātamittrāgamanā so 'pi bhāryāṃ jagāda tām /
upaviśyeha rudatī pādāvādāya tiṣṭha me // SoKss_10,9.146 //
bhartā me mṛta ityevaṃ vadeś ca suhṛdaṃ mama /
tato gate 'sminn āvābhyāṃ bhoktavyā kṣīriṇī sukham // SoKss_10,9.147 //
ity uktā tena yāvat sā pravṛttā rodituṃ tadā /
tāvat praviśya so 'pṛcchatkimetaditi tāṃ suhṛt // SoKss_10,9.148 //
bhartā mṛto me paśyeti tayāktaḥ sa vyacintayat /
kva pacantī mayā dṛṣṭā sukhitā kṣīriṇāmiyam // SoKss_10,9.149 //
kvādhunaiva vipanno 'yametadbhartā vinā rujam /
nūnaṃ māṃ prāghunaṃ dṛṣṭvā kṛtamābhyāmidaṃ mṛṣā // SoKss_10,9.150 //
tanmayā naiva gantavyamityalocyopaviśya saḥ /
dhūrto hā mittra hā mittretyākrandaṃs tatra tasthivān // SoKss_10,9.151 //
śrutākrandāḥ praviśyātra bāndhavā mṛtavatsthitam /
śmaśānaṃ bhautaṭakkaṃ taṃ netumāsansamudyatāḥ // SoKss_10,9.152 //
uttiṣṭha bāndhavair yāvadetair nītvā na dahyase /
ity upāṃśvavadatkarṇamūle bhāryā tadā ca tam // SoKss_10,9.153 //
maivaṃ śaṭho 'yaṃ ṭakko me kṣīriṇīṃ bhoktumicchati /
nottiṣṭhāmi tad etasminn agate 'haṃ mṛto yadi // SoKss_10,9.154 //
prāṇebhyo 'py annamuṣṭirhi mādṛśānāṃ garīyasi /
iti pratyabravīdbhāryām upāṃśveva sa tāṃ jaḍaḥ // SoKss_10,9.155 //
tatastena kumittreṇa nītvā taiḥ svajanaiś ca saḥ /
dahyamāno 'pi niśceṣṭo dadau nāmaraṇādvacaḥ // SoKss_10,9.156 //
evaṃ sa mūḍho vijahau prāṇānna kṣīriṇīṃ punaḥ /
kleśārjitaṃ ca bubhuje tasyānyair helayā dhanam // SoKss_10,9.157 //
śrutaḥ kadaryaḥ śrūyantāmamī mārjārabhautakāḥ /
ujjayinyām upādhyāyo mugdhaḥ ko 'py abhavanmaṭhe // SoKss_10,9.158 //
tatra nidrā na tasyābhūnmūṣakopadravānniśi /
tatkhinnastac ca suhṛde sa kasmaicidavarṇayast // SoKss_10,9.159 //
mārjāraṃ sthāpayānīya so 'tra khādati mūṣakān /
iti so 'pi suhṛdviprastamupādhyāyamabravīt // SoKss_10,9.160 //
mārjāraḥ kīdṛśaḥ kvāste na sa dṛṣṭacaro mayā /
ity uktavatyupādhyāye taṃ suhṛtso 'bravītpunaḥ // SoKss_10,9.161 //
kācare locane tasya varṇaḥ kapiladhūsaraḥ /
pṛṣṭhe ca lomaśaṃ carma rathyāsvaṭati ceha saḥ // SoKss_10,9.162 //
tadebhistvamabhijñānair anviṣyānāyayāśu tam /
mitra mārjāramity uktvā tatsuhṛtsa yayau gṛham // SoKss_10,9.163 //
tataḥ śiṣyānupādhyāyaḥ sa jagāda jaḍo nijān /
abhijñānāni yuṣmābhiḥ śrutānyeva sthitair iha // SoKss_10,9.164 //
tadanviṣyata mārjāraṃ rathyāsu tamiha kva cit /
tatheti te gatāḥ śiṣyās tatra bhremuritas tataḥ // SoKss_10,9.165 //
tathāpi na tu tair dṛṣṭo mārjāraḥ sa kadācana /
athaikaṃ te baṭuṃ rathyāmukhādaikṣanta nirgatam // SoKss_10,9.166 //
kācaraṃ netrayugale varṇe dhūsarapiṅgalam /
pṛṣṭhopari dadhānaṃ ca lomaśaṃ hariṇājinam // SoKss_10,9.167 //
dṛṣṭvā taṃ saiṣa mārjāraḥ prāpto 'smābhir yathāśrutaḥ /
ityavaṣṭabhya taṃ ninyurupādhyāyāntikaṃ ca te // SoKss_10,9.168 //
upādhyāyo 'pi mittroktair yuktaṃ mārjāralakṣaṇaiḥ /
dṛṣṭvā taṃ sthāpayām āsa rātrau tatra maṭhāntare // SoKss_10,9.169 //
mārjāro nūnamastīti mene so 'pi baṭurjaḍaḥ /
mārjārākhyāṃ kṛtāṃ śṛṇvannātmanastair abuddhibhiḥ // SoKss_10,9.170 //
sa ca bhauto baṭuḥ śiṣyas tasya viprasya yena tat /
upādhyāyasya tasyoktaṃ maitryā mārjāralakṣaṇam // SoKss_10,9.171 //
prātaḥ so 'trāgato vipro baṭumantarvilokya tam /
iha kenāyamānīta iti bhautānuvāca tān // SoKss_10,9.172 //
śrutopalakṣaṇastvatto mārjāro 'smābhir eṣa saḥ /
ānīta ity upādhyāyo bhautaḥ śiṣyāś ca te 'vadan // SoKss_10,9.173 //
tato vihasya so 'vādīdvipro mūḍhāḥ kva mānuṣaḥ /
kva ca tiryaksa mārjāraścatuṣpātpucchavānapi // SoKss_10,9.174 //
tac chrutvā taṃ baṭuṃ muktvā te 'bruvanmandabuddhayaḥ /
tarhyanviṣyānayāmastaṃ mārjāraṃ tādṛśaṃ punaḥ // SoKss_10,9.175 //
evam uktavato mūḍhāñjanas tatra jahāsa tān /
ajñatā nāma kasyeha nopahāsāya jāyate // SoKss_10,9.176 //
mārjārabhautaḥ kathitaḥ śrūyantāmapare 'py amī /
āsīdbahūnāṃ mugdhānāṃ mukhyo mugdho maṭhe kva cit // SoKss_10,9.177 //
sa kenacid vācyamānād dharmaśāstrāt kadācana /
taḍāgakartur aśrauṣīd amutra sumahatphalam // SoKss_10,9.178 //
tataḥ sa dhanasaṃpūrṇo vipulaṃ vāripūritam /
taḍāgaṃ kārayām āsa nātidūre nijānmaṭhāt // SoKss_10,9.179 //
ekadā sa taḍāgaṃ taṃ draṣṭuṃ mugdhāgraṇīrgataḥ /
kenāpyutpāṭitānyasya pulināni vyalokayat // SoKss_10,9.180 //
tathaivāgatya so 'nyedyurutkhātaṃ taṭamanyataḥ /
dṛṣṭvā tasya taḍāgasya sodvegaḥ samacintayat // SoKss_10,9.181 //
prātaḥ prabhātād ārabhya sthāsyāmīhaiva vāsaram /
drakṣyāmi kaḥ karoty etad ity ālocya yayau prage // SoKss_10,9.182 //
anyedyuryāvadetyāste tāvattatra dadarśa saḥ /
divo 'vatīrya śṛṅgābhyāṃ khanantaṃ vṛṣabhaṃ taṭam // SoKss_10,9.183 //
divyo vṛṣo 'yaṃ tatkiṃ na divaṃ yāmi sahāmunā /
ity upetya vṛṣasyāsya hastābhyāṃ pucchamagrahīt // SoKss_10,9.184 //
tataḥ pucchāgralagnaṃ taṃ bhautamutkṣipya vegataḥ /
kṣaṇānnināya kailāsaṃ svaṃ dhāma bhagavānvṛṣaḥ // SoKss_10,9.185 //
tatra divyāni bhakṣyāṇi modakādīny avāpya saḥ /
bhuñjāno nyavasad bhauto dināni katicit sukhaṃ // SoKss_10,9.186 //
gatātagāni kurvāṇaṃ sa dṛṣṭvā taṃ mahāvṛṣam /
acintayata bhautānāṃ mukhyo daivena mohitaḥ // SoKss_10,9.187 //
gacchāmi vṛṣapucchāgralagnaḥ paśyāmi bāndhavān /
kathayitvādbhutamidaṃ tathaivaiṣyāmyahaṃ punaḥ // SoKss_10,9.188 //
iti saṃcintya vṛṣabhasyaikadopetya tasya saḥ /
ālambya gacchataḥ pucchamāgādbhauto bhuvastalam // SoKss_10,9.189 //
tataḥ prāpto maṭhe bhautair anyair āśliṣya tatsthitaiḥ /
kva gato 'sīti pṛṣṭastaṃ svavṛttāntaṃ śaśaṃsa saḥ // SoKss_10,9.190 //
tataḥ sarve śrutāścasryā bhautāste prārthayanta tam /
prasīda naya tatrāsmānapi bhojaya modakān // SoKss_10,9.191 //
tac chrutvā sa tathetyetānyuktimuktvāpare dine /
taḍāgopāntamanayatsa ca tatrāyayau vṛṣaḥ // SoKss_10,9.192 //
jagrāha tasya lāṅgūlaṃ mukhyaḥ pāṇidvayena saḥ /
tasyāspyagṛhṇāccaraṇāvanyastasyāpi cetaraḥ // SoKss_10,9.193 //
ityanyonyāṅghrilagnaistair bhautair yāvac ca śṛṅkhalā /
racitā sa vṛṣastāvadutpapāta javānnabhaḥ // SoKss_10,9.194 //
yāti tasmiṃś ca vṛṣabhe lāṅgūlālambibhautake /
mukhyabhautaṃ tamaprākṣīdeko bhauto 'tha daivataḥ // SoKss_10,9.195 //
śraddhāmākhyāhi nastāvadyatheṣṭasulabhā divi /
kiyatpramāṇā bhavatā modakā bhakṣitā iti // SoKss_10,9.196 //
tato bhraṣṭānusaṃdhāno vṛṣapucchaṃ vimucya tam /
padmākārau karau kṛtvā saṃśliṣṭau bhautanāyakaḥ // SoKss_10,9.197 //
iyatpramāṇā ity āśu yāvat tān prativakti saḥ /
tāvat so 'nye ca te sarve khān nipatya vipedire // SoKss_10,9.198 //
vṛṣaḥ prāyāc ca kailāsaṃ jano dṛṣṭvā jahāsa ca /
doṣāya nirvimarśaivaṃ bhautapraśnottarakriyā // SoKss_10,9.199 //
śrutā dyugāmino bhautāḥ śrūyatāmaparo 'py ayam /
kaścidbhauto visasmāra mārgaṃ mārgāntaraṃ vrajan // SoKss_10,9.200 //
tarornadītaṭasthasya gacchāsyoparivartmanā /
ity ucyate sma panthānaṃ paripṛcchañjanaiś ca saḥ // SoKss_10,9.201 //
tatas tasya taroḥ pṛṣṭhaṃ gatvārūḍhaḥ sa mūḍhadhīḥ /
etatpṛṣṭhena me panthā upadiṣṭo janair iti // SoKss_10,9.202 //
tatpṛṣṭhe sarpataścāsya bharātparyantavartinī /
śākhā nanāma yatnena papātālambya naiṣa tām // SoKss_10,9.203 //
tāmālambya sthito yāvattāvattenāyayau pathā /
āroheṇoparisthena nadyāṃ pītajalaḥ karī // SoKss_10,9.204 //
taṃ dṛṣṭvā taruśākhāgralambhī bhautaḥ sa dīnavāk /
mahātmanmāṃ gṛhāṇeti hastyāroham uvāca tam // SoKss_10,9.205 //
hastyārohaś ca bhautaṃ tam avatārayituṃ taroḥ /
pādayor agrahīd dvābhyāṃ pāṇibhyām ujjhitāṅkuśaḥ // SoKss_10,9.206 //
tāvac ca nirgatya gate gaje bhautasya tasya saḥ /
lalambe pādayohastipako vṛkṣāgralambinaḥ // SoKss_10,9.207 //
tataḥ sa tvarayan bhauto hastyārohaṃ tam abhyadhāt /
yadi jānāsi tacchrighraṃ yat kiṃcid gīyatāṃ tvayā // SoKss_10,9.208 //
ito 'vatārayejjātu yacchrutvāgatya nau janaḥ /
patitāvanyathādhastāddharedāvāmiyaṃ nadī // SoKss_10,9.209 //
ity uktaḥ sa gajārohastena mañju tathā jagau /
yathā sa eva bhauto 'tra paritoṣamagātparam // SoKss_10,9.210 //
sādhuvādaṃ ca sa dadadvismṛtyojjhitapādapaḥ /
dātuṃ prāvartata dvābhyāṃ hastābhyāṃ choṭikāṃ jaḍaḥ // SoKss_10,9.211 //
tatkṣaṇaṃ vinipatyaiva sahastyāroha eva saḥ /
nadyāṃ vipede mūrkhair hi saṅgaḥ kasyāsti śarmaṇe // SoKss_10,9.212 //
ityākhyāya kathāṃ bhūyo vatseśvarasutāya saḥ /
gomukhaḥ kathayām āsa hiraṇyākṣakathāmimām // SoKss_10,9.213 //
astīha himavatkukṣau deśaḥ pṛthvīśiromaṇiḥ /
kaśmīra iti vidyānāṃ dharmasya ca niketanam // SoKss_10,9.214 //
tatrādhiṣṭhānamabhavaddhiraṇyapuranāmakam /
kanakākṣa iti khyātastasminrājā babhūva ca // SoKss_10,9.215 //
tasya ratnaprabhādevyāṃ śaṃkarārādhanodbhavaḥ /
putro hiraṇyākṣa iti kṣmāpaterudapadyata // SoKss_10,9.216 //
sa jātu gulikākrīḍāṃ kurvan gulikayā chalāt /
tāpasīṃ rājatanayo mārgāyātām atāḍayat // SoKss_10,9.217 //
sā tāpasī jitakrodhā rājaputraṃ vihasya tam /
yogīśvarī hiraṇyākṣam uvāca vikṛtānanā // SoKss_10,9.218 //
svayauvanādikair īdṛg darpaś cet tava tāṃ yadi /
mṛgāṅkalekhām āpnoṣi bhāryāṃ tat kīdṛśo bhavet // SoKss_10,9.219 //
tac chrutvā kṣamayitvā tāṃ rājaputraḥ sa pṛṣṭavān /
keṣā mṛgāṅkalekhākhyā bhagavatyucyatāmiti // SoKss_10,9.220 //
tatas taṃ sābravīdasti śaśitejā iti śrutaḥ /
vidyādharendro himavatyacalendre mahāyaśāḥ // SoKss_10,9.221 //
mṛgāṅkalekhā tasyāsti tanayā varakanyakā /
rūpeṇa dyucarendrāṇā niśāsūnnidrakapradā // SoKss_10,9.222 //
sā cānurūpā bhāryā te tasyāstvamucitaḥ patiḥ /
ity uktaḥ siddhatāpasyā hiraṇyākṣo jagāda tām // SoKss_10,9.223 //
kathaṃ bhagavati prāpyā mayā sā tarhi kathyatām /
tac chrutvā sā hiraṇyākṣaṃ taṃ yogeśvaryabhāṣata // SoKss_10,9.224 //
gatvāhaṃ tvatkathākhyānādupalapsye tadāśayam /
āgatya cāham eva tvāṃ tatra neṣyāmyataḥ param // SoKss_10,9.225 //
ihāsti yo 'mareśākhyo devastatketane tvayā /
prātaḥ prāpsyāsmi nityaṃ hi tamarcitum upaimy aham // SoKss_10,9.226 //
ity uktvā nabhasā prāyāttāpasī sā svasiddhitaḥ /
tasyā mṛgāṅkalekhāyā nikaṭaṃ tuhinācalam // SoKss_10,9.227 //
tatra tasyai hiraṇyākṣaguṇān yuktyā śaśaṃsa sā /
tathā yathā divyakanyā sātyutkaivam uvāca tām // SoKss_10,9.228 //
tādṛśaṃ cenna bhartāraṃ prāpnuyāṃ bhagavaty aham /
tanniṣphalena kiṃ kāryamamunā jīvitena me // SoKss_10,9.229 //
ityārūḍhasmarāveśā nītvā tatkathayā dinam /
mṛgāṅkalekhā tāpasyā sahovāsa tayā niśām // SoKss_10,9.230 //
tāvat so 'pi hiraṇyākṣastaccintānītavāsaraḥ /
suptaḥ kathaṃcijjagade gauryā svapne niśākṣaye // SoKss_10,9.231 //
vidyādharaḥ san prāptas tvaṃ muniśāpena martyatām /
tāpasyāḥ karasaṃsparśādetasyā mokṣyase tataḥ // SoKss_10,9.232 //
mṛgāṅkalekhāṃ ca tatastāmāśu pariṇeṣyasi /
taccintā nātra kāryā te pūrvabhāryā hi sā tava // SoKss_10,9.233 //
ityādiśyaiva sā devī tiro 'bhūttasya so 'pi ca /
prabudhya prātar utthāya cakre snānādimaṅgalam // SoKss_10,9.234 //
tato 'vareśvarasyāgre gatvā tasthau praṇamya tam /
yatra saṃketakaṃ tasya tāpasyā vihitaṃ tayā // SoKss_10,9.235 //
atrāntare ca katham apy āptanidrāṃ svamandire /
mṛgāṅkalekhām apitāṃ gaurī svapne samādiśat // SoKss_10,9.236 //
kṣīṇaśāpaṃ hiraṇyākṣaṃ jātaṃ vidyādharaṃ punaḥ /
karasparśena tāpasyāḥ patiṃ prāpsyasy alaṃ śucā // SoKss_10,9.237 //
ity uktvāntarhitāyāṃ ca devyāṃ prātaḥ prabudhya sā /
mṛgāṅkalekhā tāpasyai tasyai svapnaṃ śaśaṃsa tam // SoKss_10,9.238 //
sā tac chrutvaiva cāgatya bhūlokaṃ siddhatāpasī /
sthitaṃ kṣetre 'mareśasya hiraṇyākṣaṃ tam abhyadhāt // SoKss_10,9.239 //
ehi vaidyādharaṃ lokaṃ putrety uktvā kareṇa sā /
praṇataṃ taṃ samādāya bāhāvudapatan nabhaḥ // SoKss_10,9.240 //
tāvat sa sa hiraṇyākṣo bhūtvā vidyādhareśvaraḥ /
smṛtvā śāpakṣayājjātiṃ tāpasīṃ tām abhāṣata // SoKss_10,9.241 //
himādrau vajrakūṭākhye pure jānīhi māmiyam /
vidyādharāṇāṃ rājānaṃ nāmnāpyamṛtatejasam // SoKss_10,9.242 //
so 'hamullaṅghanakrodhācchāpaṃ prāpya purā muneḥ /
martyayonim upāgacchaṃ tvatkarasparśanāvadhim // SoKss_10,9.243 //
śaptasya me tadā bhāryā yā duḥkhādajahattanum /
saiṣā mṛgāṅkalekhādya jātā pūrvapriyā mama // SoKss_10,9.244 //
idānīṃ ca tvayā sārdhaṃ gatvā prāpsyāmi tāmaham /
tvatkarasparśapūtasya śāntaḥ śāpo hi so 'dya me // SoKss_10,9.245 //
iti bruvaṃstayā sākaṃ tāpasyā gaganena saḥ /
jagāmāmṛtatejāstaṃ himādriṃ dyucarādhipaḥ // SoKss_10,9.246 //
mṛgāṅkalekhām udyānasthitāṃ tatra dadarśa saḥ /
sāpy apaśyat tam āyāntaṃ tāpasyāveditaṃ tayā // SoKss_10,9.247 //
citraṃ śrutipathenādau praviśyānyonyamānasam /
anirgatyāpyaviśatāṃ dṛṣṭimārgeṇa tau punaḥ // SoKss_10,9.248 //
vivāhasiddhaye pitre tvayedaṃ kathyatāmiti /
ūce mṛgāṅkalekhātra tāpasyā prauḍhayā tayā // SoKss_10,9.249 //
tato lajjānatamukhī sā gatvā pitaraṃ nijam /
sakhīmukhena tatsarvaṃ bodhayām āsa tatkṣaṇam // SoKss_10,9.250 //
so 'pi svapne 'mbikādiṣṭastatpitā khecareśvaraḥ /
tamanaiṣītsvabhavanaṃ saṃmānyāmṛtatejasam // SoKss_10,9.251 //
dadau mṛgāṅkalekhāṃ ca tasmai tāṃ sa yathāvidhi /
kṛtodvāhaś ca taṃ vajrakūṭaṃ svaṃ prayayau puram // SoKss_10,9.252 //
tatra so 'mṛtatejāḥ svaṃ rājyaṃ prāpya sabhāryakam /
ānītaṃ siddhatāpasyā martyatvātpitaraṃ nijam // SoKss_10,9.253 //
kanakākṣaṃ tamabhyarcya bhogaiḥ prāpayya bhūtalam /
mṛgāṅkalekhayā sākaṃ tāmṛddhiṃ bubhuje ciram // SoKss_10,9.254 //
iti pūrvakarmavihitaṃ bhavitavyaṃ jagati yasya jantoryat /
tadayatnena sa purataḥ patitaṃ prāpnotyasādhyamapi // SoKss_10,9.255 //
evaṃ gomukhakathitāṃ śaktiyaśasyutsuko niśamya kathām /
śayane niśi naravāhanadatto nidrāmasau bheje // SoKss_10,9.256 //
iti mahākaviśrīsomadevabhaṭṭaviracite kathāsaritsāgare śaktiyaśolambake navamas taraṅgaḥ /
daśamas taraṅgaḥ /
tato 'nyedyuḥ punarnaktaṃ vinodārthaṃ sa gomukhaḥ /
naravāhanadattāya kathāmetāmavarṇayat // SoKss_10,10.1 //
dhāreśvarābhidhe śaive siddhakṣetre purāvasat /
upāsyamāno bahubhiḥ śiṣyaiḥ ko'pi mahāmuniḥ // SoKss_10,10.2 //
so 'bravījjātu śiṣyānsvānyuṣmāsu yadi kenacit /
apūrvamīkṣitaṃ kiṃcicchrutaṃ vā tannivedyatām // SoKss_10,10.3 //
ity ukte tena muninā śiṣya eko jagāda tam /
mayā śrutamapūrvaṃ yattadākhyāmi niśamyatām // SoKss_10,10.4 //
vijayākhyaṃ mahākṣetraṃ kaśmīreṣv asti śāṃbhavam /
tatra pravrājakaḥ kaścidāsīdvidyābhimānavān // SoKss_10,10.5 //
jayī sarvatra bhūyāsam ity āśaṃsan praṇamya saḥ /
śaṃbhuṃ pratasthe vādāya pravrāṭ pāṭaliputrakam // SoKss_10,10.6 //
gacchaṃś ca mārge 'tikrāmanvanāni sarito girīn /
prāpyāṭavīṃ pariśrānto viśaśrāma tarostale // SoKss_10,10.7 //
kṣaṇāc ca vāpīśiśire tatra dūrādhvadhūsaram /
dadarśa dhārmikaṃ daṇḍakuṇḍikāhastamāgatam // SoKss_10,10.8 //
kutastvaṃ kutra yāsīti niṣaṇṇo 'tra ca tena saḥ /
pravrājakena pṛṣṭastamityabhāṣita dhārmikaḥ // SoKss_10,10.9 //
āgato 'haṃ sakhe vidyākṣetrātpāṭaliputrakāt /
kaśmīrānyāmi tatratyāñjetuṃ vādena paṇḍitān // SoKss_10,10.10 //
śrutvaitaddhārmikavacaḥ sa parivrāḍacintayat /
ihaiko na jito 'yaṃ cenmayā pāṭaliputrakaḥ // SoKss_10,10.11 //
tat tatra gatvā jeṣyāmi katham anyān bahūn aham /
ity ālocya sa taṃ pravrāḍ ākṣipyāha sma dhārmikam // SoKss_10,10.12 //
viparītamidaṃ kiṃ te vada dhārmika ceṣṭitam /
kva dhārmiko mumukṣustvaṃ kva vādī vyasanāturaḥ // SoKss_10,10.13 //
vādābhimānabandhena saṃsārānmokṣamicchasi /
śamayasyagninoṣmāṇaṃ śītaṃ haṃsi himena ca // SoKss_10,10.14 //
uttitīrṣasi pāṣāṇanāvā mūḍha mahodadhim /
vātena jvalitaṃ vahniṃ nivārayitumīhase // SoKss_10,10.15 //
brāhmaṃ śīlaṃ kṣamā nāma kṣātramāpannarakṣaṇam /
mumukṣuśīlaṃ ca śamaḥ kalaho rakṣasāṃ smṛtam // SoKss_10,10.16 //
tasmācchāntena dāntena bhavitavyaṃ mumukṣuṇā /
nirastadvandvaduḥkhena saṃsārakleśabhīruṇā // SoKss_10,10.17 //
ataḥ śamakuṭhāreṇa cchindhīmaṃ bhavapādapam /
hetuvādābhimānāmbusekaṃ tasya tu mā sma dāḥ // SoKss_10,10.18 //
ity ukto dhārmikastena parituṣṭaḥ praṇamya tam /
gururbhavānmamety uktvā jagāma sa yathāgatam // SoKss_10,10.19 //
pravrāḍḍhasansthito 'traiva tarumūle tadantarāt /
yakṣasyālāpamaśṛṇotkrīḍato bhāryayā saha // SoKss_10,10.20 //
karṇaṃ dadāti yāvac ca sa pravrāṭ tāvad atra saḥ /
yakṣaḥ puṣpasrajā bhāryāṃ narmaṇā tāmatāḍayat // SoKss_10,10.21 //
tāvac ca mṛtakalpaṃ sā kṛtvātmānaṃ śaṭhā mṛṣā /
tasthau tatparivāraś ca muktākrando jhagityabhūt // SoKss_10,10.22 //
cirāccāgatajīveva sā dṛśāvudamīlayat /
kiṃ tvayā dṛṣṭamiti tāṃ yakṣo 'prākṣīttataḥ patiḥ // SoKss_10,10.23 //
atha mithyaiva sāvocattvayāhaṃ mālayā yadā /
abhyāhatā tadāpaśyaṃ kṛṣṇaṃ puruṣamāgatam // SoKss_10,10.24 //
pāśahastaṃ jvalannetraṃ prāṃśumūrdhvaśiroruham /
bhayānakaṃ nijacchāyāmalinīkṛtadiktaṭam // SoKss_10,10.25 //
tena nītāhamabhavaṃ duṣṭena yamamandiram /
tyajitāsmi ca tatratyaistaṃ nivāryādhikāribhiḥ // SoKss_10,10.26 //
evam tayokte yakṣiṇyā hasan yakṣo jagāda tām /
aho vinendrajālena strīṇāṃ ceṣṭā na vidyate // SoKss_10,10.27 //
ko mṛtyuḥ kusumāghātādāvṛttiḥ kā yamālayāt /
mūḍhe pāṭaliputrastrīvṛttānto 'nukṛtastvayā // SoKss_10,10.28 //
tasmin hi nagare rāja yo 'sti siṃhākṣanāmakaḥ /
tadbhāryā mantrisenānīpurohitabhiṣagvadhūḥ // SoKss_10,10.29 //
sahādāya trayodaśyāṃ śuklapakṣe kadācana /
sanāthīkṛtataddeśāmāgāddraṣṭuṃ sarasvatīm // SoKss_10,10.30 //
tatra tanmārgamilitaiḥ sarvāḥ kubjāndhapaṅgubhiḥ /
vyādhitair ity ayācyanta bhūpālapramukhāṅganāḥ // SoKss_10,10.31 //
rogāturāṇāṃ dīnānāmauṣadhaṃ naḥ prayacchata /
yena mucyāmahe rogātkurutārtānukampanam // SoKss_10,10.32 //
samudralaharīlolo vidyutsphuritabhaṅguraḥ /
jīvaloko hy ayaṃ yātrādyutsavakṣaṇasundaraḥ // SoKss_10,10.33 //
tadasāre 'tra saṃsāre sāraṃ dīneṣu yā dayā /
kṛpaṇeṣu ca yaddānaṃ guṇavān kva na jīvati // SoKss_10,10.34 //
āḍhyasya kiṃ ca dānena suhitasyāśanena kim /
kiṃ ca ndanena śītāloḥ kiṃ dhanena himāgame // SoKss_10,10.35 //
tadetānuddharata naḥ kṛpaṇānāmayāpadaḥ /
ity uktā vyādhitaistaistā nṛpabhāryādayo 'bruvan // SoKss_10,10.36 //
suṣṭhūpapannaṃ jalpanti kṛpaṇā vyādhitā ime /
sarvasvenāpyato 'smābhiḥ kāryameṣāṃ cikitsitam // SoKss_10,10.37 //
evamanyonyamālapya devīmabhyarcya yoṣitaḥ /
vyādhitāṃstānsvabhavanānyāninyustāḥ pṛthakpṛthak // SoKss_10,10.38 //
svabhartṝn prerya teṣāṃ ca mahāsattvān mahauṣadhaiḥ /
cikitsāṃ kārayām āsur nottasthuś ca tadantikāt // SoKss_10,10.39 //
sahavāsāc ca tair eva saṅgamudbhūtamanmathaiḥ /
tathā yayustāḥ saṃsāraṃ tanmayaṃ dadṛśuryathā // SoKss_10,10.40 //
kva rogiṇo 'mī kṛpaṇā bhartāraḥ kva nṛpādayaḥ /
iti na vyamṛśattāsāṃ manmathāndhīkṛtaṃ manaḥ // SoKss_10,10.41 //
tataś ca tā asaṃbhāvyarogisaṃbhogasaṃbhavaiḥ /
nakhadantakṣatair yuktāḥ patayo dadṛśurnijāḥ // SoKss_10,10.42 //
te ca bhūpālatanmantrisenāpatimukhādayaḥ /
tadācakhyuḥ sasaṃdehāḥ parasparamatandritāḥ // SoKss_10,10.43 //
tato rājābravīdanyānyūyaṃ saṃprati tiṣṭhata /
ahamadya nijāṃ bhāryāṃ tāvat pṛcchāmi yuktitaḥ // SoKss_10,10.44 //
ity uktvā tānvisṛjyaiva gatvā vāsagṛhaṃ ca saḥ /
pradarśitasnehabhayo bhāryāṃ papraccha tāṃ nṛpaḥ // SoKss_10,10.45 //
daṣṭaḥ kenādharo 'yaṃ te kṣatau kena nakhaiḥ stanau /
satyamākhyāsi cedasti śreyas te nānyathā punaḥ // SoKss_10,10.46 //
ity uktvā tena rājñā sā rājñī kṛtakam abravīt /
avācyam apy athanyāhaṃ vacmyāścaryamidaṃ śṛṇu // SoKss_10,10.47 //
citrabhitterito rātrau pumāṃścakragadādharaḥ /
nirgatyaivopabhuṅkte māṃ prātaścātraiva līyate // SoKss_10,10.48 //
yadaṅgaṃ candrasūryābhyām apidṛṣṭaṃ na jātu me /
tatredṛgetya kriyate tenāvasthā sthite tvayi // SoKss_10,10.49 //
etattasyāḥ saduḥkhāyā iva śrutvā vaco nṛpaḥ /
pratyeti sma tathā mūrkho māyāmāśaṅkya vaiṣṇavīm // SoKss_10,10.50 //
śaśaṃsa mantryādibhyaś ca tebhyas te 'pi tathā jaḍāḥ /
matvācyutopabhuktās tā bhāryās tūṣṇīṃ kilābhavan // SoKss_10,10.51 //
ityasatyaikaracanācaturāḥ kustriyaḥ śaṭhāḥ /
vañcayante jaḍamatīnnāhaṃ mūrkhastu tādṛśaḥ // SoKss_10,10.52 //
iti yakṣo bruvan bhāryāṃ sa vilakṣīcakāra tām /
tac ca pravrājako 'śrauṣīt sarvaṃ tarutale sthitaḥ // SoKss_10,10.53 //
tataḥ kṛtāñjaliryakṣaṃ taṃ sa pravrāḍ vyajijñapat /
bhagavannāśramaprāptastavāhaṃ śaraṇāgataḥ // SoKss_10,10.54 //
tatkṣamasvāparādhaṃ me tvadvaco yanmayā śrutam /
ity uktaḥ satyavacanāttasya yakṣastutoṣa saḥ // SoKss_10,10.55 //
sarvasthānagatākhyo 'haṃ yakṣastuṣṭastavāsmi ca /
gṛhāṇa varamityūce pravrāḍ yakṣeṇa tena saḥ // SoKss_10,10.56 //
manyumasyāṃ svabhāryāyāṃ mā kṛthā eṣa eva me /
varo 'stviti tamāha sma sa pravrāḍapi guhyakam // SoKss_10,10.57 //
tataḥ sa yakṣo 'vādīttaṃ tuṣṭo 'smi sutarāṃ tava /
tadeṣa te varo datto mayānyaḥ prārthyatāmiti // SoKss_10,10.58 //
tataḥ pravrājako 'vādīttarhyayaṃ me 'paro varaḥ /
adyaprabhṛti putraṃ māṃ jānītaṃ daṃpatī yuvām // SoKss_10,10.59 //
śrutvaitatsa sabhāryo 'pi pratyakṣībhūya tatkṣaṇam /
yakṣastam abravīdbāḍhaṃ putra putrastvamāvayoḥ // SoKss_10,10.60 //
asmastprasādānna ca te bhaviṣyati vipatkva cit /
vivāde kalahe dyūte vijayī ca bhaviṣyasi // SoKss_10,10.61 //
ity ukvāntarhitaṃ yakṣaṃ taṃ praṇamyativāhya ca /
rātrimatrāyayau pravrāṭ sa taṃ pāṭaliputrakam // SoKss_10,10.62 //
tatra dvāḥsthamukhenāntas tasmai siṃhākṣabhūbhṛte /
kaśmīrāgatam ātmānam ākhyāti sma sa vādinam // SoKss_10,10.63 //
anujñātapraveśaś ca tenāsthāne mahībhujā /
praviśyātra sthitānvādāyācikṣepa sa paṇḍitān // SoKss_10,10.64 //
jitvā vādena tānyakṣavaramāhātmyato 'khilān /
rājāgre sa punasteṣāṃ cakārākṣepamīdṛśam // SoKss_10,10.65 //
citrabhittervinirgatya gadācakradharaḥ pumān /
daṣṭādharauṣṭhīṃ daśanaiḥ kṣatastanataṭāṃ nakhaiḥ // SoKss_10,10.66 //
kṛtvopabhujya rātrau māṃ tadbhittāveva līyate /
etatkimiti vaḥ pṛcchāmyuttaraṃ me 'tra dīyatām // SoKss_10,10.67 //
etac chrutvā vaco nātra budhāḥ prativaco daduḥ /
paramārthamajānānā anyonyānanadarśinaḥ // SoKss_10,10.68 //
tato rājā sa siṃhākṣaḥ svayam eva tam abravīt /
yadetaduktaṃ bhavatā tadācakṣva tvam eva naḥ // SoKss_10,10.69 //
etac chrutvā sa rājñe 'smai pravrāṭ sarvaṃ śaśaṃsa tat /
tadbhāryāvyājacaritaṃ yakṣādaśrāvi tena yat // SoKss_10,10.70 //
na tatkuryādabhiṣvaṅgaṃ pāpajñaptyekahetave /
strībhiḥ kadācana janastamityūce nṛpaṃ ca saḥ // SoKss_10,10.71 //
tuṣṭastasmai nijaṃ rājyaṃ rājā datumiyeṣa saḥ /
sa tu svadeśaikarataḥ pravrāṭ tannāgrahīdyadā // SoKss_10,10.72 //
tadā saṃmānayām āsa rājā ratnotkareṇa tam /
āttaratnaḥ sa kaśmīrān pravrāṭ svaṃ deśam āgamat // SoKss_10,10.73 //
tatra yakṣaprasādena sa nirdainyaḥ sukhaṃ sthitaḥ /
ityākhyāya sa śiṣyastaṃ mahāmunim abhāṣata // SoKss_10,10.74 //
ahaṃ pravrājakāttasmādevaṃ tac chrutavāniti /
tataḥ sa vismitaḥ sānyaśiṣyaściramabhūnmuniḥ // SoKss_10,10.75 //
ity uktvā gomukho bhūyo vatseśātmajam abravīt /
evametāni kustrīṇāṃ ceṣṭitāni ca vedhasaḥ // SoKss_10,10.76 //
vicitrāṇi sadā deva lokasya caritāni ca /
iyaṃ ca śrūyatāmanyā nāryekādaśamārikā // SoKss_10,10.77 //
grāmavāsī pumānāsītkuṭumbī ko'pi mālave /
tasyodapādi duhitā dvitriputrakanīyasī // SoKss_10,10.78 //
tasyāṃ ca jātamātrāyāṃ bhāryā tasya vyapadyata /
tato 'lpair divasais tasya putra eko vyapādi ca // SoKss_10,10.79 //
tasminvipanne bhrātāsya vṛṣaśṛṅgahato mṛtaḥ /
so 'tha kanyāṃ kuṭumbī tāṃ nāmnā cakre trimārikām // SoKss_10,10.80 //
trayo 'nayā lakṣaṇayā jātayā māritā iti /
kālena yauvanasthāṃ tāṃ pitustasmādayācata // SoKss_10,10.81 //
trimārikām āḍhyaputraḥ kaścit tadgrāmasaṃbhavaḥ /
pitā ca tasmai prādāttāṃ sa yathāvat kṛtotsavaḥ // SoKss_10,10.82 //
tena bhartrā sahāraṃsta kālaṃ kam apitatra sā /
acirāc ca tatas tasyāḥ sa bhartā pañcatāmagāt // SoKss_10,10.83 //
divasair eva sā cānyaṃ capalā patimagrahīt /
so 'py alpenaiva kālena vipattiṃ prāpa tatpatiḥ // SoKss_10,10.84 //
tataḥ sā yauvanonmattā tṛtīyaṃ patimādade /
so 'pi tasyā vipanno 'bhūtpatighnyāḥ patiranyavat // SoKss_10,10.85 //
evaṃ krameṇa patayo daśa tasyā vipedire /
tato hāsyena sā nāmnā paprathe daśamārikā // SoKss_10,10.86 //
athānyabhartṛsvīkārāt pitrā hrītena vāritā /
sā varjyamānā ca janais tasthau tasya pitur gṛhe // SoKss_10,10.87 //
ekadā ca viveśātra pāntho bhavyākṛtiryuvā /
ekarātrinivāsārthaṃ tatpitrānumato 'tithiḥ // SoKss_10,10.88 //
taṃ dṛṣṭvā tadgatamanāḥ sābhavaddaśamārikā /
pāntho 'pi taruṇīṃ dṛṣṭvā so 'bhūttadabhilāṣukaḥ // SoKss_10,10.89 //
tataḥ sā pāramuṣitatrapā pitaram abhyadhāt /
ekametamahaṃ tāta vṛṇomi pathikaṃ patim // SoKss_10,10.90 //
vipatsyate ced eṣo 'pi grahīṣyāmi tato vratam /
evaṃ śṛṇvati pānthe tāṃ bruvatīṃ sa pitābravīt // SoKss_10,10.91 //
mā putri lajjā mahatī daśa te patayo mṛtāḥ /
tad etasminn api mṛte hasiṣyatitarāṃ janaḥ // SoKss_10,10.92 //
tac chrutvaiva trapāṃ tyaktvā pathiko 'pi jagāda saḥ /
nāhaṃ mriye daśa mṛtāḥ kramādbhāryā mamāpi hi // SoKss_10,10.93 //
samāvāvāṃ śamāpyatra pādasparśena dhūrjaṭeḥ /
ity ukte tena pānthena nācitrīyata tatra kaḥ // SoKss_10,10.94 //
buddhvā ca militair grāmyair dattānumatayā tayā /
daśamārikayā so 'tha pathiko jagṛhe patiḥ // SoKss_10,10.95 //
tena sākaṃ ca yāvat sā kālaṃ kam apitiṣṭhati /
tāvac chītajvarākrāntaḥ so 'pi tasyāḥ kṣayaṃ yayau // SoKss_10,10.96 //
tataḥ sā hāsinī grāvṇām apy ekādaśamārikā /
vignā gaṅgātaṭaṃ gatvā pravrajyām eva śiśriye // SoKss_10,10.97 //
ity uktvā hasitaṃ vatsarājaputraṃ sa gomukhaḥ /
bhūyo 'bravītkathāmanyāṃ śṛṇvimāṃ dāntajīvinaḥ // SoKss_10,10.98 //
pumān kaścid daridro 'bhūd grāme kvāpi kuṭumbavān /
eka eva balīvardas tasya cābhūd gṛhe dhanam // SoKss_10,10.99 //
sa niḥsattvo 'śanābhāvātsīdaty api kuṭumbake /
sopavāso 'pi taṃ dāntaṃ vyakrīṇīta na lobhataḥ // SoKss_10,10.100 //
gatvā tu vindhyavāsinyāḥ purato darbhasaṃstare /
patitvā sa tapaścakre nirāhāro 'rthakāmyayā // SoKss_10,10.101 //
uttiṣṭhaiko balīvardaḥ sarvadā dhanamasti te /
atastam eva vikrīya jīviṣyasi sadā sukham // SoKss_10,10.102 //
ityādiṣṭastayā svapne devyā prātaḥ prabudhya saḥ /
utthāya pāraṇaṃ kiṃcitkṛtvā svagṛhamāyayau // SoKss_10,10.103 //
etyāpyadhīro vikretuṃ nokṣāṇaṃ taṃ śaśāka saḥ /
vikrīte 'sminnahaṃ niḥsvo naiva varteya jātviti // SoKss_10,10.104 //
atha taṃ kathitasvapnadevyādeśaṃ prasaṅgataḥ /
upavāsakṛśaṃ kaściduvāca sumatiḥ suhṛt // SoKss_10,10.105 //
eka evāsti dāntas te taṃ tvaṃ vikrīya sarvadā /
jīviṣyasīti devyoktaṃ tajjñātaṃ mūḍha na tvayā // SoKss_10,10.106 //
tadvikrīyaitamukṣāṇaṃ nirvāhaya kuṭumbakam /
tato bhaviṣyaty anyas te tataś cānyas tato 'paraḥ // SoKss_10,10.107 //
ity uktastena mittreṇa grāmīṇaḥ sa tathākarot /
ekaikavṛṣapaṇyāc ca jijīva satataṃ sukhī // SoKss_10,10.108 //
evaṃ phalati sarvasya vidhiḥ sattvānusārataḥ /
tatsusattvo bhavetsattvahīnaṃ na vṛṇate śriyaḥ // SoKss_10,10.109 //
śṛṇutānyāṃ kathāṃ cemāṃ dhūrtasyālīkamantriṇaḥ /
āsīt pṛthvīpatir nāma nagare dakṣiṇāpathe // SoKss_10,10.110 //
tadrāṣṭre ko 'py abhūddhūrtaḥ paravañcanajīvikaḥ /
sa caikadā mahecchatvādasaṃtuṣṭo vyacintayat // SoKss_10,10.111 //
dhūrtatvenedṛśā kiṃ me yadāhārādimātrakṛt /
prāpyate mahatī yena śrīstādṛṅ na karomi kim // SoKss_10,10.112 //
ityālocya vaṇigveṣamatyudāraṃ vidhāya saḥ /
upāsarpatpratīhāraṃ gatvā dvāraṃ mahīpateḥ // SoKss_10,10.113 //
tanmukhena praviśyāntaḥ prābhṛtaṃ copanīya saḥ /
ekānte me 'sti vijñaptiriti vyajñāpayannṛpam // SoKss_10,10.114 //
rājñāpi veṣabhrāntena prābhṛtāvarjitena ca /
tatheti racitaikāntas tam evaṃ sa vyajijñapat // SoKss_10,10.115 //
dine dine mayā sākamāsthāne sarvasaṃnidhau /
bhūtvaikānte kathālāpaṃ kṣaṇamekaṃ kuru prabho // SoKss_10,10.116 //
tāvatāhaṃ pratidinaṃ dīnāraśatapañcakam /
dadāmy upāyanaṃ devasyārthaye na tu kiṃcana // SoKss_10,10.117 //
tac chrutvācintayadrājā ko doṣaḥ kimayaṃ mama /
gṛhītvā yāti dīnārāndadāti pratyutānvaham // SoKss_10,10.118 //
mahatā vaṇijā sārdhaṃ kathālāpena kā trapā /
iti sa pratipadyaitadrājā tasya kathākarot // SoKss_10,10.119 //
so 'pi tasmai dadau rājñe dīnārāṃstānyathoditān /
lokastaṃ ca mahāmantripadaṃ prāptamamanyata // SoKss_10,10.120 //
ekasmiṃś ca dine dhūrto muhuḥ paśyanniyoginaḥ /
sākūtaṃ mukhamekasya cakre rājñā samaṃ kathām // SoKss_10,10.121 //
nirgataś ca bahistena mukhālokanakāraṇam /
etyādhikāriṇā pṛṣṭaḥ sa svair aṃ taṃ mṛṣāvadat // SoKss_10,10.122 //
deśo me luṇṭhito 'nenety evaṃ te kupito nṛpaḥ /
mayātas te mukhaṃ dṛṣṭaṃ śamayiṣyāmyahaṃ ca tam // SoKss_10,10.123 //
ity uktastena so 'līkamantriṇā sabhayo gṛham /
āgatyādhikṛtaḥ svarṇasahasraṃ tasya dattavān // SoKss_10,10.124 //
anyedyuś ca samaṃ rājñā kathāṃ kṛtvā tathaiva saḥ /
nirgatya dhūrto 'vādīttaṃ niyoginam upāgatam // SoKss_10,10.125 //
yuktiyuktermayā vākyaistava rājā prasāditaḥ /
dhīro bhavādhunāhaṃ te sarvacchidreṣu rakṣakaḥ // SoKss_10,10.126 //
iti svīkṛtya taṃ yuktyā visasarja ca so 'pi tam /
adhikārī sadā taistair upacārair upācarat // SoKss_10,10.127 //
evaṃ krameṇa sarvebhyo niyogibhyaḥ sa buddhimān /
rājabhyo rājaputrebhyaḥ sevakebhyaś ca yuktibhiḥ // SoKss_10,10.128 //
bahvībhir ādadāno 'rthānarjayām āsa sarvataḥ /
pañca koṭīḥ suvarṇasya kurvanrājā samaṃ kathāḥ // SoKss_10,10.129 //
tato rahasi rājānaṃ dhūrtamantrī jagāda saḥ /
deva dattvāpi nityaṃ te dīnāraśatapañcakam // SoKss_10,10.130 //
tvatprasādānmayā prāptāḥ pañca kāñcanakoṭayaḥ /
tatprasīda gṛhāṇaitastvaṃ svarṇamahamatra kaḥ // SoKss_10,10.131 //
ity uktvā prakaṭaṃ rājñe kanakaṃ tan nyavedayat /
rājāpi kṛcchrāt tat tasya jagrāhārdhaṃ tato dhanāt // SoKss_10,10.132 //
tuṣṭaś ca sthāpayāmāsa mahāmantripade sa tam /
so 'pi prāpya śriyaṃ dhūrto dānabhogairamānayat // SoKss_10,10.133 //
evaṃ prāpnoti mahataḥ prājño 'rthānnātipāpataḥ /
kūpakhānakavatprāpte phale doṣaṃ nihanti ca // SoKss_10,10.134 //
ity uktvā gomukhaḥ prāha vatsarājasutaṃ punaḥ /
ekām idānīm udvāhasotsukaḥ śṛṇv imāṃ kathām // SoKss_10,10.135 //
babhūva durmadārātikarīndrakulakesarī /
ratnākarākhye nagare nāmnā buddhiprabho nṛpaḥ // SoKss_10,10.136 //
ratnarekhābhidhānāyāṃ rājñyāṃ tasyodapadyata /
kanyā hemaprabhā nāma sarvalokaikasundarī // SoKss_10,10.137 //
sā ca vidyādharī śāpādavatīrṇā yadā tadā /
nabhovihārasaṃskāramadāccikrīḍa dolayā // SoKss_10,10.138 //
pātabhītyā niṣiddhāpi sā tato na cacāla yat /
tattasyāḥ sa pitā rājā capeṭaṃ kupito dadau // SoKss_10,10.139 //
tāvatā sāvamānena rājaputrī vanaiṣiṇī /
vihāravyapadeśena jagāmopavanaṃ bahiḥ // SoKss_10,10.140 //
pānamatteṣu bhṛtyeṣu saṃcarantī ca tatra sā /
praviśya vṛkṣagahanaṃ teṣāṃ dṛṣṭipathādyayau // SoKss_10,10.141 //
gatvā caikākinī dūraṃ vanaṃ viracitoṭajā /
phalamūlāśinī tasthau harārādhanatatparā // SoKss_10,10.142 //
tatpitāpi sa rājā tāṃ buddhvā kvāpi tato gatām /
anviyeṣa na ca prāpa mahad duḥkham uvāha ca // SoKss_10,10.143 //
cirāt kiṃcit tanūbhūtaduḥkhaś cittaṃ vinodayan /
buddhiprabhaḥ sa niragān mṛgayāyai mahīpatiḥ // SoKss_10,10.144 //
bhramaṃś ca daivāt tat prāpa sudūraṃ sa vanāntaram /
tapasyantī sutā sāsya yatra hemaprabhā sthitā // SoKss_10,10.145 //
uṭajaṃ tatra dṛṣṭvā sa rājābhyetya tadantare /
aśaṅkitaṃ tapaḥkṣāmāṃ tāṃ dadarśa nijāṃ sutām // SoKss_10,10.146 //
sāpi dṛṣṭvā tam utthāya pādayoḥ sahasāgrahīt /
āliṅgya sa pitā tāṃ ca sāśrur aṅke nyaveśayat // SoKss_10,10.147 //
tau cānyonyaṃ cirāddṛṣṭvā tathā rurudatus tataḥ /
udaśravo yathā tatra vane 'bhūvanmṛgā api // SoKss_10,10.148 //
tataḥ śanaiḥ samāśvāsya rājāvocatsa tāṃ sutām /
tyaktvā rājaśriyaṃ putri kimidaṃ vihitaṃ tvayā // SoKss_10,10.149 //
tadehi jananīpārśvaṃ vanavāsamimaṃ tyaja /
ityūcivāṃsaṃ janakaṃ sā taṃ hemaprabhābhyadhāt // SoKss_10,10.150 //
daivenaiva niyuktāsmi śaktistāta mamātra kā /
nacaiṣyāmi gṛhaṃ bhoktuṃ na tyajāmi tapaḥsukham // SoKss_10,10.151 //
iti bruvāṇā sā tasmānniścayānna cacāla yat /
tadrājākārayat tasyā vane tatraiva mandiram // SoKss_10,10.152 //
gatvā ca rājadhānīṃ svāṃ preṣayām āsa so 'nvaham /
tasyā atithipūjārthaṃ pakvānnāni dhanāni ca // SoKss_10,10.153 //
sā ca hemaprabhā tatra dhanair annaiś ca taiḥ sadā /
pūjayantyatithīnāsītphalamūlāśinī svayam // SoKss_10,10.154 //
ekadā cāyayau tasyā rājaputryāstamāśramam /
pravrājikaikā bhrāmyantī kaumārabrahmacāriṇī // SoKss_10,10.155 //
sa tayābhyarcitā hemaprabhayā svakathāntare /
pravrajyākāraṇaṃ pṛṣṭvā bālapravrājikābravīt // SoKss_10,10.156 //
saṃvāhayantī caraṇāv ahaṃ kanyā satī pituḥ /
sīdatkarayugābhūvaṃ nidrākulitalocanā // SoKss_10,10.157 //
kiṃ nidrāsīti pādena tataḥ pitrāhamāhatā /
tanmanyunā pravrajitā nirgatyaivāsmi tadgṛhāt // SoKss_10,10.158 //
iti pravrājikām uktavatīṃ hemaprabhātha sā /
samānaśīlaprītā tāṃ vanavāsasakhī vyadhāt // SoKss_10,10.159 //
ekadā tāmavocatsā prātaḥ pravrājikāṃ sakhīm /
sakhi svapne 'dya jāne 'hamuttīrṇā vipulāṃ nadīm // SoKss_10,10.160 //
ārūḍhāsmi tataḥ śvetaṃ gajaṃ tadanu parvatam /
tatrāśrame mayā dṛṣṭo bhagavānambikāpatiḥ // SoKss_10,10.161 //
tadagre prāpya vīṇāṃ ca gāyanty ahamavādayam /
tato 'drākṣaṃ ca puruṣaṃ divyākāram upāgatam // SoKss_10,10.162 //
taṃ dṛṣṭvā ca tvayā sākamahamutpatitā nabhaḥ /
iyaddṛṣṭvā prabuddhāsmi vyatikrāntā ca yāminī // SoKss_10,10.163 //
etac chrutvaiva tāṃ hemaprabhāmāha sma mā sakhī /
śāpāvatīrṇā kāpi tvaṃ divyā kalyāṇi niścitam // SoKss_10,10.164 //
pratyāsannaṃ ca śāpāntaṃ tava svapno vadatyasau /
śrutvaitadabhyanandatsā rājaputrī sakhīvacaḥ // SoKss_10,10.165 //
tato bhūyiṣṭhamudite jagaddīpe divākare /
āyayau turagārūḍho rājaputro 'tra kaścana // SoKss_10,10.166 //
sa tāṃ hemaprabhāṃ dṛṣṭvā tāpasīveṣadhāriṇīm /
jātaprītirupāgatya vavande muktavāhanaḥ // SoKss_10,10.167 //
sāpi taṃ racitātithyā kṛtāsanaparigraham /
saṃjātapraṇayāprākṣīn mahātman ko bhavān iti // SoKss_10,10.168 //
rājaputro 'tha so 'vādīnmahābhāge mahīpatiḥ /
pratāpasena ityasti śubhanāmānukīrtanaḥ // SoKss_10,10.169 //
sa tapyamānaḥ putrārthaṃ harasyārādhanaṃ tapaḥ /
tenādiśyata devena prādurbhūya prasādinā // SoKss_10,10.170 //
vidyādharāvatāras te putra eko bhaviṣyati /
sa ca śāpakṣaye lokaṃ nijam eva prapatsyate // SoKss_10,10.171 //
dvitīyastu suto bhāvī vaṃśarajyadharastava /
ity uktaḥ śaṃbhunotthāya hṛṣṭaścakre sa pāraṇam // SoKss_10,10.172 //
kālena jātas tasyaiko lakṣmīsenābhidhaḥ sutaḥ /
śūrasenābhidhānaś ca dvitīyo nṛpateḥ kramāt // SoKss_10,10.173 //
tadimaṃ māṃ vijānīhi lakṣmīsenaṃ varānane /
ānītam iha vātāśvenākṛṣyākheṭanirgatam // SoKss_10,10.174 //
ity uktā tena sāpy uktvā svodantaṃ tasya pṛcchataḥ /
sadyo hemaprabhā jātiṃ smṛtvā hṛṣṭā jagāda tam // SoKss_10,10.175 //
tvayi dṛṣṭe mayā jātir vidyābhiḥ saha saṃsmṛtā /
sākaṃ sakhyānayā śāpacyutā vidyādharī hy aham // SoKss_10,10.176 //
tvaṃ ca vidyādharaḥ śāpacyutaḥ svasacivānvitaḥ /
bhartā me tvaṃ ca matsakhyā asyāstvatsacivaś ca saḥ // SoKss_10,10.177 //
kṣīṇaś ca sasakhīkāyāḥ sa śāpo mama sāṃpratam /
loke vaidyādhare bhūyaḥ sarveṣāṃ naḥ samāgamaḥ // SoKss_10,10.178 //
ity uktā divyarūpatvaṃ prāpya sakhyā samaṃ tayā /
hemaprabhā khamutpatya sā svalokamagāttadā // SoKss_10,10.179 //
lakṣmīsenaś ca yāvat sa sāścaryo 'tra sthitaḥ kṣaṇāt /
tāvat sa sacivas tasya cinvāno mārgamāyayau // SoKss_10,10.180 //
tasmai sa rājaputraś ca sakhye yāvadbravīti tat /
tāvadbuddhiprabho 'pyāgātsa rājā svasutotsukaḥ // SoKss_10,10.181 //
so 'dṛṣṭvaiva sutāṃ dṛṣṭvā lakṣmīsenasḥ samantrikaḥ /
smṛtvā śāpakṣayājjātiṃ svalokaṃ nabhasā yayau // SoKss_10,10.182 //
tato buddhiprabhe vigne lakṣmīsenaḥ samantrikaḥ /
smṛtvā śāpakṣayāj jātiṃ khalokaṃ nabhasā yayau // SoKss_10,10.183 //
prāpya hemaprabhāṃ bhāryāmāgatya ca tayā saha /
buddhiprabhaṃ tamāmantrya vyasṛjatsa nijaṃ puram // SoKss_10,10.184 //
gatvā ca prāptabhāryeṇa tena sakhyā samaṃ tataḥ /
pitre pratāpasenāya svavṛttāntamavarṇayat // SoKss_10,10.185 //
tena dattaṃ kramaprāptaṃ rājyaṃ dattvānujanmane /
śūrasenāya sa yayau vaidyādharapuraṃ nijam // SoKss_10,10.186 //
tatra vidyādharaiśvaryasukhaṃ hemaprabhāyutaḥ /
lakṣmīsenaḥ sa bhuṅkte sma sakhyā tenānvitaściram // SoKss_10,10.187 //
itthaṃ kathā nigaditāḥ kila gomukhena śṛṇvan kramāt sa naravāhanadattadevaḥ /
āsannavartinavaśaktiyaśovivāhasūtko 'pi tāṃ kṣaṇam iva kṣaṇadāṃ nināya // SoKss_10,10.188 //
evaṃ vinodya ca dināni sa rājaputraḥ prāpte vivāhadivase piturantikasthaḥ /
vatseśvarasya nabhasaḥ sahasāvatīrṇaṃ vaidyādharaṃ tapanadīpti balaṃ dadarśa // SoKss_10,10.189 //
tanmadhye ca svakaduhitaraṃ ditsitāṃ tāṃ gṛhītvā prītyā prāptaṃ sphaṭikayaśasaṃ vīkṣya vidyādharendram /
pratyudgamya śvaśura iti taṃ pūjayām āsa harṣādvatseśena prathamavihitātithyamarghyādinā saḥ // SoKss_10,10.190 //
so 'pyāvedya yathārthamambaracarādhīśaḥ kṣaṇātkalpitā śeṣasvocitadivyavaibhavavidhiḥ siddhiprabhāvāttataḥ /
ratnaughapratipūritāya vidhivadvatseśaputrāya tāṃ tasmai svāṃ vitatāra śaktiyaśasaṃ pūrvapradiṣṭāṃ sutām // SoKss_10,10.191 //
sa ca naravāhanadatto bhāryāṃ vidyādharendratanayāṃ tām /
saṃprāpya śaktiyaśasaṃ padma ivārkadyutiṃ vyarucat // SoKss_10,10.192 //
sphaṭikayaśasyupayāte kauśāmbyāṃ puri sa vatsarājasutaḥ /
śaktiyaśovadanāmbujasaktekṣaṇaṣaṭpadas tadā tasthau // SoKss_10,10.193 //
iti mahākaviśrīsomadevabhaṭṭaviracite kathāsaritsāgare śaktiyaśolambake daśamas taraṅgaḥ /
samāptaś cāyaṃ śaktiyaśolambako daśamaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
velā nāmaikādaśo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya rasayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_11,0.1 //
prathamas taraṅgaḥ /
namatāśeṣavighnaughavāraṇaṃ vāraṇānanam /
kāraṇaṃ sarvasiddhīnāṃ duritārṇavatāraṇam // SoKss_11,1.1 //
evaṃ sa śaktiyaśasaṃ prāpyānyāḥ prathamāś ca tāḥ /
ratnaprabhādyā devīṃ ca mukhyāṃ madanamañcukām // SoKss_11,1.2 //
atiṣṭhadviharanvatsayuvarājaḥ suhṛdyutaḥ /
naravāhanadatto 'tha kauśāmbyāṃ pitṛpārśvagaḥ // SoKss_11,1.3 //
ekadā ca tamudyānagataṃ deśāntarāgatau /
bhrātarau rājaputrau dvāvakasmādabhyupeyatuḥ // SoKss_11,1.4 //
kṛtātithyapraṇatayostayor eko 'bravīc ca tam /
vaiśākhyākhye pure rājñaḥ putrāvāvāṃ dvimātṛkau // SoKss_11,1.5 //
nāmnā ruciradevo 'haṃ dvitīyaścaiṣa potakaḥ /
javinī hastinī me 'sti turagau dvāvamuṣya ca // SoKss_11,1.6 //
tannimittaṃ samutpanno vivādaścāvayor dvayoḥ /
ahaṃ javādhikāṃ vacmi hastinīṃ turagāvayam // SoKss_11,1.7 //
ahaṃ yadi jitastanme paṇaḥ saiva kareṇukā /
ayaṃ yadi jito vā syāttadaśvāveva tau paṇau // SoKss_11,1.8 //
teṣāṃ javāntaraṃ jñātuṃ kṣamo nāstyastvayā vinā /
tadasmadgṛhamāgatya tatparīkṣāṃ kuru prabho // SoKss_11,1.9 //
prasīda tvaṃ hi sarvārthaprārthanākalpapādapaḥ /
āvāṃ cābhyāgatau dūrādetadarthaṃ tavārthinau // SoKss_11,1.10 //
evaṃ ruciradevena so 'rthito 'śvavaśārasāt /
anurodhāc ca vatseśasūnus tatpratyapadyata // SoKss_11,1.11 //
tadupānītavātāśvarathārūḍhastadaiva saḥ /
pratasthe prāpa vaiśākhapuraṃ tābhyāṃ samaṃ ca tat // SoKss_11,1.12 //
ko 'yaṃ syāt kiṃsvid aprāptaratiḥ kāmo navodbhavaḥ /
kiṃ vā dvitīyaś candro 'yam akalaṅko divācaraḥ // SoKss_11,1.13 //
uta vā puruṣākāro dhātrā kāmasya nirmitaḥ /
taruṇīhṛdayākāṇḍasamūlonmūlanaḥ śaraḥ // SoKss_11,1.14 //
ity unmadākulotpakṣmalocanābhir vilokya saḥ /
varṇyamānaḥ purastrībhistadviveśa purottamam // SoKss_11,1.15 //
śṛṅgāraikamayaṃ tatra yuvarājo dadarśa saḥ /
pūrvaiḥ kṛtapratiṣṭhasya kāmadevasya mandiram // SoKss_11,1.16 //
tasminratiprītipade praviśya praṇipatya tam /
kāmadevaṃ sa viśramya kṣaṇamadhvaśramaṃ jahau // SoKss_11,1.17 //
tatas taddevasadanābhyarṇavarti viveśa ca /
prītyā ruciradevasya mandiraṃ tatpuraskṛtaḥ // SoKss_11,1.18 //
varavājigajākīrṇaṃ tadāgamanasotsavam /
ūrjitaśri sa tatpaśyanreme vatseśvarātmajaḥ // SoKss_11,1.19 //
tais tai ruciradevena satkāraiḥ satkṛto 'tha saḥ /
tatra tadbhaginīṃ kanyāṃ dadarśātyadbhutākṛtim // SoKss_11,1.20 //
tadrūpaśobhākṛṣṭena cakṣuṣā mānasena ca /
na so 'paśyatpravāsaṃ vā virahaṃ svajanena vā // SoKss_11,1.21 //
sāpi dṛṣṭyeva nīlābjamālayeva praphullayā /
premanikṣiptayā tasya cakāreva svayaṃvaram // SoKss_11,1.22 //
tato jayendrasenākhyāṃ tāṃ sa dadhyau yathā tathā /
āsatāṃ niśi nāryo 'nyā na nidrāpi jahāra tam // SoKss_11,1.23 //
anyedyuḥ potakānītam apivātasamaṃ jave /
tadaśvaratnayugalaṃ vāhavidyārahasyavit // SoKss_11,1.24 //
svayaṃ ruciradevī yāṃ tāmāruhya kareṇukām /
tadvegena jigāyaiva javādhānabalena saḥ // SoKss_11,1.25 //
tato ruciradevena vājiratnayuge jite /
yāvat sa vatseśasuto viśatyabhyantaraṃ tataḥ // SoKss_11,1.26 //
tāvattasya pituḥ pārśvāddūto 'ntikam upāyayau /
sa dṛṣṭvā pādayor dūtastaṃ praṇamyābravīdidam // SoKss_11,1.27 //
iha prayātaṃ buddhvā tvāṃ parivārātpitā tava /
rājā māṃ prāhiṇottvāṃ pratyevamādiśati sma ca // SoKss_11,1.28 //
iyaddūramanāvedya yāto 'syudyānataḥ katham /
adhṛtirnastadāyāhi muktavyāsaṅgasatvaram // SoKss_11,1.29 //
iti śṛṇvan pitur dūtāt priyāprāptiṃ ca cintayan /
naravāhanadatto 'bhūt sa dolārūḍhamānasaḥ // SoKss_11,1.30 //
tāvatkṣaṇāc ca tatraikaḥ sārthavāho 'tiharṣalaḥ /
dūrādeva namannetya yuvarājam uvāca tam // SoKss_11,1.31 //
jaya vīra jayāpuṣpakodaṇḍakusumāyudha /
bhāvividyādharādhīśa cakravartiñjaya prabho // SoKss_11,1.32 //
bālo na kiṃ manohārī vardhamāno na kiṃ dviṣām /
vitrāsakārī dṛṣṭo 'si deva tasmādasaṃśayam // SoKss_11,1.33 //
acirādacyutaguṇaṃ tvāṃ drakṣyantyeva khecarāḥ /
ākrāmantaṃ krameṇa dyāṃ kurvantaṃ balinirjayam // SoKss_11,1.34 //
ityādi stutavāṃstena yuvarājena satkṛtaḥ /
pṛṣṭaścākathayattasmai svavṛttāntaṃ mahāvaṇik // SoKss_11,1.35 //
asti lampeti nagarī pṛthivīmaulimālikā /
tasyāṃ kusumasārākhyo vaṇigāḍhyo mahānabhūt // SoKss_11,1.36 //
tasya dharmaikavasateḥ śaṃkarārādhanārjitaḥ /
eko 'haṃ candrasārākhyaḥ putro vatseśanandana // SoKss_11,1.37 //
so 'haṃ mittraiḥ samaṃ jātu devayātrāmavekṣitum /
gatastatrāparānāḍhyānadrākṣaṃ dadato 'rthiṣu // SoKss_11,1.38 //
tato dhanārjanecchā me pradānaśraddhayodabhūt /
asaṃtuṣṭasya bahvyāpi pitrupārjitayā śriyā // SoKss_11,1.39 //
tena dvīpāntaraṃ gantum aham ambudhivartmanā /
arūḍhavān pravahaṇaṃ nānāratnaprapūritam // SoKss_11,1.40 //
daivenevānukūlena vāyunā preritaṃ ca tat /
alpair eva dinaiḥ prāpa taṃ dvīpaṃ vahanaṃ mama // SoKss_11,1.41 //
tatrāpratītamudriktaratnavyavahṛtiṃ ca mām /
buddhvā rājārthalobhena baddhvā kārāgṛhe nyadhāt // SoKss_11,1.42 //
tasmin gṛhe duṣkṛtibhiḥ krandadbhiḥ kṣuttṛḍarditaiḥ /
pretair iva sthito yāvad ahaṃ nirayasaṃnibhe // SoKss_11,1.43 //
tāvadasmatkulābhijñastannivāsī mahāvaṇik /
mahīdharākhyo rājānaṃ matkṛte taṃ vyajijñapat // SoKss_11,1.44 //
lampānivāsino deva putra eṣa vaṇikpateḥ /
nirdoṣasya tadetasya bandhanādyayaśaskaram // SoKss_11,1.45 //
ityādi bodhitastena sa māmunmocya bandhanāt /
ānāyya cāntikaṃ rājā sādaraṃ samamānayat // SoKss_11,1.46 //
tato rājaprasādena tanmittropāśrayeṇa ca /
tatrāsaṃ mahataḥ kurvanvyavahārānahaṃ sukhī // SoKss_11,1.47 //
ekadātra madhūdyānayātrāyāṃ dṛṣṭavān aham /
vaṇijaḥ śikharākhyasya tanayāṃ varakanyakām // SoKss_11,1.48 //
tayā kaṃdarpadarpābdhilaharyeva hṛtas tataḥ /
gatvaiva tatpitustasmādahaṃ yācitavāṃś ca tām // SoKss_11,1.49 //
sa ca kṣaṇaṃ vicintyāntastatpitā mām abhāṣata /
sākṣānna yujyate dātumeṣā me 'styatra kāraṇam // SoKss_11,1.50 //
tadetāṃ siṃhaladvīpamahaṃ mātāmahāntikam /
prahiṇomyupayacchasva gatvaināmarthitāṃ tataḥ // SoKss_11,1.51 //
saṃdekṣyāmi tathā tatra yathaitattava setsyati /
ity uktvā māṃ sa saṃmānya śikharo vyasṛjadgṛham // SoKss_11,1.52 //
anyedyuś ca sa tāṃ kanyām āropya saparicchadām /
yānapātre 'bdhimārgeṇa prāhiṇot siṃhalān prati // SoKss_11,1.53 //
atha yāvadahaṃ tatra gantumicchāmi sotsukaḥ /
tāvadvidyunnipātogrā vārtā tatrodabhūdiyam // SoKss_11,1.54 //
śikharasya sutā yena yātā pravahaṇena tat /
magnamabdhau na caiko 'pi tata uttīrṇavāniti // SoKss_11,1.55 //
tadvārtāvātyayā bhagnadhair yaḥ pravahaṇākulaḥ /
ahaṃ sadyo nirālambe nyapataṃ śokasāgare // SoKss_11,1.56 //
vṛddhair āśvāsyamānaś ca cittamāśābhir ākṣipasn /
akārṣaṃ niścayaṃ jñātuṃ taddvīpagamane matim // SoKss_11,1.57 //
aha rājapriyo 'py arthaistaistair upacito 'pi san /
āruhyāmbunidhau potaṃ gantumārabdhavānaham // SoKss_11,1.58 //
gacchataś ca mahāśabdo muñcandhārāśarāvalīḥ /
udatiṣṭhanmamākasmāddhoro vāridataskaraḥ // SoKss_11,1.59 //
tadvāyunā viruddhena vidhinaiva balīyasā /
utkṣipyotkṣipya ca muhurbhagnaṃ me vahanaṃ tataḥ // SoKss_11,1.60 //
magne 'mbudhau parijane dhane ca vidhiyogataḥ /
ekaṃ prāpi mahatkāṣṭhaṃ patitena satā mayā // SoKss_11,1.61 //
tena prasāriteneva dhātrā sapadi bāhunā /
śanair vātavaśād abdhe pulinaṃ prāptavān aham // SoKss_11,1.62 //
tatrādhiruhya duḥkhārto nindandaivamaśaṅkitam /
svarṇaleśamahaṃ prāpaṃ taṭopāsntacyutasthitam // SoKss_11,1.63 //
tadvikrīyātra nikaṭe grāme kṛtvāśanādikam /
krītavastrayugo 'tyākṣamabdhivāhaklamaṃ manāk // SoKss_11,1.64 //
tato diśamajānāno dayitāvirahī bhraman /
dṛṣṭavānasmi sikatāśivaliṅgabhṛtāṃ bhuvam // SoKss_11,1.65 //
vicaranmunikanyāyāṃ tasyāṃ cādrākṣamekataḥ /
kanyāṃ liṅgārcanavyagrāṃ vanaveṣe 'pi śobhinīm // SoKss_11,1.66 //
aho priyā susadṛśī kāpyeṣā saiva kiṃ bhavet /
kuto vaitan na tādṛṃśi bhāgadheyāni yanmama // SoKss_11,1.67 //
iti māṃ cintayantaṃ sa saiveyamiti dakṣiṇam /
locanaṃ vadati smaivaṃ sāhlādaṃ prasphuranmuhuḥ // SoKss_11,1.68 //
tanvi prāsādavāsārhā tvamaraṇye 'tra kā vada /
iti pṛṣṭā tataḥ sā ca mayā nāha sma kiṃcana // SoKss_11,1.69 //
muniśāpabhayenātha latāgulmāntarāśritaḥ /
sthitavānasmi tāṃ paśyannavitṛptena cakṣuṣā // SoKss_11,1.70 //
kṛtārcanā sā ca muhuḥ sasnehaṃ parivṛtya mām /
paśyantī vimṛśantī ca kiṃcitprāyāttataḥ śanaiḥ // SoKss_11,1.71 //
gatāyāṃ dṛkpathāttasyāṃ tamondhā paśyato diśaḥ /
niśācakrāhvasadṛśī kāpyavasthā mamābhavat // SoKss_11,1.72 //
kṣaṇāccāśaṅkitāyātāṃ tejasārkaprabhānibhām /
sutāṃ mataṅgasya munerābālyādbrahmacāriṇīm // SoKss_11,1.73 //
yamunākhyāṃ tapaḥ kṣāmaśarīrāṃ divyacakṣuṣam /
sākṣāddhṛtimivāpaśyamahaṃ kalyāṇadarśanām // SoKss_11,1.74 //
sā māmavadadālambya candrasāra dhṛtiṃ śṛṇu /
śikharākhyo vaṇigyo 'sāvasti dvīpāntare mahān // SoKss_11,1.75 //
sa rūpavatyāṃ jātāyāṃ kanyāyāṃ suhṛdā kila /
jinarakṣitasaṃjñena jñānināvādi bhikṣuṇā // SoKss_11,1.76 //
svayaṃ tvayā na deyeyaṃ kanyaiṣā hy anyamātṛkā /
doṣaḥ syātte svayaṃ dāne vihitaṃ tādṛśaṃ hitam // SoKss_11,1.77 //
ity ukto bhikṣuṇā so 'tha tāṃ pradeyāṃ sutāṃ vaṇik /
tanmātāmahahastena dātum aicchat tvadarthitām // SoKss_11,1.78 //
ataḥ sā siṃhaladvīpaṃ tena mātāmahāntikam /
pitrā visṛṣṭā vahane bhagne nyapatadambudhau // SoKss_11,1.79 //
āyurbaleva cānīya daiveneva mahormiṇā /
velātaṭe samudreṇa nikṣiptā sā vaṇiksutā // SoKss_11,1.80 //
tāvat pitā me bhagavānmataṅgamunirambudhau /
saśiṣyaḥ snātumāyāto mṛtakalpāṃ dadarśa tām // SoKss_11,1.81 //
sa dayāluḥ samāśvāsya tāṃ svamāśramamānayat /
yamune tava pālyeyamiti ca nyastavānmayi // SoKss_11,1.82 //
velātaṭādiyaṃ prāptā mayeti sa mahāmuniḥ /
nāmnā tāmakarodvelāṃ bālāṃ munijanapriyām // SoKss_11,1.83 //
tatsnehena ca cittaṃ me 'payasnehakṛpāmayaḥ /
brahmacaryanirasto 'pi hā saṃsāro 'dya bādhate // SoKss_11,1.84 //
āpāṇigrahaṇāṃ tāṃ ca navayauvanaśobhinīm /
dūyate candrasāraitāṃ darśaṃ darśaṃ mano mama // SoKss_11,1.85 //
sā ca prāgjanmabhāryā te buddhvā ca tvām ihāgatam /
praṇidhānādahaṃ putra saṃprāptaiṣā tavāntikam // SoKss_11,1.86 //
tadāgacchopayacchasva velāṃ tāmasmadarpitām /
kleśo 'nubhūtaḥ sāphalyaṃ bhajatāṃ yuvayor ayam // SoKss_11,1.87 //
ityānandya girānabhravṛṣṭyeva nayati sma sā /
yamunā māṃ bhagavatī mataṅgasyāśramaṃ pituḥ // SoKss_11,1.88 //
vijñaptaś ca tayā tatra tāṃ mataṅgamuniḥ sa me /
dadau velāṃ manorājyasaṃpattim iva rūpiṇīm // SoKss_11,1.89 //
tatas tayā samaṃ tatra velayāhaṃ sukhasthitaḥ /
ekadā tadyuto 'kārṣaṃ jalakeliṃ sarombhasi // SoKss_11,1.90 //
apaśyatā savelenāpyavelaṃ kṣipatā jalam /
siktaḥ snānapravṛtto 'tra sa mataṅgamunirmayā // SoKss_11,1.91 //
sa tena kupitaḥ śāpaṃ sabhārye mayyapātayat /
viyogo bhavitā pāpau daṃpatyoryuvayor iti // SoKss_11,1.92 //
tatas tayā dīnagirā velayā pādalagnayā /
prārthitaḥ sa munirdhyātvā śāpāntaṃ nau samādiśat // SoKss_11,1.93 //
jetā kareṇuvegena yo 'śvaratnayugaṃ balī /
naravāhanadattaṃ taṃ bhāvividyādhareśvaram // SoKss_11,1.94 //
candrasāra yadā drakṣyasyārādvatseśvarātmajam /
saṃgaṃsyase tadā śāpāpraśamādbhāryayānayā // SoKss_11,1.95 //
ity uktvā sa mataṅgarṣiḥ kṛtvā snānādikāṃ kriyām /
darśanāya harervyomnā śvetadvīpaṃ gato 'bhavat // SoKss_11,1.96 //
vidyādhareṇa pādāgrādyaḥ prāpto dhūrjaṭeḥ purā /
tasmānmayā ca bālatvādātto yaścūtapādapaḥ // SoKss_11,1.97 //
so 'yaṃ sadratnanicito datto vāmadhunā mayā /
ity uktvā māṃ sabhāryaṃ sā tatraiva yamunāpyagāt // SoKss_11,1.98 //
athāhaṃ prāptadayito nirviṇṇo vanavāsataḥ /
viyogabhīterabhavaṃ svaṃ deśaṃ prati sotsukaḥ // SoKss_11,1.99 //
tataḥ pravṛttaś cāgantum ahaṃ prāpyām budhes taṭam /
labdhe vaṇikpravahaṇe bhāryām āropayaṃ puraḥ // SoKss_11,1.100 //
svayaṃ cāroḍhumicchāmi yāvattāvat samīraṇaḥ /
muniśāpātsuhṛtpotaṃ taṃ dūramaharanmama // SoKss_11,1.101 //
potena hṛtabhāryasya moho 'pi vinipatya me /
labdhacchidra ivāhārṣīccetanāṃ vihvalātmanaḥ // SoKss_11,1.102 //
tato 'tra tāpasaḥ kaścidāgato vīkṣya mūrcchitam /
kṛpayā māṃ samāśvāsya nītavānāśramaṃ śanaiḥ // SoKss_11,1.103 //
pṛṣṭvā cātra yathāvṛttaṃ śrutvā śāpavijṛmbhitam /
buddhvā ca sāvadhiṃ śāpaṃ dhṛtibandhaṃ vyadhātsa me // SoKss_11,1.104 //
tato 'bdhau bhagnavahanottīrṇaṃ prāpya vaṇigvaram /
sakhāyaṃ milito 'bhūvamanviṣyaṃstāṃ priyāṃ punaḥ // SoKss_11,1.105 //
śāpakṣayāśayā dattahastālambaś ca durgamān /
tāṃstānullaṅghayandeśāndivasāṃś ca bahūnaham // SoKss_11,1.106 //
kramāc ca vaiśākhapuraṃ saṃprāpyedaṃ śruto mayā /
tvaṃ vatseśvarasadvaṃśamukāmaṇirihāgataḥ // SoKss_11,1.107 //
dṛṣṭe ca dūrād dhastinyā vijitāśvayuge tvayi /
ujjhitaḥ sa mayā śāpabhāro laghvantarātmanā // SoKss_11,1.108 //
kṣaṇāc ca saṃmukhāyātāmadrākṣamiha tāṃ priyām /
velāṃ vaṇigbhir ānītāṃ tena potena sādhubhiḥ // SoKss_11,1.109 //
tatas tayāhaṃ yamunāprattasadratnahastayā /
militastvatprasādena tīrṇaśāpamahārṇavaḥ // SoKss_11,1.110 //
ataḥ praṇantuṃ tvāmasmi vatsarājasutāgataḥ /
nirvṛto yāmi cedānīṃ svadeśaṃ dayitāyutaḥ // SoKss_11,1.111 //
iti sa vaṇiji tasminn ātmavṛttāntam uktvā gatavati caritārthe candrasāre praṇamya /
abhavad ativinamro vatsarājātmaje 'smin sa kila ruciradevo dṛṣṭamāhātmyahṛṣṭaḥ // SoKss_11,1.112 //
prādāc ca tāṃ svabhaginīm upacāravṛttim ālambya yuktimanurāgahṛtāya tasmai /
prāgditsitāṃ susadṛśīṃ sa jayendrasenāṃ sadyaḥ kareṇuturagottamayugmayuktām // SoKss_11,1.113 //
sa ca tāmādāya vadhūṃ sāśvavaśāṃ ruciradevamāmantrya /
naravāhanadattaḥ svāṃ kauśāmbīmāyayau nagarīm // SoKss_11,1.114 //
tasyāmāsta ca viharannanditavatseśvarastayā sahitaḥ /
anyābhiś ca sa sukhito devībhir madanamañcukādyābhiḥ // SoKss_11,1.115 //
iti mahākaviśrīsomadevabhaṭṭaviracite kathāsaritsāgare velālambake prathamas taraṅgaḥ /
samāptaś cāyaṃ velālambaka ekādaśaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
śaśāṅkavatī nāma dvādaśo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya rasayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_12,0.1 //
prathamas taraṅgaḥ /
avyādvo vighnavidhvaṃsakīrtistambhamivotkṣipan /
karaṃ gaṇapatiḥ krīḍālīnabhṛṅgākṣarāvalim // SoKss_12,1.1 //
arāgam apirāgāḍhyaracanācaturaṃ param /
haraṃ navanavāścaryasargacitrakaraṃ numaḥ // SoKss_12,1.2 //
jitaṃ smaraśarair yeṣu pauṣpeṣv api patatsviha /
vajrādīny api jāyante kuṇṭhitānyeva tadbhṛtām // SoKss_12,1.3 //
evaṃ vatseśvarasutastāṃ tāṃ bhāryāmavāpya saḥ /
naravāhanadatto 'tra kauśāmbyāmatha tasthivān // SoKss_12,1.4 //
bahubhāryo 'pi tāmādyāṃ daivīṃ madanamañcukām /
prāṇebhyo 'py adhikāṃ mene rukmiṇīm iva mādhavaḥ // SoKss_12,1.5 //
ekadā ca niśi svapne nabhasāgatya divyayā /
kayāpi kanyayātmānaṃ hriyamāṇaṃ dadarśa saḥ // SoKss_12,1.6 //
prabuddhaś ca mahāśailasānau sacchāyapādape /
apaśyatsthitamātmānaṃ tārkṣyaratnaśilātale // SoKss_12,1.7 //
tāṃ ca kanyāṃ svapārśvasthā niśi dyotitakānanām /
īkṣate sma smarasyeva viśvasaṃmohanauṣadhim // SoKss_12,1.8 //
anayāhamihānīta iti matvā ca vīkṣya ca /
lajjāvilambitecchāṃ tāṃ kṛtvā cālīkasuptakam // SoKss_12,1.9 //
pralapanniva jijñāsurevaṃ dhūrto 'tha so 'bravīt /
kva tvamāliṅga māmehi priye madanamañcuke // SoKss_12,1.10 //
tac chrutveva taduddhātāsmṛtvā nirvrīḍayantraṇam /
rūpaṃ taddayitāyāḥ sā tasyāḥ kṛtvāliliṅga tam // SoKss_12,1.11 //
tataḥ sa netre unmīlya dṛṣṭvā tāṃ svapriyākṛtim /
aho vijñānamity uktvā kaṇṭhe jagrāha sasmitaḥ // SoKss_12,1.12 //
sātha hitvā trapāṃ rūpaṃ svaṃ pradarśya jagāda tam /
āryaputra gṛhāṇemāṃ māmidānīṃ svayaṃvarām // SoKss_12,1.13 //
evam uktavatīṃ tāṃ ca pariṇinye sa kanyakām /
naravāhanadatto 'tra gāndharvavidhinā tadā // SoKss_12,1.14 //
nītvātha tatra tāṃ rātriṃ yathāvatsa tayā saha /
prātastāṃ dayitāṃ yuktyā kulajijñāsayābhyadhāt // SoKss_12,1.15 //
priye śṛṇu kathāmetāmapūrvāṃ kathayāmi te /
brahmasiddhiriti kvāpi munirāsīttapovane // SoKss_12,1.16 //
tasyāśramasamīpe ca yogasiddhasya sanmuneḥ /
abhūcchṛgālī jaratī guhāyāṃ vihitāspadā // SoKss_12,1.17 //
tāṃ durdine nirāhārāṃ bhakṣyārthaṃ jātu nirgatām /
vaśāviśleṣasonmādo hantumāgādvanadvipaḥ // SoKss_12,1.18 //
taddṛṣṭvā sa munirjñāsnī kṛpālustāṃ śṛgālikām /
pareṇa kariṇīṃ cakre 'nugrahāyaitayor dvayoḥ // SoKss_12,1.19 //
tataḥ sa hastī tāṃ dṛṣṭvā kareṇuṃ śāntavaikṛtaḥ /
anurakto 'bhavattasyāṃ sāpi mṛtyoramucyata // SoKss_12,1.20 //
tato bhramaṃstayā sākaṃ sa gajo jātu tatkṛte /
prāviśatpadmamānetuṃ śaratpaṅkākulaṃ saraḥ // SoKss_12,1.21 //
mamajja tatra paṅkāntarna śaśāka viceṣṭitum /
tasthau kuliśanirlūnapakṣo bhraṣṭa ivācalaḥ // SoKss_12,1.22 //
dṛṣṭvā tathāvasannaṃ taṃ sā śṛgālīkareṇukā /
tadaivānyaṃ samāśritya vāraṇaṃ kvāpy agāttataḥ // SoKss_12,1.23 //
tāvac ca pūrvaviśliṣṭā kariṇī tasya sā nijā /
anviṣyantī gajasyāgāttaṃ pradeśaṃ vidhervaśāt // SoKss_12,1.24 //
sā bhadrajātir dṛṣṭvaiva grastaṃ paṅkena taṃ patim /
anusartuṃ saraḥpaṅkaṃ tam eva praviśattadā // SoKss_12,1.25 //
tatkāle sa munirbrahmasiddhistenāgataḥ pathā /
śiṣyayuktastadālokya babhūva karuṇānvitaḥ // SoKss_12,1.26 //
uddhārayām āsa ca tau vaśānāgau mahātapāḥ /
śiṣyair varodbhūtabalaiḥ saraḥ paṅkāntarāttataḥ // SoKss_12,1.27 //
tatas tasminmunau yāte daṃpatī tau vaśāgajau /
mṛtyor viyogāc cottīrṇau yathākāmaṃ vijahratuḥ // SoKss_12,1.28 //
evamuttamajanmānastiryañco 'pyāpadi priye /
prabhuṃ nojjhanti mittraṃ vā tārayanti tataḥ punaḥ // SoKss_12,1.29 //
hīnajātyudbhavā ye tu teṣāṃ spṛśati nāśayam /
kadācidapi sattvaṃ vā sneho vā cañcalātmanām // SoKss_12,1.30 //
etadvatseśvarasutāc chrutvā sā divyakanyakā /
tam uvācaivamevaitatsaṃśayo nātra vidyate // SoKss_12,1.31 //
abhiprāyaś ca vijñāto mayaivaṃvādinastava /
tadimām apimattastvamāryaputra kathāṃ śṛṇu // SoKss_12,1.32 //
śūradattābhidhāno 'bhūt kānyakubje dvijottamaḥ /
mahīpater bāhuśakter mānyo grāmaśateśvaraḥ // SoKss_12,1.33 //
bhāryā vasumatī nāma tasyāsītpatidevatā /
tasyāṃ sa vāmadattākhyaṃ bhavyaṃ putramajījanat // SoKss_12,1.34 //
sa vāmadatto nacirātsarvavidyāsu śikṣitaḥ /
bhāryāṃ śaśiprabhāṃ nāma pariṇinye pitṛpriyaḥ // SoKss_12,1.35 //
kālena pitari svargaṃ bhāryayānugate gate /
prāvartata ca gārhasthye sa tayā bhāryayā saha // SoKss_12,1.36 //
sā ca tasyābhavadbhāryā svecchācāriṇyajānataḥ /
daivāt kutaścit saṃprāptaśākinīsiddhisaṃvarā // SoKss_12,1.37 //
ekadā rājasevārthaṃ sthitas tatkaṭake ca saḥ /
gṛhādetya pitṛvyena nijena jagade rahaḥ // SoKss_12,1.38 //
naṣṭamasmatkulaṃ putra yato bhāryā mayā tava /
dṛṣṭā mahiṣapālena tvadīyenaiva saṃgatā // SoKss_12,1.39 //
etat pitṛvyād ākarṇya kaṭake taṃ niveśya ca /
sa vāmadattaḥ khaḍgaikasakhaḥ svagṛhamāyayau // SoKss_12,1.40 //
tatra guptaṃ sthito yāvat puṣpārāme praviśya saḥ /
naktamāgātsa tatraiva tāvanmahiṣapālakaḥ // SoKss_12,1.41 //
kṣaṇāc ca tam upāgātsā tatropapatimutsukā /
tadbhāryā vividhāhārahastā mahiṣapālakam // SoKss_12,1.42 //
tato bhuktavatā tena sākaṃ sā śasyanaṃ yayau /
taddṛṣṭvā vāmadatto 'sau so 'bhyadhāvadudāyudhaḥ // SoKss_12,1.43 //
āḥ pāpau gacchathaḥ kveti vadatas tasya gehinī /
sā dṛṣṭvotthāya dhigjālmety uktvā dhūliṃ mukhe nyadhāt // SoKss_12,1.44 //
tadā sa mānuṣo 'pyāśu mahiṣaḥ samapadyata /
vāmadattaḥ smṛtistvasya tadbhāve na vyalupyata // SoKss_12,1.45 //
tato mahiṣamadhye sā nikṣipya laguḍaiḥ śaṭhā /
bhāryā mahiṣapālena tāḍayām āsa tena tam // SoKss_12,1.46 //
tadaiva taṃ ca kasyāpi vaṇijo mahiṣārthinaḥ /
vikrīṇīte sma sā krūrā tiryaktvavivaśīkṛtam // SoKss_12,1.47 //
tenāropitabhāro 'tha mahiṣībhāvapīḍitaḥ /
sa vāmadatto nīto 'bhūdgrāmaṃ gaṅgāsamīpagam // SoKss_12,1.48 //
viśvas tasya gṛhe bhāryā sudurvṛttāpyatarkitā /
kakṣāntarapraviṣṭeva bhujagī kasya śarmaṇe // SoKss_12,1.49 //
iti taṃ cintayantaṃ ca tatrodvāṣpaṃ suduḥkhitam /
bhārakleśāsthiśeṣāṅgamapaśyatkāpi yoginī // SoKss_12,1.50 //
sā buddhvā jñānataḥ sarvaṃ tadvṛttāntaṃ kṛpākulā /
mantratoyena siktvā taṃ mahiṣatvādamocayat // SoKss_12,1.51 //
prāptamānuṣarūpāya saiva nītvā nijaṃ gṛham /
tasmai kāntimatīṃ nāma kanyāṃ duhitaraṃ dadau // SoKss_12,1.52 //
ebhir āhatya durbhāryāmādyāṃ tāṃ vaḍavāṃ kuru /
ity uktvā pradadau cāsmai sarṣapānabhimantritān // SoKss_12,1.53 //
tataḥ sa tāṃ kāntimatīṃ bhāryāmādāya nūtanām /
svagṛhaṃ vāmadattastadājagāma sasarṣapaḥ // SoKss_12,1.54 //
hatvā mahiṣapālaṃ taṃ tatra kṛtvā ca sarṣapaiḥ /
vaḍavāmādyabhāryāṃ tāṃ śālābaddhāṃ vyadhatta saḥ // SoKss_12,1.55 //
dattvā ca pratyahaṃ tasyai laguḍāhatisaptakam /
sa cakre bhojanaṃ baddhapratijño vairaśuddhaye // SoKss_12,1.56 //
evaṃ tatra sthitasyāsya kāntimatyā samaṃ punaḥ /
bhāryayā vāmadattasya ko 'pyāgādatithirgṛhe // SoKss_12,1.57 //
bhoktuṃ tasmin pravṛtte ca so 'bhuktvā niryayau drutam /
vāmadattaḥ smṛtādattakubhāryālaguḍāhatiḥ // SoKss_12,1.58 //
dattvā ca tasyai vaḍavārūpāyai laguḍāhatīḥ /
niyatās tāḥ praviśyātra bubhuje jātanirvṛtiḥ // SoKss_12,1.59 //
tato 'tithir vismitaḥ sa taṃ papraccha sakautukaḥ /
tyaktāhāraḥ kva yāto 'bhūtsaṃbhrameṇa bhavāniti // SoKss_12,1.60 //
tataḥ sa vāmadatto 'tra tasmāyatithaye 'bravīt /
tamā mūlātsvavṛttāntamatha so 'pi tam abhyadhāt // SoKss_12,1.61 //
durgraheṇa kim etena paśutvaṃ te hṛtaṃ yayā /
tām evārādhya svaśvaśrūṃ pakarṣaṃ kaṃcid āhara // SoKss_12,1.62 //
ity ukto 'tithinā tena vāmadattas tatheti tat /
śraddhāya so 'tithiṃ prātaḥ satkṛtya visasarja tam // SoKss_12,1.63 //
athākasmādgṛhāyātāṃ śvaśrūṃ tāṃ siddhayoginīm /
anugrahārthī so 'bhyarcya prārthayām āsa yatnataḥ // SoKss_12,1.64 //
sātha yogeśvarī tasmai sabhāryāya yathāvidhi /
kālasaṃkarṣiṇīṃ vidyāṃ dīkṣāpūrvam upādiśat // SoKss_12,1.65 //
tataḥ śrīparvataṃ gatvā sa vidyāṃ tāmasādhayat /
sā ca siddhā satī sākṣāttasmai khaḍgottamaṃ dadau // SoKss_12,1.66 //
prāptakhaḍgaś ca saṃpannaḥ sa tayā bhāryayā saha /
kāntimatyā kṛtī vāmadatto vidyādharottamaḥ // SoKss_12,1.67 //
tato rajatakūṭākhye śṛṅge malayabhūbhṛtaḥ /
kṛtaṃ puravaraṃ tena nijasiddhiprabhāvataḥ // SoKss_12,1.68 //
tato vidyādharendrasya tatra kālena kanyakā /
tasyāṃ patnyāṃ samutpannā nāmnā lalitalocanā // SoKss_12,1.69 //
jātamātraiva yā vidyādharasaccakravartinaḥ /
bhāryā bhavitrī nirdiṣṭā gaganodbhūtayā girā // SoKss_12,1.70 //
tāmāryaputra māṃ viddhi viditārthāṃ svavidyayā /
anuraktāṃ tavānetrīmasminsve malayācale // SoKss_12,1.71 //
ityākhyātakulāṃ tāṃ buddhvā vidyādharīṃ sa bahu mene /
naravāhanadatto 'tha prītamanā lalitalocanāṃ bhāryām // SoKss_12,1.72 //
āsta ca tatra tayā saha saṃprati taṃ cāsya vatsarājādyāḥ /
ratnaprabhādividyāvibhavādvṛttāntam adhijagmuḥ // SoKss_12,1.73 //
iti mahākaviśrīsomadevabhaṭṭaviracite kathāsaritsāgare śaśāṅkavatīlambake prathamas taraṅgaḥ /
dvitīyas taraṅgaḥ /
tatastāṃ nūtanāṃ prāpya bhāryāṃ lalitalocanām /
naravāhanadattaḥ sa tasminmalayaparvate // SoKss_12,2.1 //
madhupravṛttisubhage vijahāra tayā saha /
teṣu teṣu vanānteṣu puṣpitadrumaśobhiṣu // SoKss_12,2.2 //
ekasmiṃś ca vane krīḍākusumāvacayakramāt /
tasyāṃ priyāyāṃ gahane gatāyāṃ dṛṣṭigocarāt // SoKss_12,2.3 //
saṃcaransa dadarśaikaṃ mahadacchajalaṃ saraḥ /
satārakamivākāśaṃ puṣpaistīratarucyutaiḥ // SoKss_12,2.4 //
puṣpāṇy uccinvatī yāvan na samabhyeti sā priyā /
tāvat snātvā sarasy asmin kṣaṇam āse sarastaṭe // SoKss_12,2.5 //
iti saṃcintya sa snātvā kṛtadevārcano 'tra ca /
sacandanatarucchāyam adhyāste sma śilātalam // SoKss_12,2.6 //
tatrastho rājahaṃsīnāṃ dṛṣṭvā tatsadṛśīṃ gatim /
śrutvā tannibhamālāpaṃ pikīnāṃ cūtavalliṣu // SoKss_12,2.7 //
vilokya hariṇīnāṃ ca tannetrābhe vilocane /
dūrasthāṃ tāṃ sa sasmāra priyāṃ madanamañcukām // SoKss_12,2.8 //
smṛtvaivodbhūtakāmāgnisaṃtaptaś ca mumūrccha saḥ /
tatkṣaṇaṃ cāyayau snātuṃ tatraiko punipuṃgavaḥ // SoKss_12,2.9 //
sa piśaṅgajaṭo nāma tadavasthamavekṣya tam /
asiñcatsvapriyāsparśatulyaiścandanavāribhiḥ // SoKss_12,2.10 //
tataḥ prabuddhaṃ praṇataṃ divyadṛṣṭiḥ sa taṃ muniḥ /
uvāca putra prāpnoṣi yatheṣṭaṃ dhair yamāpnuhi // SoKss_12,2.11 //
tena hi prāpyate sasrvaṃ tathā caitya madāśramam /
kathāṃ mṛgāṅkadattīyāṃ mattaḥ śṛṇu na cecchrutā // SoKss_12,2.12 //
ity uktvā sa muniḥ snātvā nināya nijamāśramam /
naravāhanadattaṃ taṃ cakre ca tvarayāhnikam // SoKss_12,2.13 //
kṛtvātithyaṃ phalais tasya tatra bhuktaphalaḥ svayam /
sa piṅgalajaṭo vaktuṃ kathāṃ tasmai pracakrame // SoKss_12,2.14 //
astyayodhyeti nagarī bhuvanastrayaviśrutā /
tasyāmamaradattākhyaḥ pūrvamāsīnmahīpatiḥ // SoKss_12,2.15 //
tasya nityānuraktaikā pradīptataratejasaḥ /
bhāryā vahneriva svāhā babhūva surataprabhā // SoKss_12,2.16 //
tasyāṃ mṛgāṅkadattākhyaḥ sutastasyodapadyata /
svakodaṇḍa ivābhūdyaḥ koṭiprāptaguṇānataḥ // SoKss_12,2.17 //
tasyābhavaṃś ca sacivā rājasūnornijā daśa /
pracaṇḍaśaktiḥ sa sthūlabāhurvikramakesarī // SoKss_12,2.18 //
dṛḍhamuṣṭir meghabalas tathā bhīmaparākramaḥ /
tadvad vimalabuddhiś ca vyāghrasenaguṇākarau // SoKss_12,2.19 //
vicitrakathasaṃjñaś ca daśamas te ca satkulāḥ /
sarve yuvānaḥ śūrāś ca prājñāḥ prabhuhitaiṣiṇaḥ // SoKss_12,2.20 //
taiḥ samaṃ sa sukhaṃ tiṣṭhanrājaputraḥ pitur gṛhe /
mṛgāṅkadattaḥ sadṛśīṃ na bhāryāṃ tāvadāptavān // SoKss_12,2.21 //
ekadā ca rahasyeko mantrī bhīmaparākramaḥ /
tamāha śrūyatāṃ deva rātrau vṛttaṃ mamādya yat // SoKss_12,2.22 //
ahaṃ prāsādasupto 'dya prabuddho 'śaṅkitaṃ niśi /
vajrogranakharaṃ siṃham apaśyam abhidhāvitam // SoKss_12,2.23 //
utthite churikāhas te mayi so 'tha palāyitum /
siṃhaḥ prāvartatāhaṃ ca tam evānvapataṃ javāt // SoKss_12,2.24 //
sa ca gatvā nadīpāraṃ prasārya rasanāṃ mayi /
āsīdahaṃ ca tāmasya dīrghāṃ churikayācchidam // SoKss_12,2.25 //
tayaiva setupṛthvyā ca yāvattīrṇo 'smi tāṃ nadīm /
tāvat sa siṃhaḥ sumahānsaṃpanno vikṛtaḥ pumān // SoKss_12,2.26 //
ko bhavāniti pṛṣṭaś ca mayā sa puruṣo 'bravīt /
vetālo 'haṃ tvayā vīra sattvenāsmi ca toṣitaḥ // SoKss_12,2.27 //
tac chrutvāhaṃ tamaprākṣaṃ yadyevaṃ tattvayocyatām /
bhāryā mṛgāṅkadattasya kā bhaviṣyati me prabhoḥ // SoKss_12,2.28 //
etanmadvacanaṃ śrutvā sa vetālo 'bravīttadā /
asyujjayinyāṃ nṛpatiḥ karmasena iti śrutaḥ // SoKss_12,2.29 //
tasyāsti tanayā rājño lāvaṇyanyakkṛtāpsarāḥ /
nidhānabhūmiḥ saundaryasargasyeva prajāpateḥ // SoKss_12,2.30 //
sā śaśāṅkavatī nāma bhāryā tasya bhaviṣyati /
tvatprabhustadavāptyā ca pṛthvīrājyaṃ kariṣyati // SoKss_12,2.31 //
ity uktvā sa tiro 'bhūnme vetālo 'haṃ tathaiva ca /
āgato gṛhamityetanniśi vṛttaṃ mama prabho // SoKss_12,2.32 //
etanmṛgāṅkadatto 'sau śrutvā bhīmaparākramāt /
āhūya śrāvayām āsa sarvāṃstānnijamantriṇaḥ // SoKss_12,2.33 //
jagāda caitāñ śṛṇuta svapne dṛṣṭaṃ mayā ca yat /
jāne mahāṭavīṃ kāṃcit praviṣṭā nikhilā vayam // SoKss_12,2.34 //
tatrādhvatṛṣitāḥ kṛcchrātprāpya toyaṃ pipāsavaḥ /
ruddhāḥ smaḥ sāyudhaiḥ puṃbhistata utthāya pañcabhiḥ // SoKss_12,2.35 //
tān hatvā punar icchāmaḥ pātuṃ yāvat tṛṣāturāḥ /
tāvan na tatra puṃsas tān apaśyāma na tajjalam // SoKss_12,2.36 //
tataḥ kṛcchrāṃ daśāṃ prāptāścandrojjvalamaśaṅkitam /
vṛṣabhārūḍhamāyāntamaikṣāmahi maheśvaram // SoKss_12,2.37 //
so 'smāsu praṇateṣv akṣṇo dakṣiṇādaśruṇaḥ kaṇam /
bhūmāv apātayatso 'tra samudraḥ samapadyata // SoKss_12,2.38 //
tasmānmuktāvalīṃ prāptāṃ śubhāṃ baddhvā mayā gale /
pīto raktānuliptena nṛkapālena so 'mbudhiḥ // SoKss_12,2.39 //
tatkṣaṇaṃ ca prabuddho 'smi prayātā ca vibhāvarī /
evaṃ mṛgāṅkadattena svapnāścarye nivedite // SoKss_12,2.40 //
mantrī vimalabuddhistaṃ nandatsvanyeṣv abhāṣata /
tvaṃ deva dhanyo yasyaivaṃ vihitānugraho haraḥ // SoKss_12,2.41 //
svapne muktāvalīṃ labdhvā yatpītaś ca tvayāmbudhiḥ /
tacchaśāṅkavatīṃ prāpya bhoktāsi pṛthivīṃ dhruvam // SoKss_12,2.42 //
anyan manāk tu kleśāyety ukte vimalabuddhinā /
tato mṛgāṅkadattas tān uvāca sacivān punaḥ // SoKss_12,2.43 //
yathā phalaṃ me svapnasya yathā bhīmaparākramaḥ /
śrutavāniha vetālāt tathā yady api bhāvi tat // SoKss_12,2.44 //
tathāpi karmasenasya baladurgābhimāninaḥ /
prajñābalānmayā prāpyā sā śaśāṅkavatī sutā // SoKss_12,2.45 //
prajñābalaṃ ca sarveṣu mukhyaṃ kāryeṣu sādhanam /
tathā ca śṛṇutātraitāṃ kathāṃ vaḥ kathayāmy aham // SoKss_12,2.46 //
bhadrabāhurabhūnnāmnā magadheṣu mahīpatiḥ /
tasyāsīnmantraguptākhyo mantrī buddhimatāṃ varaḥ // SoKss_12,2.47 //
sa rājā taṃ nijāmātyaṃ kadācitsvair am abravīt /
anaṅgalīleti sutā rājño vārāṇasīpateḥ // SoKss_12,2.48 //
asti yā dharmagopasya jagattritayasundarī /
tāmārthito 'pi dveṣānme na sa rājā prayacchati // SoKss_12,2.49 //
dantino bhadradantasya prabhāvātsa ca durjayaḥ /
notsahe jīvituṃ cāhaṃ tayā tatsutayā vinā // SoKss_12,2.50 //
tad atra nāstyupāyo me sakhe kiṃ kāryamucyatām /
iti tenodite rājñā sa mantrī nijagāda tam // SoKss_12,2.51 //
kiṃ deva vikramādeva siddhirasti na buddhitaḥ /
tadalaṃ cintayāhaṃ te svabuddhyā sādhayāmyadaḥ // SoKss_12,2.52 //
ity uktvā nṛpamanyedyuḥ pañcasaptānugānvitaḥ /
mahāvratikaveṣaḥ sanmantrī vārāṇasīṃ yayau // SoKss_12,2.53 //
tatra taṃ śiṣyaveṣāste siddho 'yamiti sarvataḥ /
svānugāḥ khyāpayāmāsurbhaktiprahvamilajjanam // SoKss_12,2.54 //
ekadā ca niśi bhrāmyan kāryayuktyupalabdhaye /
sānugaḥ sa dadarśātra dūrād gṛhavinirgatām // SoKss_12,2.55 //
gṛhiṇīṃ hastipālasya śaṅkātvaritagāminīm /
nīyamānāṃ tricaturaiḥ puruṣaiḥ kvāpi sāyudhaiḥ // SoKss_12,2.56 //
dhruvaṃ vyutthāya yāteyaṃ tatpaśyāmaḥ kva gacchati /
iti saṃcintya sa svair aṃ sānugo 'nusasāra tām // SoKss_12,2.57 //
gatvā praviṣṭā sā yatra tac ca gehaṃ vidūrataḥ /
dṛṣṭvā nivāsasthānaṃ svam ājagāma tadaiva saḥ // SoKss_12,2.58 //
prātaś ca hastipālasya hṛtārthā tāṃ gatāṃ priyām /
cinvānasyāntikaṃ yuktyā prāhiṇodbhramato 'nugān // SoKss_12,2.59 //
te taṃ dṛṣṭvā tadaprāptiduḥkhajagdhaviṣaṃ tadā /
nivāritaviṣaṃ cakruḥ kṛpayeva svavidyayā // SoKss_12,2.60 //
āgacchāsmadguroḥ pārśvaṃ jñānī sarvaṃ hi vetti saḥ /
ity uktvā ca tamāninyurnikaṭaṃ tasya mantriṇaḥ // SoKss_12,2.61 //
sa ca hastipako dṛṣṭvā pādayoś ca praṇamya tam /
bhāryāpravṛttiṃ papraccha vratākalpopaśobhitam // SoKss_12,2.62 //
so 'pi mantrī mṛṣā dhyātvā sābhijñānaṃ śaśaṃsa tat /
sthānaṃ tasmai parair nītā puruṣair yatra sā niśi // SoKss_12,2.63 //
tataḥ praṇamya taṃ gatvā samaṃ nagararakṣibhiḥ /
sa hastipālakaḥ prāpya sthānaṃ tatparyaveṣṭayat // SoKss_12,2.64 //
abadhītpuruṣāṃstāṃś ca pāpāndārāpahāriṇaḥ /
prāpa sābharaṇāṃ tāṃ ca sadhanāṃ nijayoṣitām // SoKss_12,2.65 //
dvitīye 'hni sa ca prātaretya natvā kṛtasthitiḥ /
cakāra vyājasiddhasya tasyāhāranimantraṇam // SoKss_12,2.66 //
gṛhapraveśān icchoś ca naktabhojitvavādinaḥ /
pradoṣe hastiśālāyāṃ tasyāhāramakalpayat // SoKss_12,2.67 //
so 'pi mantrabalātsarvaṃ vaṃśanāḍīniveśitam /
guptaṃ gṛhītvā gatvātra mantrī bhuṅkte sma sānugaḥ // SoKss_12,2.68 //
tato gate hastipāle supteṣv anyeṣu tatra saḥ /
hastino bhadradantasya vaṃśanāḍyā niveśya tam // SoKss_12,2.69 //
karṇe suptasya bhujagaṃ rātriṃ nītvaiva tatra tām /
yayau svadeśaṃ magadhān hastī tena vyapādi ca // SoKss_12,2.70 //
hatvā taṃ dharmagopasya gajaṃ darpamivāgate /
tasminmantrivare rājā bhadrabāhurnananda saḥ // SoKss_12,2.71 //
tato vārāṇasīṃ tasmai dharmagopāya yācitum /
anaṅgalīlāṃ kanyāṃ tāṃ dūtaṃ ca visasarja saḥ // SoKss_12,2.72 //
so 'pi tāṃ pradadau tasmai tadgajābhāvadurbalaḥ /
bhajanti vaitasīṃ vṛttiṃ rājānaḥ kālavedinaḥ // SoKss_12,2.73 //
tadevaṃ prajñayā tasya mantraguptasya mantriṇaḥ /
anaṅgalīlāṃ saṃprāpa bhadrabāhuḥ sa bhūpatiḥ // SoKss_12,2.74 //
tasmānmayāpi buddhyā sā bhāryā prāpyeti vādinam /
mṛgāṅkadattaṃ sacivastaṃ vicitrakatho 'bravīt // SoKss_12,2.75 //
sarvaṃ setsyati te hārāt svapnadṛṣṭād anugrahāt /
amogho devatānāṃ ca prasādaḥ kiṃ na sādhayet // SoKss_12,2.76 //
tathā ca śṛṇutātraikāṃ varṇyamānāṃ mayā kathām /
āsīttakṣaśilāpūryāṃ bhadrākṣo nāma bhūpatiḥ // SoKss_12,2.77 //
sa putrakāmaḥ padmānāṃ śatenāṣṭabhir eva ca /
sitānāṃ pūjayām āsa khaḍge lakṣmīṃ dine dine // SoKss_12,2.78 //
ekadārcayatas tasya rājño maunamamuñcataḥ /
ūnamekamabhūtpadmaṃ daivādgaṇayato dhiyā // SoKss_12,2.79 //
sa hṛtpadmaṃ vipāṭya svaṃ dadau devyai tataś ca sā /
tuṣṭā tasmai dadau sārvabhaumaputrapradaṃ varam // SoKss_12,2.80 //
kṛtvā cākṣatadehaṃ taṃ nṛpaṃ prāyādadarśanam /
atha tasya suto rājño mahādevyāmajāyata // SoKss_12,2.81 //
hṛtpuṣkaraprasādena jāsto 'yamiti taṃ ca saḥ /
puṣkarākṣaṃ nṛpaścakre nāmnā putraṃ sulakṣaṇam // SoKss_12,2.82 //
kramāc ca yauvanaprāptaṃ tanayaṃ taṃ guṇānvitam /
rājye 'bhiṣicya bhadrākṣaḥ sa rājā śiśriye vanam // SoKss_12,2.83 //
puṣkarākṣo 'pi saṃprāpya rājyaṃ pratidinaṃ haram /
pūjayannekadābhyarcya bhāryāṃ tasmādayācata // SoKss_12,2.84 //
sarvaṃ saṃpatsyate putra yathābhilaṣitaṃ tava /
iti śuśrāva sa giraṃ gaganādudgatāṃ tadā // SoKss_12,2.85 //
tataḥ prahṛṣṭo jātāsthaḥ sa tiṣṭhañjātucinnṛpaḥ /
ākheṭakavinodāya jagāma mṛgakānanam // SoKss_12,2.86 //
tatra saṃbhogasaṃsaktabhujaṃgamithunāśane /
pravṛttaṃ karabhaṃ dṛṣṭvā śokākrānto nyapātayat // SoKss_12,2.87 //
sa nipātitamātraḥ sanmuktvā tāṃ karabhastanum /
bhūtvā vidyādharaḥ prītaḥ puṣkarākṣaṃ tam abravīt // SoKss_12,2.88 //
bhavān kṛtopakāro me tatte yad vacmi tac chṛṇu /
raṅkumālīti nāmnāsti rājan vidyādharottamaḥ // SoKss_12,2.89 //
taṃ rūpalubdhā taruṇaṃ vavre dṛṣṭvānurāgiṇī /
svayaṃ tārāvalī nāma vidyādharavarātmajā // SoKss_12,2.90 //
tasyāḥ pitā ca svecchātastayoḥ kṛtavivāhayoḥ /
kopādapātayacchāpaṃ kaṃcitkālaṃ viyogadam // SoKss_12,2.91 //
tatastārāvalīraṅkumālinau tau vijahratuḥ /
daṃpatī prasaratprītī tāsu tāsu svabhūmiṣu // SoKss_12,2.92 //
kadācittena śāpena mitho dṛṣṭipathāccyutau /
anyonyaviprayuktau tau jātau kvāpi vanāntare // SoKss_12,2.93 //
tatastārāvalī sā tamanviṣyantī patiṃ kramāt /
paścimābdheragātpāre vanaṃ siddharṣisevitam // SoKss_12,2.94 //
tatra sāpaśyadutphullamekaṃ jambumahātarum /
āśvāsayantaṃ prītyeva madhurair bhramarāravaiḥ // SoKss_12,2.95 //
upāviśac ca viśrāntyai bhṛṅgīrūpaṃ vidhāya sā /
vṛkṣe tasminn athaikasmin kusume madhupāyinī // SoKss_12,2.96 //
kṣaṇāddaivāttamatraiva prāptaṃ dṛṣṭvā cirātpatim /
harṣacyutena vīryeṇa siktaṃ puṣpaṃ tayāśu tat // SoKss_12,2.97 //
tyaktvā bhṛṅgīvapurgatvā saṃgatābhūc ca tena sā /
jyotsneva śaśinā bhartrā cinvatā raṅkumālinā // SoKss_12,2.98 //
tatastena samaṃ tasyāṃ gatāyāṃ svaniketanam /
tadvīryasiktā tatrābhūjjambupuṣpāttataḥ phalam // SoKss_12,2.99 //
tasya cāntaḥ phalasyātra kālayogena kanyakā /
samabhūnnahi divyānāṃ vīryaṃ bhajati moghatām // SoKss_12,2.100 //
kadācitphalamūlārthaṃ vijitāśvābhidho muniḥ /
tatrāgādapatattac ca pakvaṃ jambutaroḥ phalam // SoKss_12,2.101 //
tasmātpatitabhagnāc ca divyā nirgatya kanyakā /
avandata munes tasya caraṇau vinayānatā // SoKss_12,2.102 //
sa divyadṛṣṭir dṛṣṭvā tāṃ buddhvā tattvaṃ savismayaḥ /
nītvāśramaṃ svaṃ vinayavatīṃ nāmnākaronmuniḥ // SoKss_12,2.103 //
tatra kālena sā vṛddhiṃ prāptā tasyāśrame muneḥ /
dṛṣṭā vinayavatyeṣā nabhasā gacchatā mayā // SoKss_12,2.104 //
tato 'haṃ rūpagarveṇa madanena ca mohitaḥ /
upetya tāmanicchantīṃ haṭhāddhartuṃ pravṛttavān // SoKss_12,2.105 //
tatkṣaṇaṃ sa muniḥ kruddhaḥ krandantyā śrāvitastayā /
vijitāsurupāgatya śāpaṃ mahyamadānnṛpa // SoKss_12,2.106 //
rūpagarvita sarvāṅganinditaḥ karabho bhava /
puṣkarākṣānnṛpātprāpte vadhe śāpādvimokṣyase // SoKss_12,2.107 //
bhartā vinayavatyāś ca sa evāsyā bhaviṣyati /
ityahaṃ muninā śapto jāto 'syāṃ karabho bhuvi // SoKss_12,2.108 //
jātaś ca so 'dya śāpāntastvattastatpaścimāmbudheḥ /
pārasthaṃ tadvanaṃ gaccha nāmnā surabhimārutam // SoKss_12,2.109 //
bhāryāmāpnuhi tāṃ divyāṃ rūpadarpaharāṃ śriyaḥ /
ity uktvā puṣkarākṣaṃ sa divaṃ vidyādharo yayau // SoKss_12,2.110 //
puṣkarākṣo 'pi gatvā svāṃ purīṃ vinyasya mantriṣu /
rājyaṃ rātrau tataḥ prāyādeko 'śvamadhiruhya saḥ // SoKss_12,2.111 //
gacchan kramāc ca saṃprāpya paścimābdhes taṭaṃ punaḥ /
kathaṃ tareyam ambhodhim iti tatra vyacintayat // SoKss_12,2.112 //
tato dadarśa tatraikaṃ sa śūnyaṃ caṇḍikāgṛham /
praviśya ca tataḥ snātvā devīṃ tāṃ praṇanāma ca // SoKss_12,2.113 //
kenāpi nihitāṃ tatra vīṇāmādāya sādaraḥ /
upavīṇayati smaitāṃ devīmatra svagītakaiḥ // SoKss_12,2.114 //
upavīṇitatuṣṭā ca suptaṃ tatraiva sā niśi /
bhūtagrāmeṇa taṃ svena pāramabdheranāyayat // SoKss_12,2.115 //
tataḥ prātaḥ prabuddho 'bdhestīre rājā dadarśa saḥ /
vanāntaḥsthitamātmānaṃ na tasmiṃścaṇḍikāgṛhe // SoKss_12,2.116 //
utthāya vismitaścātra bhramannāśramamaikṣata /
praṇamantamivātithyātphalabhārānatair drumaiḥ // SoKss_12,2.117 //
kurvāṇaṃ svāgatam iva kvaṇitena patatriṇām /
praviśya tatra cāpaśyatsthitaṃ śiṣyair vṛtaṃ munim // SoKss_12,2.118 //
upetya ca vavande tamṛṣiṃ rājā sa pādayoḥ /
so 'pyenaṃ vihitātithyo jñānavānmunirabravīt // SoKss_12,2.119 //
puṣkarākṣa yadarthaṃ tvamāgataḥ sā kṣaṇaṃ gatā /
idhmādihetor vinayavatī tattiṣṭha saṃprati // SoKss_12,2.120 //
upayacchasva tāṃ pūrvabhāryāmadyaiva bhūpate /
ity ukto muninā so 'pi puṣkarākṣo vyacintayat // SoKss_12,2.121 //
diṣṭyā muniḥ sa evāyaṃ vijitāsustadeva ca /
vanametaddhruvaṃ devyā tārito 'haṃ mahārṇavamf // SoKss_12,2.122 //
citraṃ ca pūrvabhāryaiṣā mamoktā munināmunā /
ityālocyaiva hṛṣṭastaṃ sa papraccha muniṃ nṛpaḥ // SoKss_12,2.123 //
bhagavan pūrvabhāryaiṣā kathaṃ me kathyatām iti /
tato jagāda sa muniḥ śrūyatāṃ yadi kautukam // SoKss_12,2.124 //
babhūva dharmasenākhyas tāmraliptyāṃ purā vaṇik /
vidyullekheti nāmnā ca bhāryā tasyābhavacchubhā // SoKss_12,2.125 //
sa daivānmuṣitaścauraiḥ śastraiścābhyāhato vaṇik /
mumūrṣurniragādvahniṃ praveṣṭuṃ bhāryayā saha // SoKss_12,2.126 //
apaśyatāmakasmāc ca tāvubhāvapi daṃpatī /
ākāśenāgataṃ haṃsamithunaṃ rucirākṛti // SoKss_12,2.127 //
tatas tadgatacittau tau praviśya dahanaṃ mṛtau /
rājahaṃsau samutpannau punarbhāryāpatī ubhau // SoKss_12,2.128 //
kadācittau ca varṣāsu rātrau kharjūrapādape /
nīḍasthitau tamunmūlya taruṃ vātyā vyayūyujat // SoKss_12,2.129 //
prātaḥ sa haṃsas tāṃ haṃsīṃ cinvañ śānte prabhañjane /
saraḥsv atha diganteṣu na kutaścid avāptavān // SoKss_12,2.130 //
tatas tatkālasaṃsevyaṃ haṃsānāṃ mānasaṃ saraḥ /
smarārtaḥ sa yayau haṃsyā janitāśo 'nyayā pathi // SoKss_12,2.131 //
tatra tāṃ prāpya haṃsīṃ svāṃ nītvā ca jaladāgamam /
giriśṛṅgaṃ jagāmaikaṃ vihartuṃ sa tayā saha // SoKss_12,2.132 //
tatra tasya hatāṃ haṃsīṃ mṛtām ādāya vīkṣya ca /
dūrān mārgāgatān kāṃścit puruṣān sāyudhān bahūn // SoKss_12,2.133 //
lubdhakas tāṃ hatāṃ haṃsīṃ mṛtām ādāya vīkṣya ca /
dūrān mārgāgatān kāṃścit puruṣān sāyudhān bahūn // SoKss_12,2.134 //
drutaṃ churikayā chinnaistāmācchādya tṛṇair bhuvi /
haṃsīṃ nyadhādvilokyaitāṃ hareyurjātvamī iti // SoKss_12,2.135 //
gateṣu teṣu puruṣeṣūpagamya jighṛkṣataḥ /
lubdhakasyoddhṛtatṛṇā haṃsī sā tasya paśyataḥ // SoKss_12,2.136 //
tattṛṇāntarnikṛttāyā mṛtasaṃjīvanauṣadheḥ /
rasena jīvitaṃ prāpya khamutpatya tato yayau // SoKss_12,2.137 //
tāvat sa haṃsas tadbhartā gatvaikasminsarastaṭe /
mūḍho 'patad dhaṃsayūthe paśyaṃstām eva tanmanāḥ // SoKss_12,2.138 //
tatkṣaṇaṃ dhīvaraḥ ko'pi kṣiptvā jālaṃ nibadhya tān /
haṃsānsarvānupāvikṣadāhārārthaṃ kila kṣaṇāt // SoKss_12,2.139 //
tāvac cāgatya tatraiva sā haṃsī cinvatī patim /
dadarśa jālabaddhaṃ taṃ diśaścārtā vyalokayat // SoKss_12,2.140 //
tataḥ snātuṃ pravṛttena kenāpyatra sarastaṭe /
puṃsā vastropari nyastāmapaśyadratnakaṇṭhikām // SoKss_12,2.141 //
gatvā cāpaśyatas tasya tāṃ gṛhītvaiva kaṇṭhikām /
dāśāya darśayantī sā tasmai vyomnā śanair yayau // SoKss_12,2.142 //
dāśo 'pi so 'nvadhāvat tāṃ dṛṣṭvā cañcvāttakaṇṭhikām /
haṃsīṃ gṛhītalaguḍaḥ pakṣijālaṃ vihāya tat // SoKss_12,2.143 //
haṃsī ca gatvā śailāgre dūre tāṃ kaṇṭhikāṃ nyadhāt /
dhīvaro 'pi sa tallobhāttatrāroḍhuṃ pracakrame // SoKss_12,2.144 //
tad dṛṣṭvā sā drutaṃ gatvā haṃsī patyuḥ samīpage /
baddhasya vṛkṣe saṃsuptaṃ kapiṃ cañcvākṣṇy atāḍayat // SoKss_12,2.145 //
sa kapistāḍitastrastaḥ patitvoparyapāṭayat /
jālaṃ tattena nirjagmurhaṃsāḥ sarve 'pi te tataḥ // SoKss_12,2.146 //
atha tau saṃgatāvuktasvavṛttāntau parasparam /
haṃsau bhāryāpatī hṛṣṭau yathākāmaṃ vijahratuḥ // SoKss_12,2.147 //
dāśaṃ taṃ cāgataṃ prāptakaṇṭhikaṃ pakṣilobhataḥ /
lebhe 'tra sa pumāṃś cinvan hṛtā sā yasya kaṇṭhikā // SoKss_12,2.148 //
sa bhītisūcitasyāsya hastātsaṃprāpya kaṇṭhikām /
dāśasya dakṣiṇaṃ pāṇiṃ pumāṃśchurikayācchinat // SoKss_12,2.149 //
tau cāpi jātu haṃsau dvau chattīkṛtyaikamambujam /
madhyāhnakāle sarasaḥ protthāya vyomni ceratuḥ // SoKss_12,2.150 //
kṣaṇāc ca nadyāḥ kasyāścitkhagau tau tīramāpatuḥ /
muninādhyāsitaṃ kenāpyarcāvyagreṇa dhūrjaṭeḥ // SoKss_12,2.151 //
tatra vyādhena kenāpi yāntau tau saha daṃpatī /
hatāvekena yugapacchareṇa bhuvi petatuḥ // SoKss_12,2.152 //
ātapatrāmbujaṃ tac ca tadīyamapatattadā /
munerarcayatas tasya śivaliṅgasya mūrdhani // SoKss_12,2.153 //
tato vyādhaḥ sa dṛṣṭvā tau haṃsaṃ svīkṛtya haṃsikām /
tāṃ dadau munaye tasmai so 'pyānarca śivaṃ tayā // SoKss_12,2.154 //
talliṅgamūrdhni sras tasya tasyābjasya prabhāvataḥ /
sa puṣkarākṣa haṃsastvaṃ jāto rājanvaye 'dhunā // SoKss_12,2.155 //
haṃsī ca saiṣā vinayavatī vidyādharānvaye /
jātā viśeṣato hy asyā māṃsair abhyarcito haraḥ // SoKss_12,2.156 //
itthaṃ te pūrvabhāryāsāv ity ukto vijitāsunā /
muninā puṣkarākṣaḥ sa rājā taṃ punar abravīt // SoKss_12,2.157 //
katham agnipraveśasya tasyāghaughavighātinaḥ /
pakṣiyonāv abhūj janma bhagavan phalam āvayoḥ // SoKss_12,2.158 //
ity uktavantaṃ rājānaṃ taṃ sa pratyabravīnmuniḥ /
yadbhāvitātmā mriyate jantūstadrūpamaśnute // SoKss_12,2.159 //
tathā hyujjayinīpuryāṃ naiṣṭhikī brahmacāriṇī /
lāvaṇyamañjarī nāma kumārī brāhmaṇī purā // SoKss_12,2.160 //
yuvānaṃ brāhmaṇaṃ dṛṣṭvā kamalodayasaṃjñakam /
sahasā tadgatasvāntā dahyamānā smarāgninā // SoKss_12,2.161 //
amuñcantī svaniyamaṃ tadbhogadhyānabhāvitā /
gatvā gandhavatītīraṃ tīrthe tatyāja jīvitam // SoKss_12,2.162 //
tayā bhāvanayā kiṃ na jātābhūdbhogasaṃginī /
nagaryāmekalavyāyāṃ veśyā rūpavatīti sā // SoKss_12,2.163 //
tīrthavrataprabhāvāc ca saiva jātismarā satī /
prasaṅgāccoḍakarṇāya jāpakāya dvijanmane // SoKss_12,2.164 //
svapūrvajanmavṛttāntarahasyaṃ tadavarṇayat /
japakarmaikacittatve kurvāṇasyānuśāsanam // SoKss_12,2.165 //
ante ca śuddhasaṃkalpā yayau veśyāpi sadgatim /
tadrājanyo 'tra yaccittastanmayatvam upaiti saḥ // SoKss_12,2.166 //
evam uktvā sa rājānaṃ snānāya visasarja tam /
munirmadhyāhnasavanaṃ svayaṃ ca niravartayat // SoKss_12,2.167 //
rājā sa puṣkarākṣo 'pi gato vananadītaṭam /
tāṃ dadarśātra vinayavatīṃ puṣpāṇi cinvatīm // SoKss_12,2.168 //
bhāsamānāṃ svavapuṣā prabhām iva vivasvataḥ /
adṛṣṭapūrvaṃ gahanaṃ praviṣṭāṃ kautukādvanam // SoKss_12,2.169 //
keyaṃ syāditi yāvac ca sa cintayati sotsukaḥ /
tāvatkathāṃ niṣaṇṇā sā visrabdhāmavadatsakhīm // SoKss_12,2.170 //
sakhi vidyādharo yo māṃ hartumaicchatpurā sa me /
āgatya śāpamukto 'dya bhartṛprāptimihoktavān // SoKss_12,2.171 //
tac chrutvā pratyavocattāṃ sā sakhī munikanyakām /
astyetanmayi śṛṇvatyāṃ muñjakeśo 'dya hi prage // SoKss_12,2.172 //
itthamukto nijaḥ śiṣyo muninā vijitāsunā /
gaccha tārāvalīraṅkumālināvānaya drutam // SoKss_12,2.173 //
kāmaṃ vinayavatyā hi vatseha duhitustayoḥ /
rājñaś ca puṣkarākṣasya vivāho 'dya bhaviṣyati // SoKss_12,2.174 //
ity ukto guruṇā muñjakeśo yātas tatheti saḥ /
ata ehyāśramapadaṃ gacchāvaḥ sakhi saṃprati // SoKss_12,2.175 //
evaṃ tayokte vinayavatī sātha tato yayau /
puṣkarākṣaś ca śuśrāva sa taddūrādalakṣitaḥ // SoKss_12,2.176 //
jvalatkāmāgnisaṃtāpādiva nadyāṃ nimajjya ca /
jagāma vijitāsostamāśramaṃ sa punarnṛpaḥ // SoKss_12,2.177 //
tatra tārāvalīr aṅkumālinau tau samāgatau /
ānarcatustaṃ praṇataṃ parivavruś ca tāpasāḥ // SoKss_12,2.178 //
tato vedyāṃ svatejobhir bhāsitāyāṃ maharṣiṇā /
dvitīyeneva mūrtena vahninā vijitāsunā // SoKss_12,2.179 //
tasmai sa rājñe vinayavatīṃ tāṃ pratyapādayat /
raṅkumālī dadau cāsmai rathaṃ divyaṃ nabhaścaram // SoKss_12,2.180 //
catuḥ samudrāṃ pṛthivīṃ praśādhi samametayā /
ityetasmai varaṃ cādādvijitāsurmahāmuniḥ // SoKss_12,2.181 //
athaiṣa tadanujñayā navavadhūm upādāya tāṃ nṛpo gaganagāminaṃ tamadhiruhya divyaṃ ratham /
vilaṅghya ca payonidhiṃ sapadi puṣkarākṣastato jagāma nagarīṃ nijāṃ prakṛtinetracandrodayaḥ // SoKss_12,2.182 //
tatra ca jitvā pṛthivīṃ rathaprabhāvādavāptasāmrājyaḥ /
āste sma vinayavatyā sahito bhogāṃścirāya bhuñjānaḥ // SoKss_12,2.183 //
itthaṃ suduṣkaram apisvarasena kāryaṃ siddhyatyanugrahavatīṣviha devatāsu /
tatsvapnadṛṣṭagirijādayitaprasādāt setsyaty abhīṣṭam acireṇa tavāpi deva // SoKss_12,2.184 //
etāṃ niśamya sa vicitrakathāmamātyād autsukyavānadhigamāya śaśāṅkavatyāḥ /
rājātmajaḥ svasacivaiḥ samamujjayinyāṃ buddhiṃ babandha gamanāya mṛgāṅkadattaḥ // SoKss_12,2.185 //
iti mahākaviśrīsomadevabhaṭṭaviracite kathāsaritsāgare śaśāṅkavatīlambake dvitīyas taraṅgaḥ /
tṛtīyas taraṅgaḥ /
evaṃ mṛgāṅkadatto 'tra karmasenanṛpātmajām /
tāṃ śaśāṅkavatīṃ prāptukāmo vetālavarṇitām // SoKss_12,3.1 //
gantumujjayinīṃ guptaṃ svanagaryā nivirgamam /
mahāvratikaveṣeṇa so 'mantrayata mantribhiḥ // SoKss_12,3.2 //
ādideśa ca khaṭvāṅgakapālādisamāhṛtau /
sa rājaputraḥ sacivaṃ svair aṃ bhīmaparākramam // SoKss_12,3.3 //
tena tac cāhṛtaṃ svasmin gṛhe cārādabudhyata /
mṛgāṅkadattasya pitur mantrī mukhyo 'tra bhūpateḥ // SoKss_12,3.4 //
tatkālaṃ cātra so 'kasmāt saṃcaran harmyapṛṣṭhataḥ /
mṛgāṅkadattas tāmbūlaniṣṭhīvanarasaṃ jahau // SoKss_12,3.5 //
sa ca tasyāpatanmūrdhni daivāttatpitṛmantriṇaḥ /
adṛṣṭasya kilādhastāttena mārgeṇa gacchataḥ // SoKss_12,3.6 //
buddhvā mṛgāṅkadattena muktaṃ niṣṭhīvanaṃ sa tat /
mantrī paribhavakrodhaṃ kṛtasnāno hṛdi nyadhāt // SoKss_12,3.7 //
athātrāmaradattasya rājño daivādviṣūcikā /
mṛgāṅkadattajanakasyānyedyurudapadyata // SoKss_12,3.8 //
tataḥ so 'vasaraṃ labdhvā mantrī taṃ vijane nṛpam /
sahasod bhūtarogārtamavadadyācitābhayaḥ // SoKss_12,3.9 //
abhicāraḥ prabho bhīmaparākramagṛhe tava /
mṛgāṅkadattenārabdhaḥ kartuṃ tenāsi pīḍitaḥ // SoKss_12,3.10 //
mayā cāramukhājjñātaṃ pratyakṣaṃ tac ca dṛśyate /
tannirākuru deśāttaṃ dehādvyādhimivātmajam // SoKss_12,3.11 //
tac chrutvā sa samudbhrāntaḥ prāhiṇottadavekṣaṇe /
nijaṃ senāpatiṃ bhīmaparākramagṛhaṃ nṛpaḥ // SoKss_12,3.12 //
sa ca keśakalāpādi labdhvā senāpatis tataḥ /
ānīya tatkṣaṇaṃ tasmai rājñe sākṣādadarśayat // SoKss_12,3.13 //
rājyalubdhaḥ sa putro me drohī nirvāsyatāmitaḥ /
nagaryāḥ sahito 'mātyaistvayādyaivāvilambitam // SoKss_12,3.14 //
ityādiśatsa taṃ kruddho rājā senāpatiṃ tataḥ /
āśvasto vetti kusṛtiṃ prabhuḥ ko hi svamantriṇām // SoKss_12,3.15 //
so 'tha senāpatirgatvā rājādeśaṃ nivedya tam /
mṛgāṅkadattaṃ sāmātyaṃ nagaryā nirakālayat // SoKss_12,3.16 //
so 'py apekṣitasaṃpattirhṛṣṭo 'rcitavināyakaḥ /
mṛgāṅkadatto manasā praṇamya pitarau tataḥ // SoKss_12,3.17 //
ayodhyāto vinirgatya dūraṃ tānsahayāyinaḥ /
pracaṇḍaśaktipramukhānuvāca daśa mantriṇaḥ // SoKss_12,3.18 //
śaktirakṣitanāmāsti kirātādhipatirmahān /
sabrahmacārī vidyāsu sa ca bālasuhṛnmama // SoKss_12,3.19 //
yuddhabandīkṛtena prāksa hi pitrātmamuktaye /
niyamāya pratinidhistātasyeha samarpyata // SoKss_12,3.20 //
mṛte pitari codbhūtagotrajaḥ svabalena saḥ /
madvijñaptena tātena pitrye rājye 'dhiropitaḥ // SoKss_12,3.21 //
tattasya nikaṭaṃ tāvadgacchāmaḥ suhṛdas tataḥ /
krameṇojjayinīṃ yāmastāṃ śaśāṅkavatīṃ prati // SoKss_12,3.22 //
ity uktavāṃs tathety uktavadbhistaiḥ sacivaiḥ saha /
prayayau sa tataḥ prāpa sāyaṃ caikāṃ mahāṭavīm // SoKss_12,3.23 //
tasyāṃ nirvṛkṣatoyāyāṃ kṛcchrādekamavāpa saḥ /
tīropāntaprarūḍhaikaśuṣkapādapakaṃ saraḥ // SoKss_12,3.24 //
tasminsāṃdhyamanuṣṭhāya vidhiṃ pītvā jalāni saḥ /
śrāntaḥ suṣvāpa sāmātyas tasya śuṣkataroradhaḥ // SoKss_12,3.25 //
rātrau ca candraśubhrāyāṃ prabuddhaḥ sa dadarśa tam /
śuṣkavṛkṣaṃ dalaiḥ puṣpaiḥ phalaiścāpūritaṃ kramāt // SoKss_12,3.26 //
pakvāni ca phalānyasya patantyālokya tatkṣaṇam /
prabodhya darśayām āsa sacivebhyas tadadbhutam // SoKss_12,3.27 //
tatas tair vismayāviṣṭaiḥ kṣudhitaiḥ saha tāni saḥ /
phalāni tasya susvādurasāni bubhuje taroḥ // SoKss_12,3.28 //
bhuktavatsu ca teṣv atra paśyatsvevākhileṣu saḥ /
śuṣkavṛkṣaḥ kṣaṇādviprakumāraḥ samapadyata // SoKss_12,3.29 //
pṛṣṭho mṛgāṅkadattena vismitenātha so 'bravīt /
damadhir nāma ko 'pyāsīdayodhyāyāṃ dvijottamaḥ // SoKss_12,3.30 //
tasyāhaṃ śrutadhir nāma putraḥ sa ca mayā saha /
durbhikṣe mṛtajāniḥ san bhraman prāpad imāṃ bhuvam // SoKss_12,3.31 //
iha kenāpi dattāni prāpya pañca phalāni saḥ /
kṣutkṣāmas trīṇi me prādāddve cāsthāpayad ātmane // SoKss_12,3.32 //
tataḥ snātuṃ saras toyaṃ gate tasmin phalāny aham /
tānīha bhuktvā niḥśeṣāṇy akārṣaṃ vyājasuptakam // SoKss_12,3.33 //
so 'tha snātvāgato buddhvā chadmataḥ kāṣṭhavatsthitam /
māṃ śaptavān bhavehaiva śuṣkavṛkṣaḥ sarastaṭe // SoKss_12,3.34 //
rātrau ca te puṣpaphalaṃ candravatyāṃ bhaviṣyati /
tarpayitvātithīñjātu phalaiḥ śāpādvimokṣase // SoKss_12,3.35 //
iti pitrābhiśapto 'haṃ sadyaḥ śuṣkadrumo 'bhavam /
yuṣmadbhuktaphalaścādya cirānmukto 'smi śāpataḥ // SoKss_12,3.36 //
ity uktanijavṛttāntaṃ pṛcchantaṃ śrutadhiṃ tataḥ /
mṛgāṅkadatto 'pi sa taṃ svavṛttāntamabodhayat // SoKss_12,3.37 //
tataḥ so 'bāndhavo nītāvadhīti śrutadhirdvijaḥ /
mṛgāṅkadattādvṛtavānvaraṃ tadanuyāyitām // SoKss_12,3.38 //
tato nītvā niśāṃ prātastena śrutadhinā saha /
mṛgāṅkadattaḥ sa tataḥ pratasthe sacivānvitaḥ // SoKss_12,3.39 //
gacchaṃś ca sa prāpya vanaṃ karimaṇḍitasaṃjñakam /
dadarśa puruṣān pañca bhūrikeśān durākṛtīn // SoKss_12,3.40 //
upetya praśrayātte ca tamūcurjātavismayam /
kāśipuryāṃ vayaṃ jātā viprā dhenūpajīvinaḥ // SoKss_12,3.41 //
te 'vagrahapluṣṭatṛṇāttato deśādidaṃ vanam /
āgatāḥ smo bahutṛṇaṃ durbhikṣe saha dhenubhiḥ // SoKss_12,3.42 //
iha ca prāptamasmābhir vāpīvāri rasāyanam /
tīrarūḍhadrumabhraśyattriphalānityabhāvitam // SoKss_12,3.43 //
pibatāṃ tatsadāsmākameṣāṃ kṣīrabhujāṃ satām /
pañca varṣaśatānyasmihnvyatītānyajane vane // SoKss_12,3.44 //
tenedṛśā vayaṃ deva yūyaṃ cātithayo 'dhunā /
asmābhir daivataḥ prāptāstadetāsmākamāśramam // SoKss_12,3.45 //
iti tair arthito gatvā sānugaḥ sa tadāśramam /
mṛgāṅkadattaḥ kṣīrādibhojī tadanayaddinam // SoKss_12,3.46 //
prasthitaś ca tataḥ prātaranyāny api vilokayan /
kautukāni sa saṃprāpa kirātaviṣayaṃ kramāt // SoKss_12,3.47 //
prāhiṇocchrutadhiṃ cātra svāgamāvedanāsya saḥ /
taṃ kirātapatiṃ mittraṃ śaktirakṣitakaṃ prati // SoKss_12,3.48 //
so 'pi buddhvā kirāteśo nirgatyāgre tamānataḥ /
mṛgāṅkadattaṃ sāmātyaṃ puraṃ prāveśayannijam // SoKss_12,3.49 //
tatastenopacaritastasthau tatra sa kāṃścana /
mṛgāṅkadatto divasānuktāgamanakāraṇaḥ // SoKss_12,3.50 //
svakārye prāptakālaṃ ca sāhāyye śaktirakṣitam /
sthāpayitvātra sajjaṃ tamāmantrya ca nṛpātmajaḥ // SoKss_12,3.51 //
prātiṣṭhata sa puṇyāhe punarujjayinīṃ prati /
śaśāṅkavatyā hṛtadhīrātmanā dvādaśas tataḥ // SoKss_12,3.52 //
gacchaṃś ca so 'ṭavīṃ prāpya śūnyāṃ tarutalasthitam /
tapasvinaṃ dadarśaikaṃ bhasmājinajaṭābhṛtam // SoKss_12,3.53 //
nirāśramapade 'raṇye kimekākīha tiṣṭhasi /
bhagavannity upāgamya sa taṃ papraccha sānugaḥ // SoKss_12,3.54 //
so 'tha taṃ tāpaso 'vādīdahaṃ śiṣyo mahāguroḥ /
śuddhakīrtyabhidhānasya nānāmantraughasiddhimān // SoKss_12,3.55 //
so 'haṃ kadāpyakaravaṃ svasthāveśaṃ prasaṅgataḥ /
śubhalakṣaṇamāsādya kaṃcitkṣatrakumārakam // SoKss_12,3.56 //
sa kumāraḥ samāviṣṭaḥ pṛṣṭo nānāvidhāni me /
siddhauṣadhirasakṣetrāṇyudīryedamathābravīt // SoKss_12,3.57 //
astīhottaradigbhāge kevalaḥ śiṃśapātaruḥ /
vindhyāṭavyāmadhaścāsya nāgendrabhavanaṃ mahat // SoKss_12,3.58 //
tac cārdradhūlipracchannajalaṃ sadupalakṣyate /
madhyāhne haṃsamithunauḥ krīḍadbhiḥ sāmbusārasaiḥ // SoKss_12,3.59 //
tatra pārāvatākhyo 'sti nāmnā nāgavaro balī /
tasya devāsuraraṇātprāptaḥ khaḍgo 'styanuttamaḥ // SoKss_12,3.60 //
vaidūryakāntir nāmnā taṃ khaḍgaṃ prāpnoti yo naraḥ /
sa siddhādhipatir bhūtvā vicaratyaparājitaḥ // SoKss_12,3.61 //
sa cāsiḥ prāpyate vīraiḥ sahāyair ity udīrite /
tenāviṣṭena tasyāhamathākārṣaṃ visarjanam // SoKss_12,3.62 //
tato 'nyavimukhaḥ khaḍgaṃ prepsustaṃ pṛthivīmaham /
bhrāntvā sahāyān aprāpya khinno martum ihāgataḥ // SoKss_12,3.63 //
etanmṛgāṅkadatto 'tra śrutvā tasmātsa tāpasāt /
ahaṃ sahāyaḥ sāmātyas taveti tam abhāṣata // SoKss_12,3.64 //
sa cābhinandya tattena sānugena samaṃ yayau /
tasya nāgasya bhavanaṃ pādalepena tāpasaḥ // SoKss_12,3.65 //
tatrābhijñānasaṃprāpte mantrabaddhāsu dikṣu ca /
rātrau mṛgāṅkadattādīnsthāpayitvābhimantritaiḥ // SoKss_12,3.66 //
sarṣapaiḥ prakaṭīkṛtya kṣiptaistaddhūlito jalam /
sa nāgadamanair mantrair homaṃ kartuṃ pracakrame // SoKss_12,3.67 //
vighnāṃścotpātameghādīnmantraśaktyā jigāya saḥ /
tato 'tra niryayau tasmād divyā strī śiṃśapātaroḥ // SoKss_12,3.68 //
mohamantraṃ paṭhantīva sā ratnābharaṇāravaiḥ /
upetya taṃ kṣaṇāccakre kaṭākṣakṣatamānasam // SoKss_12,3.69 //
hṛtadhair yā ca sā tasya samāliṅgya ghanastanī /
hastādvismṛtamantrasya homabhāṇḍamapātayat // SoKss_12,3.70 //
labdhāntaraś ca tatkālaṃ sa nāgo bhavanāttataḥ /
pārāvatākhyaḥ kalpāntaghanāghana ivodagāt // SoKss_12,3.71 //
taṃ dṛṣṭvā nayanajvālāghoraṃ garjitadāruṇam /
sa naṣṭadivyanārīko hṛtsphoṭaṃ prāpa tāpasaḥ // SoKss_12,3.72 //
tasminvinaṣṭe tasyātra kṛtasāhāyakānsa tān /
nāgo mṛgāṅkadattādīnaśapacchāntavaikṛtaḥ // SoKss_12,3.73 //
yuṣmābhir etat saṃghātāt kṛtaṃ niṣkāraṇaṃ yataḥ /
viprayuktāstato 'nyonyaṃ kaṃcitkālaṃ bhaviṣyatha // SoKss_12,3.74 //
ity uktvāntarhite nāge sarve te tatra tatkṣaṇam /
dhvāntaruddhadṛśo dhvastaśabdaśravaṇaśaktayaḥ // SoKss_12,3.75 //
jagmurmṛgāṅkadattādyā viprayuktā yatas tataḥ /
śāpaprabhāvāt krośantiś cinvantaś ca parasparam // SoKss_12,3.76 //
mṛgāṅkadattaś ca tataḥ sa gate rātrivibhrame /
bhrāmyannitastato 'ṭavyāṃ tatrāsītsacivair vinā // SoKss_12,3.77 //
gateṣv evaṃ ca māseṣu dvitreṣv atrātha tasya saḥ /
akasmāc chrutadhirvipro vicinvan prāpad antikam // SoKss_12,3.78 //
sa pādapatitaḥ sāśruḥ śrutadhistaṃ kṛtādaram /
svamantrivārtāṃ pṛcchantaṃ samāśvāsyaivam abhyadhāt // SoKss_12,3.79 //
na dṛṣṭāste mayā kiṃ tu jāne yāsyanti te prabho /
purīmujjayinīṃ saiva gantavyā vartate hi vaḥ // SoKss_12,3.80 //
ityādyuktavatā tena preritastadyuto 'tha saḥ /
mṛgāṅkadattaḥ śanakaiḥ prāyādujjayinīṃ prati // SoKss_12,3.81 //
gacchanstokaiś ca divasair mārgeṇāśaṅkitāgatam /
hṛṣṭo vimalabuddhiṃ sa saṃprāpa nijamantriṇam // SoKss_12,3.82 //
taddarśanodvāṣpadṛśaṃ praṇataṃ parirabhya saḥ /
upaveśya ca papraccha vārtāmitaramantriṇām // SoKss_12,3.83 //
tato vimalabuddhistaṃ bhṛtyapriyam uvāca saḥ /
na jāne deva kasteṣu kva gato nāgaśāpataḥ // SoKss_12,3.84 //
tvaṃ tu tān prāpsyasīty etad yathā jāne tathā śṛṇu /
tadāhaṃ nāgapāśena dūrākṛṣṭaḥ paribhraman // SoKss_12,3.85 //
aṭavyāḥ pūrvadigbhāge klāntaḥ kenāpi sādhunā /
āśramaṃ prāpito 'bhūvaṃ maharṣerbrahmadaṇḍinaḥ // SoKss_12,3.86 //
tatra tenarṣiṇā dattaiḥ phalāmbhobhir gataklamaḥ /
paryaṭannāśramādārādadrākṣaṃ bṛhatīṃ guhām // SoKss_12,3.87 //
praviśya kautukāttasyāṃ dṛṣṭvāntarmaṇimandiram /
pravṛttavānahaṃ jālagavākṣais tatra vīkṣitum // SoKss_12,3.88 //
tāvat sthitāntaś cakraṃ strī bhrāmayantī sabhṛṅgakam /
bhṛṅgāste 'thāśritā bhedenātrasthau vṛṣagardabhau // SoKss_12,3.89 //
tābhyāṃ ca vāntau kṣīrāsṛkphenau pītvā yathāśrayam /
dvaye sitāsitā bhūtvā jātāste jālakārakāḥ // SoKss_12,3.90 //
svaviṣṭhābhistatas taiś ca dvividhair vividhāḥ kṛtāḥ /
jālapāśāḥ supuṣpaiś ca viṣapuṣpaiś ca saṃgatāḥ // SoKss_12,3.91 //
teṣu pāśeṣu te saktā jālakārā yathāsukham /
śvetakṛṣṇobhayamukhenaitya daṣṭā mahāhinā // SoKss_12,3.92 //
nānāghaṭeṣv atha kṣiptās tayā nāryā samutthitāḥ /
punas tathaiva tān eva pāśāñ śliṣṭvā yathātatham // SoKss_12,3.93 //
viṣodvegāc ca tatpuṣpajālastheṣvāraṭatsvatha /
anye 'pi te 'nyajālasthāḥ pravṛttāḥ krandituṃ tadā // SoKss_12,3.94 //
tacchabdabhagnadhyānena tatrasthena kṛpālunā /
kenāpi bhālato muktā tato jvālā tapasvinā // SoKss_12,3.95 //
tayā nirdagdhapāśāste daṇḍaṃ suṣiravaidrumam /
praviśyaiva tadūrdhvasthe līnā jyotiṣi bhāsvare // SoKss_12,3.96 //
tāvatkvāpi gatā sā strī sacakravṛṣagardabhā /
taddṛṣṭvā vismito yāvat sthito 'haṃ tatra paryaṭan // SoKss_12,3.97 //
tāvat puṣkariṇīṃ hṛdyāmapaśyaṃ bhṛṅganāditaiḥ /
ihāpyāgatya vīkṣasvetyāhvayantīmivāmbujaiḥ // SoKss_12,3.98 //
tīropaviṣṭas tasyāś ca vīkṣe yāvadvanaṃ mahat /
jālāntare vane caiko lubdhakas tatra tena ca // SoKss_12,3.99 //
daśabāhuravāpyaikaḥ siṃhapoto vivardhya ca /
anāyatta iti krodhādvanāttasmātpravāsitaḥ // SoKss_12,3.100 //
so 'pi siṃhaḥ samākarṇya siṃhāḥ śabdaṃ vanāntare /
tatra gacchanmahāvātenāvakīrṇabhujaḥ kṛtaḥ // SoKss_12,3.101 //
tato lambodareṇaitya puṃsāropitabāhukaḥ /
saṃpāditaḥ sa yātastadvanaṃ kesariṇīkṛte // SoKss_12,3.102 //
tatra tasyāḥ kṛte kleśamanubhūya vanāntare /
prāgāttāṃ prāpya tadyuktaḥ sa nijaṃ vanamāgataḥ // SoKss_12,3.103 //
sabhāryamāgataṃ taṃ ca dṛṣṭvaiva karimardanam /
vanaṃ samarpya tattasmai lubdhakaḥ sa tato gataḥ // SoKss_12,3.104 //
etadapy ahamālokya gatvāśramapadaṃ tataḥ /
ubhayaṃ tanmahāścaryamavocaṃ brahmadaṇḍine // SoKss_12,3.105 //
so 'tha prītyā trikālajño munirmāmevam abhyadhāt /
dhanyo 'si darśitaṃ sarvaṃ prasanneneśvareṇa te // SoKss_12,3.106 //
yā dṛṣṭā strī tvayā tatra sā māyā bhramitaṃ ca yat /
tayā saṃsāracakraṃ tadye bhṛṅgāste ca jantavaḥ // SoKss_12,3.107 //
vṛṣagardabharūpau tau dharmādharmau pṛthakpṛthak /
śritāstadbāntadugdhāsṛgrūpe sukṛtaduṣkṛte // SoKss_12,3.108 //
svāsvāśrayotthe saṃsevya bhūtvā ca śvetakalmaṣāḥ /
dvividhā jālakārābha viṣṭabdhā nijavīryataḥ // SoKss_12,3.109 //
nirmāya dvividhāneva jālapāśānsutādikān /
satpuṣpaviṣapuṣpābhasukhaduḥkhānuṣaṅgiṇaḥ // SoKss_12,3.110 //
yathāsvaṃ teṣu saṃsaktāḥ kālenoragarūpiṇā /
śubhāśubhābhyāṃ vaktrābhyāṃ hatāḥ putra yathocitam // SoKss_12,3.111 //
tato ghaṭakarūpāsu nānāyoniṣu māyayā /
strīrūpayā tayā kṣiptās tathaivotthāya te punaḥ // SoKss_12,3.112 //
tulyāsu patitāḥ śvetakṛṣṇāsvākṛtiṣu dvidhā /
putrādijālapāśeṣu sukhaduḥkhānubandhiṣu // SoKss_12,3.113 //
tataḥ kṛṣṇā nijair jālair baddhā duḥkhaviṣārditāḥ /
pravṛttāḥ krandituṃ vignāḥ śaraṇaṃ parameśvaram // SoKss_12,3.114 //
taddṛṣṭvā jātavair āgyāste śvetā api jantavaḥ /
prārabdhā nijajālasthāstam evākrandituṃ prabhum // SoKss_12,3.115 //
tataḥ prabudhya devena tena tāpasarūpiṇā /
jñānāgnijvālayā dagdhapāśāḥ sarve 'pi te kṛtāḥ // SoKss_12,3.116 //
tena vidrumasaddaṇḍarūpamādityamaṇḍalam /
praviśya tattadūrdhvasthaṃ paramaṃ dhāma te śritāḥ // SoKss_12,3.117 //
naṣṭā ca cakrākāreṇa saṃsāreṇa sahaiva sā /
māyā vṛṣakharākāradharmādharmasamanvitāḥ // SoKss_12,3.118 //
evaṃ bhramanti saṃsāre śuklakṛṣṇāḥ svakarmabhiḥ /
īśvarārādhanādeva vimucyante ca jantavaḥ // SoKss_12,3.119 //
iti te mohaśāntyarthamīśvareṇa pradarśitam /
vāpījale ca yaddṛṣṭaṃ bhavatā tadidaṃ śṛṇu // SoKss_12,3.120 //
mṛgāṅkadattabhāvyarthapradarśanamidaṃ jale /
pratibimbamivotpādya kṛtaṃ bhagavatā tava // SoKss_12,3.121 //
sa hi bālamṛgārātipotatulyo bhujopamaiḥ /
sacivair daśabhir yukto vardhito vanasaṃnibhāt // SoKss_12,3.122 //
deśāllubdhakatulyena pitrā kopātpravāsitaḥ /
avantideśād udbhūtāṃ khyātimanyavanopamāt // SoKss_12,3.123 //
śaśāṅkavatyās tatsiṃhyā iva śrutvā pradhāvitaḥ /
nāgaśāpena vātena bhraṣṭamantribhujaḥ kṛtaḥ // SoKss_12,3.124 //
tato vināyakenātra sa lambodararūpiṇā /
saṃghāṭitāmātyabhujaḥ prakṛtisthaḥ punaḥ kṛtaḥ // SoKss_12,3.125 //
tato gatvānubhūyātikleśaṃ prāptāṃ tato 'nyataḥ /
tāṃ śaśāṅkavatīṃ siṃhīmādāyātrāgataś ca saḥ // SoKss_12,3.126 //
tataś ca nikaṭaṃ prāptaṃ vidyutārātivāraṇam /
mṛgāṅkadattasiṃhaṃ taṃ dṛṣṭvā bhāryāsamanvitam // SoKss_12,3.127 //
tatsvadeśavanaṃ tasmai samarpya sakalaṃ svataḥ /
tatpitā lubdhakanibhaḥ sa prayātastapovanam // SoKss_12,3.128 //
iti saṃpannavadbhāvi darśitaṃ vibhunā tava /
tadyuṣmānmantriṇo bhāryāṃ rājyaṃ cāpsyati vaḥ prabhuḥ // SoKss_12,3.129 //
ity ahaṃ munivareṇa bodhitas tena labdhadhṛtirāśramāttataḥ /
nirgato 'tha śanakair upāvrajann adya deva militāstvayā saha // SoKss_12,3.130 //
tasmādabhimatamāpsyasi sacivāṃllabdhvā pracaṇḍaśaktimukhān /
prasthānakālapūjāprasannavighneśvaro niyatam // SoKss_12,3.131 //
iti svasacivāt kṣaṇaṃ vimalabuddhitaḥ so 'dbhutaṃ niśamya paritoṣavān api mṛgāṅkadattaḥ punaḥ /
vicārya saha tena tām aparamantryavāptyai kramād avantinagarīṃ prati vrajitavānsvakāryāya ca // SoKss_12,3.132 //
iti mahākaviśrīsomadevabhaṭṭaviracite kathāsaritsāgare śaśāṅkavatīlambake tṛtīyas taraṅgaḥ /
caturthas taraṅgaḥ /
tataḥ śrutadhiyuktena samaṃ vimalabuddhinā /
sa śaśāṅkavatīhetorgacchannujjayinīṃ prati // SoKss_12,4.1 //
mṛgāṅkadattaḥ saṃprāpadantarā narmadānadīm /
vīcivelladbhujalatāṃ vilasatphenapāṇḍurām // SoKss_12,4.2 //
diṣṭyā miladamātyo 'yaṃ saṃvṛtta iti vīkṣya tam /
harṣādiva pranṛtyantīṃ hasantīṃ capalāśayām // SoKss_12,4.3 //
tasyāṃ snānāvatīrṇe ca tasmin kaścid upāyayau /
tatra māyābaṭur nāma snātuṃ śabarabhūpatiḥ // SoKss_12,4.4 //
taṃ snāntaṃ sahasotthāya trayo 'tra jalamānuṣāḥ /
yugapajjagṛhurbhillaṃ bhītinaśyatparicchadam // SoKss_12,4.5 //
tad dṛṣṭvākṛṣṭakhaḍgo 'ntaḥ praviśya jalamānuṣān /
hatvā mṛgāṅkadattas tān bhillendraṃ tam amocayat // SoKss_12,4.6 //
sa tadgrāhabhayānmukto bhillarājo jalotthitaḥ /
taṃ rājaputraṃ papraccha patitvā pādayos tataḥ // SoKss_12,4.7 //
dhātrā kastvamihānītaḥ prāṇatrāṇāya me vada /
kasya cālaṃkṛto vaṃśastvayā sukṛtinaḥ pituḥ // SoKss_12,4.8 //
ko vā kaṭākṣitaḥ puṇyair deśo yatra gamiṣyasi /
ity uktvā śrutadheḥ śrutvā tadvṛttāntamaśeṣataḥ // SoKss_12,4.9 //
sutarāṃ praṇatastaṃ sa śabarendro 'bravītpunaḥ /
tarhyahaṃ te yathādiṣṭe sahāyo 'trābhivāñchite // SoKss_12,4.10 //
sakhyā durgapiśācena mātaṅgapatinā saha /
tatprasādaṃ kuruṣvehi gṛhān bhṛtyasya me prabho // SoKss_12,4.11 //
iti sapraṇayaistaistair vacobhiḥ prārthya taṃ tataḥ /
mṛgāṅkadattaṃ pallīṃ svāṃ śabarendro nināya saḥ // SoKss_12,4.12 //
upācarac ca taṃ tatra yathāvatsvavibhūtibhiḥ /
rājaputramaśeṣeṇa pallīlokena pūjitam // SoKss_12,4.13 //
so 'pi mātaṅgarājo 'tra sametyābhinananda tam /
dāsībhūya suhṛtprāṇapradaṃ nyastaśirā bhuvi // SoKss_12,4.14 //
tato māyābaṭos tasya bhillendrasyānurodhataḥ /
mṛgāṅkadattas tatraiva tasthau kāṃścitsa vāsarān // SoKss_12,4.15 //
ekadā ca sthite tasmindyūtaṃ sa śabareśvaraḥ /
samaṃ nijapratīhāreṇārebhe caṇḍaketunā // SoKss_12,4.16 //
tāvannabhasi megheṣu garjatsu gṛhabarhiṇaḥ /
pranṛttāndraṣṭumuttasthau sa māyābaṭubhūpatiḥ // SoKss_12,4.17 //
tataḥ sa dyūtarasikaḥ pratīhārastam abhyadhāt /
kimebhiḥ prekṣitai rājannasuśikṣitatāṇḍavaiḥ // SoKss_12,4.18 //
sa mayūro gṛhe me 'sti nāsti yo 'nyatra bhūtale /
darśayiṣyāmi taṃ prātastubhyaṃ tadrasiko 'si cet // SoKss_12,4.19 //
tac chrutvā darśanīyo me sarvathā sa tvayeti ca /
uktvā sa taṃ pratīhāraṃ dinakṛtyaṃ vyadhānnṛpaḥ // SoKss_12,4.20 //
mṛgāṅkadatto 'pyākarṇya sarvaṃ tattatra sānugaḥ /
tathaivotthāya vidadhe snānāhārādikāḥ kriyāḥ // SoKss_12,4.21 //
tato rātrāvupetāyāmandhe tamasi jambhite /
kastūrikānuliptāṅgo vasāno nīlavāsasī // SoKss_12,4.22 //
sa rājaputraḥ svoddeśādvīracaryārthamekakaḥ /
suptānugādvāsagṛhātkhaḍgapāṇirviniryayau // SoKss_12,4.23 //
bhramaṃś ca tatra kenāpi puṃsā mārgāgatena saḥ /
apaśyatā dhvāntavaśādaṃsenāṃse 'bhyahanyata // SoKss_12,4.24 //
tataḥ so 'bhyabhavatkruddho yuddhāyāhvayati sma tam /
sa cāhataḥ pumān prauḍhas tatkālocitam abhyadhāt // SoKss_12,4.25 //
kiṃ tāmyasyavicāryaiva vicārayasi cettataḥ /
vācyo niśāpatiryena niśaiṣā na prakāśitā // SoKss_12,4.26 //
dhātā vā yena pūrṇo 'sya nādhikāro 'tra nirmitaḥ /
yena vairāṇi jāyante tamasīdṛśyakāraṇam // SoKss_12,4.27 //
tac chrutvā satyamity uktvā tuṣṭo nāgarikoktitaḥ /
mṛgāṅkadattaḥ ko 'sīti sa taṃ papraccha pūruṣam // SoKss_12,4.28 //
cauro 'hamiti tenoktaḥ puṃsā so 'py avadanmṛṣā /
hastamānaya sa brahmacārī mama bhavāniti // SoKss_12,4.29 //
kṛtvā ca sakhyaṃ jijñāsuḥ sa tenaiva saha vrajan /
mṛgāṅkadattaḥ saṃprāpa jīrṇakūpajṃ tṛṇāvṛtam // SoKss_12,4.30 //
tatra tena praviṣṭena puṃsā saha suruṅgayā /
gatvā māyābaṭos tasya rājño 'ntaḥpuramāptavān // SoKss_12,4.31 //
tatra dīpena dṛṣṭvā taṃ parijajñe sa pūruṣam /
yāvat so 'tra pratīhāraścaṇḍaketurna taskaraḥ // SoKss_12,4.32 //
pratīhāras tu na sa taṃ mandālokaikakoṇagam /
parijajñe 'nyaveṣasthaṃ rājastrīchannakāmukaḥ // SoKss_12,4.33 //
rājavadhvā ca sa tayā prāpta evāsnuraktayā /
utthāya kaṇṭhe jagṛhe mañjumatyabhidhānayā // SoKss_12,4.34 //
upaveśya ca paryaṅke sa pṛṣṭo 'bhūttayā tadā /
adyaiva bhavatā ko 'yamihānītaḥ pumāniti // SoKss_12,4.35 //
suhṛnmamāyaṃ viśvastā bhavety uktā ca tena sā /
pratīhāreṇa sodvegā mañjumatyevam abravīt // SoKss_12,4.36 //
kuto me mandabhāgyāyā viśvāso yadasau nṛpaḥ /
mṛtyormṛgāṅkadattena mukhaṃ prāpto 'pi rakṣitaḥ // SoKss_12,4.37 //
tac chrutvā sa pratīhārastāmavādīdalaṃ śucā /
nṛpaṃ mṛgāṅkadattaṃ ca haniṣyāmyacirātpriye // SoKss_12,4.38 //
ity uktavantaṃ taṃ daivātsābravītkiṃ vikatthase /
ākrānto 'bhūdyadā grāhair nṛpo 'sau narmadāmbhasi // SoKss_12,4.39 //
mṛgāṅkadatta evaikastadā tadrakṣaṇodyataḥ /
tvayā kiṃ na hatas tatra bhīto hi tvaṃ palāyitaḥ // SoKss_12,4.40 //
tattūṣṇīṃ bhava mā kaścidetacchroṣyasi te vacaḥ /
tato mṛgāṅkadattātvaṃ śūrādaśivamāpsyasi // SoKss_12,4.41 //
evam uktavatīṃ tāṃ ca jāraḥ kṣattā na cakṣame /
pāpe mṛgāṅkadatte tvaṃ baddhabhāvādhunā dhruvam // SoKss_12,4.42 //
tadasyānubhavedānīmadhikṣepasya me phalam /
ity uktvā ca sa hantuṃ tāmuttasthau sāsidhenukaḥ // SoKss_12,4.43 //
tato rahasyadhāriṇyā tatra ceṭikayaikayā /
dhāvitvā churikā tasyāvaṣṭabdhābhūtkareṇa sā // SoKss_12,4.44 //
tāvadyayau mañjumatī tato nirgatya sānyataḥ /
kṣattā ca tasyāś ceṭyās tāṃ nikṛttāṅgulitaḥ karāt // SoKss_12,4.45 //
ākṣipya churikāṃ prāyātsvagṛhaṃ sa yathāgatam /
mṛgāṅkadattena samamākulo vismitātmanā // SoKss_12,4.46 //
gacchāmy ahaṃ bhavān prāpto gṛhān iti ca tatra tam /
mṛgāṅkadattaḥ kṣattāraṃ tamasyaprakaṭo 'bravīt // SoKss_12,4.47 //
iha nidrāṃ bhaja kṣipraṃ pariśrānto bhṛśaṃ hy asi /
iti so 'pi pratīhāro rājaputraṃ tam abhyadhāt // SoKss_12,4.48 //
tatas tatheti tenokte tacceṣṭālokanaiṣiṇā /
kṣattā svabhṛtyamatraikaṃ samāhūya jagāda saḥ // SoKss_12,4.49 //
sa mayūraḥ sthito yatra tatrainaṃ naya vāsakam /
puruṣaṃ viśramāyāsmai śayanīyaṃ prayaccha ca // SoKss_12,4.50 //
tatheti ca sa tadbhṛtyas tasmin prāveśayed gṛhe /
nītvā mṛgāṅkadattaṃ taṃ dattaśayyaṃ sadīpake // SoKss_12,4.51 //
gate tasmin bahirdvāraṃ baddhvā śṛṅkhalayātra saḥ /
mṛgāṅkadatto 'paśyat taṃ mayūraṃ pañjarasthitam // SoKss_12,4.52 //
so 'yamukto 'munā kṣattrā śikhītyālocya kautukāt /
tasya coddhāṭayām āsa mayūrasya sa pañjaram // SoKss_12,4.53 //
mayūraḥ sa ca nirgatya nipuṇaṃ vīkṣya pādayoḥ /
mṛgāṅkadattasya muhurnipapāta luloṭha ca // SoKss_12,4.54 //
luṭhatas tasya dṛṣṭvā ca kaṇṭhabaddhaṃ sa sūtrakam /
rājaputro mumocāśu matvā taṃ tena pīḍitam // SoKss_12,4.55 //
sa muktakaṇṭhasūtraś ca mayūras tasya paśyataḥ /
saṃpanno 'bhūttadā tasya mantrī bhīmaparākramaḥ // SoKss_12,4.56 //
tato mṛgāṅkadattastamāśliṣyotsukamānatam /
sakhe kathaya kiṃ nvetaditi papraccha vismayāt // SoKss_12,4.57 //
avocad atha saṃhṛṣṭaḥ sa taṃ bhīmaparākramaḥ /
śṛṇu deva svavṛttāntamā mūlātkathayāmi te // SoKss_12,4.58 //
tadāhaṃ nāgaśāpena vibhraṣṭo bhavadantikāt /
bhramannaṭavyāṃ saṃprāpamekaṃ śālmalipādapam // SoKss_12,4.59 //
tasminnikhātarūpāṃ ca gaṇeśapratimāmaham /
dṛṣṭvā praṇamya tanmūle pariśrānta upāviśam // SoKss_12,4.60 //
acintayaṃ ca dhiksarvamidaṃ pāpaṃ mayā kṛtam /
rāstrivetālavṛttāntamāvedya svāmine tadā // SoKss_12,4.61 //
tadihaiva tyajāmyetamātmānamaparādhinam /
ityālocyātra devāgre sthito 'bhūvamabhojanaḥ // SoKss_12,4.62 //
gate katipayāhe ca ko'pi tenāgataḥ pathā /
vṛddhapānthas taros tasya cchāyāyāṃ sam upāviśat // SoKss_12,4.63 //
evaṃ mlānamukhaḥ putra kiṃ sthito 'sīha nirjane /
iti dṛṣṭvā ca so 'pṛcchatsādhurmāmanubandhataḥ // SoKss_12,4.64 //
tato mayā svavṛttānte yathāvadvinivedite /
sa vṛddhapathikaḥ prītyā dhīrayanmām abhāṣata // SoKss_12,4.65 //
ātmānaṃ haṃsi vīro 'pi kathaṃ strīvatstriyo 'pi vā /
dhair yamāpadi nojjhanto tathā cemāṃ kathāṃ śṛṇu // SoKss_12,4.66 //
nagaryāṃ kośalākhyāyāṃ vimalākara ityabhūt /
rājā tasya ca putro 'bhūtkamalākarasaṃjñakaḥ // SoKss_12,4.67 //
yastejorūpadātṛtvaguṇaiḥ ślāghyo vinirmame /
dhātreva skandakaṃdarpakalpadrumajigīṣayā // SoKss_12,4.68 //
tasyaikadā kumārasya dikṣu stutyasya bandibhiḥ /
gāthāmekāṃ papāṭhaiko bandī paricitaḥ puraḥ // SoKss_12,4.69 //
padmāsādanasotsavanānāmukharadvijāliparigītam /
kamalākaramaprāptā kva ratiṃ haṃsāvalīṃ labhatām // SoKss_12,4.70 //
evaṃ muhuḥ paṭhan pṛṣṭas tena bandī jagāda tam /
sa manorathasiddhyākhyaḥ kumāraṃ kamalākaram // SoKss_12,4.71 //
deva bhrāmyan gato 'bhūvaṃ rājño 'haṃ meghamālinaḥ /
nagarīṃ vidiśāṃ nāma līlodyānabhuvaṃ śriyaḥ // SoKss_12,4.72 //
tatra dardurakākhyasya gītācāryasya veśmani /
aham āsaṃ sa caivaṃ māṃ prasaṅgenaikadābravīt // SoKss_12,4.73 //
iha haṃsāsvalī nāma duhitā nṛpateḥ puraḥ /
navīnaśikṣitaṃ prātaḥ svanṛttaṃ darśayiṣyati // SoKss_12,4.74 //
tac chrutvā kautukādyuktvā samaṃ tenāpare 'hani /
ahaṃ rājakulaṃ gatvā prāviśaṃ raṅgamaṇḍapam // SoKss_12,4.75 //
tatrāhatamahātodye tāmapaśyaṃ sumadhyamām /
haṃsāsvalīṃ rājakanyāṃ nṛtyantīṃ pituragrataḥ // SoKss_12,4.76 //
ālolapuṣpābharaṇāṃ pāṇipreṅkhitapallavām /
vallīm iva smarataroryauvanānilaghūrṇitām // SoKss_12,4.77 //
tataścācintayamahaṃ naivāsyā hariṇīdṛśaḥ /
bhartāsti kaścid yogo 'nyaḥ kumārātkamalākarāt // SoKss_12,4.78 //
tena cettādṛśeneyaṃ yujyate nedṛśī tataḥ /
kāmasya kiṃ kṛte puṣpakārmukāropaṇagrahaḥ // SoKss_12,4.79 //
tadupāyaṃ karomyatra tāvadityanucintayan /
prekṣaṇānte tato rājakuladvāramagāmaham // SoKss_12,4.80 //
citraṃ likhatu yo 'trāsti citrakṛtsadṛśo mayā /
abhilikhyeti tatrāhaṃ cīrikāmudalambayam // SoKss_12,4.81 //
apāṭitāyām anyena tasyāṃ buddhvā nṛpo 'tra tat /
āhūya svasutāvāse citrakṛtye nyayuṅkta mām // SoKss_12,4.82 //
tato vāsagṛhe tasyā haṃsāvalyāḥ sabhṛtyakaḥ /
bhittau mayābhilikhitastvaṃ deva kamalākara // SoKss_12,4.83 //
spaṣṭaṃ cetkhyāpayāmyetattaddhūrtaṃ vetti māmiyam /
tadetāṃ rājatanayāṃ yuktyaitadbodhayāmy aham // SoKss_12,4.84 //
iti saṃcintya suhṛdaṃ viśvastaṃ kṛtasaṃvidam /
tatraikamahamunmattarūpaṃ ramyamakārayam // SoKss_12,4.85 //
sa unmatto bhraman gāyan nṛtyaṃś cālokya dūrataḥ /
ānāyyata krīḍanako rājaputrair nijāntikam // SoKss_12,4.86 //
tataḥ krīḍāvaśāddṛṣṭvā haṃsāvalyā svavāsakam /
praveśitaś ca saṃpaśyansa citraṃ tvatstutiṃ vyadhāt // SoKss_12,4.87 //
diṣṭyā dṛṣṭo 'bjaśaṅkhāṅkapāṇirlakṣmīvilāsabhūḥ /
so 'yaṃ haririvānantaguṇaughaḥ kamalākaraḥ // SoKss_12,4.88 //
ityādi nṛtyatastasmādrājakanyā niśamya sā /
māmapṛcchatkimāhāyaṃ kaścaiṣa likhitastvayā // SoKss_12,4.89 //
iti tāmanubandhena pṛcchantīmahamuktavān /
dṛṣṭapūrvo 'munā nūnamunmattenaiṣa sundari // SoKss_12,4.90 //
rājaputro mayā yo 'yaṃ likhito rūpagauravāt /
ity uktvā tvaṃ mayā tasyai guṇair nāmnā ca varṇitaḥ // SoKss_12,4.91 //
tataḥ sphūrjadbhavatpremarasāsekāplute hṛdi /
saṃbhūto 'bhinavastasyā haṃsāvalyāḥ smaradrumaḥ // SoKss_12,4.92 //
athāgatena rājñātra pitrā tasyā vilokya saḥ /
nṛtyannanmattako 'haṃ ca krodhānniṣkālitau tataḥ // SoKss_12,4.93 //
tataḥ prabhṛti cotkā sā kṣiyamāṇā dine dine /
kṛṣṇapakṣendulekheva yātā lāvaṇyaśeṣatām // SoKss_12,4.94 //
māndyavyājāc ca pāpaghnamāśrityāyatanaṃ hareḥ /
vijanāsevinī yuktyā jātā sānujñayā pituḥ // SoKss_12,4.95 //
bhavaccintāvinidrā ca candracandrātapā sahā /
sthitā niśāvāsarayor atra bhedamajānatī // SoKss_12,4.96 //
tatra cāyatanoddeśātpraviṣṭaṃ māṃ vilokya sā /
āhūya vastrābharaṇaiḥ sagauravamapūjayat // SoKss_12,4.97 //
pūjito nirgataścāhaṃ taddattavasanāñcale /
gāsthāmapaśyaṃ likhitāṃ tvatkṛte śṛṇu tāṃ punaḥ // SoKss_12,4.98 //
padmāsādanasotsavanānāmukharadvijāliparigītam /
kamalākaramaprāptā kva ratiṃ haṃsāvalī labhatām // SoKss_12,4.99 //
vācayitvāhametāṃ ca labdhataccittaniścayaḥ /
tvadbodhanārthamāgatya tavaināṃ purato 'paṭham // SoKss_12,4.100 //
idaṃ vastraṃ ca tadyatra gāthaiṣā likhitā tayā /
iti bandivacaḥ śrutvā gāthāṃ tāṃ pravilokya ca // SoKss_12,4.101 //
sa śrotreṇota netreṇa praviṣṭām iva tāṃ hṛdi /
tadā haṃsāvalīṃ dhyāyañ jaharṣa kamalākaraḥ // SoKss_12,4.102 //
tatprāptyupāyaṃ yāvac ca sa cintayati sūtsukaḥ /
tāvat pitā tamāhūya rājā daivādabhāṣata // SoKss_12,4.103 //
alasāḥ putra rājāno mantrabaddhā ivoragāḥ /
naśyantyanye tu naṣṭā apyudayante kathaṃ punaḥ // SoKss_12,4.104 //
tvayā ca dṛṣṭā nādyāpi jigīṣā sukhasaṅginā /
tadudyukto bhavālasyamutsṛjya mayi tiṣṭhasi // SoKss_12,4.105 //
vijayasvāgrato gatvā tvam aṅgādhipatiṃ ripum /
asmān prati kṛtārambhaṃ nijadeśād vinirgatam // SoKss_12,4.106 //
etatpitṛvaco hṛṣṭaḥ pratipede tatheti saḥ /
śūraḥ priyāṃ prati ca tāṃ yiyāsuḥ kamalākaraḥ // SoKss_12,4.107 //
tataḥ pitrā samādiṣṭaiḥ pratasthe sa balaiḥ saha /
ākampayanmahīpṛṣṭhaṃ hṛdayāni ca vidviṣām // SoKss_12,4.108 //
atha prayāṇakaiḥ kaiścitprāpyāṅgādhipateścamūm /
pratyavaskandabhagnena sahāyudhyata tena saḥ // SoKss_12,4.109 //
abdherjalamivāgastyastejasvī tasya ca dviṣaḥ /
balaṃ papau sa jagrāha jīvagrāhaṃ ca taṃ jayī // SoKss_12,4.110 //
prajighāya ca saṃyamya pituḥ pāsrśvamamuṃ ripum /
pratīhārasya dhuryasya has te dattvānuyāstrikān // SoKss_12,4.111 //
ahamanyānripūñjetumitastāta gato 'dhunā /
iti kṣatturmukhenāsmai pitre saṃdiśati sma saḥ // SoKss_12,4.112 //
tato jayan krameṇānyān nṛpānupacito balaiḥ /
sa prāpa vidiśāpuryā nikaṭaṃ kamalākaraḥ // SoKss_12,4.113 //
tatra sthitaś ca vyasṛjatsa dūtaṃ meghamāline /
rājñe haṃsāvalīpitre yācituṃ tāṃ tadātmajāsm // SoKss_12,4.114 //
so 'pi dūtādaduṣṭaṃ taṃ buddhvā kanyārthamāgatam /
meghamālī nṛpaḥ prītyā tatpārśvaṃ svayamāyayau // SoKss_12,4.115 //
kṛtātithyo 'bravīccainaṃ rājaputraṃ kṛtādaram /
svayaṃ pariśramo dūtasādhye 'rthe kiṃ kṛtastvayā // SoKss_12,4.116 //
mamābhivāñchitaṃ hyetatkāraṇaṃ śṛṇu cātra yat /
etāṃ haṃsāvalīṃ bālye 'py acyutārcanatatparām // SoKss_12,4.117 //
śirīṣasukumārāṅgīṃ dṛṣṭvā cintā mamodabhūt /
īdṛgguṇāyāḥ sadṛśo varaḥ ko 'syā bhavediti // SoKss_12,4.118 //
apaśyataś ca sadṛśaṃ varamasyāstamo mama /
taccintayā vinidrasya hyudapādi mahāñjvaraḥ // SoKss_12,4.119 //
tatpraśāntyai ca saṃpūjya kṛtavijñaptimārtitaḥ /
rātrāvīṣatsanidraṃ māṃ hariḥ svapne samādiśat // SoKss_12,4.120 //
yatkṛte putra jāto 'yaṃ jvaras te saiva pāṇinā /
haṃsāvalī tvāṃ spṛśatu tataḥ śāmyasti te jvaraḥ // SoKss_12,4.121 //
matpūjāpāvanenaiṣā yaṃ yaṃ hastena saṃspṛśet /
tasya tasya hy asādhyo 'pi jvaro naśyedasaṃśayam // SoKss_12,4.122 //
etadvivāhacintā ca na kāryā bhavatā punaḥ /
rājaputraḥ patir bhāvī yato 'syāḥ kamalākaraḥ // SoKss_12,4.123 //
kālaṃ tu kaṃcid etasyā manāk kleśo bhaviṣyati /
iti śārṅgabhṛtādiṣṭaḥ prabuddho 'smi niśākṣaye // SoKss_12,4.124 //
tato haṃsāvalīhastasparśājjāto 'smi vijvaraḥ /
tadaivaṃ yuvayor eṣa saṃyogo devanirmitaḥ // SoKss_12,4.125 //
tatte haṃsāvalī dattā mayety uktvā prakalpya ca /
lagnaṃ sa rājadhānīṃ svāṃ meghamālī nṛpo yayau // SoKss_12,4.126 //
tatroktaṃ tena tatsarvaṃ śrutvā haṃsāvalī rahaḥ /
saskhīmāha rahasyajñāsṃ nāmnā kanakamañjarīm // SoKss_12,4.127 //
tvayāsau dṛśyatāṃ gatvā rājaputraḥ sa eva kim /
citrakṛllikhiteneha yena me hṛdayaṃ hṛtam // SoKss_12,4.128 //
tātaḥ kadācidanyasmai sabalāyāgatāya mām /
dadyāttannāmadheyāya bhayāddhi prābhṛtīkṛtām // SoKss_12,4.129 //
ity uktvā preṣitā svair aṃ tayā kanakamañjarī /
sākṣasūtrājinajaṭaṃ tāpasīveṣaḍambaram // SoKss_12,4.130 //
vidhāya gatvā kaṭakaṃ rājaputrasya tasya sā /
āveditā parijanaiḥ praviśyaiva vilokya tam // SoKss_12,4.131 //
kāmasyeva jagajjaitramohanāstrādhidaivatam /
tadrūpahṛtacittābhūtsamādhistheva tatkṣaṇam // SoKss_12,4.132 //
sotkā cācintayat syān me saṃgamo nedṛśena cet /
dhigjanma tarhi yuktaṃ tatkariṣye 'tra yad astv iti // SoKss_12,4.133 //
athopasṛtya dattāśīstasmai maṇim upānayat /
uvāca copaviṣṭā tamāttaratnaṃ kṛtādaram // SoKss_12,4.134 //
mayāyamasakṛddṛṣṭapratyayo maṇiruttamaḥ /
dhāritenāmunā śatroḥ stambhyate śastramuttamam // SoKss_12,4.135 //
guṇānurāgāc ca mayā tubhyameṣa samarpitaḥ /
yasthā tavopayukto 'yaṃ rājaputra na me tathā // SoKss_12,4.136 //
evam uktavatī tena vyāhṛtā rājasūnunā /
ekabhikṣāvratavyājātsā niṣidhya yayau tataḥ // SoKss_12,4.137 //
vimucya tāpasīveṣaṃ kṛtvodvignamivānanam /
haṃsāvalīm upāgātsā pṛṣṭā tāṃ ca mṛṣābravīt // SoKss_12,4.138 //
avācyam apite rājarahasyaṃ vacmi bhaktitaḥ /
ito māṃ tāpasīveṣāṃ rājaputrasya tasya tam // SoKss_12,4.139 //
gatāṃ kaṭakamabhyetya svair ameko 'bhyadhātpumān /
bhagavaty api jānāsi bhūtatantravidhikramam // SoKss_12,4.140 //
tac chrutvā taṃ pratīhāram iva dṛṣṭvāham abravam /
suṣṭhu jānāmi kiṃ nāma mamaitatkila vastviti // SoKss_12,4.141 //
tato 'haṃ tena tasyaiva sakāśaṃ devi tatkṣaṇam /
rājaputrasya kamalākarasyātra praveśitā // SoKss_12,4.142 //
sa ca dṛṣṭo mayā rugṇo bhūtāviṣṭo viṣaṇṇayā /
saṃyamyamānaḥ pārśvasthair ābaddhauṣadhisanmaṇiḥ // SoKss_12,4.143 //
racitālīkarakṣā ca nirgatāhaṃ tataḥ kṣaṇāt /
prātaretyāpaneṣyāmi doṣamasyetivādinī // SoKss_12,4.144 //
tato 'śaṅkitadṛṣṭedṛganiṣṭātyarthaduḥkhitā /
āgatāsmi tavākhyātuṃ pramāṇaṃ tvamataḥ param // SoKss_12,4.145 //
śrutvaitadracitaṃ tasyā vaco nirghātadāruṇam /
ṛjvī haṃsāvalī kṣipraṃ saṃmuhyaiva jagāda tām // SoKss_12,4.146 //
guṇavatyāṃ svasṛṣṭāvapyaho dhiṅmatsaro vidheḥ /
indroḥ kalaṅko doṣaś ca tasya yenaiṣa nirmitaḥ // SoKss_12,4.147 //
dhṛtaś ca sa mayā bhartā na śakyaścopalakṣitum /
tasmānme maraṇaṃ śreyo vane vā gamanaṃ kva cit // SoKss_12,4.148 //
tad atra vada kiṃ kāryam ity uktā mugdhayātayā /
māyinī tām avādīt sā punaḥ kanakamañjarī // SoKss_12,4.149 //
vivāhe vinidhāyaikāṃ tvadveṣāmiha ceṭikām /
nirgatya kvāpi yāsyāvastatkālaṃ vyākule jane // SoKss_12,4.150 //
tac chrutvā rājaputrī sā kusakhīṃ tām abhāṣata /
tvam eva tarhi madveṣaṃ kṛtvātmānaṃ vivāhaya // SoKss_12,4.151 //
tena rājasutenānyā kā mamāptā bhavādṛśī /
ity uktā sā tayā pāpāvocatkanakamañjarī // SoKss_12,4.152 //
evaṃ kariṣye yuktyāhaṃ bhavāśvastā yadastu me /
tatkālaṃ tu yathā vakṣye kurvīthāstvaṃ tathaiva tat // SoKss_12,4.153 //
ityāśvāsyaiva tāṃ gatvāśokakaryai śaśaṃsa sā /
viśvāsabhūmaye sakhyai svarahasyaṃ cikīrṣitam // SoKss_12,4.154 //
tayaiva sahitā tāṃcas tānyahānyanvasevata /
haṃsāvalīṃ vimanasaṃ kṛtakartavyasaṃvidam // SoKss_12,4.155 //
prāpte codvāhadivase vare sāyam upāgate /
tasmin gajāśvapādātasahite kamalākare // SoKss_12,4.156 //
sarvasminnutsavavyagre jane yuktyānyaceṭikāḥ /
nivārya vāsakaṃ guptaṃ prasādhananibhāddrutam // SoKss_12,4.157 //
haṃsāvalīṃ praveśyaiva kṛtvā tadveṣamātmanaḥ /
cakre 'śokakarīveṣāṃ tāṃ sā kanakamañjarī // SoKss_12,4.158 //
aśokakaryāḥ svaṃ veṣaṃ sahacaryā vidhāya ca /
prāpte niśāgame haṃsāvalīmetām uvāca sā // SoKss_12,4.159 //
paścimena vinirgatya dvāreṇāsyāḥ puro bahiḥ /
krośamātre purāṇo 'sti suṣiraḥ śālmalidrumaḥ // SoKss_12,4.160 //
gatvā tasyāntare sthitvā pratīkṣasva madāgamam /
kṛte kārye ca tatrāhaṃ tvām upaiṣyāmi niścitam // SoKss_12,4.161 //
ity uktā sā tayā vyājasakhyā haṃsāvalī tadā /
niragāttatsakhīveṣā tathetyantaḥpurānniśi // SoKss_12,4.162 //
prāyāc ca janyākīrṇena purīdvāreṇa tena sā /
nirgatyālakṣitā tasya mūlaṃ śālmaliśākhinaḥ // SoKss_12,4.163 //
dṛṣṭvāndhakāragahanaṃ tadgarbhaṃ nāviśac ca sā /
bibhyatī tatsamīpasthaṃ tvāruroha vaṭadrumam // SoKss_12,4.164 //
tatrāsītpallavacchannā kusakhī mārgadarśinī /
bubudhe na tu tasyāstāṃ kusṛtiṃ saralāśayā // SoKss_12,4.165 //
tāvadrājakule tatra lagnakāle 'bhyupasthite /
dhṛtahaṃsāsvalīveṣāṃ sthitāṃ kanakamañjarīm // SoKss_12,4.166 //
ānāyyāropitāṃ vedīṃ rājñā tāṃ kamalākaraḥ /
upayeme sanīraṅgīṃ niśi kenāpyalakṣitām // SoKss_12,4.167 //
kṛtodvāho gṛhītvā ca vyājahaṃsāvalīṃ drutam /
māyākanakamañjaryāśokakaryā yutāṃ satām // SoKss_12,4.168 //
adyaiva śubhanakṣatravaśātsvakaṭakaṃ prati /
tena pratyakpurīdvāramārgeṇa prayayau tataḥ // SoKss_12,4.169 //
gacchaṃś ca śālmalitarornikaṭaṃ prāpa tasya saḥ /
yasyāntike vipralabdhā sthitā haṃsāvalī vaṭe // SoKss_12,4.170 //
prāptaṃ cātra tamāliṅgya trasteva kamalākaram /
kūṭahaṃsāvalī sāśu tadārūḍhebhapṛṣṭhagā // SoKss_12,4.171 //
sabhramāttena pṛṣṭā ca kaitavātsāśrurabravīt /
āryaputrādya jāne 'haṃ svapne 'smācchālmalidrumāst // SoKss_12,4.172 //
nirgatya rākṣasīva strī māsṃ bhakṣayitumagrahīt /
tataḥ pradhāvya kenāpi brāhmaṇenāsmi mocitā // SoKss_12,4.173 //
tenaivāśvāsya coktāhaṃ putryamuṃ dāhayestarum /
etasmānniriyātstrī cetkṣeptavyātraiva sā punaḥ // SoKss_12,4.174 //
evaṃ śivaṃ syād ity uktvā dvije tasmiṃs tirohite /
prabuddhāhaṃ smṛtaṃ caitad dṛṣṭvā tarum amuṃ mayā // SoKss_12,4.175 //
tena bhītāhamity uktastayā sa kamalākaraḥ /
ādideśāśu bhṛtyānsvāṃstayor dāhe tarustriyoḥ // SoKss_12,4.176 //
adhākṣuste ca taṃ vṛkṣaṃ kūṭahaṃsāvalī ca sā /
dagdhāṃ haṃsāvalīmatra mene tasmādanirgatām // SoKss_12,4.177 //
tatas tayā sa kamalākaro nirvṛtayā saha /
satyahaṃsāvalīlābhaṃ manvānaḥ kaṭakaṃ yayau // SoKss_12,4.178 //
tato 'pi tvaritaṃ yātaḥ prātaḥ svāṃ kośalāṃ purīm /
kṛtakāryatvatuṣṭena pitrā rājye 'bhyaṣicyata // SoKss_12,4.179 //
vanaṃ pitari yāte ca so 'nuśāsti sma medinīm /
vyājahaṃsāsvalīṃ bhāryāṃ bibhratkanakamañjarīm // SoKss_12,4.180 //
sa manorathasiddhistu dūre rājakulādabhūt /
bandī tayā parijñānāccharīrabhayaśaṅkayā // SoKss_12,4.181 //
sāpi haṃsāvalī tasyāṃ rātrau tatra vaṭe sthitā /
śrutvā dṛṣṭvā ca tatsarvaṃ vañcitāsmītyabudhyata // SoKss_12,4.182 //
acintayat tu tatkālaṃ prayāte kamalākare /
aho mamaitayā kāntaḥ kusakhyā chadmanā hṛtaḥ // SoKss_12,4.183 //
aho dagdhvaiva māmasmānnirvṛtiṃ prāptumīpsati /
aśreyase na vā kasya viśvāso durjane jane // SoKss_12,4.184 //
tadasya matkṛte dagdhasyāṅgārārciṣi śālmaleḥ /
kṣipāmyabhavyamātmānaṃ bhavasyāmyānṛṇā taroḥ // SoKss_12,4.185 //
ityālocyāsvaruhyātha vaṭāstprāṇavyayonmukhī /
jātabuddhirvidheryogādityantarvimamarśa sā // SoKss_12,4.186 //
kiṃ tyajāmi vṛthāstmānaṃ jīvantī nacirādaham /
manyupratikriyāṃ tasyāḥ kariṣyāmi sakhīdruhaḥ // SoKss_12,4.187 //
tātasya hitadā svapne jvarāskrāntasya śauriṇā /
tacchāntiṃ matkarasparśādādiśyoktamabhūdidam // SoKss_12,4.188 //
haṃsāvalī patiṃ prāpsyatyucitaṃ kamalākaram /
kālaṃ kam apitu kleśo bhavitāsyā manāgiti // SoKss_12,4.189 //
tadgatvā kvāpi paśyāmi tāvadityavadhārya sā /
haṃsāvalī tataḥ prāyānnirjanāmaṭavīṃ prati // SoKss_12,4.190 //
dūraṃ gatāyās tasyāś ca klāntāyāḥ praskhaladgateḥ /
mārgaprakaṭanāyeva dayayā sā yayau kṣapā // SoKss_12,4.191 //
taddarśanasamudbhūtakṛpāveśavaśādiva /
mumoca dyauravaśyāsyabāṣpavārikaṇotkaram // SoKss_12,4.192 //
tadaśrumārjanāyeva prasāritakaro raviḥ /
darśitāśākṛtāśvāsamudagādguṇibāndhavaḥ // SoKss_12,4.193 //
tataḥ sā kiṃciducchvastā nirastajanadarśanā /
utpathaiḥ kramaśo yāntī kuśakaṇṭakavikṣatā // SoKss_12,4.194 //
rājaputrī cirātprāpa vanamekaṃ vihaṃgamaiḥ /
guñjadbhir ita ehīti vadadbhir iva rājitam // SoKss_12,4.195 //
tatra sā prāviśacchrāntā vījyamāneva sādaram /
vātavellallatājālatālavṛntair anokahaiḥ // SoKss_12,4.196 //
dadarśa ca vanaṃ sā tanmadhusphītaṃ priyotsukā /
praphullasahakārasthakalakūjitakokilam // SoKss_12,4.197 //
vignā ca cintayām āsa māṃ dahatyatra yadyapi /
puṣpareṇupiśaṅgo 'yaṃ malayānilapāvakaḥ // SoKss_12,4.198 //
tarubhyo nipatantaś ca kusumaprakarā ime /
nadatsvaliṣu nighnanti kāmabāṇotkarā iva // SoKss_12,4.199 //
tathāpi kusumair ebhiḥ pūjayantī ramāpatim /
ihaiva tāvat tiṣṭhāmi kṣapayantī svaduṣkṛtam // SoKss_12,4.200 //
iti saṃcintya vāpīṣu snāntī tasthau phalāśanā /
tatra pūjāparā śaureḥ prepsuḥ sā kamalākaram // SoKss_12,4.201 //
atrāntare kośalāyāṃ vidhiyogājjvareṇa saḥ /
cāturthikena dīrgheṇa jagṛhe kamalākaraḥ // SoKss_12,4.202 //
taddṛṣṭvā tatra sā pāpā kūṭahaṃsāvalī tadā /
bhītā vyacintayaccetasyevaṃ kanakamañjarī // SoKss_12,4.203 //
ekaṃ tāvadbhayaṃ me 'ntaḥ sadāśokakarīkṛtam /
mantrabhedāttadupari dvitīyam idamāgatam // SoKss_12,4.204 //
yadyasya matprabhoḥ pūrvaṃ kathito jvaranāśanaḥ /
haṃsāvalīkarasparśastatpitrā janasaṃnidhau // SoKss_12,4.205 //
taccādhunā jvarākrānto yadaivaiṣa smariṣyati /
atatprabhāvā naṅkṣyāmi tadaivoddhāṭitā satī // SoKss_12,4.206 //
tanme kayāpi yoginyā yaḥ pūrvaṃ jvaraceṭakaḥ /
prokto vidhivadasyārthe jvaraghnaṃ sādhayāmi tam // SoKss_12,4.207 //
tasyaivāgre ca hanmyetāṃ yuktyāśokakarīṃ yataḥ /
mānuṣāṅgaiḥ kṛtārghādiḥ sa siddho 'bhīṣṭakṛdbhavet // SoKss_12,4.208 //
evaṃ rājño jvare naṣṭe 'śokakaryānayā saha /
ubhe bhaye me śāmyetāṃ na paśyāsmyanyathā śivam // SoKss_12,4.209 //
ityālocyāviruddhaṃ yattattasyai svamanīṣitam /
śaśaṃsāśokakaryai sā mānuṣāghātavarjitam // SoKss_12,4.210 //
tato dattānumatayā saṃbhāre ḍhaukite tayā /
taddvitīyā svayā yuktyā bahiḥ kṛtvā paricchadam // SoKss_12,4.211 //
dvārāntareṇa nirgatya guptamantaḥpurānniśi /
yayau śūnyaikaliṅgaṃ sā khaḍgahastā śivālayam // SoKss_12,4.212 //
tatra khaḍgahatacchāgaśoṇitasnātarañjitam /
tadasrakalpitārghaṃ ca tadantrasragviveṣṭitam // SoKss_12,4.213 //
ānarca śivaliṅgaṃ sā taddhṛtpadmena mūrdhani /
dhūpaṃ dattvā tadakṣibhyāṃ tacchiro 'smai baliṃ dadau // SoKss_12,4.214 //
tatas tadagravedyāṃ ca liptāyāṃ raktacandanaiḥ /
lilekha gorocanayā kamalaṃ sāṣṭapallavam // SoKss_12,4.215 //
tatkarṇikāyāṃ sāsreṇa piṣṭena racitaṃ jvaram /
bhasmamuṣṭipraharaṇaṃ tripādaṃ trimukhaṃ nyadhāt // SoKss_12,4.216 //
pallaveṣu niveśyātra parivāraṃ yathāvidhi /
jvarasya nijamantreṇa tasyāhvānaṃ vyadhatta sā // SoKss_12,4.217 //
tataḥ pūrvoktavatsāsya snānārghyādyaupahārikam /
cikīrṣur mānuṣāṅgāsraiḥ prāhāśokakarīṃ sma tām // SoKss_12,4.218 //
bhūtale nyastasarvāṅgaṃ devasya sakhi sāṃpratam /
kuru praṇāmamevaṃ hi śreyastava bhaviṣyati // SoKss_12,4.219 //
tatas tatheti dharaṇau praṇatāyā durāśayā /
tasyāḥ khaḍgaprahāraṃ sā dadau kanakamañjarī // SoKss_12,4.220 //
tena daivānmanākskandhe kṣatā satrāsamutthitā /
vidrutā sānuyāntīṃ tāṃ dṛṣṭvā kanakamañjarīm // SoKss_12,4.221 //
trāyadhvamiti cakranda yadāśokakarī muhuḥ /
tenābhyadhāvannagarīrakṣiṇo 'trābhito janāḥ // SoKss_12,4.222 //
te dṛṣṭvākṛṣṭakhaḍgāṃ tāṃ bhīmāṃ kanakamañjarīm /
mṛtakalpāṃ vyadhuḥ śastraprahārai rākṣasīdhiyā // SoKss_12,4.223 //
buddhvāśokakarīvaktrādyathātattvaṃ tataś ca te /
dve te rājakulaṃ ninyuḥ puraskṛtya purādhipam // SoKss_12,4.224 //
vijñaptas tatra tai rājā saṃbhrāntaḥ kamalākaraḥ /
ānāyayatkubhāryāṃ tāṃ svāntikaṃ tāṃ ca tatsakhīm // SoKss_12,4.225 //
tayoścānītayor bhītyā prahāravyathayā ca sā /
tīvrayotkrāntajīvābhūtsadyaḥ kanakamañjarī // SoKss_12,4.226 //
tato 'śokakarīṃ rājā vraṇitāṃ tāṃ sa tatsakhīm /
kimidaṃ nirbhayā brūhītyapṛcchadatidurmanāḥ // SoKss_12,4.227 //
sā catasmai tadā mūlāt tathā sarvamavarṇayat /
yathā kanakamañjaryā kṛtaṃ tadvyājasāhasam // SoKss_12,4.228 //
tato 'dhigatatattvārthaḥ sa rājā kamalākaraḥ /
evaṃ śuśoca tatkālamātmānaṃ bhṛśaduḥkhitaḥ // SoKss_12,4.229 //
vipralabdho 'smyahaṃ kūṭahaṃsāvalyā vataitayā /
mūḍhena yatsvahastena dagdhā haṃsāvalī mayā // SoKss_12,4.230 //
svaduṣkṛtaphalaṃ tāvat pāpayā labdhametayā /
yadrājamahiṣī bhūtvā prāptaiṣā vadhamīdṛśam // SoKss_12,4.231 //
kathaṃ tu rūpamātreṇa saṃmohyāhaṃ śiśuryathā /
hṛtaratnena muṣito dattvā kācaṃ kuvedhasā // SoKss_12,4.232 //
jvaraśāntyai mayā so 'pi jñaptikṛdvata na smṛtaḥ /
haṃsāvalīkarasparśas tatpitur viṣṇunoditaḥ // SoKss_12,4.233 //
evaṃ sa vilapansmṛtvā vyamṛśatkamalākaraḥ /
haṃsāvalīṃ patiṃ prāpsyatyeṣā kleśo manākpunaḥ // SoKss_12,4.234 //
bhavitāsyā iti vaco vaiṣṇavaṃ meghamālinā /
tatpitroktaṃ hi me tac ca prasiddhaṃ na bhavenmṛṣā // SoKss_12,4.235 //
tatsā kathaṃcidanyatra gatā jīvetkadācana /
strīcittasyeva daivasya ko vetti gahanāṃ gatim // SoKss_12,4.236 //
tanmanorathasiddhiḥ sa bandī me 'tra gatiḥ punaḥ /
ityālocya sa taṃ bandivaramānāyayannṛpaḥ // SoKss_12,4.237 //
abravīc ca kathaṃ bhadra bhavānnaiveha dṛśyate /
kva manorathasiddhirvā teṣāṃ ye dhūrtavañcitāḥ // SoKss_12,4.238 //
tac chrutvā so 'vadadbandī mantrabhedabhayāhatā /
eṣaivāśokakaryatra mahārāja mamottaram // SoKss_12,4.239 //
na ca haṃsāvalīhetoḥ kāryā te 'tra viṣāditā /
ādiṣṭā hariṇaivāsyāḥ kaṃcitkālaṃ hi duḥsthitiḥ // SoKss_12,4.240 //
tannityārādhanodyogānniścitaṃ tāṃ sa rakṣati /
prabhavatyeva dharmo hi neha dṛṣṭaṃ tathā ca kim // SoKss_12,4.241 //
tadahaṃ deva yāsyāmi tatpravṛttyupalabdhaye /
iti tena sa vijñapto bandinā kṣitipo 'bravīt // SoKss_12,4.242 //
ātmanāhaṃ prayāsyāmi tāmanveṣṭuṃ tvayā saha /
anyathā naiva me cetaḥ kṣaṇam apy avatiṣṭhate // SoKss_12,4.243 //
evam uktvā viniścitya prajñāḍhyākhyasya mantriṇaḥ /
haste 'nyedyur nicikṣepa rājyaṃ sa kamalākaraḥ // SoKss_12,4.244 //
vāryamāṇo 'py alaṃ tena nagaryā prayayau tataḥ /
nirgatyālakṣitaḥ sākaṃ sa manorathasiddhinā // SoKss_12,4.245 //
babhrāma ca vicinvānaḥ kṣetrāśramavanāni saḥ /
anapekṣitadehārtigurvī hy ājñā manobhuvaḥ // SoKss_12,4.246 //
krameṇa prāpa daivāttatkānanaṃ yatra sā sthitā /
haṃsāvalī tapasyantī samanorathasiddhikaḥ // SoKss_12,4.247 //
tatrāpaśyac ca tāṃ mūle raktāśokasya bhāsvataḥ /
antyām iva kalāmindoḥ kṣāmāṃ pāṇḍumanoramām // SoKss_12,4.248 //
uvāca bandinaṃ taṃ sa keyaṃ niḥśabdaniścalā /
dhyānasthā devatā kiṃ syādrūpamasyā hy amānuṣam // SoKss_12,4.249 //
tac chrutvā vīkṣya so 'vādīd bandī diṣṭyābhivardhase /
deva haṃsāvalīprāptyā saiva hy eṣātra tiṣṭhati // SoKss_12,4.250 //
śrutvā tatprekṣya tau taṃ ca pratyabhijñāya bandinam /
cakranda sā navībhūtaduḥkhā haṃsāvalī tadā // SoKss_12,4.251 //
hā tāta hā hatāsmyāryaputra hā kamalākara /
hā manorathasiddhe hā viparītavidhe vidhe // SoKss_12,4.252 //
ity evaṃ vilapantī sā mumūrccha bhuvi so 'pi tām /
śrutvā dṛṣṭvāpatadbhūmau duḥkhārtaḥ kamalākaraḥ // SoKss_12,4.253 //
āśvāsitā tatastena tau manorathasiddhinā /
ubhau niścitavijñāstaparasparasunirvṛtau // SoKss_12,4.254 //
viṣayogāsrṇavottīrṇau kāṃcinmudamavāpatuḥ /
anyonyaṃ ca kramāstsarvaṃ svaṃ svaṃ vṛttāntamūcatuḥ // SoKss_12,4.255 //
tato haṃsāvalīṃ tāṃ sa gṛhītvā kamalākaraḥ /
bandinā sahitastena yayau svāṃ kośalāṃ purīm // SoKss_12,4.256 //
tatrāmayaharaṃ tasyāḥ pāṇiṃ vidhivadagrahīt /
ānāyite tatpitari pratīte meghamālini // SoKss_12,4.257 //
tadā tayā samaṃ yukto viśuddhobhayapakṣayā /
haṃsāvalyāstivimalaḥ śuśubhe kamalākaraḥ // SoKss_12,4.258 //
araṃsta ca tayā sākaṃ kṛtī phalitadhair yayā /
śāsanmahīmaviyutaḥ sa manorathasiddhinā // SoKss_12,4.259 //
evam āpady asaṃtyaktadhair yaiḥ sarvam avāpyate /
tad vatsa mā tanuṃ tyākṣīr jīvan prāpsyasi taṃ prabhum // SoKss_12,4.260 //
itthaṃ sa vṛddhapathikaḥ kathāmākhyāya deva me /
nivārya maraṇānmāsṃ ca yathākāmajṃ yayau tataḥ // SoKss_12,4.261 //
ity uktvā tatra rātrau ca caṇḍaketugṛhe tadā /
mṛgāṅkadattamavadatpunarbhīmaparākramaḥ // SoKss_12,4.262 //
atha labdhopadeśaḥ saṃstato 'ṭavyāstvadāptaye /
gantuṃ tavābhilaṣitāsmagāmujjayinīmaham // SoKss_12,4.263 //
tatra yuṣmānasaṃprāpya śrāntaḥ kasyāścana striyaḥ /
dattabhojanamūlyo 'haṃ vāsāya prāviśaṃ gṛham // SoKss_12,4.264 //
tatra taddattaśayanaḥ kṣaṇaṃ suptaḥ śramādaham /
prabudhya yāvat paśyāmi kautukānnibhṛtasthitaḥ // SoKss_12,4.265 //
tāvat sā strī gṛhītvaiva yavamuṣṭiṃ gṛhāntare /
samantādāvapattatra mantreṇa sphuritādharā // SoKss_12,4.266 //
tair yavaistatkṣaṇaṃ jātaiḥ phalaitaiḥ pakvatāṃ gataiḥ /
lūnair bhṛṣṭaiś ca piṣṭaiś ca saktavo vihitāstayā // SoKss_12,4.267 //
tān saktūn kāṃsyapātryāṃ sā nidhāyādbhiḥ samukṣitān /
pūrvāvasthaṃ gṛhaṃ kṛtvā snānāya niragād drutam // SoKss_12,4.268 //
tatas tāṃ śākinīṃ matvā svairam utthāya satvaram /
anyatra saktubhāṇḍe tān pātryāṃ saktūn nyadhām aham // SoKss_12,4.269 //
saktubhāṇḍāttataścānyānsaktūnuddhṛtya tāvataḥ /
tasyāṃ sthāpitavān asmi pātryāṃ rakṣitasaṃkaraḥ // SoKss_12,4.270 //
tato mayyāśrite bhūyaḥ śayanaṃ strī praviśya sā /
utthāpya mām adāt pātryāstān saktūn bhojanāya me // SoKss_12,4.271 //
svayaṃ ca bubhuje tasmād gṛhītvā saktubhāṇḍataḥ /
tān siddhasaktūn ajñātamatkṛtavyatyayā satī // SoKss_12,4.272 //
bhuktais taiḥ saktubhiś chāgī samapadyata sā tadā /
tato nītvā mayāmarṣādvikrītā saunikasya sā // SoKss_12,4.273 //
tataḥ sainikabhāryā mām upetyāvocata krudhā /
matsakhī vipralabdheyaṃ tvayā tallapsyase phalam // SoKss_12,4.274 //
iti tattarjito gatvā tato guptaṃ bahiḥ puraḥ /
śrāntaḥ śayitavānasmi mūle nyagrodhaśākhinaḥ // SoKss_12,4.275 //
tathābhūtasya me tatra tayā sainikabhāryayā /
āgatya duṣṭayoginyā gale 'badhyata sūtrakam // SoKss_12,4.276 //
tasyāṃ gatāyāṃ pāpāyāṃ prabuddho 'haṃ ca tatkṣaṇam /
paśyāmi yāvat prāpto 'smi mayūratvaṃ sthitasmṛtiḥ // SoKss_12,4.277 //
tato dināni katicid vigno bhrāmyann itas tataḥ /
jīvañ śākunikenāhaṃ gṛhīto 'bhūvam ekadā // SoKss_12,4.278 //
sa cānīya dadāti sma māmasmai caṇḍaketave /
bhillarājapratīhāramukhyāya prābhṛtīkṛtam // SoKss_12,4.279 //
pratīhāro 'py ayaṃ prādātsvabhāryāyai tadaiva tām /
tayāhasṃ sthāpitaścāsmi maṇḍape krīḍanīyakaḥ // SoKss_12,4.280 //
adyeha daivānītena tvayā me kaṇṭhasūtrake /
mukte prāpto 'smi tāṃ deva punaḥ svāṃ manuṣākṛtim // SoKss_12,4.281 //
tad ito maṅkṣu gacchāvaḥ pratīhāro hi hanty asau /
rātricaryāsakhīn pāpaḥ pratibhedabhayāt sadā // SoKss_12,4.282 //
tvaṃ cānīto 'munā rātricaryādraṣṭādya tatprabho /
yoginīnirmitaṃ baddhvā kaṇṭhe sūtramidaṃ bhavān // SoKss_12,4.283 //
mayūrībhūya niryātu gavākṣeṇāmunā bahiḥ /
tataḥ prasāritabhujaḥ sūtraṃ kaṇṭhāttavocchritāt // SoKss_12,4.284 //
muktvā baddhvātmanaḥ kaṇṭhe tadvanniryāsmyahaṃ drutam /
tvayātha mukte me sūtre bhavāvaḥ prakṛtisthitau // SoKss_12,4.285 //
bahirargalitenāsti dvāreṇa na vinirgamaḥ /
evam uktavati prājñe tasmin bhīmaparākrame // SoKss_12,4.286 //
mṛgāṅkadattas tadyuktas tatheti niragāttataḥ /
jagāma ca svanilayaṃ sthitānyasacivadvayam // SoKss_12,4.287 //
tatra sarve 'pi te 'nyonyakṛtsnavṛttāntavarṇanaiḥ /
ninyur mṛgāṅkadattādyāḥ prahṛṣṭāstāṃ vibhāvarīm // SoKss_12,4.288 //
prātarmṛgāṅkadattasya pārśvaṃ tasyājagāma saḥ /
māyābaṭur bhillarājas tasyāṃ pallyāmadhīśvaraḥ // SoKss_12,4.289 //
sa pṛṣṭarātrisaukhyāstaṃ rājaputraṃ vinodayan /
akṣaiḥ krīḍāma ehīti māyābaṭurabhāṣata // SoKss_12,4.290 //
tatas taṃ sapratīhāraṃ vīkṣya bhillaṃ samāgatam /
sakhā mṛgāṅkadattasya so 'tha śrutadhirabhyadhāt // SoKss_12,4.291 //
kimakṣair vismṛtaṃ kiṃ vā dṛśyamadya hi vartate /
pratīhāramayūrasya nṛtyamuktaṃ hy a eva yast // SoKss_12,4.292 //
śrutvaitac chrutadheḥ smṛtvā kautukācchabareśvaraḥ /
prāhiṇotsa pratīhāraṃ mayūrānayanāya tam // SoKss_12,4.293 //
kathaṃ pramādād vismṛtya na sa cauro mayā hataḥ /
sākṣī rātrirahasyasya kṣipto 'pi śikhiveśmani // SoKss_12,4.294 //
tadyāmi śrīghramubhayaṃ karomīti vicintayan /
smṛtvoddhātātpratīhāraḥ so 'py agātsatvaraṃ gṛham // SoKss_12,4.295 //
tatra yāvat praviśyaiva vīkṣate śikhiveśmani /
tāvanna cauraṃ nāpyatra sa mayūraṃ dadarśa tam // SoKss_12,4.296 //
atha bhītaviṣaṇṇaḥ sa gatvā svaṃ nṛpam abravīt /
niśi caureṇa me nītaḥ sa mayūraḥ prabho iti // SoKss_12,4.297 //
prasiddhaḥ sa mahācauro yena barhī hṛtaḥ sa te /
iti tatra smitamukhenokte śrutadhinā tataḥ // SoKss_12,4.298 //
dṛṣṭvā mṛgāṅkadattādīn hasato 'nyonyadarśinaḥ /
māyābaṭus tān nirbandhāt kim etad iti pṛṣṭavān // SoKss_12,4.299 //
tataḥ kṣattrā yathā tena rātrau melo yathā ca saḥ /
rājapatnyā gṛhaṃ kāmī gatvā śastrakaliṃ vyadhāt // SoKss_12,4.300 //
yathā kṣattṛgṛhaprāptiryathā bhīmaparākramaḥ /
mocito 'tra mayūratvān nirgamaś ca yathā tataḥ // SoKss_12,4.301 //
tathā mṛgāṅkadattaḥ svaṃ kṣattuḥ saṃbandhinaṃ ca tam /
vṛttāntaṃ śabarendrāya tasmai sarvaṃ śaśaṃsa saḥ // SoKss_12,4.302 //
tadbuddhvāchurikāparikṣatakarāmantaḥpure ceṭikāṃ dṛṣṭvā tāmatha vīkṣya kaṇṭharacite tasmin kṣaṇaṃ sūtrake /
bhūyo bhīmaparākramasya śikhitāṃ śuddhāntavidhvaṃsinaṃ kṣattāraṃ śabareśvaraḥ sapadi taṃ māyābaṭuṃ so 'vadhīt // SoKss_12,4.303 //
tāṃ tvavinītāṃ rājñīṃ mṛgāṅkadattena rakṣitāṃ vadhataḥ /
dūrasthitāṃ cakāra sa mañjumatīṃ parihṛtasparśām // SoKss_12,4.304 //
tatpūjitaḥ sa ca tato 'tra pulindapallyām āsīd dināni kila tāni mṛgāṅkadattaḥ /
baddhodyamo 'py adhigamāya śaśāṅkavatyāḥ saṃprāptaśeṣasakhisaṃgamasavyapekṣaḥ // SoKss_12,4.305 //
iti mahākaviśrīsomadevabhaṭṭaviracite kathāsaritsāgare śaśāṅkavatīlambake caturthas taraṅgaḥ /
pañcamas taraṅgaḥ /
evaṃ vimalabuddhyādiyuto yāvat sa tiṣṭhati /
mṛgāṅkadatto bhillādhipatermāyābaṭorgṛhe // SoKss_12,5.1 //
tāvattatsaṃnidhāvetya tamātmīyaścamūpatiḥ /
ekadā śabarādhīśaṃ sasaṃrambho vyajijñapat // SoKss_12,5.2 //
tvadādeśādvicinvadbhir bhagavatyāḥ kṛte prabho /
upahārāya puruṣaḥ prāpto 'smābhiḥ sa tādṛśaḥ // SoKss_12,5.3 //
yenāsmadvīrayodhānāṃ khaṇḍitaṃ śatapañcakam /
ānītaś ca sa bhūyiṣṭhaprahāravivaśīkṛtaḥ // SoKss_12,5.4 //
tac chrutvā sa pulindendraḥ senāpatim uvāca tam /
praveśyatāmihaivāśu so 'smākaṃ darśyatāmiti // SoKss_12,5.5 //
tataḥ praveśitas tena yāvat sarvaiḥ sa dṛśyate /
śastrakṣatodyadraktāktaraṇadhūlīkalaṅkitaḥ // SoKss_12,5.6 //
gaṇḍasindūrasaṃpṛktasravaddānāmbupaṅkilaḥ /
pāśair viveṣṭito ghūrṇanmatto baddha iva dvipaḥ // SoKss_12,5.7 //
tāvattaṃ pratyabhijñāya mantriṇaṃ svaṃ guṇākaram /
mṛgāṅkadatto dhāvitvā kaṇṭhe prarudito 'grahīt // SoKss_12,5.8 //
buddhvātha tatsakhibhyas taṃ sa bhillendro guṇākaram /
prahvastamāśvāsitavān pādalagnaṃ nijaprabhoḥ // SoKss_12,5.9 //
praveśya ca gṛhaṃ snātaṃ taṃ baddhavraṇapaṭṭakam /
upācaradbhiṣakproktaiḥ sa pathyaiḥ pānabhojanaiḥ // SoKss_12,5.10 //
tato mṛgāṅkadattastaṃ samāśvastaṃ svamantriṇam /
sakhe kathaya vṛttāntaḥ kastaveti sa pṛṣṭavān // SoKss_12,5.11 //
atha sarveṣu śṛṇvatsu sa jagāda guṇākaraḥ /
śrūyatāṃ deva vṛttāntamātmīyaṃ kathayāmi vaḥ // SoKss_12,5.12 //
tato nāgasya śāpena bhavadbhyo 'haṃ viyojitaḥ /
na kiṃcidavidaṃ mohāddūrāṃ tāmaṭavīṃ bhraman // SoKss_12,5.13 //
cirātsaṃprāptabuddhiś ca duḥkhito 'hamacintayam /
aho duḥśikṣitasyaiṣa vilāsaḥ ko'pi vedhasaḥ // SoKss_12,5.14 //
mṛgāṅkadattaḥ khidyeta sthito harmyatale 'pi yaḥ /
so 'syāmaṭavyāṃ saṃtaptasikatāyāṃ kathaṃ bhavet // SoKss_12,5.15 //
kathaṃ ca te vayasyāḥ syurityantarvimṛśanmuhuḥ /
daivātsaṃprāptavānasmi paryaṭanvindhyavāsinīm // SoKss_12,5.16 //
tasyā upāhṛtānekanānājīvamaharniśam /
prāviśaṃ bhavanaṃ devyāḥ kṛtāntasadanopamam // SoKss_12,5.17 //
tatra devīṃ praṇamyāhamapaśyaṃ puruṣaṃ śavam /
kaṇṭhāntargatanistriṃśahastamātmopahāriṇam // SoKss_12,5.18 //
taṃ dṛṣṭvaiva punarduḥkhahetorme tvadviyoginaḥ /
abhūdātmopahāreṇa devīṃ toṣayituṃ matiḥ // SoKss_12,5.19 //
tatkhaḍgam eva dhāvitvā yāvadasmi gṛhītavān /
tāvannivārayantīva dūrādvārdhakakampinā // SoKss_12,5.20 //
śirasā samupetyaiva sakṛpā kāpi tāpasī /
nirvāya maraṇātpṛṣṭvā vṛttāntaṃ nijagāda mām // SoKss_12,5.21 //
maivaṃ kṛthāḥ punardṛṣṭo mṛtānām apisaṃgamaḥ /
kiṃ punarjīvatāṃ putra tathā caitāṃ kathāṃ śṛṇu // SoKss_12,5.22 //
ahicchattreti nāmnāsti vikhyātā nagarī bhuvi /
tasyām udayatuṅgākhyaḥ purābhūdrājakuñjaraḥ // SoKss_12,5.23 //
tasya kṣattā ca kamalamatir nāma mahānabhūt /
vinītamatirityāsīttasyāpy asadṛśaḥ sutaḥ // SoKss_12,5.24 //
samāhṛtaguṇenāpi prāpi yasya na tulyatā /
sacchidreṇa mṛṇālena cāpena kuṭilena ca // SoKss_12,5.25 //
sa kadācitsudhādhautaprāsādopari pañcake /
sthito dadarśa śītāṃśumudgacchantaṃ niśāmukhe // SoKss_12,5.26 //
kāmakalpadrumotthena pallavena vinirmitam /
rajanyā vāsavadiśaḥ karṇapūramivojjvalam // SoKss_12,5.27 //
kramāttadraśmijālaiś ca jagadvīkṣya virājitam /
sa vinītamatirjātahṛdullāso vyacintayat // SoKss_12,5.28 //
aho candrikayā mārgāḥ sudhayevāvabhāsitāḥ /
dṛśyante tadamīṣveko gatvā na viharāmi kim // SoKss_12,5.29 //
iti dhyātvaiva sa dhanurdharo nirgatya paryaṭan /
krośamātraṃ gato 'kasmācchuśrāva ruditadhvanim // SoKss_12,5.30 //
gatvā tadanusāreṇa dadarśaikāṃ sa kanyakām /
divyarūpāṃ prarudatīṃtarumūlasamāśrayām // SoKss_12,5.31 //
papraccha ca śubhe kā tvaṃ kiṃ cāyaṃ nīyate tulām /
mukhenduḥ samalasyendostvayāśrumalinīkṛtaḥ // SoKss_12,5.32 //
ity uktā tena sāvocat sutā nāgapater aham /
kanyā vijayavatyākhyā mahātman gandhamālinaḥ // SoKss_12,5.33 //
sa me pitā raṇānnaṣṭaḥ śapto vāsukinaikadā /
yāsyasi tvaṃ ripoḥ pāpa jitaḥ sandāsatāmiti // SoKss_12,5.34 //
tacchāpātsa ca yakṣeṇa kālajihvena vairiṇā /
jitvā manonugaḥ puṣpabhāravāhīkṛtaḥ sadā // SoKss_12,5.35 //
tadduḥkhāttatkṛte gaurīṃ tapasāhamatoṣayam /
pratyakṣībhūya me sā ca bhagavatyevam abravīt // SoKss_12,5.36 //
vatse śṛṇvasti saraso mānasasyāntare mahat /
sahasradalavistīrṇaṃ sphāṭikaṃ divyamambujam // SoKss_12,5.37 //
yadarkakarasaṃsparśakīrṇatejo virājate /
śeṣasyeva śiro bhūriphaṇaṃ ratnāṃśupiñjaram // SoKss_12,5.38 //
tad ekadā vaiśravaṇo dṛṣṭvā snātvātra mānase /
jātaśraddho 'mbuje tasmin harasyārabhatārcanam // SoKss_12,5.39 //
tatkālaṃ cānugās tasya yakṣās tatra sarontare /
vijahruścakrahaṃsādirūpair vāricarocitaiḥ // SoKss_12,5.40 //
tatra yuṣmadripos tasya kālajihvasya daivataḥ /
vidyujjihva iti jyeṣṭho bhrātā yakṣaḥ priyāsakhaḥ // SoKss_12,5.41 //
krīḍaṃś cakrāhvarūpeṇa pakṣavikṣepaghaṭṭanāt /
kuberasya karāgrasthamarghyapātramapātayat // SoKss_12,5.42 //
tataḥ sa dhanadaḥ kruddhaḥ śāpenātraiva mānase /
cakrāhvam eva taṃ cakre vidyujjihvaṃ sabhāryakam // SoKss_12,5.43 //
tathākṛtaṃ ca saṃprītyā rātrau rātrau vinodayan /
kṛtatatpreyasīrūpo virahāturamagrajam // SoKss_12,5.44 //
kālajihvo 'dya tatrāste sa divā nijarūpabhṛt /
dāsīkṛtena tvatpitrā sahito gandhamālinā // SoKss_12,5.45 //
tattatra preryatāṃ putri pratīhārasutastvayā /
ahicchatro mahāsvīro vinītamatirudyamī // SoKss_12,5.46 //
imamaścaṃ ca khaḍgaṃ ca gṛhāṇābhyāṃ vijitya tam /
yakṣaṃ sa hi pravīras te janakaṃ mocayiṣyati // SoKss_12,5.47 //
khaḍgaratnasya caitasya svāmī bhavati yaḥ pumān /
sa jitvā nikhilāñ śatrūn rājā bhavati bhūtale // SoKss_12,5.48 //
evam uktvāśvakhaḍgau me devī dattvā tiro 'bhavat /
atha tvatpreraṇāyādya krameṇāhamihāgatā // SoKss_12,5.49 //
devīprasādasahitaṃ vīkṣya tvāṃ nirgataṃ niśi /
yuktyā cānītavatyasmi saṃśrāvya ruditadhvanim // SoKss_12,5.50 //
tadetatsādhayeṣṭaṃ me subhageti tayārthitaḥ /
sa vinītamatistasyāḥ pratipede tatheti tat // SoKss_12,5.51 //
tato gatvaiva sā nāgakanyā tatkṣaṇam eva tam /
vājinaṃ javanaṃ śvetaṃ piṇḍibhūtamivaindavam // SoKss_12,5.52 //
raśmijālaṃ diganteṣu tamo hantuṃ pradhāvitam /
tac ca vīrāvalokinyā viprekṣitam iva śriyā // SoKss_12,5.53 //
khaḍgaratnam upānīya satāragaganacchavi /
tasmai vinītamataye samarpayata te ubhe // SoKss_12,5.54 //
so 'pyāttakhaḍgasturagaṃ tamāruhya tayā saha /
prasthito 'śvaprabhāveṇa tadaiva prāpa mānasam // SoKss_12,5.55 //
vātoddhūtāmbujakaraṃ cakravākārtakūjitaiḥ /
niṣedhadiva mā meti kālajihvānukampayā // SoKss_12,5.56 //
dṛṣṭvā sa tatra yakṣāṇāṃ vaśe taṃ gandhamālinam /
muktaye tasya tān kṣudrān vyadrāvayad asikṣatān // SoKss_12,5.57 //
taddṛṣṭvā sa saromadhyānmuktacakrāṅganāvapuḥ /
kālajihvaḥ samuttasthau prāvṛṇmegha ivennadan // SoKss_12,5.58 //
pravṛtte cāhave vyomni kālajihvaṃ tamutplutam /
vinītamatirutplutya sāśvaḥ keśeṣu so 'grahīt // SoKss_12,5.59 //
chettumicchati yāvac ca śiraḥ khaḍgena tasya saḥ /
tāvat sa kṛpaṇaṃ jalpanyakṣastaṃ śaraṇaṃ yayau // SoKss_12,5.60 //
dadau ca tasmai muktaḥ sannītighnaṃ svāṅgulīyakam /
prahvo mumoca dāsyāc ca nāgaṃ taṃ gandhamālinam // SoKss_12,5.61 //
gandhamālī ca mudito vinītamataye tadā /
tasmai sutāṃ tāṃ vijayavatīṃ dattvā gṛhānagāt // SoKss_12,5.62 //
tataḥ khaḍgāṅgulīyāśvakanyāratnayutaḥ kṛtī /
sa vinītamatirjāte prabhāte gṛhamāyayau // SoKss_12,5.63 //
tatrābhinanditaḥ pitrā pṛṣṭavṛttāntatoṣiṇā /
rājñā ca svena tāṃ nāgakanyāṃ sa pariṇītavān // SoKss_12,5.64 //
atha ratnaiścaturbhistair guṇaiḥ svaiścopabṛṃhitam /
pitā kadācitkamalamatiḥ provāca taṃ rahaḥ // SoKss_12,5.65 //
ihāsyodayatuṅgasya sutaiṣā yāsti bhūpate /
putrodayavatī nāma sarvavidyāsu śikṣitā // SoKss_12,5.66 //
tasyāṃ paṇaḥ kṛto 'nena yo vipraḥ kṣattriyo 'pi vā /
vāde parājayetaitāṃ tasmai dadyāmimāmiti // SoKss_12,5.67 //
parājitāś ca vādena vādino 'nye 'nayākhilāḥ /
jagadāścaryarūpeṇa rūpeṇevāmarāṅganāḥ // SoKss_12,5.68 //
tvaṃ caikavīraḥ svakṣatravāde tūṣṇīṃ ca tatkatham /
sthito 'si vijayasvaināṃ vāde pariṇayasva caf // SoKss_12,5.69 //
ity uktastena pitrā savinītamatirabravīt /
peśalābhiḥ saha strībhir vādaḥ kastāta mādṛśām // SoKss_12,5.70 //
tathāpyetaṃ tvadādeśaṃ kariṣyāmītyudīrite /
prauḍhena tena sa yayau tatpitā kṣitipāntikam // SoKss_12,5.71 //
rājaputryā samaṃ vādaḥ prātardeva kariṣyate /
vinītamatinetyatra sa taṃ bhūpaṃ vyajijñapat // SoKss_12,5.72 //
bhūpena pratipannārtho gṛhametya ca sūnave /
vinītamataye tasmai tat tathaiva śaśaṃsa saḥ // SoKss_12,5.73 //
tataḥ prāptaḥ svayaṃ tena rājahaṃsena saṃśritām /
vinītamatirāgatya vādī vidvatsabhābjinīm // SoKss_12,5.74 //
bhāsvān sa bhāsayām āsa lolalocanaṣaṭpadaiḥ /
vilokyamāno 'bhimukhair guṇivṛndais tadāśritaiḥ // SoKss_12,5.75 //
kṣaṇāntare cāyayau sā tatrodayavatī śanaiḥ /
rājaputrī guṇākṛṣṭā kāmasyeva dhanurlatā // SoKss_12,5.76 //
śobhitā guṇavadbhiḥ svaiścāruśabdair vibhūṣaṇaiḥ /
tatpūrvapakṣopakṣepam iva kurvadbhir āditaḥ // SoKss_12,5.77 //
nirdoṣe nirmalā cetsyādindulekhāmbare tataḥ /
bhajetsāmyaṃ niṣaṇṇāyāstasyā marakatāsane // SoKss_12,5.78 //
cakre 'tha pūrvapakṣaṃ sā sphuraddantāṃśutantuṣu /
gumphayantīva suślakṣṇapadaratnamayīṃ srajam // SoKss_12,5.79 //
tamavadyārthasiddhāntaṃ sa vinītamatirvyadhāt /
kṣaṇānniruttarīkṛtya sumukhīṃ tāṃ pade pade // SoKss_12,5.80 //
tataḥ sabhyaiḥ stute tasminsātmano rājaputrikā /
parājaye 'pi sadbhartṛlābhājjayamamanyata // SoKss_12,5.81 //
sa cāpy udayatuṅgo 'tha rājā hṛṣṭo 'tra tāṃ sutām /
tasmai vinītamataye dadau vādapaṇārjitām // SoKss_12,5.82 //
taddattaratnapūrṇo 'tra sa vinītamatis tataḥ /
tābhyāṃ nāgasutārājasutābhyāṃ saha tasthivān // SoKss_12,5.83 //
ekadā jīyamāno 'nyair dyūtastho vyākulāśayaḥ /
nirbandhādbrāhmaṇenaitya sa bhojanamayācyata // SoKss_12,5.84 //
tataḥ sa karṇe bhṛtyasya kathayitvā krudhā vṛtaḥ /
vastreṇācchādya sikatāpātramasmāyadāpayat // SoKss_12,5.85 //
sa tadvipro gṛhītvaiva gurutvātsahiraṇyakam /
matvā praharṣād ekāntamṛjurgatvodaghāṭayat // SoKss_12,5.86 //
dṛṣṭvā ca vālukāpūrṇamutsārya dharaṇītale /
vipralabdho 'smi teneti viṣaṇṇaḥ svagṛhaṃ yayau // SoKss_12,5.87 //
vinītamatirapyetadavicintya vimucya tat /
dyūtaṃ tasthau yathākāmaṃ svagṛheṣu priyāsakhaḥ // SoKss_12,5.88 //
yāti kāle ca jarasā viśliṣyatsaṃdhivigrahaḥ /
so 'bhūd udayatuṅgo 'tra rājā rājyabharākṣamaḥ // SoKss_12,5.89 //
tato jāmātaraṃ rājye vinītamatim eva tam /
so 'bhiṣicya yayau gaṅgāmaputro dehamuktaye // SoKss_12,5.90 //
prāptarājyaś ca nacirātsa vinītamatis tataḥ /
aśvakhaḍgaprabhāveṇa jigāyāpi diśo daśa // SoKss_12,5.91 //
ītighnasyāṅgulīyasya prabhāvādasya cābhavat /
rāṣṭraṃ nīrogadurbhikṣaṃ rājño raghupateriva // SoKss_12,5.92 //
ekadābhyāyayau taṃ ca bhikṣurdeśāntarānnṛpam /
ratnacandramatir nāma vādidviradakesarī // SoKss_12,5.93 //
sa ca bhikṣuḥ kṛtātithyo rājānaṃ taṃ guṇipriyam /
prārthayām āsa vādārthamīdṛśaṃ ca paṇaṃ jagau // SoKss_12,5.94 //
tvayā jitena rājendra grāhyaṃ sugataśāsanam /
mayā jitena śuśrūṣyā viprāḥ saṃtyajya cīvaram // SoKss_12,5.95 //
etac chrutvā tathety uktvā vādaṃ tena sahākarot /
sa vinītamatī rājā bhikṣuṇā dinasaptakam // SoKss_12,5.96 //
aṣṭame 'hani bhikṣustaṃ sa jigāya mahīpatim /
yenodayavatī vādimuṇḍamudgarikā jitā // SoKss_12,5.97 //
tatastenopadiṣṭaṃ sa bhikṣuṇā saugataṃ matam /
sattvopakārapuṇyāḍhyaṃ jātaśraddho 'grahīnnṛpaḥ // SoKss_12,5.98 //
bhīkṣūṇāṃ brāhmaṇādīnāṃ sarveṣāṃ ca cakāra saḥ /
vihārasattravasatīr jinapūjāparāyaṇaḥ // SoKss_12,5.99 //
tadabhyāsopaśāntaś ca bhikṣostasmādayācata /
sa bodhisattvacaryāyāmājñāṃ sattvopakāriṇīm // SoKss_12,5.100 //
so 'tha bhikṣustamāha sma rājanvigatakalmaṣaiḥ /
bodhisattvamahācaryā caritavyeha netaraiḥ // SoKss_12,5.101 //
tava cāsmādṛśair lakṣyaṃ sthūlaṃ nāsty eva kilbiṣam /
kiṃ tu tvaṃ sūkṣmamanayā yuktyānviṣya śamaṃ naya // SoKss_12,5.102 //
ity uktvopādiśat tasmai sa bhikṣuḥ svapnamāṇavam /
so 'pi tena nṛpaḥ svapnaṃ dṛṣṭvāsmai prātarabhyadhāt // SoKss_12,5.103 //
ācārya jāne svapne 'dya paralokamahaṃ gataḥ /
tatra kṣudhārthitānnaṃ māṃ puruṣā daṇḍino 'bruvan // SoKss_12,5.104 //
bhuṅkṣvaitā bhūyasī rājannarjitāstaptavālukāḥ /
yā dattāḥ kṣudhitāya prāgbrāhmaṇāyārthine tvayā // SoKss_12,5.105 //
dattvā daśa svarṇakoṭīḥ pāpādasmādvimokṣyase /
ity ukto daṇḍahastaistaiḥ prabuddho 'haṃ niśākṣaye // SoKss_12,5.106 //
evam uktvā tadākhyāya mūlaṃ dattvā ca tā daśa /
svarṇakoṭīḥ punaścakre sa rājā svapnamāṇavam // SoKss_12,5.107 //
dṛṣṭvā punaś ca sa svapnam utthāyoṣasyavarṇayat /
adyāpi dattaṃ svapne taiḥ kṣudhitasya paratra me // SoKss_12,5.108 //
vālukābhojanaṃ puṃbhiḥ pṛṣṭāste ca tato mayā /
datte 'pi dāne bhokṣyāmi kimimāḥ sikatā iti // SoKss_12,5.109 //
tatas te mā rudanti sma taddānaṃ tava niṣphalam /
tatraikaṃ viprasaṃbandhi suvarṇamabhavadyataḥ // SoKss_12,5.110 //
etac chrutvā prabuddho 'hamiti svapnamudīrya saḥ /
rājā prāyacchadarthibhyaḥ svarṇakoṭīḥ punardaśa // SoKss_12,5.111 //
cakre tataś ca bhūyo 'pi niśāyāṃ svapnam āṇavam /
dṛṣṭvā punaś ca sa svapnamutthāyoṣasyavarṇayat // SoKss_12,5.112 //
adyāpyaho taiḥ puruṣaistadeva sikatāśanam /
dattaṃ paratra me svapne pṛṣṭaścokto 'smi tair idam // SoKss_12,5.113 //
rājaṃstadapi te dānaṃ niṣphalaṃ dasyubhir yataḥ /
aṭavyāṃtava deśe 'dya muṣitvā nihato dvijaḥ // SoKss_12,5.114 //
na ca rakṣā tvadīyābhūdarakṣāviphalaṃ tataḥ /
tattavādyatanaṃ dānaṃ taddehi dviguṇaṃ punaḥ // SoKss_12,5.115 //
śrutvaiveha prabuddho 'hamityākhyāya sa bhikṣave /
gurave nṛpatiḥ svapnaṃ dānaṃ taddviguṇaṃ dadau // SoKss_12,5.116 //
tato jagāda taṃ bhikṣumācārya kathamīdṛśaḥ /
bahucchidro 'nupālyaḥ syāddharmo jagati mādṛśaiḥ // SoKss_12,5.117 //
tac chrutvā so 'bravīdbhikṣurdeva naitāvatā budhaiḥ /
dharmasya rakṣaṇavidhau kāryānutsāhinī matiḥ // SoKss_12,5.118 //
dhīrānutsāhasaṃpannānsvadharmānavamāninaḥ /
devatā abhir akṣanti puṣṇantyeṣāṃ ca vāñchitam // SoKss_12,5.119 //
tathā cedaṃ bhagavato bodhisattvasya jātakam /
vārāhaṃ na śrutaṃ rājanyadi tacchrūyatāṃ tvayā // SoKss_12,5.120 //
purā guhāyāṃ vindhyādrāvāsīdbuddhāṃśasaṃbhavaḥ /
varāhaḥ ko'pi suhṛdā markaṭena samaṃ sudhīḥ // SoKss_12,5.121 //
sa sarvasattvahitakṛtsakhyā tena yutaḥ sadā /
atithīn pūjayan kālaṃ nināya svocitaiḥ kramaiḥ // SoKss_12,5.122 //
ekadā codabhūt tatra durdinaṃ pañca vāsarān /
acchinnadhārāvicchinnaprāṇisaṃcāradāruṇam // SoKss_12,5.123 //
pañcame 'hni varāhasya suptasya sakaperniśi /
agāttasya guhādvāraṃ siṃho bhāryāsutānvitaḥ // SoKss_12,5.124 //
sa siṃhas tatra bhāryāṃ tāmavādīddurdine dhruvam /
mariṣyāmo 'dya dīrghe 'sminnaprāptaprāṇinaḥ kṣudhā // SoKss_12,5.125 //
tac chrutvā sābravītsiṃhī sarve tāvatkṣudhā vayam /
na bhavāmastadekāṃ māṃ bhuktvā dvau jīvataṃ yuvām // SoKss_12,5.126 //
tvaṃ hi prabhurayaṃ putraḥ prāṇasarvasvamāvayoḥ /
mādṛśī bhavitānyā te tanmayaivāstu vāṃ śivam // SoKss_12,5.127 //
evamanyonyasaṃlāpo jāyāpatyostayostadā /
daivātprabuddhaḥ śuśrāva sa varāho mahāśayaḥ // SoKss_12,5.128 //
prītaścācintayaddiṣṭyā kva niśeyaṃ kva durdinam /
kva cedṛgatithiprāptiraho puṇyodayo 'dya me // SoKss_12,5.129 //
tadvighno na bhavedyāvattāvatkṣaṇavināśinā /
kimanena na dehena tarpayāmyatithīnamūn // SoKss_12,5.130 //
ity utthāya sa nirgatya varāhaḥ snigdhayā girā /
siṃhaṃ jagāda taṃ bhadra mā gamastvaṃ viṣāditām // SoKss_12,5.131 //
ayaṃ sasutadārasya bhakṣyaḥ prāpto 'smyahaṃ tava /
tadbhuṅkṣva māmiti kroḍenokte tena sa kesarī // SoKss_12,5.132 //
hṛṣṭastām abravīdbhāryāṃ pūrvaṃ bhuṅktāmayaṃ śiśuḥ /
anantaramahaṃ bhokṣye bhokṣyase tvamataḥ param // SoKss_12,5.133 //
tathety ukte tayā pūrvaṃ siṃhapotena bhakṣite /
kroḍasya tasya māṃse 'tha siṃho bhoktuṃ pracakrame // SoKss_12,5.134 //
bhuñjānaṃ catamāha sma mahāsattvaḥ sa sūkaraḥ /
śīghraṃ pibaitad raktaṃ me yāvad bhūmau na līyate // SoKss_12,5.135 //
kuru tṛptiṃ ca manmāṃsaiḥ śeṣamaśnātu te priyā /
iti jalpan kramāt tena sa siṃhenāsthiśeṣatām // SoKss_12,5.136 //
nīto 'pi sūkaraḥ prāṇaiḥ sattvastho na vyamucyata /
tatra taddhair yaparyantamavekṣitum iva sthitaiḥ // SoKss_12,5.137 //
tāvac ca sā kṣudhāklāntā siṃhī tatra vyapadyata /
sa sutaḥ kvāpy agāt siṃhaḥ kṣīyate sma ca yāminī // SoKss_12,5.138 //
atrāntare prabuddhaḥ sa sakā nirgatya markaṭaḥ /
varāhaṃ taṃtathābhūtaṃ dṛṣṭvā papraccha saṃbhramāt // SoKss_12,5.139 //
kenāsvasthā kṛteyaṃ te brūhi śaknoṣi cetsakhe /
tac chrutvā sa yathāvṛttaṃ dhīro 'smai sūkaro 'bhyadhāt // SoKss_12,5.140 //
tato rudansa taṃ natvā pādayoḥ kapirabravīt /
tvaṃ devatāṃśo yenātmā tiryaktvānmocito 'mutaḥ // SoKss_12,5.141 //
tatkaṃcidabhilāṣaṃ me brūhi saṃsādhayāmi te /
ity uktastena kapinā sa varāho jagādatam // SoKss_12,5.142 //
yo vayasyābhilāṣo me duḥsādhyo vidhināpi saḥ /
paśyato me mṛtā yeyaṃ kṣudhā siṃhī tapasvinī // SoKss_12,5.143 //
eṣā saṃprāptapūrvāṅgaṃ punarmāṃ prāsptajīvitā /
bhuktvā tṛpyatviti sakhe ceto hi mama vāñchati // SoKss_12,5.144 //
iti taṃ vādinaṃ kroḍaṃ pratyakṣībhūya pāṇinā /
parāmṛśya vyadhāddharmo munīndraṃ divyavigraham // SoKss_12,5.145 //
uvāca ca mayaiveyaṃ māyā siṃhādirūpiṇās /
kṛtābhūttvāṃ parārthaikabaddhakakṣyaṃ jigīṣatā // SoKss_12,5.146 //
tvayā tvakhaṇḍasattvena parārthe prāṇadāyinā /
vijitya māmimaṃ dharmaṃ prāptaivādya munīndratā // SoKss_12,5.147 //
tac chrutvā dharmamālokya puraḥsthaṃ so 'bravīnmuniḥ /
sakhyāvasminnasaṃtyaktatiryaktve markaṭe 'dhunā // SoKss_12,5.148 //
na māṃ prīṇāti bhagavan prāptāpy eṣā munīndratā /
śrutvaitat sa muniṃ cakre dharmas tam api markaṭam // SoKss_12,5.149 //
dhruvaṃ phalāya mahate mahadbhiḥ saha saṃgamaḥ /
atha dharmastiro 'bhūtsa siṃhī cāntardadhe mṛtā // SoKss_12,5.150 //
evaṃ sattvabalāttyaktadharmotsāhair adurlabhāḥ /
devatākṛtasāhāyyai rājanvāñchitasiddhayaḥ // SoKss_12,5.151 //
iti bhikṣorvacaḥ śrutvā sa vinītamatiḥ punaḥ /
dānaśūro nṛpaścakre rātrau taṃ svapnamāṇavam // SoKss_12,5.152 //
dṛṣṭvā śaśaṃsa ca svapnaṃ prātastasmai sa bhikṣave /
jāne svapne 'dya māmevaṃ divyaḥ ko 'py avadanmuniḥ // SoKss_12,5.153 //
putra niṣkalmaṣo bodhisattvacaryāṃ carādhunā /
tac chrutvaiva ca tadvākyaṃ prabuddho 'smyadya nirvṛtaḥ // SoKss_12,5.154 //
evaṃ nivedya gurave bhikṣave sa mahīpatiḥ /
jagrāha tāṃ mahācaryāṃ śubhe 'hni tadanujñayā // SoKss_12,5.155 //
tasthau ca kāmānarthibhyo varṣann avirataṃ tataḥ /
dhanaṃ cāsyākṣayaṃ jajñe dharmamūlā hi saṃpadaḥ // SoKss_12,5.156 //
athaikadā tamabhyetya brāhmaṇo 'rthī vyajijñapat /
vipro 'haṃ deva vāstavyaḥ pure pāṭaliputrake // SoKss_12,5.157 //
tatrāgniśālām āvṛtya putro 'pi brahmarakṣasā /
āvṛto me na caitasminn upāyaḥ kramate mama // SoKss_12,5.158 //
ato 'rthikalpavṛkṣaṃ tvāmāgato 'smīha yācitum /
dehyetatsarvadoṣaghnamaṅgulīyaṃ śivāya me // SoKss_12,5.159 //
ityarthitaḥ sa vipreṇa tena rājāṅgulīyakam /
kālajihvādavāptaṃ tattasmai prādādavihvalaḥ // SoKss_12,5.160 //
ādāya tadgate tasminvipre taya ca bhūpateḥ /
bodhisattvavratayaśo diganteṣv api paprathe // SoKss_12,5.161 //
tataḥ kadācidaparastasyāgāduttarāpathāt /
ko 'pīndukalaśo nāma rājaputro 'tithiḥ prabhoḥ // SoKss_12,5.162 //
sa kṛtapraśrayastena rājñā jñātottamānvayaḥ /
pṛṣṭakāmaś ca dhīreṇa rājaputrastam abravīt // SoKss_12,5.163 //
tvaṃ tāvadarthisārthasya khyātaścintāmaṇirbhuvi /
prāṇānām apite hy arthī na prayāti parāṅmukhaḥ // SoKss_12,5.164 //
ahaṃ cāskandya kanakakalaśākhyena rājyataḥ /
bhrātrā nirvāsitaḥ pitryādarthitvāttvam upāgataḥ // SoKss_12,5.165 //
tadaśvakhaḍgaratne te ye state vīra dehi me /
yatprabhāveṇa dāyādaṃ jitvā rājyamavāpnuyām // SoKss_12,5.166 //
tacchrutvaivāśvakhaḍgau tau rājyarakṣāmaṇī api /
dadau rājasutāyāsmai sa vinītamatirnṛpaḥ // SoKss_12,5.167 //
na ca tasyābhavatkaścidvikalpo dhīracetasaḥ /
adhomukheṣu muñcatsu niḥśvāsānapi mantriṣu // SoKss_12,5.168 //
so 'tha prāptāśvakhaḍgaḥ san gatvā rājasutas tataḥ /
tatprabhāveṇa jitvā taṃ bhrātaraṃ rājyam āptavān // SoKss_12,5.169 //
tadbhrātā so 'pi kanakakalaśo rājyataścyutaḥ /
tasyaṃ tāṃ nagarīmāgādvinītamatibhūpateḥ // SoKss_12,5.170 //
agnipraveśaṃ kartuṃ ca duḥkhenārabhatātra saḥ /
tadbuddhvā sa nṛpo 'mātyānvinītamatirabravīt // SoKss_12,5.171 //
eṣa sādhurimāṃ prāpto daśāṃ madaparādhataḥ /
tatsvarājyapradānena bhavāmyasyānṛṇo 'dhunā // SoKss_12,5.172 //
parārthānupayuktena kiṃ rājyenāmunā ca me /
eṣa evānapatyasya putro me 'stu ca rājyabhṛt // SoKss_12,5.173 //
ityuktvāhūya kanakakalaśāya sa taddadau /
tasmai svarājyaṃ saciveṣvanicchatsvapi bhūpatiḥ // SoKss_12,5.174 //
dattarājyaś ca niragānnagaryāstatkṣaṇaṃ tataḥ /
bhāryābhyāṃ sahito dvābhyāṃ nirvikalpena cetasā // SoKss_12,5.175 //
hā hā dhigjagadāpyāyī saṃpūrṇo 'mṛtadīdhitiḥ /
jātaś cāntaritaś caitya meghenākāṇḍapātinā // SoKss_12,5.176 //
pravṛttaiścaiṣa sarvāśāpūraṇe sarvadehinām /
nītaś ca vidhinā kvāpi prajākalpadrumo nṛpaḥ // SoKss_12,5.177 //
ityādyākrandamukharāstaddṛṣṭvā vihvalāstadā /
bāṣpāmbusiktavasudhāḥ paurāstamanu niryayuḥ // SoKss_12,5.178 //
nivartya ca kathaṃcittānsabhāryo 'kampitas tataḥ /
sa vinītamatiḥ prāyādaraṇyaṃ pratyavāhanaḥ // SoKss_12,5.179 //
kramātprāpārkasaṃtaptasikatāṃ nirjaladrumām /
marubhūmiṃ sa vidhinā sṛṣṭāṃ dhair yamavekṣitum // SoKss_12,5.180 //
tadekadeśe tṛṣṇārto dūrādhvaklamaviklavaḥ /
niṣaṇṇaḥ sa kṣaṇaṃ jahre sapatnīko 'pi nidrayā // SoKss_12,5.181 //
prabuddho vīkṣate yāvattāvattatra dadarśa saḥ /
svasattvotkarṣaniṣpannaṃ mahadudyānamadbhutam // SoKss_12,5.182 //
phullābjaśītalasvacchasalilāpūrṇavāpikam /
nīlaśādvalasaṃchannaṃ phalabhārānatadrumam // SoKss_12,5.183 //
pracchāyagatasuślakṣṇapṛthutuṅgaśilātalam /
dānaprabhāveṇākṛṣṭaṃ tridivād iva nandanam // SoKss_12,5.184 //
svapnaḥ kiṃ nu bhramo vāyaṃ devatānugraho 'tha me /
iti tadvīkṣya vīkṣyaiṣa yāvac citrīyate nṛpaḥ // SoKss_12,5.185 //
tāvaddyucāriṇā haṃsadvandvarūpeṇa kenacit /
siddhadvayena gaganādīritāmaśṛṇodgiram // SoKss_12,5.186 //
rājan svasattvamāhātmye tava ko 'trātivismayaḥ /
tad asmin kānane svecchaṃ sadāpuṣpaphale vasa // SoKss_12,5.187 //
iti siddhavacaḥ śrutvā nirvṛtas tatra kānane /
tapasyansaha patnībhyāṃ vinītamatirāsta saḥ // SoKss_12,5.188 //
ekadā ca dadarśārācchilātalagato 'tra saḥ /
udbandhanena puruṣaṃ kam apy ātmavadhodyatam // SoKss_12,5.189 //
drutaṃ gatvā priyair vākyair anunīya nivārya ca /
maraṇātkāraṇaṃ tatra puruṣaṃ taṃ sa pṛṣṭavān // SoKss_12,5.190 //
tataḥ sa puruṣo 'vādīdāmūlaṃ śṛṇu vacmi te /
nāgaśūrasuto nāmnā somaśūro 'smi somakaḥ // SoKss_12,5.191 //
so 'haṃ jātakanirdiṣṭacauryastacchāstravedibhiḥ /
tadbhītyādhyāpitaḥ pitrā dharmaśāstraṃ prayatnataḥ // SoKss_12,5.192 //
tadadhītyāpi caurye 'haṃ pravṛtto duṣṭasaṃgateḥ /
kasya prākkarma keneha śakyate kartumanyathā // SoKss_12,5.193 //
athaikadā cauramadhyādgṛhītvā purarakṣibhiḥ /
śūlādhiropaṇasthānaṃ vadhāya prāpito 'bhavam // SoKss_12,5.194 //
tatkṣaṇaṃ rājasaṃbandhī bhagnālāno mahādvipaḥ /
matto vyapādayañjantūṃstadeva sthānamāgamat // SoKss_12,5.195 //
tattrāsān māṃ parityajya kvāpi te vadhakā gatāḥ /
ahaṃ ca tumule tasmin palāyyaiva tato gataḥ // SoKss_12,5.196 //
vadhāya nīyamānaṃ māṃ śrutvaivotkrāntajīvitam /
pitaraṃ lokato 'śrauṣaṃ mātrā me 'nugataṃ tataḥ // SoKss_12,5.197 //
atha śokāturo bhrāmyan khinno dehavyayonmukhaḥ /
kramādidam ahaṃ prāpto vijano kānanaṃ mahat // SoKss_12,5.198 //
iha praviṣṭamātraṃ māmakasmāddattadarśanā /
upetya kāpi divyā strī kṛtāśvāsābhyabhāṣata // SoKss_12,5.199 //
tvaṃ vinītamateḥ putra rājarṣerimamāśramam /
prāpto gataṃ ca te pāpaṃ jñānaṃ tasmāc ca lapsyase // SoKss_12,5.200 //
idamuktvā tiro 'bhūtsā bhrāmyaṃścāhamanāpnuvan /
rājarṣiṃ taṃ śucātmānaṃ tyaktumicchaṃstvayekṣitaḥ // SoKss_12,5.201 //
ity uktavanta nītvā taṃ somaśūraṃ nijoṭajam /
āvedyātmānamatithiṃ sa rājarṣirapūjayat // SoKss_12,5.202 //
kṛtāhāraś ca taṃ prahvaṃ nānādharmakathāntare /
nivārayiṣyann ajñānāt sa rājamunir abravīt // SoKss_12,5.203 //
ajñānaṃ vatsa hātavyaṃ viparyastadhiyāṃ hi tat /
lokadvaye 'pi doṣāya śṛṇu cātrāgamaśrutim // SoKss_12,5.204 //
pāñcāleṣu purā devabhūtināmābhavaddvijaḥ /
tasyābhūdbhogavatyākhyā bhāryā vedavataḥ satī // SoKss_12,5.205 //
sā snānāya gate tasmiñ śākārthaṃ śākavāṭikām /
praviṣṭā dhāvakakharaṃ khādantaṃ śākamaikṣata // SoKss_12,5.206 //
gṛhītalaguḍā taṃ ca sābhyadhāvatkharaś ca saḥ /
palāyamānaḥ patitaḥ śvabhre bhagnakhuro 'bhavat // SoKss_12,5.207 //
tadbuddhvā so 'tra tatsvāmī krodhādāgatya dhāvakaḥ /
laguḍaiḥ pādaghātaiś ca brāhmaṇīṃ tāmatāḍayat // SoKss_12,5.208 //
tena sākāṇḍavibhraṣṭagarbhābhūdgarbhiṇī satī /
tataḥ sa kharamādāya dhāvakaḥ svagṛhaṃ yayau // SoKss_12,5.209 //
snātvāgato 'tha tadbhartā tadbuddhvā vīkṣya tāṃ ca saḥ /
bhāryāṃ vipraḥ purādhyakṣaṃ gatvodvigno vyajijñapat // SoKss_12,5.210 //
sa balāsuranāmānaṃ tadaivānīya dhāvakam /
śrutvā tayor dvayor vādaṃ mūrkho vivṛtavānidam // SoKss_12,5.211 //
khurabhaṅgātkharasyāsya dhāvakasya vahatvayam /
kharabhāraṃ dvijo yāvat prakṛtistho bhavetkharaḥ // SoKss_12,5.212 //
dhāvako 'py ayametasya bhāryāyāmagrajanmanaḥ /
garbhaṃ prajanayatvanyaṃ tasyāṃ tadgarbhapātanāt // SoKss_12,5.213 //
eṣo 'nayor dvayor daṇḍa ity ukte tena sa dvijaḥ /
saṃtāpādbhakṣitaviṣaḥ sabhāryo 'pi jahāvasūn // SoKss_12,5.214 //
tadbuddhvā tatra nihato rājñā durabadhārakaḥ /
brahmahā sa purādhyakṣastiryagyoniṃ gataściram // SoKss_12,5.215 //
ityajñānatamaśchannāḥ svadoṣonmārgagāminaḥ /
apuraskṛtasacchāstradīpā bhraśyanti niścitam // SoKss_12,5.216 //
evam uktvā sa rājarṣirupadeśārthinaṃ punaḥ /
somaśūraṃ vinetuṃ taṃ vinītamatirabhyadhāt // SoKss_12,5.217 //
vatsa pāramitārthaṃ te vacmi tāvatkramācchṛṇu /
pūrvaṃ rājā kurukṣetre malayaprabha ityabhūt // SoKss_12,5.218 //
taṃ kadācitprajābhyo 'rthaṃ durbhikṣe dadataṃ nṛpam /
mantribhir vāritaṃ lobhājjagādenduprabhaḥ sutaḥ // SoKss_12,5.219 //
upekṣase prajāstāta kathaṃ durmantriṇāṃ girā /
tvaṃ hi kalpadrumastāsāṃ tāś ca te kāmadhenavaḥ // SoKss_12,5.220 //
nirbandhāditi jalpantaṃ putraṃ mantrivaśo nṛpaḥ /
khedāttaṃ so 'bravīdvatsa kiṃ me 'sti dhanamakṣayam // SoKss_12,5.221 //
vinā tena prajākalpapādapaścedbhavāmy aham /
tattvam eva kimetāsāṃ na dhatse kalpavṛkṣatām // SoKss_12,5.222 //
etac chrutvā pituścakre pratijñāṃ sa nṛpātmajaḥ /
martavyaṃ kalpavṛkṣatvaṃ sādhyaṃ vā tapasā mayā // SoKss_12,5.223 //
iti niścitya sa prāyānmahāsattvastapovanam /
ārūḍha eva tasmiṃś ca sa durbhikṣo nyavartata // SoKss_12,5.224 //
tato 'rthitavarastīvratapastuṣṭānmahendrataḥ /
svasminneva sa saṃjajñe nagare kalpapādapaḥ // SoKss_12,5.225 //
ākarṣanniva dūrasthānāhvayanniva cārthinaḥ /
prasāritābhiḥ śākhābhir dikṣu śabdaiś ca pakṣiṇām // SoKss_12,5.226 //
dadau ca kāmānarthibhyo duṣprāpān api so 'nvaham /
cakre ca tā nirākāṅkṣāḥ prajāḥ svargasthitā iva // SoKss_12,5.227 //
kālena ca mahendrastamāgatyovāca lobhayan /
pūrṇaḥ paropakāras te svargāyāgamyatāmiti // SoKss_12,5.228 //
tataḥ kalpadrumībhūtastaṃ sa rājasuto 'bhyadhāt /
yatra puṣpaiḥ phalai ramyair apyanyataravo 'py amī // SoKss_12,5.229 //
pārārthyam eva satataṃ bhajanti svārthaniḥspṛhāḥ /
tatra kalpatarurbhūtvā svasukhāya kathaṃ divam // SoKss_12,5.230 //
iyato 'sya janasyāśācchedaṃ kṛtvā vrajāmy aham /
ity udāraṃ vacas tasya śrutvā śakro 'bravītpunaḥ // SoKss_12,5.231 //
tarhi prajāpi te kṛtsnā svargamāyātvasāviti /
tatas tamavadadrājasūnuḥ kalpadrumo 'pi saḥ // SoKss_12,5.232 //
tuṣṭo 'si cennaya svargaṃ prajā nārtho 'sti tena me /
ahaṃ paropakāraikasiddhyai tapsye tapo mahat // SoKss_12,5.233 //
ity uktavantaṃ stutvā taṃ sugatāśaṃ tatheti saḥ /
ādāya ca prajāstuṣṭaḥ surendrastridivaṃ yayau // SoKss_12,5.234 //
so 'pi tāṃ tarutāṃ tyaktvā rājaputraḥ svarūpabhṛt /
tapasenduprabhaḥ prāpa vanastho bodhisattvatām // SoKss_12,5.235 //
evaṃ syāddānasaktānāṃ siddhiratyuditā mayā /
dānapāramitaiṣā te śīlapāramitāṃ śṛṇu // SoKss_12,5.236 //
purā śukānāṃ rājābhūdvindhyādrau sugatāṃśajaḥ /
prāgjanmābhyastaśīlāḍhyo nāmnā hemaprabho vaśī // SoKss_12,5.237 //
tasya jātismarasyāsīdapi dharmopadeśinaḥ /
rāgimūrkhaḥ pratīhāro nāmnā cārumatiḥ śukaḥ // SoKss_12,5.238 //
sa jātu pāśinā bhāryāṃ vyādhena nihatāṃ śukīm /
śocannavasthāṃ karuṇāṃ tadviyogāturo yayau // SoKss_12,5.239 //
tataḥ sa śukarājastaṃ yuktyā śokaṃ nivārayan /
hemaprabho hitāyaivam uvāca matimānmṛṣā // SoKss_12,5.240 //
na sā tava mṛtā bhāryā pāśācchākunikasya sā /
gatā palāyya dṛṣṭā hi jīvantyeva mayādhunā // SoKss_12,5.241 //
darśayāmyehi tubhyaṃ tāmity uktvā sa nināya tam /
rājā cārumatiṃ vyomamārgeṇaikaṃ jalāśayam // SoKss_12,5.242 //
tatra saṃdarśya tasyaiva pratibimbaṃ jalāntare /
tam abravīdiyaṃ sā te bhāryāṃ paśyeha tiṣṭhati // SoKss_12,5.243 //
tac chrutvā vīkṣya cātrātmapratibimbaṃ sa mūḍhadhīḥ /
hṛṣṭaḥ praviśya toye tāmāliliṅga cucumba ca // SoKss_12,5.244 //
aprāpnuvan priyāsparśam aśṛṇvaṃs tadvacaś ca saḥ /
sparśālāpau priyā kiṃ me na dadātīty acintayat // SoKss_12,5.245 //
kopāśaṅkī tato gatvaivānīyāmalakaṃ tataḥ /
cāṭvarthaṃ dayitābuddhyā nyadhāstve pratibimbake // SoKss_12,5.246 //
tanmagnotpatitaṃ kāntāpratikṣiptamavetya ca /
gatvā sakhedo rājānaṃ taṃ hemaprabham abhyadhāt // SoKss_12,5.247 //
deva bhāryā na sā sparśamālāpaṃ vā dadāti me /
kiṃ caitayā pratikṣiptaṃ dattamāmalakaṃ mayā // SoKss_12,5.248 //
etac chrutvā sa rājā taṃ śanaiḥ kṛcchrād ivābravīt /
na yuktam etad vaktuṃ me vacmi snehāt tathāpi te // SoKss_12,5.249 //
anyānuraktā hy adyaiṣā tvayi prītiṃ kathaṃ bhajet /
darśayāmi ca te sākṣādehyatraiva jalāntare // SoKss_12,5.250 //
ity uktvā tatra nītvā taṃ svaṃ tadīyaṃ ca vāriṇi /
pratibimbe ubhe rājā tasmai śliṣṭe adarśayat // SoKss_12,5.251 //
te dṛṣṭvaiva sa tāṃ bhāryāṃ mūrkho mastvānyasaṃgatām /
saṃnivṛtya viraktastaṃ svaṃ rājānaṃ vyajijñapat // SoKss_12,5.252 //
deva tvadupadeśo yan mayā mūḍhena na śrutaḥ /
tasyaiṣa pākas tan me 'tra kartavyamadhunādiśa // SoKss_12,5.253 //
iti taṃ kṛtavijñaptiṃ rājā hemaprabho 'tha saḥ /
labdhopadeśāvasaraḥ pratīhāram abhāṣata // SoKss_12,5.254 //
varaṃ hālāhalaṃ bhuktamahirbaddho varaṃ gale /
na punaḥ strīṣu viśvāso maṇimantrādyagocaraḥ // SoKss_12,5.255 //
kalaṅkayanti sanmārgajuṣaḥ paribhavantyalam /
vātyā ivāticapalāḥ striyo bhūrirajobhṛtaḥ // SoKss_12,5.256 //
tattāsu na prasaktavyaṃ dhīrasattvaiḥ sabuddhibhiḥ /
śīlamabhyasanīyaṃ tu vītarāgapadāptaye // SoKss_12,5.257 //
iti tenānuśiṣṭaḥ sa rājñā cārumatiḥ striyaḥ /
parihṛtya babhūvordhvaretā buddhasamaḥ kramāt // SoKss_12,5.258 //
ityanyānapi śīlāḍhyāstārayantīti te mayā /
śīlapāramitā proktā kṣamāpāramitāṃ śṛṇu // SoKss_12,5.259 //
āsīcchubhanayo nāma kedārādrau mahāmuniḥ /
sadā mandākinītoyasnāyī dāntastapaḥ kṛśaḥ // SoKss_12,5.260 //
niśi tatraikadā pūrvanikhātaṃ bhuvi kāñcanam /
anveṣṭum āyayuś caurā na ca prāpuḥ kuto'pi tat // SoKss_12,5.261 //
tato 'tra vijane matvā tena tanmuninā hṛtam /
praviśya maṭhikāṃ tasya caurāste bruvate smatam // SoKss_12,5.262 //
are dambhamune muñca nītaṃ naḥ kāñcanaṃ kṣiteḥ /
caurāṇām apy aho caurastvamasmākam upasthitaḥ // SoKss_12,5.263 //
ityākṣiptaḥ sa taiḥ pāpair ahṛtārtho mṛṣā muniḥ /
na nītaṃtanmayā kiṃcinna dṛṣṭaṃ cetyabhāṣata // SoKss_12,5.264 //
tatas tair laguḍair duṣṭais tāḍito 'pi sa dasyubhiḥ /
yadā tad eva vakti sma satyavāṅmunisattamaḥ // SoKss_12,5.265 //
tadā te cicchidus tasya krūro 'yamiti taskarāḥ /
kramāddhastau ca pādau ca nayane codapāṭayan // SoKss_12,5.266 //
tathāpyananyavacanaṃ nirvikāramavetya tam /
matvānyaluptaṃ svarṇaṃ te jagmuścaurā yathāgatam // SoKss_12,5.267 //
prāptaś ca śekharajyotir nāma rājātra taṃ munim /
paśyati sma tathābhūtaṃ śiṣyastaddarśanāgataḥ // SoKss_12,5.268 //
tataḥ sa guruśokārtastaṃ dṛṣṭvā tadavetya ca /
anviṣyānāyayaccaurāṃstāṃstatraiva tadā prabhuḥ // SoKss_12,5.269 //
teṣāṃ vadhe pravṛttaṃ ca nṛpaṃ taṃ so 'bravīnmuniḥ /
rājanyadi nihaṃsyetāṃstadātmānaṃ nihanmy aham // SoKss_12,5.270 //
śastreṇedaṃ kṛtaṃ cenme tadeṣāṃ kāparādhitā /
tasya vā prerakā hyete tarhyeteṣām apikrudhaḥ // SoKss_12,5.271 //
tāsām api svarṇanāśas tasya matpūrvaduṣkṛtam /
tasyāpi svaṃ mamājñānaṃtasmāttadapakāri me // SoKss_12,5.272 //
tatas tadeva me ghātyaṃ kiṃ ca yadyapakārataḥ /
vadhyā ete kathaṃ nātra rakṣyāḥ syurupakārataḥ // SoKss_12,5.273 //
naite kuryuridaṃ cenme kṣamāṃ mokṣaphalāmaham /
kasya kuryāṃ tadetair me pūrṇaivopakṛtiḥ kṛtā // SoKss_12,5.274 //
ityādibhiḥ sa bahubhir vākyaiḥ kṣāntiparo muniḥ /
prabodhya taṃ nṛpaṃ caurānnigrahāttānamocayat // SoKss_12,5.275 //
tapasaścāsya māhātmyāttatkṣaṇaṃ prāgvadakṣatam /
śarīramabhavattasya siddhiścāvirabhūttadā // SoKss_12,5.276 //
evaṃ taranti kṣamiṇaḥ saṃsāramiti varṇitā /
kṣamāpāramitā tubhyaṃ dhair yapāramitāṃ śṛṇu // SoKss_12,5.277 //
āsīnmālādharo nāma pūrvaṃ brāhmaṇaputrakaḥ /
so 'paśyadekadā siddhakumāraṃ vyomagāminam // SoKss_12,5.278 //
tatspardhayā tṛṇamayān pakṣān ābadhya pārśvayoḥ /
utplutyoplutya gagane gatyabhyāsam aśikṣata // SoKss_12,5.279 //
pratyahaṃ ca tathā kurvan pariśramam apārthakam /
dadṛśe sa kumāreṇa kadācid vyomacāriṇā // SoKss_12,5.280 //
dhair yamuktaḥ pariśrāmyanduṣprāpe 'rthe 'pi sodyamaḥ /
bālo 'yamanukampyo me mama hyeṣa parigrahaḥ // SoKss_12,5.281 //
iti saṃcintya tuṣṭena nītvā tena svaśaktitaḥ /
skandena dvijamukhyo 'sāvātmano 'nucaraḥ kṛtaḥ // SoKss_12,5.282 //
itthaṃ dhair yeṇa tuṣyanti devatā api te mayā /
dhair yapāramitā proktā dhyānapāramitāṃ śṛṇu // SoKss_12,5.283 //
āsīdvijayamālīti karṇāṭeṣu purā vaṇik /
abhūnmalayamālīti maharddhes tasya cātmajaḥ // SoKss_12,5.284 //
sa tena pitrā sahito jātu rājakulaṃ gataḥ /
rājñas tasya yuvāpaśyadindukesariṇā sutām // SoKss_12,5.285 //
sā tasyenduyaśā nāma māravalliva mohinī /
vaṇikputrasya dṛṣṭvaiva viveśa hṛdi kanyakā // SoKss_12,5.286 //
tataḥ sa gṛhamāgatya vinidro niśi pāṇḍuraḥ /
divā saṃkucitastasthāvālambya kumudavratam // SoKss_12,5.287 //
tām eva cānvahaṃ dhyāyannāhārādiparāṅmukhaḥ /
pṛṣṭo 'pi svajanair naiva mūkavatkiṃcidabhyadhāt // SoKss_12,5.288 //
athaikānte tathārūpaṃ tamāpto virahāturam /
suhṛnmantharako nāma rājacitrakaro 'bravīt // SoKss_12,5.289 //
sakhe kiṃ bhittisaktastvaṃ tiṣṭhasyālikhito yathā /
rūpaikasāro 'nāśvāsī na śṛṇoṣi na paśyasi // SoKss_12,5.290 //
iti nirbandhatastasmai pṛcchate sa vaṇiksutaḥ /
sakhye malayamālī svamabhiprāyaṃ śaśaṃsa tam // SoKss_12,5.291 //
yuktā na te vaṇikputra rājaputrīṃ prati spṛhā /
haṃso vāñchatu nāmānyasarombujasukhaśriyam // SoKss_12,5.292 //
harinābhīhradāmbhojabhogalakṣmyāḥ sa kaḥ punaḥ /
iti bruvansa ca yadā citrakṛnna śaśāka tam // SoKss_12,5.293 //
pratiṣeddhuṃ tadā tasmai tāmutkaṇṭhāvinodinīm /
kālātivāhāyālikhya rājaputrīṃ paṭe dadau // SoKss_12,5.294 //
so 'pi citrasthitāṃ prāpya paśyannanunayanspṛśan /
āsīnmalayamālī tāṃ bhūṣayaṃś ca vaṇiksutaḥ // SoKss_12,5.295 //
seyaminduyaśā rājaputrītyevaṃ sa bhāvayan /
kramāttanmayatāṃ prāpya tayā vṛttyākarotkriyāḥ // SoKss_12,5.296 //
śanaiś ca tām ālapantīṃ cumbanādi ca kurvatīm /
tadbhāvanābhāvitaḥ sannapaśyallikhitāmapi // SoKss_12,5.297 //
tataḥ sa bhāvanāsiddhakāntāsaṃbhogasusthitaḥ /
tasthau citrapaṭasthaikakṛtsnasaṃsāranirvṛtaḥ // SoKss_12,5.298 //
ekadādāya taṃ citrapaṭaṃ candrodaye 'tha saḥ /
nirgatyodyānamagamadvihartuṃ priyayā saha // SoKss_12,5.299 //
tatraikasya tarormūle taṃ niveśya paṭaṃ ca saḥ /
viprakṛṣṭaṃ yayau puṣpāṇyavacetuṃ priyākṛte // SoKss_12,5.300 //
tatkālaṃ vinayajyotirnāmāmbaratalānmuniḥ /
dṛṣṭvā taṃ kṛpayā mohāduddhariṣyannavātarat // SoKss_12,5.301 //
so 'tra citrapaṭasyaikadeśe tasya svaśaktitaḥ /
sajīvaṃ sarpamālikhya kṛṣṇaṃ tasthāvalakṣitaḥ // SoKss_12,5.302 //
tāvan malayamālī ca puṣpāṇyuccitya tatra saḥ /
āgatya kṛṣṇasarpaṃ taṃ paṭe dṛṣṭvā vyacintayat // SoKss_12,5.303 //
sarpaḥ kuto 'dhunātraiṣo vidhinā kiṃ nu nirmitaḥ /
nidhānabhūtāṃ rūpasya rakṣituṃ sundarīmimām // SoKss_12,5.304 //
iti saṃcintya puṣpaistāmalaṃkṛtya priyāṃ paṭe /
bhāvanopanatāṃ yāvadāliṅgyaitatsa pṛcchati // SoKss_12,5.305 //
tāvaddadarśa tasyātra munermāyāprabhāvataḥ /
etāṃ kṛṣṇāhinā tena daṣṭāṃ vigatajīvitām // SoKss_12,5.306 //
tataḥ sa vismṛtapaṭo hāhety uktvaiva mohitaḥ /
papāta paṭasaṃsiddhavidyādhara iva kṣitau // SoKss_12,5.307 //
kṣaṇāc ca saṃjñāṃ saṃprāpya vilapanmaraṇonmukhaḥ /
utthāyāruhya vṛkṣāgrāttuṅgādātmānamakṣipat // SoKss_12,5.308 //
patantam eva tasmāc ca pāṇibhyāṃ sa tamagrahīt /
munīndraḥ prakaṭībhūya samāśvāsya jagāda ca // SoKss_12,5.309 //
mūḍha vetsi na kiṃ yatsā rājaputrī svamandire /
sthitā citrapaṭe caiṣā nirjīvā citraputrikā // SoKss_12,5.310 //
tadāliṅgasi kāṃ kā vā tava daṣṭā mahāhinā /
rāgiṇas te svasaṃkalpabhāvanābhrama eṣa kaḥ // SoKss_12,5.311 //
etāvaddhyānadārḍhyena tattvaṃ jijñāsase na kim /
yenedṛśānāṃ duḥkhānāṃ na punaryāsi pātratām // SoKss_12,5.312 //
ity uktastena muninā jātamohaniśākṣayaḥ /
prabuddhaḥ sa vaṇikputraḥ praṇipatya jagāda tam // SoKss_12,5.313 //
tvatprasādena bhagavannetāṃ tīrṇo 'hamāpadam /
yathā tareyaṃ saṃsāraṃ prasādaṃ me tathā kuru // SoKss_12,5.314 //
evaṃ so 'bhyarthito bodhisattvo malayamālinā /
munistasmai svavijñānam upadiśya tirodadhe // SoKss_12,5.315 //
tato malayamālī sa vanaṃ gatvā tapobalāt /
sahetuheyopādeyatattvajño 'rhattvam āptavān // SoKss_12,5.316 //
āgatya ca kṛpālustamindukesariṇaṃ nṛpam /
cakre jñānopadeśena sapauraṃ muktibhāginam // SoKss_12,5.317 //
ityasatyam apidhyānabalināmeti satyatām /
dhyānapāramitaiṣoktā prajñāpāramitāṃ śṛṇu // SoKss_12,5.318 //
cauraḥ prāksiṃhaladvīpe siṃhavikrama ityabhūt /
ājanmapoṣitatanuḥ parasvaiḥ sarvato hṛtaiḥ // SoKss_12,5.319 //
vṛddhībhūtaḥ sa kālena viramyaitadacintayat /
paratra ko 'bhyupāyo me kaṃ tatra śaraṇaṃ śraye // SoKss_12,5.320 //
yadi vrajāmi śaraṇaṃ śaṃbhuṃ śaurimathātra tam /
ko 'haṃ tayor yayor devā munayo 'nye ca sevakāḥ // SoKss_12,5.321 //
tadyo likhati jantūnām ekaḥ sukṛtaduṣkṛte /
taṃ citraguptaṃ seve 'haṃ sa rakṣenmāṃ svayuktitaḥ // SoKss_12,5.322 //
kāyastho hi karotyeko vyāpāraṃ brahmarudrayoḥ /
likhatyutpuṃsayati ca kṣaṇādviśvaṃ karasthitam // SoKss_12,5.323 //
iti saṃcintya tasyaiva bhaktimārabhate sma saḥ /
tam evānarca tatprītyai viprānnityamabhojayat // SoKss_12,5.324 //
evamācaratas tasya cittaṃ caurasya vīkṣitum /
citragupto gṛhānāgādekadāstithirūpabhṛt // SoKss_12,5.325 //
so 'tha caurastamabhyarcya bhojitaṃ dattadakṣiṇam /
uvāca citraguptas te prīto 'stvity ucyatāmiti // SoKss_12,5.326 //
tataḥ sa citraguptastamavocadbrāhmaṇākṛtiḥ /
muktvā hariharādīṃste citraguptena kiṃ vada // SoKss_12,5.327 //
tac chrutvā so 'py avādīttaṃ taskaraḥ siṃhavikramaḥ /
kiṃ tavānena nārtho me tadanyair daivatair iti // SoKss_12,5.328 //
atha sa dvijarūpī taṃ citragupto 'bravītpunaḥ /
tarhi me yadi bhāryāṃ svāṃ dadāsyevaṃ vadāmi tat // SoKss_12,5.329 //
śrutvaivaitat sa hṛṣṭas tam avādīt siṃhavikramaḥ /
abhīṣṭadaivataprītyai bhāryā dattaiva te mayā // SoKss_12,5.330 //
citragupto 'tha tac chrutvā pradarśyātmānam abravīt /
saiṣa tuṣṭo 'smi tatkiṃ te karavai kathyatāmiti // SoKss_12,5.331 //
tato hṛṣṭo 'bhyadhāttaṃ sa viśeṣātsiṃhavikramaḥ /
bhagavanna yathā mṛtyurbhavenmama tathā kuru // SoKss_12,5.332 //
tato 'bravīc citragupto mṛtyuḥ śakyo na rakṣitum /
tathāpi tāvad yuktiṃ te kariṣye tāṃ ca me śṛṇu // SoKss_12,5.333 //
tataḥ prabhṛti nirdagdhaḥ kālaḥ śvetanimittataḥ /
kupiteneśvareṇeha punaḥ kāryāc ca nirmitaḥ // SoKss_12,5.334 //
tataḥ prabhṛti yatraiva śveto vasati tatra saḥ /
na jantūn bādhate 'pyānapyājñayā yantritaḥ prabhoḥ // SoKss_12,5.335 //
sa cādhunā śvetamuniḥ pāre pūrvāmbudheḥ sthitaḥ /
taraṅgiṇīṃ nāma nadīṃ samuttīrya tapovane // SoKss_12,5.336 //
tatra mṛtyoranākramye nītvā tvāṃ sthāpayāmy aham /
taraṅgiṇyā idaṃ pāramāgantavyaṃ ca na tvayā // SoKss_12,5.337 //
āgataṃ vā pramādāttvāṃ mṛtyur bādhiṣyate yadi /
tadupāyaṃ kariṣyāmi paralokāgatasya te // SoKss_12,5.338 //
ity uktvā citraguptastaṃ prahṛṣṭaḥ siṃhavikramam /
nītvā śvetāśrame tasminnidhāyādarśanaṃ yayau // SoKss_12,5.339 //
tataḥ kālena tatrasthaṃ netuṃ taṃ siṃhavikramam /
kālastasyāstaraṅgiṇyā idaṃ pāram upāyayau // SoKss_12,5.340 //
tatra sthito dadarśānyam upāyaṃ na yadā tadā /
sa tasmai prāhiṇoddivyāṃ striyaṃ nirmāya māyayā // SoKss_12,5.341 //
sā gatvopetya taṃ yuktyā vaśīcakre vilāsinī /
mohayitvā svalāvaṇyasaṃpadā siṃhavikramam // SoKss_12,5.342 //
gateṣv ahaḥ su sā bandhudidṛkṣāvyapadeśataḥ /
sataraṅgāṃ tarītuṃ tāṃ praviveśa taraṅgiṇīm // SoKss_12,5.343 //
vīkṣamāṇe 'nvagāyāte tīrasthe siṃhavikrame /
madhyenadi ca sā cakre pariskhalitamātmanaḥ // SoKss_12,5.344 //
oghena hriyamāṇeva tāraṃ cakranda tatra sā /
vīkṣase mriyamāṇāṃ māmāryaputra na rakṣasi // SoKss_12,5.345 //
sṛgālavikramaḥ kiṃ tvaṃ na punaḥ siṃhavikramaḥ /
tac chrutvaivāvatīrṇo 'bhūtsa nadyāṃ siṃhavikramaḥ // SoKss_12,5.346 //
sāpi strī vārivegena nīyamāneva tatra tam /
trātuṃ tamanugacchantaṃ tatpāramanayatkṣaṇāt // SoKss_12,5.347 //
tatra prāptaṃ galakṣiptapāśaḥ kālastam abravīt /
apāyo mastakastho hi viṣayagrastacetasām // SoKss_12,5.348 //
tato yamasabhāṃ nītaṃ kālenaitaṃ pramādinam /
citragupto 'bravīddṛṣṭvā prākprasanno janāntikam // SoKss_12,5.349 //
pūrvaṃ kiṃ narakaṃ bhuṅkṣe kiṃ vā svargamitīha cet /
pṛcchyase prārthayethāstatsvargavāsaṃ tvamagrataḥ // SoKss_12,5.350 //
svarge vasaṃś ca kurvīthāḥ puṇyaṃ taddārḍhyasiddhaye /
tataḥ kuryāstapas tatra kṛtsnapāpāpanuttaye // SoKss_12,5.351 //
ity uktaścitraguptena sa svair aṃ siṃhavikramaḥ /
vilakṣo 'dhomukho bhītaḥ pratipede tatheti tat // SoKss_12,5.352 //
kṣaṇāc ca dharmarājo 'tra citraguptam abhāṣata /
kaccitko 'py asya puṇyāṃśaścaurasyāstyatra kiṃ na vā // SoKss_12,5.353 //
citraguptastato 'vādīdastyasāvatithipriyaḥ /
prādāddārānapi sveṣṭadevatāprītaye 'rthine // SoKss_12,5.354 //
tato 'sya divasaṃ divyamasti svargagatiḥ prabho /
śrutvaitaddharmarājastamapaśyatsiṃhavikramam // SoKss_12,5.355 //
re śubhāśubhayoḥ pūrvaṃ bhuṅkṣe kiṃ kathyatām iti /
tataḥ prārthitavān pūrvaṃ sa śubhaṃ siṃhavikramaḥ // SoKss_12,5.356 //
tenājñayā dharmarājasyāgataṃ sa vimānakam /
āruhya tridivaṃ prāyāccitraguptavacaḥ smaran // SoKss_12,5.357 //
tatra vyomasaritsnānajapavrataparāyaṇaḥ /
dvitīyaṃ divasaṃ prāpa sa svarge bhoganiḥspṛhaḥ // SoKss_12,5.358 //
evaṃ krameṇa cāsādya svargaṃ tīvratapobalāt /
ārādhya śaṃkaraṃ prāpa jñānaṃ nirdagdhakilbiṣaḥ // SoKss_12,5.359 //
tato 'sya nārakā dūtā na śekurmukhamīkṣitum /
citragupto mamārjāghaṃ bhūrje tūṣṇīmabhūdyamaḥ // SoKss_12,5.360 //
itthaṃ cauro 'pi satprajñābalātsiddhimavāpa saḥ /
siṃhavikrama ityeṣā prajñāpāramitoditā // SoKss_12,5.361 //
evaṃ cāruhya nautulyāṃ tarantyeva bhavāmbudhim /
vatsa buddhoktadānādiṣaṭkapāramitāṃ budhāḥ // SoKss_12,5.362 //
iti tasminvane somaśūraṃ tasyānuśāsataḥ /
bodhisattvapadasthasya vinītamatibhūpateḥ // SoKss_12,5.363 //
bhāskarastā niśamyaiva praśāmyandharmadeśanāḥ /
saṃdhyārāgāttakāṣāyo viveśāstādrikaṃdaram // SoKss_12,5.364 //
tataḥ saṃdhyām upasthāya yathāvattatra tāṃ niśām /
sa vinītamatī rājā somaśūraś ca ninyatuḥ // SoKss_12,5.365 //
anyedyuś ca kramāttasmai somaśūrāya śāsanam /
sa vinītamatirbauddhaṃ sarahasyam upādiśat // SoKss_12,5.366 //
tataḥ sa somaśūrastam upāsīno guruṃ vane /
tasthau samādhiniṣṭho 'tra vṛkṣamūle kṛtoṭajaḥ // SoKss_12,5.367 //
kramāc ca tau samaṃ tatra guruśiṣyāvubhāvapi /
labdhayogamahāsiddhī parāṃ bodhimavāpatuḥ // SoKss_12,5.368 //
atrāntare sa kanakakalaśo matsarānnṛpaḥ /
tenendukalaśenaitya tatkhaḍgāśvaprabhāvataḥ // SoKss_12,5.369 //
bhrātrā nirvāsitastasmādapyahicchattrarājyataḥ /
yadvinītamatistasmai tadutkhātāya dattavān // SoKss_12,5.370 //
sa rājyavicyuto bhrāmyandvitrasvasacivānvitaḥ /
tadvinītamateḥ prāpa daivādāśramakāsnanam // SoKss_12,5.371 //
tatra yāvat sa durvārakṣuttṛṣṇārto 'bhivāñchati /
phalamūlāmbu tāvattanmāyafyendreṇa kānanam // SoKss_12,5.372 //
dagdhvā mārūkṛtaṃ prāgvattaṃ vañcayitumicchatā /
vinītamatimetādṛgadhvagātithyalobhataḥ // SoKss_12,5.373 //
so 'py akasmānmarūbhūtamātmāśramamavekṣya tam /
vinītamatirudbhrānto babhrāmetas tataḥ kṣaṇam // SoKss_12,5.374 //
dadarśa taṃ ca kanakakalaśaṃ bhrāntamāgatam /
kṣudhā kaṇṭhagataprāṇamatithiṃ sānugaṃ tataḥ // SoKss_12,5.375 //
upetya tādṛśaṃ taṃ ca vṛttāntaṃ paripṛcchya ca /
ātitheyaḥ kṛtapraśno bodhisattvo jagāda saḥ // SoKss_12,5.376 //
araṇye 'sminnirātithye marubhūmitvamāgate /
jīvitopāyam apy etaṃ kṣudhitāsnāṃ vadāmi vaḥ // SoKss_12,5.377 //
ito 'rdhakrośamātre 'tra patitvā khātake mṛtaḥ /
mṛgas tiṣṭhati tanmāṃsaiḥ prāṇān rakṣata gacchata // SoKss_12,5.378 //
tathetyārte 'tithau tatra sānuge gantumudyate /
sa vinītamatirbodhisattvaḥ pūrvaṃ tato yayau // SoKss_12,5.379 //
prāpya tatkhātakaṃ kṛtvā mṛgarūpaṃ ca yogataḥ /
nikṣipya tatra cātmānaṃ so 'rthihetorjahāvasūn // SoKss_12,5.380 //
tataḥ śanaiste kanakakalaśādyāḥ sam āyayuḥ /
khātaṃ taddadṛśuścātra taṃ vipannasthitaṃ mṛgam // SoKss_12,5.381 //
uddhṛtya tamathotpādya jvalanaṃ tṛṇakaṇṭakaiḥ /
bhṛṣṭvā ca tasya māṃsāni te niḥśeṣāṇyabhakṣayan // SoKss_12,5.382 //
tāvac ca tasya bhārye dve bodhisattvasya vihvale /
paśyantyāvāśramadhvaṃsamapaśyantau ca taṃ patim // SoKss_12,5.383 //
gatvā nāgasutārājasute tasmai tadūcatuḥ /
somaśūrāya nibiḍāccalitāya samādhitaḥ // SoKss_12,5.384 //
so 'pi tatpraṇidhānena vijñāya guruceṣṭitam /
śaśaṃsa gurupatnībhyāsṃ tābhyāṃ duḥkhapradāyyapi // SoKss_12,5.385 //
tābhyām eva samaṃ cāśu tatkhātanikaṭaṃ yayau /
yatrātithibhyas tenātmā datto 'sya guruṇā tathā // SoKss_12,5.386 //
tatra te nāgatanayārājaputryau mṛgākṛtim /
śṛṅgāsthimātraśeṣaṃ taṃ patiṃ dṛṣṭvānvaśocatām // SoKss_12,5.387 //
tacchṛṅgāsthīni cādāya svāśramāddārusaṃcayam /
ānīyāgnipraveśaṃ te kurutaḥ sma pativrate // SoKss_12,5.388 //
tatas tatra sthitaḥ so 'pi jñātavṛttāntaduḥkhitaḥ /
agnipraveśaṃ kanakakalaśaḥ sānugo vyadhāst // SoKss_12,5.389 //
evaṃgate somaśūro guruduḥkhāsaho 'tra saḥ /
darbhasaṃstaramadhyāsta prāṇotkrāntividhitsayā // SoKss_12,5.390 //
tatkṣaṇaṃ ca tamāgatya sākṣādindro 'bhyabhāṣata /
maivaṃ kṛthā mayā hyeṣa gurustava parīkṣataḥ // SoKss_12,5.391 //
asthibhasmāvaśeṣo 'pi jīvannutthāpito hy asau /
siktvaivāmṛtavarṣeṇa sabhāryaḥ sātithirmayā // SoKss_12,5.392 //
itīndravacanaṃ śrutva taṃ praṇamyotthito mudā /
gatvā sa vīkṣate somaśūro yāvat sa tadguruḥ // SoKss_12,5.393 //
bodhisattvaḥ punarjīvanvinītamatirutthitaḥ /
bhāryābhyāṃ taiś ca kanakakalaśapramukhaiḥ saha // SoKss_12,5.394 //
tataḥ sa taṃ sapatnīkaṃ paralokāgataṃ gurum /
mūrdhnāvandata vākpuṣpair ārcayaccakṣuṣā papau // SoKss_12,5.395 //
bhaktiprahveṣu kanakakalaśādiṣu teṣu ca /
brahmaviṣṇumukhā devāḥ sarve tatrāyayus tataḥ // SoKss_12,5.396 //
sattvāttuṣṭāś ca te tasmai vinītamataye varān /
divyānubhāvān pārārthyavṛtān dattvā tirodadhuḥ // SoKss_12,5.397 //
so 'pi tair uktavṛttāntair vinītamatiranvitaḥ /
somaśūrādibhiḥ prāyāddivyamanyattapovanam // SoKss_12,5.398 //
evaṃ milantīha punarbhasmībhāvaṃ gatā api /
kiṃ punastāta jīvantaḥ svacchandagatayo narāḥ // SoKss_12,5.399 //
tadalaṃ dehamutsṛjya vatsa vīro hy asi vraja /
bhāvī mṛgāṅkadattena tavāvaśyaṃ samāgamaḥ // SoKss_12,5.400 //
ity etāṃ vṛddhatāpasyā mukhāc chrutvā kathām aham /
jātāsthaḥ khaḍgahastas tāṃ natvā prasthitavāṃs tataḥ // SoKss_12,5.401 //
kramātprāpto 'ṭavīmetāmebhir labdho 'smi daivataḥ /
upahāraṃ vicinvadbhiḥ śabaraiścaṇḍikākṛte // SoKss_12,5.402 //
vaṣṭabhya caitair ānītaḥ prayuddhe 'haṃ vraṇārditaḥ /
śabarādhipaterasya pārśvaṃ māyābaṭoriha // SoKss_12,5.403 //
atra labdho mayā dvitramantriyukto bhavān prabho /
tvatprasādāc ca jātā me nirvṛtiḥ svagṛhe yathā // SoKss_12,5.404 //
iti tena guṇākareṇa sakhyā nijavṛttāntamudīritaṃ niśamya /
śabareśagṛhasthitaḥ sa bheje paritoṣaṃ paramaṃ mṛgāṅkadattaḥ // SoKss_12,5.405 //
samavekṣya ca tasya saṃgare tāṃ vraṇitasyocitapathyadehacaryām /
ahani valati so 'parair vayasyaiḥ samam utthāya nijāhnikaṃ cakāra // SoKss_12,5.406 //
āsīc ca tatrātha guṇākaraṃ tam ullāghayan saṃprati tāny ahāni /
śeṣān sakhīn prāptum asau śaśāṅkavatyāptaye cojjayinīṃ yiyāsuḥ // SoKss_12,5.407 //
iti mahākaviśrīsomadevabhaṭṭaviracite kathāsaritsāgare śaśāṅkavatīlambake pañcamas taraṅgaḥ /
ṣaṣṭhas taraṅgaḥ /
atha rūḍhavraṇe svasthe jāte tasmin guṇākare /
śubhe 'hani tam āpṛcchya suhṛdaṃ śabarādhipam // SoKss_12,6.1 //
sudūramanvagāyātaṃ kāryāya kṛtasaṃvidam /
sakhyā durgapiśācena mātaṅgapatinā yutam // SoKss_12,6.2 //
māyābaṭuṃ sānucaraṃ sa śaśāṅkavatīkṛte /
mṛgāṅkadattas tatpallyāḥ prāyādujjayinīṃ prati // SoKss_12,6.3 //
gacchaṃś ca sa śrutadhinā tadā vimalabuddhinā /
guṇākareṇa ca samaṃ sahabhīmaparākramaḥ // SoKss_12,6.4 //
cinvannanyānsakhīṃstasyāṃ vindhyāṭavyāmathaikadā /
sāmātyaḥ pathi suṣvāpa rātrau kvāpi tarostale // SoKss_12,6.5 //
akasmāc ca prabuddhaḥ sanyāvadutthāya vīkṣate /
tāvattatra dadarśaikaṃ suptasthaṃ mānuṣaṃ param // SoKss_12,6.6 //
vivṛṇoti mukhaṃ yāvat tasya tāvat svamantriṇam /
pratyabhijñātavān prāptaṃ vicitrakathasaṃjñakam // SoKss_12,6.7 //
so 'pi prabuddho dṛṣṭvaiva taṃ vicitrakathaḥ prabhum /
mṛgāṅkadattaṃ sānandaṃ sādhurjagrāha pādayoḥ // SoKss_12,6.8 //
tenāpyāliṅgito 'kāṇḍadarśanotphullacakṣuṣā /
tanmantribhiś ca taiḥ sarvaiḥ prabuddhair abhyanandyata // SoKss_12,6.9 //
athoktasvasvavṛttāntaiḥ pṛṣṭastair akhilaiḥ kramāt /
sa vicitrakatho vaktuṃ svavṛttāntaṃ pracakrame // SoKss_12,6.10 //
tadā pārāvatākhyasya śāpād yuṣmāsv itas tataḥ /
vibhraṣṭeṣv aham ekāki mohāt tatrābhramaṃ ciram // SoKss_12,6.11 //
dūrabhrānto 'paredyuś ca naṣṭasaṃjño 'hamāptavān /
akasmādaṭavīprānte klānto divyaṃ mahatpuram // SoKss_12,6.12 //
tatra divyaḥ pumāneko divyanārīdvayānvitaḥ /
māmāśvāsitavāndṛṣṭvā snapitaṃ śītalair jalaiḥ // SoKss_12,6.13 //
praveśya cāntaḥ prādānme yatnāddivyaṃ sa bhojanam /
tato 'bhuṅkta svayaṃ nāryāvabhuñjātāṃ tato 'pi te // SoKss_12,6.14 //
bhukttottaraṃ ca tam ahaṃ viśrānto 'tra vyajijñapam /
ko bhavān kiṃ ca mām evaṃ mumūrṣuṃ trātavān asi // SoKss_12,6.15 //
mayā hy avaśyaṃ tyaktavyaṃ śarīraṃ svaprabhuṃ vinā /
ity uktvā varṇitas tasmai svavṛttānto 'khilo mayā // SoKss_12,6.16 //
tataś ca sa mahātmā māṃ prītimānevam abravīt /
yakṣo 'hamete madbhārye tvaṃ ca prāpto 'dya me 'tithiḥ // SoKss_12,6.17 //
yathāśaktyatitheḥ pūjā dharmo hi gṛhamedhinām /
mayārcito 'syataḥ kiṃ ca prāṇān kasmān mumukṣasi // SoKss_12,6.18 //
viyogo nāgaśāpena kaṃcitkālamayaṃ hi vaḥ /
avaśyaṃ kṣīṇaśāpānāṃ yuṣmākaṃ syātsamāgamaḥ // SoKss_12,6.19 //
nirduḥkho nāma kaścātra saṃsāre bhadra jāyate /
yakṣeṇāpi mayā duḥkhaṃ yaddṛṣṭaṃ vacmi tacchṛṇu // SoKss_12,6.20 //
astyasyā vasudhāvadhvā maulimaṇḍanamālikā /
trigartā nāma nagarī sumanoguṇagumphitā // SoKss_12,6.21 //
tasyāṃ dvijayuvā ko'pi pavitradhara ityabhūt /
dhanair daridraḥ svajanair adaridraḥ kulādibhiḥ // SoKss_12,6.22 //
sa vasañ śrīmatāṃ madhye dvijo mānī vyacintayat /
eṣām arthavatāṃ madhye vṛtthastho 'pi na bhāmy aham // SoKss_12,6.23 //
ekaḥ satkāvyaśabdānām iva śabdo nirarthakaḥ /
manasvī ca na śaknomi sevāṃ nāpi pratigraham // SoKss_12,6.24 //
tadgatvā kva cidekānte yakṣiṇīṃ sādhayāmy aham /
asti mantropadeśo hi tatra me guruvakrataḥ // SoKss_12,6.25 //
iti saṃkalpya vidhivadgatvāraṇyāya yakṣiṇīm /
bhāryātve sādhayām āsa sa pavitradharo dvijaḥ // SoKss_12,6.26 //
siddhayā ca tayā yuktaḥ saudāminyabhidhānayā /
tasthau ghorahimottīrṇo viṭapīva madhuśriyā // SoKss_12,6.27 //
ekadā taṃ sutotpattiṃ vinā duḥkhitacetasam /
dṛṣṭvā sā yakṣiṇī bhāryā pavitradharam abravīt // SoKss_12,6.28 //
māryaputra kṛthāścintāṃ sūnurūtpadyate hi nau /
imaṃ ca śṛṇu vṛttāntamatrāhaṃ kathayāmi te // SoKss_12,6.29 //
asti dakṣiṇadikprānte prāvṛṣo janmabhūriva /
pihitārkā ghanaśyāmā tamālavanavīthikā // SoKss_12,6.30 //
tasyāṃ pṛthūdaro nāma yakṣo vasati viśrutaḥ /
tasyāhamiyamekaiva nāmnā saudāminī sutā // SoKss_12,6.31 //
sā snehāttena pitrāhaṃ nīyamānā kulādriṣu /
teṣu teṣu sadākrīḍaṃ divyopavanabhūmiṣu // SoKss_12,6.32 //
ekadā ca samaṃ sakhyā krīḍantī kapiśabhruvā /
adrākṣamaṭṭahāsākhyaṃ kailāse yakṣaputrakam // SoKss_12,6.33 //
so 'pi māṃ sakhimadhyastho dṛṣṭavānatha tatkṣaṇam /
jātāvāvāṃ kilānyonyarūpākṛṣṭavilocanau // SoKss_12,6.34 //
taddṛṣṭvā tulyasaṃyogamavetyāhūya cātra tam /
sadyo 'ṣṭahāsaṃ tātena vivāho nau viniścitaḥ // SoKss_12,6.35 //
sthāpite lagnadivase tāte māmanayadgṛham /
aṭṭahāso 'pi muditaḥ samitraḥ svagṛhānagāt // SoKss_12,6.36 //
anyedyuś ca viṣaṇṇeva kapiśabhrūḥ sakhī mama /
āgātsamīpaṃ pṛṣṭā ca kṛcchrādevam abhāṣata // SoKss_12,6.37 //
anākhyeyamapīdaṃ te kathayāmyapriyaṃ sakhi /
adyāyāntyā mayā dṛṣṭaḥ so 'ṭṭahāso varastava // SoKss_12,6.38 //
citrasthalākhye himavatsānūdyāne tvadutsukaḥ /
vinodayadbhiḥ sakhibhiḥ krīḍayā yakṣarāṭ kṛtaḥ // SoKss_12,6.39 //
bhrātā dīptaśikhas tasya tatputr onaḍakūbaraḥ /
kalpitastaiḥ svayaṃ te ca tasya sācivyamāśrayan // SoKss_12,6.40 //
evaṃ kṛtavinodaṃ taṃ vayasyais tvatpriyaṃ tadā /
vyomnā yadṛcchayās gacchann apaśyan naḍakūbaraḥ // SoKss_12,6.41 //
sa tamāhūya saṃkruddho dhanādhipasuto 'śapat /
bhṛtyo bhūtvā prabhorlīlāmabhivāñchasi yattataḥ // SoKss_12,6.42 //
durmate bhava martyastvamūrdhvamicchannadho vraja /
ity uktastena vignastaṃ so 'ṭṭahāso vyajijñapat // SoKss_12,6.43 //
autsukyaṃ nudatā deva mūrkheṇedaṃ mayā kṛtam /
nādhikārābhimānena tatkṣamāṃ kuru me prabho // SoKss_12,6.44 //
ityārtaṃ tadvacaḥ śrutvā praṇidhānāttathaiva tat /
buddhvā śāpāntahetostaṃ so 'bravīnnaḍakūbaraḥ // SoKss_12,6.45 //
yasyāṃ tvamutsukastasyāṃ yakṣiṇyāṃ mānuṣo bhavan /
janayitvānujaṃ dīptaśikhamevaitamātmajam // SoKss_12,6.46 //
śāpādvimuktaḥ svapadaṃ tayā patnyā sahāpsyasi /
bhrātā tu te suto bhūtvā kṛtvā rājyamasau bhuvi // SoKss_12,6.47 //
śāponmokṣyata ity ukte tena vitteśasūnunā /
so 'ṭṭahāsastirobhūtaḥ kvāpi śāpaprabhāvataḥ // SoKss_12,6.48 //
taddṛṣṭvāhamihāyātā pārśvaṃ te sakhi duḥkhitā /
ity uktāhaṃ tayā sakhyā duḥkhātkām apy agāṃ daśām // SoKss_12,6.49 //
ātmānamanuśocyātha gatvā pitrornivedya tat /
anaiṣaṃ tamahaṃ kālaṃ punaḥ saṃgamavāñchayā // SoKss_12,6.50 //
so 'ṭṭahāsastvamutpannaḥ sā cāhaṃ militāvubhau /
adyehāvāṃ tad evaṃ nau janitaivācirātsutaḥ // SoKss_12,6.51 //
evaṃ tayokte jñāninyā saudāminyā praharṣavān /
abhūdutpannaputrāsthaḥ sa pavitradharo dvijaḥ // SoKss_12,6.52 //
kālena tasya yakṣiṇyāṃ tasyāṃ sūnurajāyata /
gṛhaṃ cittaṃ ca jātena tayor yena prakāśitam // SoKss_12,6.53 //
dṛṣṭvā ca tasya putrasya sa pavitradharo mukham /
saṃpede so 'ṭṭahāso 'tra yakṣo divyākṛtiḥ kṣaṇāt // SoKss_12,6.54 //
uvāca yakṣiṇīṃ caitā priye śāpo gataḥ sa nau /
jātaḥ saiṣo 'ṭṭahāso 'hamehi yāvo nijāṃ gatim // SoKss_12,6.55 //
ity uktavantaṃ taṃ bhāryā sāvādīcchiśureva te /
bhrātā śāpātsutībhūtā kathaṃ syāditi cintyatām // SoKss_12,6.56 //
tac chrutvā dhyānato 'vekṣya so 'ṭṭahāso jagāda tām /
devadarśana ityasti brāhmaṇo 'syāṃ puri priye // SoKss_12,6.57 //
pañcāgnes tasya cānyau dvāvadhikaṃ jvalataḥ kṣudhā /
jaṭharāgnī sabhāryasya daridrasya prajādhanaiḥ // SoKss_12,6.58 //
dhanaputrārthinaṃ taṃ ca tapasi sthitamekadā /
ārādhayantaṃ bhagavānagniḥ svapne samādiśat // SoKss_12,6.59 //
auraso nāsti putras te kṛtrimastu bhaviṣyati /
tadvaśādeva ca brahmandāridryaṃ te nivartsyati // SoKss_12,6.60 //
ityagnyādeśato viprastatpratīkṣo 'dya saṃsthitaḥ /
tasmai śiśurayaṃ deyo bhavitavyamidaṃ hi tat // SoKss_12,6.61 //
ity uktvā tāṃ priyāṃ svarṇapūrṇakumbhopari sthitam /
kṛtvā ca taṃ galābaddhadivyaratnasrajaṃ śiśum // SoKss_12,6.62 //
kṣiptvā tasya gṛhe rātrau prasuptasya dvijanmanaḥ /
sabhāryaya sabhāryaḥ svāṃ so 'ṭṭahāso yayau gatim // SoKss_12,6.63 //
so 'pi prabudhya vipro 'tra visphuradratnatārakam /
apaśyadbālacandraṃ taṃ sabhāryo devadarśanaḥ // SoKss_12,6.64 //
kimetaditi vismitya hemakumbhaṃ vilokya tam /
sa svapnādeśamāgneyaṃ sasmāra ca nananda caf // SoKss_12,6.65 //
jagrāha bālakaṃ taṃ ca putraṃ vidhisamarpitam /
dhanaṃ ca tatprabhāte ca vidadhe sa mahotsavam // SoKss_12,6.66 //
ekādaśe ca divase taya putrasya tatra saḥ /
bālasya svocitaṃ nāma śrīdarśana iti vyadhāt // SoKss_12,6.67 //
tato mahādhano bhūtvā tasthau kratvādikāḥ kriyāḥ /
kurvan bhogāṃś ca bhuñjānaḥ sa vipro devadarśanaḥ // SoKss_12,6.68 //
so 'pi śrīdarśanas tatra vṛddhiṃ prāptaḥ pitur gṛhe /
prakarṣaṃ vedavidyāsu prāpāstreṣu ca vīryavān // SoKss_12,6.69 //
kālena yauvanasthasya sa pitā devadarśanaḥ /
tīrthayātrāgatas tasya prayāge praśamaṃ yayau // SoKss_12,6.70 //
tadbuddhvā tasya māstāpi praviṣṭāgniṃ tataś ca saḥ /
vyadhācchrīdarśanaḥ śocaṃstayoḥ śāstroditāḥ kriyāḥ // SoKss_12,6.71 //
śanaiś ca sa tanūbhūtaśoko 'kṛtaparigrahaḥ /
dyūtakrīḍāprasakto 'bhūddaivātprājño 'py abāndhavaḥ // SoKss_12,6.72 //
acireṇa ca kālena tasya kṣīṇārthasaṃpadaḥ /
tena durvyasanenāsīdbhojane 'pi kadarthanā // SoKss_12,6.73 //
ekadā dyūtaśālāyāṃ nirāhārasthitaṃ try aham /
aśaknuvantaṃ nirgantuṃ lajjayānucitāmbaram // SoKss_12,6.74 //
anyair dattamabhuñjānaṃ duḥkhitaṃ kitavaḥ sakhā /
kaścinmukharako nāma taṃ śrīdarśanam abhyadhāt // SoKss_12,6.75 //
kiṃ muhyasīd dṛg evedaṃ dyūtavyasanapātakam /
aśrīkaṭākṣapātāḥ kimakṣā na viditāstava // SoKss_12,6.76 //
bāhū prāvaraṇaṃ śayyā pāṃsavaścatvaraṃ gṛham /
bhāryā vidhvastatā dhātrā kitavasya hi nirmitam // SoKss_12,6.77 //
kiṃ tan na bhuṅkṣe vidvān apy ātmānaṃ kim upekṣase /
jīvan hi dhīro 'bhimataṃ kiṃ nāma na yadāpnuyāt // SoKss_12,6.78 //
tathā ca citrām atraitāṃ bhūnandanakathāṃ śṛṇu /
astīhābharaṇaṃ bhūmeḥ kaśmīrā iti maṇḍalam // SoKss_12,6.79 //
dṛśyabhogaṃ vidhāyaikaṃ tridivaṃ sukṛtāṃ kṛte /
bhogyabhogaṃ vidhātā yaddvitīyam iva nirmame // SoKss_12,6.80 //
ahamatrādhikā nāhamityanyonyamiverṣyayā /
praviṣṭābhyāṃ śritaṃ dvābhyāṃ sarasvatyā śriyā ca yat // SoKss_12,6.81 //
dharmadruhaḥ praveśo tra kalermā bhūditīva yat /
svadehapariveṣeṇa rakṣyate tuhinādriṇā // SoKss_12,6.82 //
devatīrthamayāddūramito yāhīti kalmaṣam /
vīcihastair nudantyeva bhūṣitaṃ yadvitastayā // SoKss_12,6.83 //
yasminsitasudhādhautāstuṅgāḥ prāsādapaṅktayaḥ /
kurvantyāsannahimavatpādaśailāvalībhramam // SoKss_12,6.84 //
tasmin varṇāśramaguruḥ prajānandanacandramāḥ /
abhūd vidyāgamabudho nāmnās bhūnandano nṛpaḥ // SoKss_12,6.85 //
nakharājiniyukteṣu vireje yasya vikramaḥ /
kāminīkucayugmeṣu maṇḍaleṣu ca vidviṣām // SoKss_12,6.86 //
yasya nītimato 'py āsan prajāḥ śaśvadanītayaḥ /
kṛṣṇaikāsaktacittasyāpy akṛṣṇataramānasāḥ // SoKss_12,6.87 //
sa jātu rājā dvādaśyāṃ vidhivatpūjitācyutaḥ /
svapne kām apy upāyātāmapaśyaddaityakanyakām // SoKss_12,6.88 //
tayā saṃprāpya saṃyogaṃ prabuddho na dadarśa tām /
vyaktaṃ dadarśa saṃbhogacihnamaṅge tu vismitaḥ // SoKss_12,6.89 //
nāyaṃ svapnaḥ sphuṭo hyeṣa saṃbhogastarkayāmy aham /
vipralabdhastayā nūnaṃ nāryā kim apidivyayā // SoKss_12,6.90 //
ityavetya ca taccittas tathābhūdvirahāturaḥ /
yathā sa rājakāryāṇi jahau sarvāṇy api kramāt // SoKss_12,6.91 //
apaśyan prāptyupāyaṃ ca tasyāḥ so 'cintayan nṛpaḥ /
hareḥ prasādāt so 'bhūn me tathā tatsaṃgamakṣaṇaḥ // SoKss_12,6.92 //
ārādhayāmi tatprāptyai gatvaikānte tam eva tat /
rājyapāśaṃ vimucyemaṃ hā tadvirahanīrasam // SoKss_12,6.93 //
iti saṃkalpya saṃbodhya sacivānanujāya saḥ /
sunandanābhidhānāya rājyaṃ bhūnandano dadau // SoKss_12,6.94 //
tyaktarājyaś ca sa yayau pādanyāsodbhavaṃ hareḥ /
tīrthaṃ kramasaro nāma trivikramakṛtaṃ purā // SoKss_12,6.95 //
yadadhyāsitam abhyarṇaparvatāgraniveśibhiḥ /
śṛṅgākārais tribhir devair brahmaviṣṇumaheśvaraiḥ // SoKss_12,6.96 //
yena viṣṇupadenānyā kāśmīreṣu surāpagā /
sṛṣṭā viṣuvatī nāma vitastā matsarādiva // SoKss_12,6.97 //
tatrāsītsa tapaḥ kurvanrājānyarasaniḥspṛhaḥ /
klāmyannavyarasākāṅkṣī nidāgha iva cātakaḥ // SoKss_12,6.98 //
vyatītadvādaśābde ca tasmiṃs tatra tapaḥsthite /
agāttena pathā ko'pi tapasvī jñānināṃ varaḥ // SoKss_12,6.99 //
piṅgalāgrajaṭaścīravāsāḥ śiṣyagaṇānvitaḥ /
tattīrthaśailaśikharādavatīrṇa iveśvaraḥ // SoKss_12,6.100 //
sa taṃ dṛṣṭvaiva rājānaṃ jātaprītirupetya ca /
prahvaḥ pṛṣṭvā ca vṛttāntaṃ dhyātvā kṣaṇamivābravīt // SoKss_12,6.101 //
rājansā daityakanyā te priyā pāstālavāsinī /
tadāśvasihi tasyāstvāmantikaṃ prāpayāmy aham // SoKss_12,6.102 //
ahaṃ hi dākṣiṇātyasya yajñasaṃjñasya yajvanaḥ /
putro bhūtivasur nāma brāhmaṇo yogināṃ guruḥ // SoKss_12,6.103 //
so 'haṃ saṃkramitajñānaḥ pitrā pātālaśāstrataḥ /
śikṣitvā haṭakeśānamantratantravidhikramam // SoKss_12,6.104 //
gatvā śrīparvate 'kārṣaṃ tryambakārādhanaṃ tapaḥ /
tena tuṣṭo 'tha māṃ tatra sākṣādityādiśacchivaḥ // SoKss_12,6.105 //
gaccha daityāṅganāyukto bhuktvā bhogānrasātale /
mām upaiṣyasyupāyaṃ ca tatprāptau śṛṇu vacmi te // SoKss_12,6.106 //
santi bhūyāṃsi pātālavivarāṇyatra bhūtale /
prakāśaṃ tv asti kaśmīreṣv ekaṃ mayakṛtaṃ mahat // SoKss_12,6.107 //
yena praveśya guptāsu dānavodyānabhūmiṣu /
uṣā bāṇasutā kāsntamaniruddhaṃ vyanodayat // SoKss_12,6.108 //
pradyumnaś ca tadā putraṃ rakṣituṃ taṃ vyadhatta yat /
prakaṭaṃ giriśṛṅgeṇa prakalpya dvāramekataḥ // SoKss_12,6.109 //
taddvārarakṣāhetoś ca yatra durgāṃ nyaveśayat /
ārādhya sa stutiśataḥ śārikānām adhāriṇīm // SoKss_12,6.110 //
yena pradyumnaśikharaṃ śārikākūṭamityapi /
nāmadvayena tattatra sthānamadyābhidhīyate // SoKss_12,6.111 //
gaccha tena bilāgreṇa praviśyānucaraiḥ saha /
pātālaṃ matprasādāc ca siddhiste 'tra bhaviṣyati // SoKss_12,6.112 //
ity uktvāntarhite deve tatprasādaprabhāvataḥ /
utpannākhilavijñānaḥ kaśmīrānāgato 'smyamūn // SoKss_12,6.113 //
tad asmābhiḥ samaṃ rājañ śārikākūṭam ehi tat /
yāvad iṣṭāṅganāpārśvaṃ pātālaṃ tvāṃ nayāmy aham // SoKss_12,6.114 //
evam uktavatā tena tathesi sa tapasvinā /
samaṃ tacchārikākūṭaṃ yayau bhūnandano nṛpaḥ // SoKss_12,6.115 //
tatra snātvā vitastāyāmarcayitvā vināyakam /
saṃpūjya śārikāṃ devīṃ digbandhādipuraḥ saram // SoKss_12,6.116 //
vidhivatsarṣapakṣepāddharānugrahaśālinā /
mahātapasvinā tena vivare prakaṭīkṛte // SoKss_12,6.117 //
praviśya tenaiva samaṃ saśiṣyeṇa sa bhūpatiḥ /
jagāma pātālapathaṃ pañcāhāni divāniśam // SoKss_12,6.118 //
ṣaṣṭhe 'hni sarve 'pyuttīrya gaṅgāṃ pātālavāhinīm /
bhūmau rajatamayyāṃ te divyamaikṣanta kānanam // SoKss_12,6.119 //
sthalapraphullasauvarṇakamalāmodavāsitam /
udyatpravālakarpūracandanāgurupādapam // SoKss_12,6.120 //
tanmadhye sumahābhogaṃ ratnasopānasundaram /
sauvarṇabhitti māṇikyastambhasaṃbhārabhāsuram // SoKss_12,6.121 //
candrakāntaśilābaddhaviśālāmalasārakam /
prahṛṣṭā dadṛśuḥ prāṃśu śaivamāyatanaṃ ca te // SoKss_12,6.122 //
tataś ca sa tapasvī tānsvaśiṣyāṃstaṃ ca bhūpatim /
bhūnandanaṃ jñānivaro jātāścaryānabhāṣata // SoKss_12,6.123 //
ayaṃ sa devaḥ pātālanilayo hāṭakeśvaraḥ /
gīyate triṣu lokeṣu tadasau pūjyatāmiti // SoKss_12,6.124 //
tataḥ sarve 'pi te taistaiḥ puṣpaiḥ pātālasaṃbhavaiḥ /
tadgaṅgāmbhaḥplutāḥ śaṃbhuṃ pūjayāmāsuratra tam // SoKss_12,6.125 //
tatpūjākṣaṇaviśrāntā gatvā prāpustataś ca te /
patatpakvaphalaṃ divyam ekaṃ jambumahādrumam // SoKss_12,6.126 //
taṃ prekṣya sa tapasvī tānavocanna phalāni vaḥ /
bhakṣyāṇyetasya vighnaṃ hi bhuktānyetāni kurvate // SoKss_12,6.127 //
tac chrutvāpi cakhādaikastacchiṣyastatphalaṃ kṣudhā /
khāditvaiva ca saṃpede niśceṣṭaḥ sthāvarākṛtiḥ // SoKss_12,6.128 //
tatas taddarśanatrāsaparityaktaphalaspṛhaiḥ /
sa tapasvī sahānyaistaiḥ śiṣyair bhūnandanānvitaḥ // SoKss_12,6.129 //
krośamātramatikramya hemaprākāramucchritam /
sadratnaracitadvāramatrāvasthitamaikṣata // SoKss_12,6.130 //
taddvārapārśvayor lohamayāṅgāvubhayor ubhau /
praveśarodhinau meṣau dṛṣṭvā śṛṅgaprahāriṇau // SoKss_12,6.131 //
hatvā sapadi daṇḍena nyastamanttreṇa mūrdhani /
vidrāvayām āsa sa tau kvāpi vajrahatāviva // SoKss_12,6.132 //
tataḥ sa tena dvāreṇas tacchiṣyāś ca nṛpaś ca saḥ /
praviśya dadṛśur divyān hemaratnamayān gṛhān // SoKss_12,6.133 //
dvāri dvāri ca teṣāṃ te dantadaṣṭādharotkaṭān /
gṛhītalohamusalānapaśyandvārarakṣiṇaḥ // SoKss_12,6.134 //
tataś copāviśan sarve tatraikasya varos tale /
sa tapasvī tu duṣṭaghnīm abadhnād yogadhāraṇām // SoKss_12,6.135 //
taddhāraṇāprabhāveṇa raudrās te dvārarakṣakāḥ /
sarve 'pi sarvadvārebhyaḥ palāyyādarśanaṃ yayuḥ // SoKss_12,6.136 //
kṣaṇāc ca tebhyo dvārebhyo divyābharaṇavāsasaḥ /
daityakanyāparīvāravāranāryo viniryayuḥ // SoKss_12,6.137 //
tāḥ pṛthakpṛthagabhyetya tānsarvānā tapasvinaḥ /
praveśāyārthayāmāsuryathāsvaṃ svāminīgirā // SoKss_12,6.138 //
antaḥpraviṣṭair yuṣmābhir nollaṅghyaṃ svapriyāvacaḥ /
iti tānaparānuktvā sa tapasvī kṛtī tataḥ // SoKss_12,6.139 //
katibhiś ca samaṃ tābhiḥ praviśya varamandiram /
ekāṃ prāpottamāṃ daityakanyāṃ bhogāṃś ca vāñchitān // SoKss_12,6.140 //
anye 'py ekaikaśo 'nyābhis tābhis te divyaveśmasu /
praveśitā yayur daityasutāsaṃbhogapātratām // SoKss_12,6.141 //
rājā bhūnandanaḥ so 'pi nīto 'bhūdekayā tadā /
praśrayānatayā tatra bahirmaṇimayaṃ gṛham // SoKss_12,6.142 //
parīvāravarastrīṇāṃ pratibimbaiḥ samantataḥ /
sajīvacitravinyāsam iva yadratnabhittiṣu // SoKss_12,6.143 //
yatsuślakṣṇamahānīlamayabhūbhaganirmitam /
divaḥ pṛṣṭhamivārūḍhaṃ vimānavijigīṣayā // SoKss_12,6.144 //
madākulalasadrāmaṃ hṛdyapradyumnavibhramam /
yadacyutaprabhāvāḍhyaṃ vṛṣṇīnām iva ketanam // SoKss_12,6.145 //
bālātapasahaṃ puṣpam apiyatra na yoṣitām /
vapuṣaḥ sukumāratve prāpnuyādupamānatām // SoKss_12,6.146 //
tatra praviṣṭaḥ so 'paśyaddivyasaṃgītanādini /
rājā prāksvamadṛṣṭāṃ tāṃ kāntāmasurakanyakām // SoKss_12,6.147 //
yasyāsḥ prakāśite kāntyā pātāle 'rkādivarjite /
ratnādyālokanirmāṇaṃ punaruktaṃ prajāpateḥ // SoKss_12,6.148 //
tāṃ sa paśyannanirvācyarūpāṃ harṣāśruṇā nṛpaḥ /
anyāvalokanamalaṃ cakṣuṣordhautavāniva // SoKss_12,6.149 //
sāpi taṃ vīkṣya rājendraṃ khyāpyamānāligītibhiḥ /
bālā kumudinī nāma kam apipramadaṃ dadhau // SoKss_12,6.150 //
utthāya pāṇāvādāya kleśito 'si mayeti ca /
bruvatī sādarā sā tam upāveśayadāsane // SoKss_12,6.151 //
kaṇamātraṃ ca viśrāntaṃ snātaṃ vastrādyalaṃkṛtam /
sā nināya tamudyānamāpānāyāsurāṅganā // SoKss_12,6.152 //
tatra tīratarūllambiśavaraktavasāsavaiḥ /
pūrṇāyāḥ sā taṭe vāpyāstena sākam upāviśat // SoKss_12,6.153 //
tadvasāsavapūrṇaṃ ca pātraṃ tasmai nṛpāya sā /
dadau pānāya sa ca tan na jagrāha jugupsitam // SoKss_12,6.154 //
na te kṣemaṃ bhavedetadasmatpānaṃ niṣedhataḥ /
iti nirbandhatastāṃ ca bruvāṇāṃ so 'bravīnnṛpaḥ // SoKss_12,6.155 //
apeyaṃ niścitaṃ naiva pāsyāmyetadyadastviti /
tataḥ sā tasya tanmūrdhni pātraṃ kṣiptvānyato yayau // SoKss_12,6.156 //
sa ca kūṇitanetrāsyo rājānyasyāṃ jalāntare /
tacceṭikābhir ādāya dīrghikāyāṃ nicikṣipe // SoKss_12,6.157 //
kṣipta eva ca tatkālaṃ tasmin pūrvatapovane /
tīrthe kramasarasy eva prāptam ātmānam aikṣata // SoKss_12,6.158 //
paśyaṃś ca sa himaṃ tatra hasantam iva taṃ nagam /
viṣaṇṇavismitodbhrānto vañcitaḥ sa vyacintayat // SoKss_12,6.159 //
kva taddaityasutodyānaṃ kvāyaṃ kramasaro giriḥ /
aho kim idamāścaryaṃ kiṃ māyā kiṃ matibhramaḥ // SoKss_12,6.160 //
kimanyadvā dhruvaṃ tasya yanmayollaṅghitaṃ vacaḥ /
tapasvivākyaṃ śrutvāpi tasyedaṃ me vijṛmbhitam // SoKss_12,6.161 //
na ca tanninditaṃ pānaṃ sā mamaiva parīkṣiṇī /
mūrdhni cyutena yattena divyamāyāti saurabham // SoKss_12,6.162 //
tatsarvathā hy abhavyānāṃ kṛtaḥ kleśo mahānapi /
na phalāya vidhisteṣu tathā vāmo hi vartate // SoKss_12,6.163 //
ityevaṃ cintayannetya bhṛṅgair bhūnandano 'tra saḥ /
aveṣṭyatāsurasutāpānasiktāṅgagandhataḥ // SoKss_12,6.164 //
kaṣṭamiṣṭaphalo mā bhūjjāto 'niṣṭaphalastu me /
parikleśo 'lpasattvasya vetālotthāpanaṃ yathā // SoKss_12,6.165 //
iti tair daśyamānaś ca bhṛṅgaiḥ sa vimṛśaṃstadā /
jātodvego matiṃ cakre dehatyāgāya bhūpatiḥ // SoKss_12,6.166 //
tāvac ca tena mārgeṇa ko'pi daivātsamāgataḥ /
muniputraḥ kṣitipatiṃ tathābhūtaṃ dadarśa tam // SoKss_12,6.167 //
so 'bhyupetya nivāryāśu bhramarān karuṇārdradhīḥ /
ṛṣiḥ pṛṣṭvā ca vṛttāntaṃ nṛpam etam abhāṣata // SoKss_12,6.168 //
rājanyāvadayaṃ dehastāvadduḥkhakṣayaḥ kutaḥ /
tadanudvegataḥ sādhyaḥ puruṣārthaḥ sadā budhaiḥ // SoKss_12,6.169 //
yāvac ca nācyuteśānaviriñciṣvekatāmatiḥ /
bhedopāsanajāstāvadbhaṅgurā eva siddhayaḥ // SoKss_12,6.170 //
tadabhedadhiyā dhyāyan brahmaviṣṇumaheśvarān /
dhair yeṇa dvādaśānyāni varṣāṇīha tapaḥ kuru // SoKss_12,6.171 //
tataḥ prāpsyasi kāntāṃ tāmante siddhiṃ ca śāsvatīm /
dehas tu tāvat siddhas te paśyāyaṃ divyasaurabhaḥ // SoKss_12,6.172 //
samattraṃ ca gṛhāṇedaṃ mama kṛṣṇamṛgājinam /
kṛtāvaguṇṭhano yena bhramarairnahi bādhyase // SoKss_12,6.173 //
ity uktvājinamantrau sa tasmai dattvā muniryayau /
tathetyāttadhṛtiḥ so 'pi tīrthe tatrāvasannṛpaḥ // SoKss_12,6.174 //
dvādaśābdoṣitaṃ taṃ ca tapasārādhiteśvaram /
bhūpaṃ kumudinī daityakanyā sā svayamabhyagāt // SoKss_12,6.175 //
tayā sākaṃ sa pātālaṃ gatvā dayitayā ciram /
rājā bhūnandano bhogān bhuñjānaḥ siddhim āptavān // SoKss_12,6.176 //
ityanudvegaśīlā ye bhavyā dhairyāvalambinaḥ /
dūrabhraṣṭāmapi nijāṃ bhūmiṃ saṃprāpnuvanti te // SoKss_12,6.177 //
tvaṃ ceha bhāvikalyāṇaḥ śrīdarśana sulakṣaṇaḥ /
tadāhāraṃ vinātmānaṃ kimudvegādupekṣase // SoKss_12,6.178 //
ityukto dyūtaśālāntaḥ sakhyā mukharakeṇa saḥ /
tena śrīdarśano rātrau nirāhāro jagāda tam // SoKss_12,6.179 //
yathāttha tvaṃ kulīnaḥ san kiṃ tv asyāṃ puri lajjayā /
nirgantuṃ na bahiḥ śaknomīdṛśo dyūtadurgataḥ // SoKss_12,6.180 //
tadasyāmeva cedrātrau videśe gamanaṃ kvacit /
na niṣedhasi me miśra tadāhāraṃ karomyaham // SoKss_12,6.181 //
tacchrutvaiva tathetyuktvā tasmai mukharako 'tha saḥ /
ānīya bhojanaṃ prādātso 'pi tadbubhuje tadā // SoKss_12,6.182 //
bhuktvaiva ca sa tenaiva saha śrīdarśanastataḥ /
prāyātsnehānuyātena sakhyā deśāntaraṃ prati // SoKss_12,6.183 //
gacchantaṃ cātra taṃ mārge yakṣau daivādapaśyatām /
yadṛcchayāgatau vyomnā jananījanakau niśi // SoKss_12,6.184 //
saudāminyaṭṭahāsau tau yābhyāṃ viprasya veśmani /
sa devadarśanasyātra jātamātro nyadhīyata // SoKss_12,6.185 //
tau vijñāya tamāpannaṃ dyūtavyasananirdhanam /
videśaprasthitaṃ snehādadṛśyāvūcaturdivaḥ // SoKss_12,6.186 //
bhoḥ śrīdarśana mātrā te devadarśanabhāryayā /
bhūmāvābharaṇānyantaḥ sthāpitāni svavāsake // SoKss_12,6.187 //
tāni gatvā gṛhītvā tvaṃ niścintaṃ mālavaṃ vraja /
ūrjitaśrīrhi tatrāsti śrīsena iti bhūpatiḥ // SoKss_12,6.188 //
sa ca dyūtavipatkliṣṭaḥ kumāratve bhṛśaṃ yataḥ /
atastena kṛtaḥ sphītaḥ kitavānāṃ mahāmaṭhaḥ // SoKss_12,6.189 //
labhante kitavāstatra vasanto 'bhīṣṭabhojanam /
tadvatsa tatra gaccha tvaṃ bhadraṃ tava bhaviṣyati // SoKss_12,6.190 //
iti vācaṃ divaḥ śrutvā gatvā śrīdarśano gṛham /
bhuvaḥ khātātsamiśrastānyādattābharaṇāni saḥ // SoKss_12,6.191 //
tato hṛṣṭaḥ samaṃ tena sakhyā mukharakeṇa saḥ /
devatānugrahaṃ matvā pratasthe mālavaṃ prati // SoKss_12,6.192 //
gatvā sudūramadhvānaṃ tayā rātryā dinena ca /
sāyaṃ sa bahusasyākhyaṃ grāmaṃ tena sahāptavān // SoKss_12,6.193 //
śrāntaśca tasya grāmasya nātidūre suhṛtsakhaḥ /
upāviśatta āgasya tīre vimalapāthasaḥ // SoKss_12,6.194 //
tatra tasmin kṣaṇaṃ dhautapāde pītāmbhasi sthite /
kāpy ananyasamā rūpe kanyā toyārtham āyayau // SoKss_12,6.195 //
nīlotpalasavarṇāṅgalekhā ratirivaikikā /
haradagdhasya kāmasya dhūmena śyāmalīkṛtā // SoKss_12,6.196 //
sā taṃ śrīdarśanaṃ dṛṣṭvā premanirbharayā dṛśā /
upetya darśanaprītaṃ savayasyamabhāṣata // SoKss_12,6.197 //
kutrāgatau mahābhāgau yuvāmiha vipattaye /
kimajñānājjvalatyagnau patitau sthaḥ pataṅgavat // SoKss_12,6.198 //
etacchrutvā sa saṃbhrāntaḥ kanyāṃ mukharako 'tra tām /
papraccha kā tvaṃ kiṃ caitattvayoktaṃ kathyatām iti // SoKss_12,6.199 //
tato 'bravītsā saṃkṣepādvacmyetacchṛṇutaṃ yuvām /
astyagrahāraḥ sumahānsughoṣo nāma viśrutaḥ // SoKss_12,6.200 //
tatrābhūtpadmagarbhākhyo brāhmaṇo vedavittamaḥ /
tasyottamakulā bhāryā nāmnā śaśikalābhavat // SoKss_12,6.201 //
tasyāṃ ca tasyāpatye dve jāte āstāṃ sujanmanaḥ /
suto mukharako nāma padmiṣṭheti sutāpy aham // SoKss_12,6.202 //
sa me mukharako bhrātā dyūtavyasanaviplutaḥ /
bālye 'pi nirgatya gṛhātkvāpi deśāntaraṃ gataḥ // SoKss_12,6.203 //
tena śokena paścatvaṃ gatāyāṃ mama mātari /
matpitobhayaduḥkhārtastyaktavānsa gṛhasthitim // SoKss_12,6.204 //
ekākī ca gṛhītvā māṃ taṃ gaveṣayituṃ sutam /
bhrāmyagnitastataḥ prāpadimaṃ grāmaṃ vidhervaśāt // SoKss_12,6.205 //
iha cāsti mahān grāme cauraś cauracamūpatiḥ /
vasubhūtir iti khyāto brāhmaṇo nāmamātrataḥ // SoKss_12,6.206 //
teneha prāpya pāpena sabhṛtyena piturmama /
tasya prāṇāḥ suvarṇaṃ ca śarīrāntargataṃ hṛtam // SoKss_12,6.207 //
ahaṃ ca tena nītvaiva gṛhaṃ bandīkṛtā satī /
subhūtināmne putrāya pradātuṃ parikalpitā // SoKss_12,6.208 //
sa cāsya putro muṣituṃ sārthaṃ kvāpi gataḥ sthitaḥ /
nāyātyadyāpi matpuṇyaiḥ pramāṇaṃ me 'dhunā vidhiḥ // SoKss_12,6.209 //
tadeṣa cauro dṛṣṭvā vāṃ kuryādatyāhitaṃ dhruvam /
vimucyethe yathaitasmādupāyaṃ kurutaṃ tathā // SoKss_12,6.210 //
evam uktavatīṃ jātapratyabhijñastadaiva tām /
kanyāṃ kaṇṭhe samālambya rudanmukharako 'bravīt // SoKss_12,6.211 //
hā padmiṣṭhe sa eṣo 'haṃ bhrātā mukharakastava /
bandhudrohī bhaginike mandabhāgyo hato 'smi hā // SoKss_12,6.212 //
tac chrutvā sāpi padmiṣṭhā vignā dṛṣṭe 'graje tathā /
kṛpayevākhilair duḥkhaiḥ parivavre javādyathā // SoKss_12,6.213 //
tatas tau pitarāvārtyā śocantau bhrātarāvubhau /
śrīdarśanaḥ samāśvāsya kālocitam abhāṣata // SoKss_12,6.214 //
śokasyāvasaro nāyaṃ rakṣyo hy ātmaiva sāṃpratam /
tyaktvāpyarthaṃ tataḥ kāryā caurasyāsya pratikriyā // SoKss_12,6.215 //
evaṃ śrīdarśanenokte duḥkhaṃ saṃhṛtya dhair yataḥ /
kartavyasaṃvidaṃ cakruste trayo 'pi parasparam // SoKss_12,6.216 //
tataḥ śrīdarśano māndyaṃ vidhāyāsīnnipatya saḥ /
tīre tasya taḍāgasya kṛśaḥ pūrvair abhojanaiḥ // SoKss_12,6.217 //
pādau tasya gṛhītvā ca tasthau mukharako rudan /
padmiṣṭhā ca yayau tasya pārśvaṃ caurapaterdrutam // SoKss_12,6.218 //
abravīc ca taḍāgānte mandaḥ ko 'pyāgataḥ sthitaḥ /
pānthas tasya dvitīyaś ca tatrāste paricārakaḥ // SoKss_12,6.219 //
tac chrutvaiva sa cauro 'tra bhṛtyāṃścaurānvisṛṣṭavān /
te gatvā tau tathārūpau dṛṣṭvā mukharakaṃ tayoḥ // SoKss_12,6.220 //
apṛcchannasya kiṃ bhadra kṛte rodiṣi yadbhṛśam /
etac chrutvā kṛtārtistāṃścaurānmukharako 'bravīt // SoKss_12,6.221 //
agrajo brāhmaṇo 'yaṃ me tīrthayātrāpravāsataḥ /
rogākrāntaḥ śanair bhrāmyanniha prāpto 'dya matsakhaḥ // SoKss_12,6.222 //
prāpta eva ca niśceṣṭībhūto māmayamuktavān /
uttiṣṭha vatsa me darbhasaṃstaraṃ kuru satvaram // SoKss_12,6.223 //
brāhmaṇaṃ kaṃcidasmāc ca grāmādguṇinamānaya /
tasmai dadāmi sarvasvaṃ nādya jīvāmyahaṃ niśi // SoKss_12,6.224 //
ity ukto 'hamaneneha videśe 'staṃ gate ravau /
kartavyamūḍho duḥkhārto rodanaṃ śaraṇaṃ śritaḥ // SoKss_12,6.225 //
tadyūyaṃ brāhmaṇaṃ kaṃcidasyānayata jīvataḥ /
yāvaddadātyayaṃ tasmai svahastena yadasti nau // SoKss_12,6.226 //
eṣa hy adya dhruvaṃ rātrau nabhaviṣyatyahaṃ ca tat /
duḥkhaṃ soḍhuṃ na śaknomi śvaḥ pravekṣyāmi pāvakam // SoKss_12,6.227 //
tadasmadarthanāmetāṃ kurudhvaṃ yatkṛpālavaḥ /
militā yūyamasmākamihākāraṇabāndhavāḥ // SoKss_12,6.228 //
tac chrutvā jātakaruṇāścaurā gatvā tathaiva tat /
uktvā taṃ vasubhūtiṃ te svāminaṃ punarabruvan // SoKss_12,6.229 //
tadāgaccha gṛhāṇa tvaṃ svayaṃ tasmātprayacchataḥ /
pratigraheṇa viprāttaddhanaṃ grāhyaṃ nipātya yat // SoKss_12,6.230 //
ity ukto vasubhūtistair avādīdeṣa kaḥ kramaḥ /
anipātya dhanādānamasmākamanayaḥ paraḥ // SoKss_12,6.231 //
kurvīta niścayaṃ doṣaṃ hṛtasvo hy anipātitaḥ /
ity uktavantaṃ taṃ pāpaṃ bhṛtyāḥ pratyūcuratra te // SoKss_12,6.232 //
keyaṃ śaṅkā kva haraṇaṃ kva mumūrṣoḥ pratigrahaḥ /
prātarvā tau haniṣyāmo dvijau jīviṣyato yadi // SoKss_12,6.233 //
anyathā tu vṛthā brahmahatyāpāpena kiṃ phalam /
śrutvaitatpratipede sa vasubhūtis tatheti tat // SoKss_12,6.234 //
āgātpratigrahārthaṃ ca naktaṃ śrīdarśanāntikam /
śrīdarśano 'py avacchādya kiṃcitkiṃciddadau śvasan // SoKss_12,6.235 //
mātrābharaṇam asmai tat kṛtvā grastākṣarāṃ giram /
tataḥ kṛtārthaś cauro 'sau sānugo 'pi gṛhān yayau // SoKss_12,6.236 //
atha supteṣu caureṣu rātrau śrīdarśanasya sā /
padmiṣṭhopāyayau tasya pārśvaṃ mukharakasya ca // SoKss_12,6.237 //
tatastrayo 'pi te tūrṇaṃ mantrayitvā yayus tataḥ /
pathā cauravihīnena mālavaṃ prati taṃ punaḥ // SoKss_12,6.238 //
tayā rātryā ca dūraṃ te gatvā prāpurmahāṭavīm /
nityaṃ kaṇṭakitāṃ bhrāmyatkṛṣṇasāramṛgekṣaṇām // SoKss_12,6.239 //
śuṣyattanulatāṃ tāracīracītkārarodinīm /
unnadadvyāghrasiṃhādiprāṇibhyo bibhyatīmiva // SoKss_12,6.240 //
tasyāṃ ca gacchatāṃ teṣāṃ kleśaṃ dṛṣṭvākhilaṃ dinam /
kṛpayevopasaṃhṛtya bhāsamastaṃ yayau raviḥ // SoKss_12,6.241 //
tataḥ śrāntāḥ kṣudhārtāste vṛkṣamūlam upāśritāḥ /
pradoṣe 'gneriva jvālāṃ dadṛśus tatra dūrataḥ // SoKss_12,6.242 //
grāmo 'yamatra jātu syāttadgatvālokayāmy aham /
ity uktvānusarañjvālāṃ so 'tha śrīdarśano yayau // SoKss_12,6.243 //
prāpto 'tra vīkṣate yāvattāvadratnamayaṃ gṛham /
sa dadarśa mahattāṃ ca tasya jvālām iva prabhām // SoKss_12,6.244 //
tadantardivyarūpāṃ ca yakṣiṇīṃ bahubhir vṛtām /
viparītāṅghribhir yakṣair ākekaravilocanaiḥ // SoKss_12,6.245 //
vividhaṃ cānnapānaṃ tair āhṛtaṃ tatra vīkṣya saḥ /
upetyātithibhāgaṃ tāṃ vīro 'yācata yakṣiṇīm // SoKss_12,6.246 //
sattvatuṣṭā ca sā tasmai yathārthitamadāpayat /
annamātmatṛtīyasya saṃtṛptyai tasya vāri ca // SoKss_12,6.247 //
tadgṛhītvā tadādiṣṭayakṣaskandhādhiropitam /
āyayau sa tayoḥ pārśvaṃ padmiṣṭhāsvavayasyayoḥ // SoKss_12,6.248 //
visṛjya yakṣaṃ bubhuje tābhyāṃ saha ca tatra saḥ /
tadannaṃ v ividhaṃ divyaṃ papau śītācchamambu ca // SoKss_12,6.249 //
tataḥ sattvaprabhāvāḍhyāṃ devāṃśaṃ tamavetya saḥ /
ātmano dhanyatāṃ vāñchaṃstuṣṭo mukharako 'bravīt // SoKss_12,6.250 //
tvaṃ tāvat ko'pi devāṃśaḥ padmiṣṭheyaṃ ca matsvasā /
lokaikasundarī tatte dattaiṣādya mayocitā // SoKss_12,6.251 //
tac chrutvā suhṛdaṃ taṃ sānandaḥ śrīdarśano 'bhyadhāt /
mayābhinanditamidaṃ tvadvākyaṃ pūrvakāṅkṣitam // SoKss_12,6.252 //
etāṃ tu pariṇeṣyāmi sthānaṃ prāpya yathāvidhi /
ityūcivān sa tau cobhau hṛṣṭāstāmanayanniśām // SoKss_12,6.253 //
prātaś ca prasthitāḥ sarve tataḥ prāpuḥ krameṇa te /
nagaraṃ mālavendrasya tasya śrīsenabhūpateḥ // SoKss_12,6.254 //
tatra praviviśuste 'tha sadyaḥ śrāntāgatā gṛham /
viśrāntihetoḥ kasyāścidvṛddhāyā dvijayoṣitaḥ // SoKss_12,6.255 //
tatra taiś ca prasaṅgoktanijavṛttāntanāmabhiḥ /
vigneva dṛṣṭā pṛṣṭā sā vṛddhayoṣiduvāca tān // SoKss_12,6.256 //
ahaṃ yaśasvatī nāma rājasevopajīvinaḥ /
bhāryā satyavratākhyasya viprasyehāmalānvayā // SoKss_12,6.257 //
mṛte bhartaryaputrāyāstasyā me vṛttaye 'munā /
tajjīvanacaturbhāgo datto rājñā dayālunā // SoKss_12,6.258 //
adya caiṣa mamāpuṇyair viśvāpyāyakaro 'pi san /
gṛhīto rājaśaśabhṛdvaidyāsādhyena yakṣmaṇā // SoKss_12,6.259 //
mantrāś cauṣadhayaś cāsmin kramante naiva tadvidām /
ekena tu pratijñātam asyāgre mantravādinā // SoKss_12,6.260 //
yadi vīraḥ sahāyo me tādṛgbhavati ko'pi tat /
vetālasādhanenāhaṃ rujaṃ hanyāmimāmiti // SoKss_12,6.261 //
tato hate 'pi paṭahe yadā prāpto na tādṛśaḥ /
vīraḥ ko'pi tadā rājā sacivānevamādiśat // SoKss_12,6.262 //
kitavānāṃ kṛte yo 'yamiha khyāto mahāmaṭhaḥ /
āgantuko 'tra kitavo vīraścintyaḥ sa kaścana // SoKss_12,6.263 //
kitavā nirapekṣā hi dārabandhudhanojjhitāḥ /
nirbhayā vṛkṣamūlādiśāyino yogino yathā // SoKss_12,6.264 //
iti rājñā samādiṣṭair mantribhistanmaṭhādhipaḥ /
tathaivokto vicinute vīramāgantukaṃ sadā // SoKss_12,6.265 //
yūyaṃ ca kitavās tvaṃ ca tasmin karmaṇi cet kṣamaḥ /
tan nayāmy aham evādya tvāṃ śrīdarśana taṃ maṭham // SoKss_12,6.266 //
satkāraṃ prāpnuyāstvaṃ ca rājato mama ca tvayā /
kṛtā bhavedupakṛtirduḥkhaṃ prāṇāntakṛddhi me // SoKss_12,6.267 //
evam uktavatīṃ tāṃ ca vṛddhāṃ śrīdarśano 'bravīt /
bāḍhaṃ śakto 'smi tatkāryaṃ kartuṃ tan naya māṃ maṭham // SoKss_12,6.268 //
etac chrutvā sapadmiṣṭhaṃ sā taṃ mukharakānvitam /
nītvā vṛddhā maṭhe tatra maṭhādhipatim abhyadhāt // SoKss_12,6.269 //
brāhmaṇo dyūtakāro 'yaṃ rājārthe mantravādinaḥ /
tasya sāhāyake śakto vīro deśāntarāgataḥ // SoKss_12,6.270 //
tac chrutvā maṭhapaḥ pṛṣṭvā taṃ tathetyeva vādinam /
śrīdarśanaṃ sa satkṛtya nināyāśu nṛpāntikam // SoKss_12,6.271 //
tatra cāveditastena rājānaṃ sa dadarśa tam /
śrīdarśanaḥ pāṇḍukṛśaṃ śaśāṅkam iva pārvaṇam // SoKss_12,6.272 //
rājāpi praṇataṃ bhavyam upaviṣṭaṃ vilokya tam /
ākāratuṣṭaḥ śrīseno jātāśvāso jagāda saḥ // SoKss_12,6.273 //
tvadyatnādeṣa me rogo nāśameṣyatyasaṃśayam /
etattvaddarśanadhvastapīḍā vakti hi me tanuḥ // SoKss_12,6.274 //
tatkuruṣvārya sāhāyyamity ukte tena bhūbhṛtā /
deva kiṃ nāma vastvetaditi śrīdarśano 'bravīt // SoKss_12,6.275 //
athānāyya sa rājā taṃ mantravādinamabhyadhāt /
ayaṃ vīraḥ sahāyaste yattvayoktaṃ kuruṣva tat // SoKss_12,6.276 //
tacchrutvā mantravādī taṃ śrīdarśanamuvāca saḥ /
vetālāhvānasāhāyye samartho bhadra cedasi // SoKss_12,6.277 //
tattvaṃ kṛṣṇacaturdaśyāmadyaivāsyāṃ niśāgame /
iha śmaśānamāgaccherantikaṃ mama siddhaye // SoKss_12,6.278 //
ityuktvā sa tato 'yāsīttapasvī mantrasādhakaḥ /
srīdarśano 'py agacchattaṃ maṭhamāmantrya bhūpatim // SoKss_12,6.279 //
tatra padmiṣṭhayā sākaṃ bhuktvā mukharakeṇa ca /
ekaḥ kṛpāṇabhṛdrātrau śmaśānaṃ tajjagāma saḥ // SoKss_12,6.280 //
bhūribhūtākulaṃ śūnyamaśivaṃ ninadacchivam /
gāḍhāndhakāramālokaṃ kam apy upacitaṃ dadhat // SoKss_12,6.281 //
tatrāspade viruddhānāṃ vīro bhrāntvā dadarśa saḥ /
śrīdarśano madhyabhāgasthitaṃ taṃ mantrasādhakam // SoKss_12,6.282 //
bhasmānuliptasarvāṅgaṃ dhṛtakeśopavītakam /
pretavastrakṛtoṣṇīṣaṃ saṃvītāsitavāsasam // SoKss_12,6.283 //
upetyāveditātmā ca sa taṃ śrīdarśanas tataḥ /
ābaddhakakṣyaḥ papraccha brūhi kiṃ karavāṇi te // SoKss_12,6.284 //
gacchārdhakrośamātre 'sti paścimāyāmito diśi /
citāgnitāpanirdagdhapallapaḥ śiṃśapātaruḥ // SoKss_12,6.285 //
tasya sthitaḥ śavo mūle tamakṣatamihānaya /
iti so 'pi tamāha sma sādhako hṛṣṭamānasaḥ // SoKss_12,6.286 //
tatas tatheti sa gatas tatra śrīdarśano drutam /
anyena nīyamānaṃ taṃ kenāpi śavamaikṣata // SoKss_12,6.287 //
dhāvitvā tasya ca skandhāccakarṣa tamamuñcataḥ /
muñca dāhyaṃ kva me mittraṃ nayasy etam iti bruvan // SoKss_12,6.288 //
tataḥ so 'pi dvitīyo 'tra taṃ śrīdarśanam abravīt /
na mokṣyāmi mama hy eṣa mittraṃ ko 'sya bhavān iti // SoKss_12,6.289 //
evaṃ tayor ubhayataḥ skandhayoḥ karṣatoḥ śavaḥ /
vetālānupraviṣṭaḥ sannamuñcadbhair avaṃ ravam // SoKss_12,6.290 //
tena trasto dvitīyaḥ sa hṛtsphoṭena vyapadyata /
śrīdarśanaś cacālātha sa gṛhītvaiva taṃ śavam // SoKss_12,6.291 //
tāvac cātra dvitīyaḥ sa mṛto 'pyutthāya pūruṣaḥ /
vetālādhiṣṭhito rundhaṃstaṃ śrīdarśanamuktavān // SoKss_12,6.292 //
tiṣṭha skandhārpitaṃ kṛtvā mittraṃ me mā sma gā iti /
tataḥ sa bhūtāviṣṭaṃ taṃ matvā śrīdarśano 'bhyadhāt // SoKss_12,6.293 //
kiṃ pramāṇaṃ tavaitasya mittratve mittrameṣa me /
tac chrutvā so 'paro 'vādītpramāṇamayam eva nau // SoKss_12,6.294 //
śrīdarśanastato 'vocanmittraṃ svaṃ tarhi vaktyasau /
tatas tatskandhavartī sa savetālaḥ śavo 'bravīt // SoKss_12,6.295 //
ahamevaṃ bruve mahyamāhāraṃ yaḥ prayaṃcchati /
kṣudhitāya sa me mittraṃ svecchaṃ nayatu māṃ ca saḥ // SoKss_12,6.296 //
etac chrutvā sa vetālo dvitīyaḥ so 'vadacchavaḥ /
mama nāstyasya cedasti tadāhāraṃ dadātu te // SoKss_12,6.297 //
tac chrutvāhaṃ dadāmīti vadanyāvattam eva saḥ /
srīdarśano nijāṃsasthavetālāhārasiddhaye // SoKss_12,6.298 //
hanti khaḍgena tāvat sa hanyamānaḥ svasiddhitaḥ /
antardadhe dvitīyo 'tra savetālaḥ śavastadā // SoKss_12,6.299 //
atha śrīdarśanaṃ taṃ sa vetālo 'ṃsasthito 'bravīt /
pratipannamidānīṃ me bhojanaṃ dīyatāmiti // SoKss_12,6.300 //
tato yadā na lebhe 'nyanmāṃsaṃ śrīdarśano 'tra saḥ /
bhojanāya tatas tasmai svamutkṛtyāsinā dadau // SoKss_12,6.301 //
tena tuṣṭaḥ sa vetālas tam evam avadat tadā /
prīto 'smi te mahāsattva dehas te 'stv ayam akṣataḥ // SoKss_12,6.302 //
naya mām adhunā kāryaṃ tavaivedaṃ hi setsyati /
sa sādhakas tapasvī tu svalpasattvo vinaṅkṣyati // SoKss_12,6.303 //
ity uktas tena bhūtvaiva sa svasthāṅgas tadaiva tam /
nītvā śrīdarśanas tasmai sādhakāya samarpayat // SoKss_12,6.304 //
sa cābhinandya saṃpūjya raktamālyānulepanaiḥ /
narāsthicūrṇalikhite koṇanyastāsrakumbhake // SoKss_12,6.305 //
mahātailajvaladdīpe maṇḍale vipulāntare /
vetālaṃ taṃ tadottānamāttapretatanuṃ vyadhāst // SoKss_12,6.306 //
vakṣasthalopaviṣṭaś ca tasyāsyakuhare 'tha saḥ /
narāsthisruksruvakaro homaṃ kartuṃ pracakrame // SoKss_12,6.307 //
kṣaṇāc ca tasya vetālasyāsyājjvālodabhūttadā /
yathā sa sādhakastrāsādutthāyāpāsarattataḥ // SoKss_12,6.308 //
sattvacyutaṃ ca taṃ srastasruksruvaṃ paridhāvya saḥ /
vetālo vyāttavadanaḥ sāṅgopāṅgaṃ nigīrṇavān // SoKss_12,6.309 //
taddṛṣṭvā khaḍgamudyamya yāvac chrīdarśanaḥ sa tam /
abhidhāvati tāvat sa vetālastam abhāṣata // SoKss_12,6.310 //
bhoḥ śrīdarśana dhairyeṇa tuṣṭo 'smy evaṃvidhena te /
tatsarṣapān gṛhāṇa tvam imān manmukhasaṃbhavān // SoKss_12,6.311 //
ebhiḥ śironibaddhaiś ca pāṇisthaiścaiṣa bhūpatiḥ /
nivṛttayakṣmadoṣārtiḥ sadya eva bhaviṣyati // SoKss_12,6.312 //
tvaṃ cācireṇa sarvasyāḥ pṛthvyā rājā bhaviṣyasi /
iti tadvacanaṃ śrutvā taṃ sa śrīdarśano 'bhyadhāt // SoKss_12,6.313 //
sādhakena vinaitena tatra yāsyāmyahaṃ katham /
anena sa hataḥ svārthalobhāditi vadennṛpaḥ // SoKss_12,6.314 //
evaṃ śrīdarśanenokte vetālaḥ sa jagāda tam /
vacmi te pratyayaṃ yena śuddhistava bhaviṣyati // SoKss_12,6.315 //
imaṃ mṛtaṃ mannigīrṇamihāsyaiva śavasya hi /
udaraṃ pāṭayitvā tvamantasthaṃ darśayiṣyasi // SoKss_12,6.316 //
ity uktvā sa yayau kvāpi vetālo 'rpitasarṣapaḥ /
nirgatyaivā śavāttasmācchavaḥ so 'py apatadbhuvi // SoKss_12,6.317 //
svīkṛtya sarṣapānso 'pi gatvā śrīdarśanas tataḥ /
sahāyādhyuṣite tasminmaṭhe rātriṃ nināya tām // SoKss_12,6.318 //
prage rājño 'ntikaṃ gatvā rātrivṛttaṃ nivedya tat /
mantribhyo 'darśayannītvā sādhakaṃ taṃ śavodarāt // SoKss_12,6.319 //
tato babandha rājñas tān pāṇau mūrdhni ca sarṣapān /
tena so 'bhūn nṛpo naṣṭaniḥśeṣavyādhinirvṛtaḥ // SoKss_12,6.320 //
atha tuṣṭaḥ sa nṛpatiḥ śrīsenaḥ prāṇadāyinam /
anapatyaḥ sutatvena taṃ śrīdarśanamagrahīt // SoKss_12,6.321 //
abhyaṣiñcac ca taṃ vīraṃ yauvarājye tadaiva saḥ /
uptaṃ sukṛtabījaṃ hi sukṣetreṣu mahāphalam // SoKss_12,6.322 //
tataḥ śrīdarśanaḥ śrīmānupayeme sa tatra tām /
padmiṣṭhāṃ pūrvasevārthaṃ lakṣmīm iva sahāgatām // SoKss_12,6.323 //
tayā samaṃ sa bhuñjāno bhogānmukharakeṇa ca /
tadbhrātrā so 'tha tatrāsīt pṛthvīṃ vīro 'nupālayan // SoKss_12,6.324 //
ekadā jaladhestīrātprāpya ratnavināyakam /
upendraśaktirānīya dadau tasmai mahāvaṇik // SoKss_12,6.325 //
tamanarghaṃ samālokya yuvarājaḥ sa bhaktitaḥ /
tatra pratiṣṭhāpitavānvibhavenātibhūyasā // SoKss_12,6.326 //
dādau grāmasahasraṃ ca nityabhogāya tatra saḥ /
yātrotsavaṃ ca vidadhe militākhilamānavam // SoKss_12,6.327 //
nṛttavāditragītaiś ca tatra sātiśayair niśi /
parituṣṭo gaṇānevamādideśa gaṇādhipaḥ // SoKss_12,6.328 //
matprasādādayaṃ bhāvī samrāṭ śrīdarśano bhuvi /
tadihāstyaparāmbhodhau haṃsadvīpamiti śrutam // SoKss_12,6.329 //
dvīpaṃ tatrāsti ca kṣmābhṛdanaṅgodayasaṃjñakaḥ /
anaṅgamañjarīty asti strīratnaṃ tasya cātmajā // SoKss_12,6.330 //
madbhaktā sā ca kanyā mām arcitvā yācate sadā /
sarvapṛthvīśvaraṃ dehi patiṃ me bhagavann iti // SoKss_12,6.331 //
ataḥ śrīdarśanenaitāṃ patyā saṃyojayāmy aham /
ubhayor etayor evaṃ dattaṃ bhaktiphalaṃ bhavet // SoKss_12,6.332 //
tasmāc chrīdarśanas tatra nītvā yuṣmābhir etayoḥ /
anyonyadarśanaṃ yuktyā saṃpādyānīyatāṃ drutam // SoKss_12,6.333 //
saṃyogastu śanaiḥ samyakkrameṇa bhavitānayoḥ /
adyaiva tu sa nāstyeva bhavitavyaṃ hi tat tathā // SoKss_12,6.334 //
kiṃ caiva vaṇijo 'py asya pratimāprāpakasya me /
upendraśakter asty eva vihitā kāpy upakriyā // SoKss_12,6.335 //
evaṃ gaṇeśenādiṣṭā gaṇā rātrau tadaiva tam /
suptaṃ śrīdarśanaṃ ninyurhaṃsadvīpaṃ svasiddhitaḥ // SoKss_12,6.336 //
tatra cānaṅgamañjaryāstaṃ praveśyaiva vāsake /
suptāyāḥ śayane tasyā rājaputryā nyaveśayan // SoKss_12,6.337 //
prabuddhaḥ sa kṣaṇāttatra jvaladratnapradīpake /
dyotamānavitānādinānānarghamahāmaṇau // SoKss_12,6.338 //
rājāvartopalaśyāmatale sadvāsaveśmani /
paryaṅkaśayane dhautasitapaṭṭottaracchade // SoKss_12,6.339 //
śayānām amṛtasyandasundaraprasaraddyutim /
sarvataḥ prasphurattāratārāvalimanorame // SoKss_12,6.340 //
gagane dhavalāmbhodaśakalotsaṅgavartinīm /
śaracchaśabhṛto murtimivānandakarīṃ dṛśoḥ // SoKss_12,6.341 //
śrīdarśanastāṃ sahasā dadarśānaṅgamañjarīm /
hṛṣṭavismitavibhrāntaścintayām āsa ca kṣaṇam // SoKss_12,6.342 //
kva suptaḥ kva prabuddho 'smi kimidaṃ keyamaṅganā /
svapno dhruvamasau so 'pi varamastvayamīdṛśaḥ // SoKss_12,6.343 //
prabodhya tadimāṃ tāvat paśyāmīti vivicya saḥ /
nudati sma śanair aṃse pāṇinānaṅgamañjarīm // SoKss_12,6.344 //
sāpi tasya karasparśādindoriva kumudvatī /
vyālolanetrabhramarā prabodhaṃ prāpa tatkṣaṇam // SoKss_12,6.345 //
dṛṣṭā ca taṃ kṣaṇaṃ dadhyau ko 'yaṃ divyākṛtirbhavet /
duṣpraveśe praviṣṭo 'tra devo nūnamasāviti // SoKss_12,6.346 //
utthāya caitaṃ papraccha saṃbhramapraśrayākulā /
kastvaṃ kasmātkathaṃ ceha praviṣṭo 'syucyatāmiti // SoKss_12,6.347 //
tataḥ śrīdarśanenokte svodante sāpy avocata /
tatpṛṣṭā sundarī cāsmai deśanāmānvayānnijān // SoKss_12,6.348 //
sotkāvanyonyasaṃtyaktasvapnabhrāntī tataś ca tau /
bhūṣaṇānāṃ vinimayaṃ cakraturniścayāptaye // SoKss_12,6.349 //
athobhāvapi gāndharvavivāhotsukamānasau /
te gaṇā mohayitvā tau ninyurnidrāvaśaṃ tadā // SoKss_12,6.350 //
jātinidraṃ gṛhītvā ca taṃ tu śrīdarśanaṃ tataḥ /
svagṛhaṃ prāpayāmāsustadaivāprāptavāñchitam // SoKss_12,6.351 //
tatrāpagatanidraś ca dhāmni śrīdarśano nije /
sthitaḥ stryābharaṇair yuktaṃ dṛṣṭvātmānaṃ vyacintayat // SoKss_12,6.352 //
aho kimetatkva nu sā haṃsadvīpeśvarātmajā /
kva tadvāsagṛhaṃ divyaṃ kvāhaṃ punarihaiva ca // SoKss_12,6.353 //
na ca svapnaḥ sa yattāni tadīyābharaṇāni me /
tiṣṭhantyetāni tannūnaṃ vilāsaḥ ko 'py ayaṃ vidheḥ // SoKss_12,6.354 //
ityādi cintayan patnyā pṛṣṭaḥ suptaprabuddhayā /
padmiṣṭhayā dhīryamāṇaḥ sādhvyā tāṃ so 'nayan niśām // SoKss_12,6.355 //
prātaś ca sarvaṃ rājñe 'pi śrīsenāsya tadabravīt /
anaṅgamañjarīnāmacihnitābharaṇānvitaḥ // SoKss_12,6.356 //
rājāpi tatpriyaiṣī sa haṃsadvīpaṃ gaveṣayan /
mārgaṃ dattvāpi paṭahaṃ nopalebhe kutaścana // SoKss_12,6.357 //
tataḥ śrīdarśanas tatra sa vinānaṅgamañjarīm /
āsītsmarajvarākrāntaḥ sarvabhogaparāṅmukhaḥ // SoKss_12,6.358 //
nāhāraṃ śraddadhe paśyannā hāraṃ tadalaṃkṛtīḥ /
svāpaṃ jahāvapaśyaṃstu svāpaṃ tanmukhapaṅkajam // SoKss_12,6.359 //
atrāntare ca sā tatra haṃsadvīpe nṛpātmajā /
tūryaśabdaiḥ prabubudhe prabhāte 'naṅgamañjarī // SoKss_12,6.360 //
smṛtvā tadrātrivṛttaṃ sā dṛṣṭvā cālaṃkṛtā tanum /
śrīdarśanālaṃkaraṇaiścintāsmautsukyato yayau // SoKss_12,6.361 //
svapnabhrāntiharair dattapremabhir dulabhe jane /
ebhir ābharaṇair nītāsmyahaṃ jīvitasaṃśayam // SoKss_12,6.362 //
ityādi cintayantīṃ tāṃ puruṣābharaṇair yutām /
pitānaṅgodayo 'kasmātpraviśyātra vyalokayat // SoKss_12,6.363 //
vāsasācchāditāṅgīṃ ca lajjayāvanatāṃ tataḥ /
papracchotsaṅgamāropya sa tāṃ rājātivatsalaḥ // SoKss_12,6.364 //
kimayaṃ putri puṃveṣaḥ kiṃ trapā cedṛśī vada /
mā kṛthā mayyaviśvāsaṃ baddhāḥ pāṇā hi me tvayi // SoKss_12,6.365 //
ityādibhiḥ priyālāpaistena mandīkṛtatrapā /
pitrā śanaistaṃ vṛttāntaṃ kṛtsnaṃ tasmai śaśaṃsa sā // SoKss_12,6.366 //
tataḥ so 'syā pitā rājā tadamānuṣagocaram /
indrajālamivāvaitya yayau kartavyasaṃśayam // SoKss_12,6.367 //
gatvaiva tac ca papraccha suprītaṃ siddhayoginam /
mahāvratadharaṃ brahmasomaṃ nāma svadeśajam // SoKss_12,6.368 //
sa vīkṣya praṇidhānena nṛpaṃ taṃ tāpaso 'bhyadhāt /
mālavātsatyamāninye gaṇaiḥ śrīdarśano nṛpaḥ // SoKss_12,6.369 //
gaṇeśvaraḥ prasanno hi tvatputryās tasya cobhayoḥ /
tatprasādāc ca rājā sa sārvabhaumo bhaviṣyati // SoKss_12,6.370 //
tacchlāghanīyo duhitustava bhartā sa tādṛśaḥ /
ity ukte jñāninā tena prahvo rājā jagāda tam // SoKss_12,6.371 //
kva mālavaḥ kva bhagavan haṃsadvīpo mahānayam /
panthā durgaś ca kāryaṃ ca nedaṃ kālāntarakṣamam // SoKss_12,6.372 //
tatprasādaparo nityaṃ tvamevātra gatirmama /
iti rājñā sa vijñaptastapasvī bhaktavatsalaḥ // SoKss_12,6.373 //
eṣo 'haṃ sādhayāmyetadity uktvāntardadhe tataḥ /
kṣaṇāc ca mālavaṃ prāpa puraṃ śrīsenabhūbhṛtaḥ // SoKss_12,6.374 //
tatra tasmin praviśyaiva śrīdarśanavinirmite /
devāgāre gaṇādhīśaṃ praṇamyopaviveśa saḥ // SoKss_12,6.375 //
namo 'stu tubhyaṃ nakṣatramālāmaṇḍitamūrdhane /
sumeruśikharābhāya kalyāṇamayamūrtaye // SoKss_12,6.376 //
naumi nṛttotsavotkṣiptasaralābhraṃlihaṃ tava /
karaṃ tribhuvanāgāradhāraṇastambhasaṃnibham // SoKss_12,6.377 //
nidhānaṃ sarvasiddhīnāṃ vighnāntaka namāmy aham /
pṛthulodarakumbhaṃ te pannagābharaṇaṃ vapuḥ // SoKss_12,6.378 //
iti tatra sa yāvac ca gaṇeśaṃ stauti tāpasaḥ /
tāvattatpratimānetuḥ putras tasya vaṇikpateḥ // SoKss_12,6.379 //
upendraśakter uddāmacironmādaviśṛṅkhalaḥ /
bhrāmyanmahendraśaktyākhyo viveśātraiva daivataḥ // SoKss_12,6.380 //
abhyadhāvadgrahītuṃ ca tam eva sa tapasvinam /
tataḥ sa pāṇinā tatra tapasvī tamatāḍayat // SoKss_12,6.381 //
sa tena nyastamantreṇa pāṇinā tasya tāḍitaḥ /
śāntonmādas tathaivābhūtsvasthabuddhirvaṇikstutaḥ // SoKss_12,6.382 //
jātalajjaś ca sa tato nirgatyaiva digambaraḥ /
hastācchāditakaupīno jagāma svagṛhaṃ prati // SoKss_12,6.383 //
tatkālaṃ lokato buddhvā sametyānandanirbharaḥ /
upendraśaktiḥ svapitā tamanaiṣīnnijaṃ gṛham // SoKss_12,6.384 //
tatra taṃ snapayitvā ca kṛtvā vastrādyalaṃkṛtam /
tadyuktastāpasaṃ taṃ sa brahmasomam upāsyayau // SoKss_12,6.385 //
upānayac ca bahvasmai dhanaṃ putrapradāyine /
sa tu tannaiva jagrāha tāpaso divyasiddhibhṛt // SoKss_12,6.386 //
atrāntare ca tadbuddhvā tam upāgāttapasvinam /
śrīdarśanānvito bhaktyā śrīsenanṛpatiḥ svayam // SoKss_12,6.387 //
praṇipatya stutiṃ kṛtvā taṃ sa rājā vyajijñapat /
saṃpannā vaṇijastāvat putrasvāsthyādupakriyā // SoKss_12,6.388 //
yuṣmadāgamanādasya tanmamāpi tathā kuru /
yathā śrīdarśanasyāsya matsūnoḥ kuśalaṃ bhavet // SoKss_12,6.389 //
iti tenārthito rājñā tāpasaḥ so 'bravīd dhasan /
rājan kimasya caurasya karomy aham abhīpsitam // SoKss_12,6.390 //
yo rājaputryā hṛdayaṃ muṣitvābharaṇāni ca /
rātrāvanaṅgamañjaryā haṃsadvīpādihāgataḥ // SoKss_12,6.391 //
tathāpi tvadvacaḥ kāryaṃ mayety uktvā prakoṣṭhataḥ /
śrīdarśanaṃ tamādāya tāpaso 'ntardadhe 'tha saḥ // SoKss_12,6.392 //
sa prāpya haṃsadvīpaṃ ca rājño 'naṅgodayasya tam /
prāveśayad rājadhānīṃ tatsutābharaṇair yutam // SoKss_12,6.393 //
so 'py abhyanandat taṃ rājā prāptaṃ śrīdarśanaṃ tadā /
hṛṣṭaḥ pūrvaṃ tam abhyarcya pādanamras tapasvinam // SoKss_12,6.394 //
dadau ca tāṃ sutāṃ tasmai puṇyāhe 'naṅgamañjarīm /
śrīdarśanāya ratnaughamālinīṃ vasudhāmiva // SoKss_12,6.395 //
tayā baddhvā sametaṃ ca taṃ sa jāmātaraṃ punaḥ /
mālavaṃ prāpayām āsa śaktyā tasya tapasvinaḥ // SoKss_12,6.396 //
tatra prāptaś ca sa tataḥ kāsntādvitayasaṃgataḥ /
śrīdarśanaḥ sukhaṃ tasthau hṛṣṭarājābhinanditaḥ // SoKss_12,6.397 //
kālena tasmiñ śrīsene rājñi lokāntaraṃ gate /
tadrājyaṃ prāpya pṛthivīṃ kṛtsnāṃ vīro jigāya saḥ // SoKss_12,6.398 //
samāsāditasāmrājyaḥ sa tayor bhāryayor dvayoḥ /
padmiṣṭhānaṅgamañjaryostanayau dvāvajījanat // SoKss_12,6.399 //
ekaṃ tayoḥ padmasenaṃ nāmnā sa kṛtavānnṛpaḥ /
anaṅgasenamaparaṃ vṛddhiṃ tau cātra nītavān // SoKss_12,6.400 //
yāti kāle ca devībhyāṃ saha so 'bhyantare sthitaḥ /
śrīdarśano 'śṛṇodrājā viprasyākranditaṃ bahiḥ // SoKss_12,6.401 //
praveśya taṃ ca papraccha vipramākrandakāraṇam /
tataḥ sa darśitodvego viprastam idam abravīt // SoKss_12,6.402 //
yo 'bhūddīptaśikho 'gnirme so 'ṭṭahāsamucādhunā /
sajyotidhūmalekho 'pi kālameghena nāśitaḥ // SoKss_12,6.403 //
ity uktvā dṛṣṭanaṣṭo 'bhūdbrāhmaṇaḥ so 'tra tatkṣaṇam /
kimetaduktametena kva gataśceti vismayāt // SoKss_12,6.404 //
yāvat sa rājā brūte ca tāvaddevyāvaśaṅkitam /
dhārāśruṇā rudantyau te tasya pañcatvamāpatuḥ // SoKss_12,6.405 //
taddṛṣṭvāśanipātograṃ sahasā sa mahīpatiḥ /
hā hā kim idamityārto vilapannapadadbhuvi // SoKss_12,6.406 //
patitaṃ ca tamādāya pārśvagā ninyuranyataḥ /
devyoś ca vahnisaṃskāraṃ nītvā mukharako vyadhāt // SoKss_12,6.407 //
labdhasaṃjño 'nuśocyātha bhārye te suciraṃ nṛpaḥ /
tayor nirvartayām āsa sa snehādaurdhvadaihikam // SoKss_12,6.408 //
bāṣpadurdinabaddhāndhakāraṃ nītvā ca vatsaram /
dvābhyāṃ vibhajya putrābhyāṃ pṛthvīrājyaṃ dadau dvidhā // SoKss_12,6.409 //
tato nirgatya nagarātprakṛtīranuyāyinīḥ /
nirvatya jātavair āgyaḥ śiśriye tapase vanam // SoKss_12,6.410 //
phalamūlāśanas tatra vasañjātu yadṛcchayā /
bhramanso 'ntikamekasya prāpa nyagrodhaśākhinaḥ // SoKss_12,6.411 //
tatra prāptamakasmāttaṃ nirgatyaiva taros tataḥ /
ūcaturdivyarūpe dve phalamūlakare striyau // SoKss_12,6.412 //
rājannehi gṛhāṇaitānyadya mūlaphalāni nau /
tac chrutvā so 'bravīdbrūtaṃ tāvanme ke yuvāmiti // SoKss_12,6.413 //
tatas te divyanāryau tamūcatustarhi nau gṛham /
ehi praviśya tatraitadvakṣyāmas te yathātatham // SoKss_12,6.414 //
tac chrutvā sa tathety uktvā tābhyāṃ śrīdarśanaḥ saha /
praviṣṭo 'tra dadarśāntardivyaṃ hemamayaṃ puram // SoKss_12,6.415 //
viśrāntas tatra divyāni bhuktavāṃś ca phalāni saḥ /
nārībhyāṃ jagade tābhyāmidānīṃ nṛpate śṛṇu // SoKss_12,6.416 //
āsītkamalagarbhākhyaḥ pratiṣṭhāne purā dvijaḥ /
tasyābhūtāṃ ca bhārye dve ekā pathyā balāparā // SoKss_12,6.417 //
jarākrāntāś ca kālena te bhāryāpatayastrayaḥ /
paryante viviśurvahniṃ sahānyonyānurāgiṇaḥ // SoKss_12,6.418 //
bhāryāpatitvaṃ sarvasmin bhūyājjanmani naḥ prabho /
iti prārthyata tasmiṃś ca kāle tair analādvaraḥ // SoKss_12,6.419 //
tataḥ kamalagarbho 'sau yakṣayonāvajāyata /
pradīptākṣasya yakṣasya putr odīptaśikhābhidhaḥ // SoKss_12,6.420 //
kanīyānaṭṭahāsasya bhrātā tīvratapobalāt /
tadbhārye api te pathyābale yakṣapateḥ sute // SoKss_12,6.421 //
dhūmaketvabhidhānasya jajñāte yakṣakanyake /
jyotirlekhābhidhānaikā dhūmalekheti cāparā // SoKss_12,6.422 //
kālena ca bhaginyau te kanyake prāptayauvane /
bhartrarthaṃ tapasā gatvāraṇye 'toṣayatāṃ haram // SoKss_12,6.423 //
sa tuṣṭo darśanaṃ dattvā devas te dve samādiśat /
samam eva praviśyāgniṃ yuvābhyāṃ pūrvajanmani // SoKss_12,6.424 //
yena sākaṃ vṛtaṃ bhāryāpatitvaṃ sarvajanmasu /
sa vāṃ yakṣo 'ṭṭahāsasya bhrātā dīptaśikhābhidhaḥ // SoKss_12,6.425 //
jātaḥ sa svāmiśāpena punarmartyatvamāgataḥ /
jātaḥ śrīdarśano nāma tadyuvām apigacchatam // SoKss_12,6.426 //
bhavetāṃ martyaloke 'sya bhārye śāpakṣaye punaḥ /
yūyaṃ ca bhāryāpatayo yakṣāḥ sarve bhaviṣyatha // SoKss_12,6.427 //
iti gaurīpatervākyādubhe te yakṣakanyake /
padmiṣṭhānaṅgamañjaryāvajāyetāṃ bhuvastale // SoKss_12,6.428 //
śrīdarśanasya bhāryātvaṃ prāpte satyau ca te 'cirāt /
etya tenāṭṭahāsena yuktyā brāhmaṇarūpiṇā // SoKss_12,6.429 //
śliṣṭoktyā smārite daivājjātiṃ nāmānyudīrya yat /
tena te tāṃ tanuṃ tyaktvā yakṣaṇītvam upāgate // SoKss_12,6.430 //
te cāvāṃ tvamime viddhi bahvāndīptaśikhaś ca saḥ /
ity ukta eva tābhyāṃ tāṃ jātiṃ śrīdarśano 'smarat // SoKss_12,6.431 //
saṃpannaś ca tataḥ sadyo yakṣo dīptaśikho 'tra saḥ /
prāptaś ca tābhyāṃ bhāryābhyāṃ saṃyogaṃ vidhivatpunaḥ // SoKss_12,6.432 //
tam imaṃ viddhi māṃ yakṣaṃ vicitrakatha te ime /
jyotirlekhāṃ tathā dhūmalekhāṃ jānīhi me priye // SoKss_12,6.433 //
tadevaṃ mādṛśāṃ devavaṃśajānāmapīdṛśam /
sukhaduḥkhaṃ bhavetkāmaṃ mānuṣāṇāṃ kathaiva kā // SoKss_12,6.434 //
yuṣmākaṃ cācirādvatsa bhaviṣyati samāgamaḥ /
bhartrā mṛgāṅkadattena mā viṣādamataḥ kṛthāḥ // SoKss_12,6.435 //
ahaṃ ceha tavātithyahetor āsthām idaṃ hi me /
bhaumaṃ dhāma tadāssveha kariṣye 'bhimataṃ tava // SoKss_12,6.436 //
tato yāsyāmi kailāsaṃ svaṃ dhāmeti nijāṃ kathām /
uktvā sa yakṣo māṃ tatra kaṃcitkālam upācarat // SoKss_12,6.437 //
adya yuṣmāniha prāptāñjñātvā rātrau sa sanmatiḥ /
suptānāṃ bhavatāṃ madhye suptamānīya māṃ nyadhāt // SoKss_12,6.438 //
tato dṛṣṭo 'smi yuṣmābhir yūyaṃ dṛṣṭā mayāpi ca /
ity eṣa yuṣmadviśleṣe vṛttānto deva māmakaḥ // SoKss_12,6.439 //
iti nijasacivān niśamya tasmān niśi sa vicitrakathādyathārthanāmnaḥ /
sukhamabhajadatīva rājaputraḥ samamaparaiḥ sacivair mṛgāṅkadattaḥ // SoKss_12,6.440 //
nītvātra rātrimaṭavībhuvi nāgaśāpa viśleṣitān militaśeṣasakhīnvicinvan /
abhyujjayinyudacalac ca śaśāṅkavatyā lābhāya so 'rpitamatiḥ saha tair vayasyaiḥ // SoKss_12,6.441 //
iti mahākaviśrīsomadevabhaṭṭaviracite kathāsaritsāgare śaśāṅkavatīlambake ṣaṣṭhas taraṅgaḥ /
saptamas taraṅgaḥ /
tatas taiḥ sacivair yuktaḥ kramāc chrutadhipañcamaiḥ /
mṛgāṅkadattas tasyāṃ sa gacchan vindhyāṭavībhuvi // SoKss_12,7.1 //
saṃprāpa saphalasnigdhatarucchāyamanoramam /
ekaṃ kānanamacchācchasvāduśītajalāśayam // SoKss_12,7.2 //
tatra snātaḥ sasacivo bhuktanānāphalaś ca saḥ /
ekadeśe latācchanne samālāpamivāśṛṇot // SoKss_12,7.3 //
gatvā dadāti yāvac ca dṛṣṭiṃ tatra latāntare /
tāvaddadarśa tatrāntarmahāntaṃ varavāraṇam // SoKss_12,7.4 //
āśvāsayantaṃ puruṣaṃ pathi śrāntamacakṣuṣam /
kareṇopāhṛtaistoyaiḥ phalaiḥ karṇānilais tathā // SoKss_12,7.5 //
kaccitkiṃcitsamāśvasto bhavāniti ca taṃ muhuḥ /
sādhumānuṣavatprītyā vadantaṃ vyaktayā girā // SoKss_12,7.6 //
taṃ dṛṣṭvā sa sakhīnāha rājaputraḥ savismayaḥ /
paśyata kva gajo vanyaḥ kvācāro mānuṣocitaḥ // SoKss_12,7.7 //
avaśyaṃ ko 'py ayaṃ hetoḥ kuto 'pyevamiha sthitaḥ /
ayaṃ pracaṇḍaśakteś ca sakhyuḥ susadṛśaḥ pumān // SoKss_12,7.8 //
kiṃ tvandha eṣa tatkṣipraṃ paśyāma iti tānsakhīn /
uktvā mṛgāṅkadatto 'tra tasthau śṛṇvannalakṣitaḥ // SoKss_12,7.9 //
tāvat sa taṃ samāśvastam andhaṃ papraccha vāraṇaḥ /
kas tvaṃ katham ihāyāto 'syandhaḥ san kathyatām iti // SoKss_12,7.10 //
tataḥ so 'pi jagādaitaṃ pumānandho gajottamam /
astīhāmaradattākhyo rājāyodhyāpurīpatiḥ // SoKss_12,7.11 //
mṛgāṅkadatta ityasti tasyottamaguṇaḥ sutaḥ /
tasya pracaṇḍaśaktyākhyo bhṛtyo 'haṃ śubhajanmanaḥ // SoKss_12,7.12 //
sa rājaputraḥ kenāpi kāraṇena svadeśataḥ /
pitrā nirvāsito 'smābhiḥ sahāyair daśabhir vṛtaḥ // SoKss_12,7.13 //
te śaśāṅkavatīhetorvayamujjayinīṃ tataḥ /
prasthitā nāgaśāpena sarve 'ṭavyāṃ viyojitāḥ // SoKss_12,7.14 //
ahaṃ cāndhatvamāyātastacchāpena paribhraman /
iha prāpto yathālabdhaphalamūlajalāśanaḥ // SoKss_12,7.15 //
śvabhrādipātānaśanair mṛtyuriṣṭatamo 'pi me /
anubhāvayatā kleśaṃ na datto bata vedhasā // SoKss_12,7.16 //
jāne tvadya yathā śāntaṃ kṣudduḥkhaṃ tvatprasādataḥ /
tathāndhyam apime śāmyetkim apitvaṃ hi daivatam // SoKss_12,7.17 //
ity ukte tena saṃjātaniścayo harṣaśokayoḥ /
mṛgāṅkadatto madhyasthaḥ sacivāṃstānabhāṣata // SoKss_12,7.18 //
pracaṇḍaśaktirevāyaṃ kaṣṭametāṃ daśāṃ gataḥ /
na caiṣa saṃbhāvayituṃ yukto nastvarayādhunā // SoKss_12,7.19 //
netropakāramasyaiṣa dvipaḥ kurvīta jātucit /
asmāndṛṣṭvā tvasau naśyeddraṣṭavyo 'ntastad atra naḥ // SoKss_12,7.20 //
ity uktvā sānugaḥ śṛṇvaṃstasthau rājasuto 'tra saḥ /
pracaṇḍaśaktiś ca tatas taṃ sa papraccha vāraṇamf // SoKss_12,7.21 //
idānīṃ brūhi vṛttāntaṃ mahātman mama ko bhavān /
kaiṣā te gajatā vāk ca samadasyāpi nirmadā // SoKss_12,7.22 //
tadākarṇya sa niḥśvasya gajendrastam abhāṣata /
śṛṇvimaṃ nijavṛttāntamāmūlātkathayāmi te // SoKss_12,7.23 //
nagaryāmekalavyāyāṃ purā śrutadharābhidhaḥ /
rājābhūttasya cābhūtāṃ sutau dvau bhāryayor dvayoḥ // SoKss_12,7.24 //
tayoḥ śīladharaṃ nāma jyeṣṭhaṃ tasmindivaṃ gate /
rājyātsatyadharo nāma kanīyānniravāsayat // SoKss_12,7.25 //
so 'tha śīladharo gatvā tenāmarṣeṇa śaṃkaram /
ārādhya tapasā tuṣṭāttasmādvaramayācata // SoKss_12,7.26 //
bhūyāsaṃ deva gandharvo yenāmbaracaro bhavan /
taṃ satyadharadāyādaṃ hanyāmevāvahelayā // SoKss_12,7.27 //
tac chrutvā bhagavānevaṃ śaṃbhurādiśati sma tam /
etatte bhāvi kiṃ tvadya sa śatruste mṛtaḥ svayam // SoKss_12,7.28 //
janiṣyate ca rāḍhāyāṃ punarugrabhaṭasya saḥ /
nṛpasya putraḥ samarabhaṭo nāma pitṛpriyaḥ // SoKss_12,7.29 //
tvaṃ ca bhīmabhaṭo nāma tasya dvaimāturo 'grajaḥ /
bhrātā janiṣyate taṃ ca hatvā rājyaṃ kariṣyasi // SoKss_12,7.30 //
sāmarṣeṇa tvayā caitadyatastaptaṃ tapas tataḥ /
muniśāpātpadabhraṣṭo vanyo hastī bhaviṣyasi // SoKss_12,7.31 //
jātismaro vyaktavān kva bhavān āśvāsayiṣyati /
yadāvasannam atithiṃ svavṛttāntaṃ ca vakṣyati // SoKss_12,7.32 //
tadā gajatvān nirmukto gandharvas tvaṃ bhaviṣyasi /
upakāraś ca tasyāpi bhaviṣyaty atithes tadā // SoKss_12,7.33 //
ityādiśya tirobhūte bharge śīladharo 'tra saḥ /
dṛṣṭvā ciratapaḥkṣīṇāṃ gaṅgāyāṃ tanumakṣipat // SoKss_12,7.34 //
atrāntare kathāsaṃdhau pūrvoddiṣṭasya bhūpateḥ /
tasyograbhaṭasaṃjñasya rāḍhāyāṃ puri tulyayā // SoKss_12,7.35 //
manoramākhyayā devyā samaṃ nivasataḥ sukham /
pārśvaṃ deśāntarādāgāllāsako nāma nartakaḥ // SoKss_12,7.36 //
sa ca nāṭyaprayogaṃ taṃ rājñe tasmāyadarśayat /
daityānāṃ hariṇā yatra hṛtaṃ strīrūpiṇāmṛtam // SoKss_12,7.37 //
tatra cāmṛtikābhūmau nṛtyantīṃ nartakasya saḥ /
dadarśa tanayāṃ tasya nāmnā lāsyavatīṃ nṛpaḥ // SoKss_12,7.38 //
tasyāḥ sa rūpaṃ dṛṣṭvaiva viśvakṣobhitadānavam /
satyāmṛtāyā iva tadrājā kāmavaśaṃ yayau // SoKss_12,7.39 //
nṛttānte ca dhanaṃ bhūri tatpitre pravitīrya saḥ /
prāveśayattāṃ tatkālaṃ kanyāmantaḥpuraṃ svakam // SoKss_12,7.40 //
tatas tayā sa nartakyā vihitodvāhayā saha /
lāsyavatyā nṛpastasthau tanmukhāsaktalocanaḥ // SoKss_12,7.41 //
ekadā sa yajuḥsvāmisaṃjñaṃ prāha purohitam /
putro nāstīha me tattvaṃ putreṣṭiṃ mama kurviti // SoKss_12,7.42 //
tatas tatheti vidhivattāmiṣṭiṃ tasya bhūpateḥ /
purohitaḥ sa vidadhe vidvadbhir brāhmaṇaiḥ saha // SoKss_12,7.43 //
prāśayanmantrapūtaṃ ca taddevīṃ tāṃ manoramām /
bhāgamagryaṃ carorjyeṣṭhāṃ sa pūrvārādhitastayā // SoKss_12,7.44 //
śeṣaṃ tasyai dvitīyasyai lāsyavatyai dadau ca saḥ /
tataś ca tau tayoḥ śīladharasatyadharāvubhau // SoKss_12,7.45 //
ubhayor udare rājñyoḥ pūrvoktau saṃbabhūvatuḥ /
prāpte ca samaye cātra devī tasya mahīpateḥ // SoKss_12,7.46 //
manoramā prasūte sma putraṃ kalyāṇalakṣaṇam /
eṣa bhīmabhaṭo nāma jātaḥ khyātayaśā nṛpaḥ // SoKss_12,7.47 //
ity uccacāra tatkālaṃ suspaṣṭā bhāratī divaḥ /
tato 'nyedyuḥ prasuṣuve sāpi lāsyavatī sutam // SoKss_12,7.48 //
pitā cataṃ sa samarabhaṭaṃ nāmnākaronnṛpaḥ /
atha tau kṛtasaṃskārāvavardhetāṃ śanaiḥ śiśū // SoKss_12,7.49 //
jyeṣṭho bhīmabhaṭastaṃ tu kaniṣṭhamajayadguṇaiḥ /
tatsaṃgharṣeṇa cānyonyaṃ tayor vairamavardhata // SoKss_12,7.50 //
ekadā bāhunā bāhuyuddhakelau samatsaraḥ /
hanti sma kaṇṭhe samarabhaṭo bhīmabhaṭaṃ haṭhāt // SoKss_12,7.51 //
tato bhīmabhaṭaḥ krodhādbhujābhyāṃ pariveṣṭya tam /
nyadhādutkṣipya samarabhaṭaṃ caṭaditi kṣitau // SoKss_12,7.52 //
sa tenābhihato gāḍhaṃ sarvadvārair asṛgvaman /
samutthāpyāntikaṃ māturnīto 'bhūnnijasevakaiḥ // SoKss_12,7.53 //
sā taṃ dṛṣṭvā ca buddhvā ca vṛttāntaṃ snehakātarā /
tasya mūrdhani mūrdhānamāsajya prārudadbhṛśam // SoKss_12,7.54 //
tāvadrājñā praviṣṭena taddṛṣṭvākulacetasā /
kimetaditi pṛṣṭā sā lāsyavatyevam abravīt // SoKss_12,7.55 //
iyaṃ bhīmabhaṭenāsya kṛtāvasthā sutasya me /
sadā cābhibhavatyenaṃ na cāhaṃ deva vacmi te // SoKss_12,7.56 //
idaṃ dṛṣṭvā tu jāne 'haṃ tavaiva syācchivaṃ katham /
tasminnevaṃvidhe putre vicārayatu vā bhavān // SoKss_12,7.57 //
evaṃ tayoktaḥ priyayā sa tamugrabhaṭo nṛpaḥ /
kruddho bhīmabhaṭaṃ svātmasaṃnikarṣānnyavārayat // SoKss_12,7.58 //
hṛtavṛttiṃ ca kṛtvainaṃ rājaputraśataṃ vyadhāt /
rakṣārthaṃ tasya samarabhaṭasya saparicchadam // SoKss_12,7.59 //
svādhīnaṃ cākarottasya bhāṇḍāgāraṃ kanīyasaḥ /
taṃ tu bhīmabhaṭaṃ jyeṣṭhaṃ sarvākāramapākarot // SoKss_12,7.60 //
tato mātā tamāhūya sā vakti sma manoramā /
nartakīrāgiṇā tāvat pitrā tvaṃ parivarjitaḥ // SoKss_12,7.61 //
tanmātāmahaśālāṃ tvaṃ gaccha pāṭaliputrakam /
tatra mātāmahaḥ svaṃ te rājyaṃ dāsyatyaputrakaḥ // SoKss_12,7.62 //
iha tvāṃ caiṣa samarabhaṭo hanyādripurbalī /
iti māturvacaḥ śrutvā tāṃ sa bhīmabhaṭo 'bravīt // SoKss_12,7.63 //
kṣatriyaḥ sanna deśaṃ svaṃ tyakṣyāmi klībavadbhayāt /
dhīrā bhavāmba kaḥ śakto varāko māṃ prabādhitum // SoKss_12,7.64 //
ity uktavantaṃ taṃ mātā sābravīt tarhi bhūyasaḥ /
sahāyān kuru rakṣārthaṃ madīyais tvaṃ dhanair iti // SoKss_12,7.65 //
tato bhīmabhaṭo 'vādīd etad amba na śobhate /
evaṃ hi satyaṃ tātasya prātipakṣyaṃ kṛtaṃ bhavet // SoKss_12,7.66 //
tanme tvadāśiṣaiva syātkalyāṇaṃ nirvṛtā bhava /
ityāśvāsya sa tāṃ bhīmabhaṭo niragamattataḥ // SoKss_12,7.67 //
tāvac ca tatra buddhvā tatpaurāḥ sarve vyacintayan /
anaucityaṃ paraṃ rājñā kṛtaṃ bhīmabhaṭasya tu // SoKss_12,7.68 //
naivāsya rājyaṃ samarabhaṭo hartuṃ pragalbhate /
tadeṣa pūrvasevāyāḥ kālo bhīmabhaṭasya naḥ // SoKss_12,7.69 //
iti niścitya guptaṃ te paurā bhīmabhaṭaṃ dhanaiḥ /
tathāpuṣyanyathā so 'tra tasthau bhṛtyaiḥ samaṃ sukham // SoKss_12,7.70 //
kaniṣṭhaḥ sa tu tasyāsīdvadham eva nirūpayan /
pituḥ paricchadakṛtaḥ parikalpya tadāśayam // SoKss_12,7.71 //
tāvac ca śaṅkadattākhyo vipraḥ śūro yuvā dhanī /
dvayor vayasyaḥ samarabhaṭam etya tam abravīt // SoKss_12,7.72 //
bhrātrā vairaṃ na yuktaṃ te naiṣa dharmo na ca tvayā /
jyāyānsa bādhituṃ śakyaḥ syādakīrtiḥ paraṃ tava // SoKss_12,7.73 //
iti bruvannadhikṣipya sa tena nirabhartsyata /
hitopadeśo mūrkhasya kopāyaiva na śāntaye // SoKss_12,7.74 //
tatas tatkopato gatvā dhīrastadvijigīṣayā /
śaṅkhadatto vyadhādekasakhyaṃ bhīmabhaṭena saḥ // SoKss_12,7.75 //
athātra maṇidattākhyaḥ ko'pi deśāntarāgataḥ /
ānītavān aśvaratnam ekam atyuttamaṃ vaṇik // SoKss_12,7.76 //
śaśāṅkadhavalaṃ śuddhaśaṅkhādiśravyaniḥsvanam /
dugdhābdheriva kallolajālamucchritamutthitam // SoKss_12,7.77 //
rocamānaiḥ samāyuktacūḍāmaṇyaṅgadādibhiḥ /
gandharvakulasaṃbhūtisaṃsiddhair iva bhūṣitam // SoKss_12,7.78 //
ākhyātaṃ śaṅkhadattena taṃ ca gatvā hayottamam /
krīṇāti sma dhanair bhīmabhaṭastasmādvaṇigvarāt // SoKss_12,7.79 //
tatkṣaṇaṃ cātra samarabhaṭo buddhvā tadaitya saḥ /
mūlyena dviguṇenāśvaṃ vaṇijo mārgati sma tam // SoKss_12,7.80 //
paratantrīkṛtaṃ taṃ ca tasmai nādādvaṇigyadā /
tadā so 'śvaṃ balānnetuṃ taṃ prāvartata matsarāt // SoKss_12,7.81 //
tenobhayostayo rājaputrayoḥ śastrapāṇiṣu /
bhṛtyeṣu dhāviteṣv atra samabhūdyuddhamuddhatam // SoKss_12,7.82 //
tatra bhīmabhaṭoccaṇḍadordaṇḍanihatānugaḥ /
tyaktvā hayaṃ sa samarabhaṭo 'bhajyata tadbhayāt // SoKss_12,7.83 //
bhajyamānaṃ ca dhāvitvā keśeṣvākṛṣya pṛṣṭhataḥ /
nihanti śaṅkhadattas taṃ yāvan manyubharākulaḥ // SoKss_12,7.84 //
tāvadbhīmabhaṭaḥ paścādupetyainaṃ nyavārayat /
āstāṃ saṃprati tātasya duḥkhamevaṃ bhavediti // SoKss_12,7.85 //
tataḥ sa śaṅkhadattena mukto raktaṃ vraṇair vaman /
trastaḥ palāyya samarabhaṭaḥ pārśvamagātpituḥ // SoKss_12,7.86 //
tato 'tra svīkṛtāṃśvaṃ taṃ vīraṃ bhīmabhaṭaṃ kṣaṇāt /
upetya brāhmaṇaḥ kaścinnītvā vijanam abravīt // SoKss_12,7.87 //
mātā manoramā devī yajuḥsvāmī purohitaḥ /
pitṛmantrī sa sumatistvāmidaṃ bruvate 'dhunā // SoKss_12,7.88 //
jānāsi yādṛśo vatsa rājā tvayi viśeṣataḥ /
asminvyatikare vṛtte śatrutām eva te gataḥ // SoKss_12,7.89 //
tadātmānaṃ ca dharmaṃ ca yaśaś ca yadi rakṣasi /
āyatiṃ yadi jānāsi yadyasmānmanyase hitān // SoKss_12,7.90 //
tadarko 'staṃ gato yāvaditastāvadalakṣitaḥ /
nirgatya sāṃprataṃ siddhyai mātāmahagṛhaṃ vraja // SoKss_12,7.91 //
iti saṃdiṣṭavadbhiś ca sadratnasvarṇapūritam /
tair idaṃ preṣitaṃ bhāṇḍaṃ maddhastena ca gṛhyatām // SoKss_12,7.92 //
etattasmāddvijāc chrutvā sa tathetyabhinandya ca /
sudhīstatsvarṇasadratnabhāṇḍaṃ bhīmabhaṭo 'grahīt // SoKss_12,7.93 //
dattvā ca pratisaṃdeśamanurūpaṃ visṛjya tam /
dvijaṃ kṛpāṇapāṇistamārūḍho 'bhūtturaṅgamam // SoKss_12,7.94 //
gṛhītahemaratnena dvitīyāśvādhirohiṇā /
sahitaḥ śaṅkhadattena so 'tha prasthitavāṃs tataḥ // SoKss_12,7.95 //
dūraṃ vyatītya cādhvānaṃ niśīthe sa nṛpātmajaḥ /
prāpadbhīmabhaṭo mārgamadhye śaravaṇaṃ mahāt // SoKss_12,7.96 //
tatrānavarataṃ tasya savayasyasya gacchataḥ /
patadvājikhurakṣuṇṇaśaraśabdaprabodhitam // SoKss_12,7.97 //
utthāya siṃhamitunamudgarjatpotakaiḥ saha /
apāṭayattu turagau nakhair udarayor adhaḥ // SoKss_12,7.98 //
sadvitīyaś ca tānsarvānsiṃhāvīraḥ sa tatkṣaṇam /
khaḍgaprahāralūnāṅgānakarodgatajīvitān // SoKss_12,7.99 //
samittro 'py avaruhyātha turagau yāvadīkṣate /
tāvadvigalitāntrau tau bhūmāv apatatāmubhau // SoKss_12,7.100 //
taddṛṣṭvā sa viṣaṇṇastaṃ śaṅkhadattam abhāṣata /
sakhe viruddhātsvajanādvayaṃ yatnātpalāyitāḥ // SoKss_12,7.101 //
brūhi yatnaśatenāpi kva palāyāmahe vidheḥ /
yenehāpi hatāḥ smo 'dya vāhamātrāsahiṣṇunā // SoKss_12,7.102 //
yatkṛte vihito deśatyāgaḥ so 'pi hayo mṛtaḥ /
tadasmābhiḥ kathaṃ padbhyāṃ gamyeyamaṭavī niśi // SoKss_12,7.103 //
ity uktastena sa suhṛcchaṅkhadattastam abravīt /
naitan navaṃ jayati yatpauruṣaṃ vidhuro vidhiḥ // SoKss_12,7.104 //
nisarga evaṃ tasyāyaṃ dhairyeṇa tu sa jīyate /
vāto 'drer iva kiṃ kuryād dhīrasyākampitasya saḥ // SoKss_12,7.105 //
tadehyārūḍhadhair yāśvau vrajāvo 'treti vādinā /
śaṅkhadattena sa samaṃ prāyādbhīmabhaṭas tataḥ // SoKss_12,7.106 //
vyatikrāntasya śanakaiḥ kāntāramatha tasya tat /
śarapāṭitapādasya śarvarī paryahīyata // SoKss_12,7.107 //
udite 'tha jagaddīpe bhānau naiśatamomuṣi /
mārgābjinīsarojeṣu madhurakvaṇitāliṣu // SoKss_12,7.108 //
diṣṭyā siṃhādisaṃkīrṇā tīrṇo 'yamaṭavīmimām /
jalpatsvivotphullamukheṣv anyonyamavalokya tam // SoKss_12,7.109 //
krameṇa gacchann uṭajaiḥ samakīrṇaṃ tapasvinām /
pulinaṃ jahnukanyāyāḥ prāpat sa savayasyakaḥ // SoKss_12,7.110 //
tatra śārvaśirovāsalagnacandrāmṛtair iva /
tajjalaiḥ svādubhiḥ śītaiḥ snāto viśrāmyati sma saḥ // SoKss_12,7.111 //
vyādhānmārgāgatātkrītair bhṛṣṭaiś ca hariṇāmiṣaiḥ /
śaṅkhadattopanītaiś ca dehavṛttiṃ vyadhatta saḥ // SoKss_12,7.112 //
uttarītum aśakyāṃ ca pūrṇām ālokya jāhnvavīm /
taraṅgahastair asakṛd vārayantīm ivocchritaiḥ // SoKss_12,7.113 //
tasyāḥ kūlena sa tato gatvā brāhmaṇaputrakam /
svādhyāyāsaktamadrākṣīdvijanasthoṭajāṅgaṇe // SoKss_12,7.114 //
upetya tamapṛcchac ca kastvaṃ kimiha nirjane /
ekākyeva karoṣīti tataḥ so 'pyenam abhyadhāt // SoKss_12,7.115 //
ahaṃ vārāṇasīvāsī śrīkaṇṭhākhyadvijātmajaḥ /
nīlakaṇṭhābhidhaḥ pitrā kṛtasaṃskārapaddhatiḥ // SoKss_12,7.116 //
so 'haṃ gurukulādhītavidyo bālye nijaṃ gṛham /
upaimi yāvat tāvan me vinaṣṭāḥ sarvabāndhavāḥ // SoKss_12,7.117 //
tenānātho 'rthahīnaś ca gārhasthyāsiddhiduḥsthitaḥ /
nirviṇṇo 'hamihāgatya tapastīvramaśiśriyam // SoKss_12,7.118 //
tataḥ svapne 'bravīddevī gaṅgā dattvā phalāni me /
etāni khādaṃs tiṣṭheha yāvat prāpsyasi vāñchitam // SoKss_12,7.119 //
etac chrutvā prabuddhyaiva gatvā snātvā niśākṣaye /
prāpaṃ phalāni gaṅgāyāmāgatāni jalāntare // SoKss_12,7.120 //
tānyānīyāmṛtasvādūnyuṭaje 'haṃ ca bhuktavān /
evaṃ tānyanvahaṃ prāptānyāśnannahamiha sthitaḥ // SoKss_12,7.121 //
iti tenodite śaṅkhadattaṃ bhīmabhaṭo 'bravīt /
asmai gārhasthyaparyāptaṃ dadāmi guṇine dhanam // SoKss_12,7.122 //
tac chrutvā śraddhitavacāstena rājasuto 'tha saḥ /
mātrā nisṛṣṭaṃ taddravyamadāttasmai dvijanmane // SoKss_12,7.123 //
aluptasattvakoṣāṇāṃ mahattvaṃ mahatāṃ hi kim /
ākarṇitāṃ parasyārtiṃ na cecchindanti tatkṣaṇam // SoKss_12,7.124 //
kṛtārthīkṛtya taṃ vipraṃ tato gatvā sa sarvataḥ /
cinvannuttaraṇopāyaṃ gaṅgāyāṃ nāptavānyadā // SoKss_12,7.125 //
tadā bhīmabhaṭo mūrdhanibaddhāsivibhūṣaṇaḥ /
śaṅkhadattayuto dorbhyāṃ tarītuṃ tāmavātarat // SoKss_12,7.126 //
madhyabhāge ca vāryoghadūrīkṛtavayasyakaḥ /
kathaṃcit tīrṇavān pāraṃ hriyamāṇaḥ sa vīcibhiḥ // SoKss_12,7.127 //
pāraṃ prāptasya mittraṃ taṃ śaṅkhadattamapaśyataḥ /
anviṣyataścānutaṭaṃ tasyāstamagamadraviḥ // SoKss_12,7.128 //
tato nirāśo hā mittretyākrandannatiduḥkhitaḥ /
gaṅgāyāṃ kṣeptumātmānamudyato 'bhūnniśāgame // SoKss_12,7.129 //
jīvitaṃ me sahā devi jāhnavyapahṛtastvayā /
tacchūnyaṃ deham apy etaṃ tvaṃ gṛhāṇādhunā mama // SoKss_12,7.130 //
ity uktvā yāvadātmānaṃ kṣeptumicchati tatra saḥ /
tāvadāvirabhūtsākṣādgaṅgā tasyāmbumadhyataḥ // SoKss_12,7.131 //
abravīttīvrasaṃvegatuṣṭā sā taṃ ca tatkṣaṇam /
mā putra sāhasaṃ kārṣīḥ sa te jīvansakhā sthitaḥ // SoKss_12,7.132 //
acireṇa ca saṃyogastava tena bhaviṣyati /
pratilomānulomākhyāṃ vidyāṃ caitāṃ gṛhāṇa me // SoKss_12,7.133 //
adṛśyaḥ syāt parasyaitām anulomāṃ paṭhan naraḥ /
pratilomāṃ paṭhan kuryād iṣṭarūpaprakāśanam // SoKss_12,7.134 //
etatprabhāvā vidyeyaṃ yat sā saptākṣarobhitā /
etatprabhāvāt tvaṃ cāsyāṃ pṛthvyāṃ rājā bhaviṣyasi // SoKss_12,7.135 //
ity uktvā dattavidyā sā tiro 'bhūttasya jāhnavī /
jātāsthaḥ sakhilābhādau maraṇātso 'py upāramat // SoKss_12,7.136 //
mittraprāptyutsuko nītvā kṛcchrāt padma iva kṣapām /
prātar bhīmabhaṭas taṃ sa cinvan prasthitavāṃs tataḥ // SoKss_12,7.137 //
athānveṣṭuṃ kramādetaṃ śaṅkhadattaṃ paribhraman /
deśaṃ sa lāṭaviṣayaṃ kadācitprāpadekakaḥ // SoKss_12,7.138 //
yatrāsaṃkīrṇavarṇo 'pi janaścitrojjvalasthitiḥ /
nilayo 'pi kalānāṃ yo na doṣākaraśabdabhāk // SoKss_12,7.139 //
tatrāntarnagare devakulāvāsānvilokayan /
bhrāntvā sa dyūtakārāṇāmekāṃ śālāmavāptavānf // SoKss_12,7.140 //
tatra praviśya cāpaśyatkitavānakṣadevinaḥ /
kaṭikarpaṭamātraikavasanānapi peśalaiḥ // SoKss_12,7.141 //
vibhaktaiḥ pīvaraiścāṅgair bhogavyāyāmasūcakaiḥ /
śaṃsato gūḍham aiśvaryam arthārthāśritatatkalam // SoKss_12,7.142 //
kṛtālāpaiś ca taiḥ sākaṃ dyūtamārabhate sma saḥ /
ayaṃ sābharaṇo 'smākaṃ bhakṣya ityāttabuddhibhiḥ // SoKss_12,7.143 //
tatastena hṛtaṃ teṣāṃ jitvākṣair akhilaṃ dhanam /
dhūrtair yadvañcayitvānyāṃstair abhūtsam upārjitam // SoKss_12,7.144 //
hāritārthāṃś ca kitavān svagṛhān gantum udyatān /
dvārārpitabhujo ruddhvā sa tān bhīmabhaṭo 'bravīt // SoKss_12,7.145 //
kva gacchathedaṃ gṛhṇīta dhanaṃ kimamunā mama /
mayaitaddeyamiṣṭebhyo yūyaṃ ceṣṭā na kiṃ mama // SoKss_12,7.146 //
bhavadbhiḥ sadṛśān iṣṭān sakhīn prāpnomy ahaṃ kutaḥ /
iti tasmin vadaty eva teṣv agṛhṇatsu ca hriyā // SoKss_12,7.147 //
akṣakṣapaṇako nāma tatraikaḥ kitavo 'bravīt /
taddyūtaparibhāṣaiṣā hāritaṃ yanna dīyate // SoKss_12,7.148 //
tathāpyeṣa suhṛdbhūtvā yadyasmabhyaṃ prayacchati /
svecchayā jitam apy arthaṃ tadgṛhṇīmo vayaṃ na kim // SoKss_12,7.149 //
tac chrutvā te 'bruvannanye sakhyaṃ cedeṣa śāśvatam /
tādṛśaṃ kurute 'smābhistadaitadupapadyate // SoKss_12,7.150 //
evam uktavatastānsa matvā vīrāṃs tatheti taiḥ /
vyadhādbhīmabhaṭaḥ sakhyamadāttebhyaś ca taddhanam // SoKss_12,7.151 //
tadarthitaś ca taiḥ sākamudyāne sakuṭumbakaiḥ /
gatvā bhojanapānādyair vyaharattadupāhṛtaiḥ // SoKss_12,7.152 //
tato 'kṣakṣapaṇādyais taiḥ pṛṣṭas tebhyo 'bravīn nijam /
sa vaṃśanāmavṛttāntam apṛchac ca tathaiva tān // SoKss_12,7.153 //
athaivamakṣakṣapaṇastasmai svodantam abhyadhāt /
śivadattābhidhāno 'bhūdbrāhmaṇo hastināpure // SoKss_12,7.154 //
tasyāhaṃ vasudattākhyo mahādhanavataḥ sutaḥ /
bālye mayā śastravidyā vedavidyāś ca śikṣitāḥ // SoKss_12,7.155 //
tato vivāhaḥ pitrā me vihitaḥ sadṛśātkulāt /
mātā tu me mahāraudrā durārādhyātikopanā // SoKss_12,7.156 //
tayā codvejito 'py arthaṃ dṛṣṭvā māṃ saparigraham /
pitā me svagṛhaṃ tyaktvā sa gataḥ kvāpy atarkitaḥ // SoKss_12,7.157 //
tad dṛṣṭvā sabhayo 'mbāyāś cittagrahavidhāvaham /
yatnān niyuktavān bhāryāṃ sāpi bhītā tathākarot // SoKss_12,7.158 //
ambā tu tasyā nātuṣyatkathaṃcitkalahodyatā /
tūṣṇīṃsthānamavajñānaṃ dainyālāpaṃ ca kaitavam // SoKss_12,7.159 //
pratyāyanaṃ vivādaṃ ca manyamānā durāśayā /
ko hi tyājayituṃ śakto vahneḥ svāṃ dahanātmatām // SoKss_12,7.160 //
tatas tasyā viruddhaistaiśceṣṭitaiḥ sā mamācirāt /
khinnā bhāryāpi nirgatya na jāne kva gatā gṛhāt // SoKss_12,7.161 //
athodvigno gṛhaṃ tyaktumanā api balādaham /
militvā bandhubhiḥ pāpair vivāhaṃ kārito 'param // SoKss_12,7.162 //
sāpi bhāryā mama tayā tathā saṃtāpitāmbhayā /
udbadhya pāśenātmānaṃ vyāpāditavatī yathā // SoKss_12,7.163 //
tato 'haṃ nitarāṃ khinno videśaṃ gantumudyataḥ /
nivārayadbhyo bandhubhyo 'varṇayaṃ mātṛduṣṭatām // SoKss_12,7.164 //
pitṛpravāsanādau me kāraṇāntaravādinām /
teṣāṃ yatpratyayo nābhūttadyuktyā dāruputrikā // SoKss_12,7.165 //
kārayitvā mayaikānte pariṇītā mṛṣā punaḥ /
ānīya sthāpitā cāntargṛhe 'nyatrārpitārgale // SoKss_12,7.166 //
rakṣikaikā kṛtā cāsyā nārī karmakarīnibhā /
mayaiṣā nūtanā bhāryā sthāpitaiva pṛthaggṛhe // SoKss_12,7.167 //
tvaṃ cāhaṃ cādhunātraiva svagṛhe pṛthagāsvahe /
na gantavyaṃ tvayā tatra nāgantavyamitastayā // SoKss_12,7.168 //
ārādhanaṃ tavāprauḍhā na sā vetti hi saṃprati /
ityambām abravaṃ cāhamanvamanyata sāpi tat // SoKss_12,7.169 //
tato dineṣu yāteṣu yadā tāṃ kapaṭasnuṣām /
na kathaṃcidapi prāpatsārgale 'ntargṛhe sthitām // SoKss_12,7.170 //
tadāśmanā sā mūrdhānamāhatya svayamekadā /
tāramākrandati smāmbā raktāktā svagṛhāṅgaṇe // SoKss_12,7.171 //
śrutvākrandaṃ praviṣṭena mayā sarvaiś ca bāndhavaiḥ /
dṛṣṭvā kim etad brūhīti pṛṣṭā sāsūyam abhyadhāt // SoKss_12,7.172 //
īdṛśī snuṣayāgatya vināhetuḥ kṛtā mama /
avasthā tadidānīṃ me maraṇenaiva niṣkṛtiḥ // SoKss_12,7.173 //
tac chrutvaiva sakopāste tāṃ sahādāya bāndhavāḥ /
tatrāgacchanmayā sākaṃ yatra sā dāruputrikā // SoKss_12,7.174 //
apāsyārgalamuddhāṭya dvāraṃ yāvaddiśanti te /
tāvatkāṣṭhamayīṃ nārīmapaśyaṃs tatra kevalām // SoKss_12,7.175 //
tato viḍambitātmānaṃ hasanto 'mbāṃ vilakṣitām /
utpannapratyayā yātā bāndhavāste yathāgatam // SoKss_12,7.176 //
ahaṃ ca tyaktataddeśo bhrāmyannimamavāptavān /
pradeśamiha ca dyūtaśālāṃ daivātkilāviśam // SoKss_12,7.177 //
atraitānahamadrākṣaṃ pañcākṣair dīvyato janān /
imaṃ caṇḍabhujaṃgākhyametaṃ pāṃsupaṭaṃ tathā // SoKss_12,7.178 //
amuṃ śmaśānavetālamimaṃ kālavarāṭakam /
śāriprastarametaṃ ca śūrāṃstulyaparākramān // SoKss_12,7.179 //
etaiḥ samaṃ ca dyūtena tatra krīḍitavānaham /
dāsaḥ syādvijito jeturiti baddhvā mithaḥ paṇam // SoKss_12,7.180 //
tato dyūtena vijitā mama dāsyamime gatāḥ /
ahaṃ guṇair jitastveṣāṃ dāsatāmāgataḥ svayam // SoKss_12,7.181 //
ebhiḥ samaṃ ca vasataḥ svaduḥkhaṃ vismṛtaṃ mama /
nāmnāvasthocitenātra viddhyakṣakṣapaṇaṃ ca mām // SoKss_12,7.182 //
ityahaṃ satkulotpannair ihaivaṃ gūhitātmabhiḥ /
etaiḥ saha sthitaḥ puṇyaistvaṃ cādya milito 'tra naḥ // SoKss_12,7.183 //
tadidānīṃ tvamasmākaṃ prabhuḥ prāgeva caitayāf /
buddhyā tavāttamasmābhistaddhanaṃ guṇarāgibhiḥ // SoKss_12,7.184 //
ityakṣakṣapaṇenokte svavṛttānte krameṇa te /
sarve bhīmabhaṭāyānye 'pyudantānsvānavarṇayan // SoKss_12,7.185 //
tato 'rthārtham upāttābhiḥ kalābhiś chāditātmanaḥ /
pravīrāṃstānsakhīnmatvā kṛtvānyā vividhāḥ kathāḥ // SoKss_12,7.186 //
nītvā vihāreṇa dinaṃ dṛṣṭvā pauraṃdarīṃ diśam /
udbhāsamānaśītāṃśutilakālaṃkṛtānanām // SoKss_12,7.187 //
agād bhīmabhaṭas tasmād udyānāt sa nṛpātmajaḥ /
akṣakṣapaṇakādyais taiḥ ṣaḍbhiḥ saha tadāspadam // SoKss_12,7.188 //
taiḥ samaṃ tiṣṭhataścātra tasya prāvṛḍupāgamat /
śaṃsantīva suhṛtprāptiṃ pravṛṣṭaghanagarjitaiḥ // SoKss_12,7.189 //
tadā cātra vipāśākhyā nadī mattā samudragā /
pratīpavāhinī jātā sāgaraugheṇa pūritā // SoKss_12,7.190 //
samāpūrya mahāvāripūreṇa pulinaṃ ca sā /
oghapraśāntāv ambhodhisaṃmukhīva jagāma sā // SoKss_12,7.191 //
tasmin kāle 'tra cānīya kṣiptas tenaughavāriṇā /
mahāmatsyo garīyas tvād vyāsakto 'bhūn nadītaṭe // SoKss_12,7.192 //
dṛṣṭvā ca taṃ pradhāvyaiva nihantuṃ vividhāyudhaiḥ /
tatratyāḥ pāṭayāmāsurjanāstasyodaraṃ timeḥ // SoKss_12,7.193 //
pāṭitānniragāccātra tasmājjīvanyuvā dvijaḥ /
taddarśanādbhutāttatra lokaḥ kolāhalaṃ vyadhāt // SoKss_12,7.194 //
tac chrutvā saha mittraistair gato bhīmabhaṭo 'tra saḥ /
apaśyacchaṅkhadattaṃ taṃ mittraṃ matsyādvinirgatān // SoKss_12,7.195 //
samāśliṣac ca dhāvitvā siñcandhārāśrubhiḥ sa tam /
mīnodaradarīvāsavisraṃ prakṣālayanniva // SoKss_12,7.196 //
so 'pi tadvipaduttīrṇaḥ prāpya taṃ parirabhya ca /
suhṛdaṃ śaṅkhadatto 'gādutsavādutsavaṃ tadā // SoKss_12,7.197 //
tato bhīmabhaṭenātra tena pṛṣṭaḥ sa kautukāt /
śaṅkhadattaḥ svavṛttāntaṃ saṃkṣepādevam abravīt // SoKss_12,7.198 //
tadā gaṅgormivegena hṛtas tvaddṛṣṭigocarāt /
aśaṅkitaṃ nigīrṇo 'smi matsyenātimahīyasā // SoKss_12,7.199 //
tasyodaramahāveśmapraviṣṭo 'haṃ tataś ciram /
atiṣṭhaṃ churikotkṛttaṃ tanmāṃsaṃ bhakṣayan kṣudhā // SoKss_12,7.200 //
adya so 'yamihānīya dhātrā kṣiptaḥ kathaṃcana /
matsyo hato janair ebhiḥ kṛṣṭaś cāsyodarād aham // SoKss_12,7.201 //
dṛṣṭo mayā tvamarkaś ca prakāśaṃ me gatā diśaḥ /
eṣa me mittra vṛttānto vedmi nāhamataḥ param // SoKss_12,7.202 //
ity uktaḥ śaṅkhadattena tena bhīmabhaṭaś ca saḥ /
anye ca sarve tatrasthā vismayādevamabruvan // SoKss_12,7.203 //
kva gaṅgāyāṃ nigaraṇaṃ matsyenābdhau kva tadgatiḥ /
kva ca tadvartmanā tasya vipāśāyāṃ niveśanam // SoKss_12,7.204 //
kva vadhas tasya tasmāc ca jīvataḥ kvāsya nirgamaḥ /
aho vidheracintyaiva gatiradbhutakarmaṇaḥ // SoKss_12,7.205 //
ityādi taiḥ saha vadannakṣakṣapaṇakādibhiḥ /
anayacchaṅkhadattaṃ sa dhāma bhīmabhaṭo nijam // SoKss_12,7.206 //
tatra copācaratsnānavastrādyaistaṃ sa sotsavaḥ /
tenaiva vapuṣā jātam iva matsyodarātpunaḥ // SoKss_12,7.207 //
tatas tena samaṃ deśe tasmin bhīmabhaṭe sthite /
āgād yātrotsavas tatra nāgarājasya vāsukeḥ // SoKss_12,7.208 //
taddarśanāya sa prāyādrājaputraḥ suhṛdvṛtaḥ /
milanmahājanaṃ tasya nāgamukhyasya ketanam // SoKss_12,7.209 //
tatra praṇamya tanmūrtiṃ prāsāde mālyadāmabhiḥ /
bhṛte bhogigaṇākāraiḥ pāstālodakasaṃnibhe // SoKss_12,7.210 //
gatvā dakṣiṇato 'paśyanmahāntaṃ tasya sa hradam /
phaṇāratnaprabhāpuñjair iva raktāmbujaiścitam // SoKss_12,7.211 //
viṣāgnidhūmapaṭalair iva nīlotpalair bhṛtam /
vṛtaṃ vātapatatpuṣpair arcadbhir iva pādapaiḥ // SoKss_12,7.212 //
svalpaḥ samudro 'mudrasya puro 'sya pratibhāti me /
ananyahāriśrīkasya hṛtaśrīkaḥ sa śauriṇā // SoKss_12,7.213 //
iti yāvac ca taṃ dṛṣṭvā sa cintayati vismitaḥ /
tāvat snānārthamāyātāmadrākṣīttatra kanyakām // SoKss_12,7.214 //
rājño lāṭeśvarasyātra candrādityasya putrikām /
jātāṃ kuvalayāvalyāṃ nāmnā haṃsāvalīṃ śubhām // SoKss_12,7.215 //
aṅgair apahnuto 'py anyair yasyā divyānukāribhiḥ /
cakṣuṣā capalenokto martyabhāvo nimeṣataḥ // SoKss_12,7.216 //
sā puṣpapelavavapuṣkoṭiprāptasphuradguṇā /
muṣṭigrāhyeṇa madhyena mānmathīva dhanurlatā // SoKss_12,7.217 //
dṛṣṭvaiva tiryag valitair api locanasāyakaiḥ /
amohayadbhīmabhaṭaṃ hṛdi nirbhidya taṃ tadā // SoKss_12,7.218 //
so 'pi tasyāḥ praviśyaiva tiryaṅ nayanavartmanā /
hṛtkoṣamaharaddhair yaṃ jagatsaundaryataskaraḥ // SoKss_12,7.219 //
tato guptavisṛṣṭāptadakṣaceṭīmukhena sā /
anviṣyati sma mittrebhyas tasya nāmāspadādikam // SoKss_12,7.220 //
athāgātsā parijanair nīyamānā svamandiram /
snātā vivartitamukhī muhustadgatayā dṛśā // SoKss_12,7.221 //
tato bhīmabhaṭaḥ so 'pi svāvāsaṃ sakhibhiḥ saha /
pratyāgāttatpriyāpremapāśabandhaskhaladgatiḥ // SoKss_12,7.222 //
tatra tasmai kṣaṇāddūtīṃ tāṃ ceṭīṃ rājakanyakā /
haṃsāvalī sā vyasṛjaddattvā saṃdeśamīpsitam // SoKss_12,7.223 //
sābhupetya tamāha sma ceṭī bhīmabhaṭaṃ rahaḥ /
deva haṃsāvalī rājasutā tvāmanunāthati // SoKss_12,7.224 //
hriyamāṇaṃ smaraugheṇā dṛṣṭvā praṇayinaṃ janam /
imaṃ drutamanādṛtya na yuktā te taṭasthatā // SoKss_12,7.225 //
iti saṃprāpya dūtīto dayitāvacanāmṛtam /
labdhajīvitahṛṣṭastāṃ so 'tha bhīmabhaṭo 'bravīt // SoKss_12,7.226 //
oghastho na taṭastho 'hamiti vetti na kiṃ priyā /
tadvacastu kariṣyāmi kāmaṃ labdhāvalambanaḥ // SoKss_12,7.227 //
etya saṃbhāvayiṣyāmi naktamantaḥpure 'dya tām /
vidyācchannaṃ viśantaṃ ca nahi drakṣyati ko'pi mām // SoKss_12,7.228 //
ity uktā tena ceṭī sā tuṣṭā gatvā śaśaṃsa tat /
haṃsāvalyai tataḥ sāpi tasthau tatsaṃgamonmukhī // SoKss_12,7.229 //
so 'pi pradoṣasamaye divyābharaṇabhūṣitaḥ /
gaṅgāvitīrṇavidyāyā ānulomyena pāṭhataḥ // SoKss_12,7.230 //
adṛśyībhūya gatvā tattasyā antaḥpurottamam /
samāviśadbhīmabhaṭaḥ prāgviviktīkṛtaṃ tayā // SoKss_12,7.231 //
ratiprītikare tatra kālāgurusugandhini /
daśārdhavarṇavinyastapuṣpaprakaraśobhite // SoKss_12,7.232 //
kāmodyānanibhe kāntāṃ tāṃ vahaddivyasaurabhām /
so 'paśyadgāṅgasadvidyāvallīprasavasaṃnibhām // SoKss_12,7.233 //
prātilomyena vidyāṃ ca tāṃ paṭhitvā sa dṛśyatām /
sahasā subhagastasyā rājaputryā gato 'bhavat // SoKss_12,7.234 //
sā taṃ dṛṣṭvaiva sānandapulakotkampasādhvasā /
raṇatsvābharaṇātodyeṣv anṛtyadiva tatkṣaṇam // SoKss_12,7.235 //
āsīc ca kanyakābhāvalajjayā vinatānanā /
kartavyam iva pṛcchantī hṛdayaṃ tatpravṛttikṛt // SoKss_12,7.236 //
mugdhe prakāśitasyāpi hriyā kiṃ cetaso 'dhunā /
nigūhate na tadvastu kathameṣa tu gūhyate // SoKss_12,7.237 //
pulako 'ṅgeṣu kiṃ caitadvidalatsaṃdhi kañcukam /
ityādibhir vacobhistāmanyaiś ca praṇayakramaiḥ // SoKss_12,7.238 //
vidhāya sumukhīṃ muktalajjāṃ bhīmabhaṭo 'tha tām /
gāndharvodvāhavidhinā bhāryāṃ haṃsāvalīṃ vyadhāt // SoKss_12,7.239 //
nītvā tayā samaṃ rātriṃ tanmukhābjālilīlayā /
kṛcchrāttāṃ naktameṣyāmītyāmantryāgātsvamāspadam // SoKss_12,7.240 //
tāṃ ca haṃsāvalīṃ tatra praviṣṭāḥ svamahattarāḥ /
prātarantaḥpure 'drākṣuryuktāṃ saṃbhogalakṣaṇaiḥ // SoKss_12,7.241 //
lulitālakakeśāntāmārdradantanakhakṣatām /
sākṣātsmaraśaraśreṇivraṇavyākulitāmiva // SoKss_12,7.242 //
gatvā carājñe tatpitre te śaśaṃsus tathaiva tat /
so 'pi tatra vyadhādguptaṃ naktaṃ cārānavekṣitum // SoKss_12,7.243 //
so 'tha bhīmabhaṭo mittraiḥ sahitaś ca sukhaṃ dinam /
nītvā pradoṣe bhūyastatpriyāntaḥ puramāgamat // SoKss_12,7.244 //
alakṣitapraviṣṭaṃ taṃ tatra vidyāprabhāvataḥ /
dṛṣṭvā saṃbhāvya siddhaṃ ca cārāste niryayus tataḥ // SoKss_12,7.245 //
gatvā carājñe jagaduḥ so 'pi tānevamādiśat /
adṛśyo yaḥ praviṣṭo 'tra sugupte na sa mānuṣaḥ // SoKss_12,7.246 //
tattamānayatehaiva yāvat paśyāmi kiṃ tvidam /
brūta cāparuṣaṃ yūyam eva madvacanena tam // SoKss_12,7.247 //
prakaṭaṃ prārthitā mattaḥ kiṃ na mattanayā tvayā /
rahasyaṃ kiṃ kṛtaṃ tvādṛgguṇavān hi varaḥ kutaḥ // SoKss_12,7.248 //
ity uktvā preṣitā rājñā gatvā cārās tathaiva te /
dvārasthā eva tadvākyamāhurbhīmabhaṭāya tat // SoKss_12,7.249 //
so 'pi jñāto 'smi rājñeti buddhvāpy abhyantarasthitaḥ /
sudhīro rājaputras tān prasahya pratyabhāṣata // SoKss_12,7.250 //
madvākyādbrūta rājānaṃ prātarāsthānametya te /
tattvamāvedayiṣyāmi rātrirandhā hi saṃprati // SoKss_12,7.251 //
tac chrutvā tair gatais tadvaduktas tūṣṇīm abhūn nṛpaḥ /
prātar bhīmabhaṭaḥ so 'tha tato 'yāsīt sakhīn prati // SoKss_12,7.252 //
taiś ca sākaṃ kṛtoddāmaveṣo vīraiḥ sa saptabhiḥ /
āsthānamagamattasya candrādityasya bhūpateḥ // SoKss_12,7.253 //
tattejovairyasaundaryadarśinā tena satkṛte /
nijocitāsanāsīne tasmin bhīmabhaṭe dvijaḥ // SoKss_12,7.254 //
sa tatsakhā śaṅkhadatto rājānaṃ tam abhāṣata /
rājannugrabhaṭasyāyaṃ rājño rāḍhāpateḥ sutaḥ // SoKss_12,7.255 //
atarkyavidyāmāhātmyād duratikramavikramaḥ /
nāmnā bhīmabhaṭo yuṣmatsutāhetor ihāgataḥ // SoKss_12,7.256 //
tac chrutvā rātrivṛttāntaṃ smaranyogyamavekṣya tam /
hanta dhanyāḥ sma ity uktvā rājā śraddhitavāṃs tataḥ // SoKss_12,7.257 //
prādāc ca racitodvāhavibhavaprakriyo 'tha tām /
sutāṃ haṃsāvalīṃ bhīmabhaṭāya vibhavottaram // SoKss_12,7.258 //
tato bhīmabhaṭo bhūrihastyaśvagrāmalābhavān /
haṃsāvalyā ca lakṣmyā ca sahāsīttatra nirvṛtaḥ // SoKss_12,7.259 //
dinaiś ca tasmai śvaśuro lāṭarājyaṃ samarpya tat /
candrādityaḥ sa vṛddhaḥ sannaputraḥ prāvrajadvanam // SoKss_12,7.260 //
atha bhīmabhaṭaḥ prāpya tadrājyamaśiṣatkṛtī /
samyaktaiḥ saptabhir vīraiḥ śaṅkhadattādibhiḥ saha // SoKss_12,7.261 //
gateṣv atha dineṣv atra cārebhyo jātu so 'śṛṇot /
prayāgametya pitaraṃ mṛtamugrabhaṭaṃ nṛpam // SoKss_12,7.262 //
abhiṣiktaṃ ca tena sve rāḍhārājye mumūrṣatā /
putraṃ kaniṣṭhaṃ samarabhaṭaṃ taṃ nartakīsutam // SoKss_12,7.263 //
tato 'nuśocya pitaraṃ kṛtvā tasyaurdhvadaihikam /
tasmai sa dūtaṃ samarabhaṭāya prāhiṇon nṛpaḥ // SoKss_12,7.264 //
tātasiṃhāsane mūrkha nartakīputra kā tava /
yogyatā mama tat svaṃ hi lāṭarājye 'tra saty api // SoKss_12,7.265 //
atastvayādhiroḍhavyaṃ na tasminniti tasya ca /
saṃdiṣṭavān sa lekhena dāyādasyāpakāriṇaḥ // SoKss_12,7.266 //
sa ca dūto drutaṃ gatvā lekhaṃ tasmai samarpayat /
āveditātmā samarabhaṭāyāsthānavartine // SoKss_12,7.267 //
so 'pi taṃ tādṛśaṃ bhīmabhaṭanāmāṅkamuddhatam /
vācayitvaiva samarabhaṭaḥ kruddho 'bhyabhāṣata // SoKss_12,7.268 //
ayogya iti pitrā yo deśānnirvāsitaḥ purā /
tasyaiṣā durvinītasya yuktā mithyābhimānitā // SoKss_12,7.269 //
siṃhāyate sṛgālo 'pi svaguhāgṛhasaṃsthitaḥ /
siṃhasya darśanaṃ prāpto jñāyate sa tu tādṛśaḥ // SoKss_12,7.270 //
ityādyudgarjya lekhena saṃdiśya ca tathaiva tat /
so 'pi bhīmabhaṭāya svaṃ pratidūtaṃ visṛṣṭavān // SoKss_12,7.271 //
pratidūto 'pi gatvā sa lāṭadeśeśvarāya tam /
tasmai bhīmabhaṭāyādāllekhaṃ kṣattṛniveditaḥ // SoKss_12,7.272 //
so 'tha bhīmabhaṭastasmiṃllekhe tatrānuvācite /
muktāṭṭahāso dāyādapratidūtaṃ tam abhyadhāt // SoKss_12,7.273 //
gaccha re dūta madvākyādbrūhi taṃ nartakīsutam /
aśvagrahe śaṅkhadattādrakṣito 'si mayā tadā // SoKss_12,7.274 //
bālastātapriyaśceti kṣamiṣye na punaḥ punaḥ /
niścitaṃ tvāṃ praheṣyāmi vatsalasyāntikaṃ pituḥ // SoKss_12,7.275 //
sajjo bhava dinair eva jānīhi prāptamatra mām /
ity uktvā preṣya dūtaṃ taṃ yātrāṃ bhīmabhaṭo vyadhat // SoKss_12,7.276 //
tasmin gajādrim ārūḍhe rājendāv udayojjvale /
kṣubhyann udacalad baddhanādaḥ sainyamahāmbudhiḥ // SoKss_12,7.277 //
samāpūryanta cāsaṃkhyair upasaṃkhyām upasthitaiḥ /
sāmantai rājaputraiś ca prasthitaiḥ sabalair diśaḥ // SoKss_12,7.278 //
sākampā saṃpatad bhūrigajavājijavākulā /
barādvidalanatrāsādiva rauti sma medinī // SoKss_12,7.279 //
evaṃ bhīmabhaṭo gatvā sa rāḍhābhyarṇamāptavān /
kurvansenārajorājimuṣitārkaprabhaṃ nabhaḥ // SoKss_12,7.280 //
tāvac ca so 'pi samarabhaṭo buddhvā nṛpo 'kṣamī /
saṃnahya senayā tasya niragādyoddhumagrataḥ // SoKss_12,7.281 //
milataḥ sma ca tau sainyajaladhī pūrvapaścimau /
prāvartata ca śūrāṇāmāhavapralayo mahān // SoKss_12,7.282 //
saśabdakhaḍgasaṃpātajanmā tatrānalo nabhaḥ /
kupyatkṛtāntadantāgradalanottha ivāvṛṇot // SoKss_12,7.283 //
vahanti sma ca nārācāstīkṣṇāgrāyatapakṣmalāḥ /
vīrāvalokinākastrīlocanāpātavibhramāḥ // SoKss_12,7.284 //
tato reṇuvitānā sā sainyanirghoṣavāditā /
nṛtyatkabandhā vyarucat saṅgrāmāṅgaṇaraṅgabhūḥ // SoKss_12,7.285 //
karaṅkavāhinī cātra pramattā muṇḍamālinī /
aharatkālarātrīva jantucakramasṛṅnadī // SoKss_12,7.286 //
kṣaṇāc ca śaṅkhadattena tenākṣakṣapaṇena ca /
taiś ca caṇḍabhujaṃgādyair bāhuyuddhaviśāradaiḥ // SoKss_12,7.287 //
samaṃ mahābalaiḥ śūrair durmadair dviradair iva /
sa tadbhīmabhaṭo 'bhāṅkṣītparasainyaṃ dhanurdharaḥ // SoKss_12,7.288 //
bhagne ca sainye samarabhaṭaḥ so 'tha rathasthitaḥ /
pradhāvyārabhata kruddho raṇābdhau mandarāyitam // SoKss_12,7.289 //
tato bhīmabhaṭas tasya vāraṇastho 'bhipatya saḥ /
dhanuśchittvāvadhīdbāṇaiścaturo 'pi rathe hayān // SoKss_12,7.290 //
viratho 'py atha dhāvitvā tomareṇa gajottamam /
hanti sma kumbhe samarabhaṭo bhīmabhaṭasya saḥ // SoKss_12,7.291 //
sa ca tattomarahato gajastasyāpatadbhuvi /
tatas tau virathau dvāvapyabhūtāṃ pādacāriṇau // SoKss_12,7.292 //
gṛhītacarmakhaḍgau ca padātī eva tau tadā /
dvandvayuddhena nṛpatī ayudhyetāmamarṣaṇau // SoKss_12,7.293 //
vidyāvaśādadṛśyatvaṃ kṛtvā śakto 'pi tadvadhe /
dharmāpekṣī na taṃ śatruṃ tathā bhīmabhaṭo 'vadhīt // SoKss_12,7.294 //
prasahya yudhyamānastu tasya mūrdhānamacchinat /
khaḍgena khaḍgayuddhajño nartakītanayasya saḥ // SoKss_12,7.295 //
hate ca tasminsamarabhaṭe samyaksasainike /
pradatte sādhuvāde ca gaganātsiddhacāraṇaiḥ // SoKss_12,7.296 //
gate samāptiṃ saṅgrāme bandimāgadhasaṃstutaḥ /
rāḍhāpurīṃ bhīmabhaṭaḥ prāviśatsakhibhiḥ saha // SoKss_12,7.297 //
cirapravāsopayāto hatāris tatra mātaram /
sa rāma iva kauśalyāṃ darśanotkāmanandayat // SoKss_12,7.298 //
paurābhinanditaścātha kṛtī siṃhāsane pituḥ /
upāviśattatsacivaiḥ pūjyamāno guṇapriyaiḥ // SoKss_12,7.299 //
saṃmānya prakṛtīḥ kṛtsnāstataś ca vihitotsavaḥ /
śubhe 'hni śaṅkhadattāya lāṭarājyaṃ sa dattavān // SoKss_12,7.300 //
taṃ preṣya lāṭaviṣayaṃ taddeśajabalānvitam /
tebhyo 'kṣakṣapaṇādibhyo dadau grāmānvasūni ca // SoKss_12,7.301 //
tair yukto 'tha sa tatrāsīt praśāsan paitṛkaṃ padam /
lāṭendrasutayā devyā haṃsāvalyā tayā saha // SoKss_12,7.302 //
kramāc ca jitvā pṛthivīmāhṛtya nṛpakanyakāḥ /
tatsaṃbhogaikasakto 'bhūtso 'tha bhīmabhaṭo nṛpaḥ // SoKss_12,7.303 //
mantriṣu nyastabhāraś ca krīḍannantaḥpuraiḥ saha /
abhyantarānna niragātpānādivyasanena saḥ // SoKss_12,7.304 //
athaikadā munirdraṣṭuṃ tamuttaṅko yadṛcchayā /
pūrvaśarvasamādeśapākakāla ivāgamat // SoKss_12,7.305 //
dvāraṃ prāpte munau cāsmindvāḥstheṣvāvedayatsu ca /
rājā rāgamadaiśvaryadarpāndho na kilāśṛṇot // SoKss_12,7.306 //
tataḥ kruddho muniḥ so 'smai rājñe śāpamadādimam /
madāndha rājyād bhraṣṭas tvaṃ vanyo hastī bhaviṣyasi // SoKss_12,7.307 //
tac chrutvā sa bhayādbhraṣṭamado nirgatya bhūpatiḥ /
dīnaiḥ prāsādayadvākyair muniṃ taṃ caraṇānataḥ // SoKss_12,7.308 //
tataḥ sa śāntakopaḥ sanmaharṣistam abhāṣata /
bhaviṣyasi dvipastāvadrājanna syāttadanyathā // SoKss_12,7.309 //
kiṃ tu pracaṇḍaśaktyākhyaṃ nāgaśāpāvasāditam /
mṛgāṅkadattasacivaṃ cakṣurvaikalyamāgatam // SoKss_12,7.310 //
samāśvāsyātithībhūtaṃ yadā tasmai pravakṣyasi /
svavṛttāntaṃ tadaitasmānmokṣaṃ prāpsyasi śāpataḥ // SoKss_12,7.311 //
tac ca prāggiriśādiṣṭaṃ gandharvatvamavāpsyasi /
sa cātithiste cakṣuṣmāneva saṃpadyate tadā // SoKss_12,7.312 //
ity uktvaiva muniḥ prāyāduttaṅkaḥ sa yathāgatam /
so 'pi bhīmabhaṭo hastī saṃpanno rājyavicyutaḥ // SoKss_12,7.313 //
tam imaṃ māṃ gajībhūtaṃ viddhi bhīmabhaṭaṃ sakhe /
sa ca pracaṇaśaktistvaṃ jāne śāpānta eṣa me // SoKss_12,7.314 //
evam uktvā gajākāraṃ tyaktvā bhīmabhaṭo 'tra saḥ /
tatkṣaṇaṃ divyavibhavo gandharvaḥ samapadyata // SoKss_12,7.315 //
pracaṇḍaśaktiś cotpannalocanālokanotsavaḥ /
tatkālam eva saṃjajñe paśyan gandharvam atra tam // SoKss_12,7.316 //
tāvac ca vallījālāntaḥ sthitaḥ śrutvā tayoḥ kathām /
sahito 'nyaiḥ sa sacivaiḥ sudṛḍhotpannaniścayaḥ // SoKss_12,7.317 //
mṛgāṅkadattaḥ kālajñaḥ pradhāvya rabhasāddrutam /
pracaṇḍaśaktiṃ jagrāha kaṇṭhe taṃ nijamantriṇam // SoKss_12,7.318 //
so 'py akāṇasudhāvarṣasiktāṅga iva vīkṣya tam /
pracaṇḍaśaktiḥ sahasā pādayor agrahītprabhum // SoKss_12,7.319 //
tatas tau ciraviśliṣṭasaṃśliṣṭau bhṛśaduḥkhitau /
sa bhīmabhaṭagandharvo rudantau paryasāntvayat // SoKss_12,7.320 //
mṛgāṅkadatto 'pi sa taṃ gandharvaṃ praṇato 'bravīt /
yadasmābhir ayaṃ labdhaḥ sakhā yaccāmunā punaḥ // SoKss_12,7.321 //
cakṣuṣmattvamavāptaṃ tattvanmāhātmyānnamo 'stu te /
śrutvaitatso 'pi gandharvo rājaputram uvāca tam // SoKss_12,7.322 //
acirāt sacivāñ śeṣāṃl labdhvā kṛtsnān avāpsyasi /
tāṃ śaśāṅkavatīṃ bhāryāṃ sāmrājyaṃ ca mahītale // SoKss_12,7.323 //
tadadhair yaṃ na kāryaṃ te kalyāṇinsādhayāmy aham /
tadā ca saṃnidhāsye te yadā tvaṃ māṃ smariṣyasi // SoKss_12,7.324 //
iti sa vigataśāpaḥ prāptakalyāṇatoṣaḥ prakaṭitasakhibhāvo rājaputraṃ tamuktvā /
prasabhamudapataddyāṃ cārukeyūrahārakvaṇitamukharitāśo 'nanyagandharvadhuryaḥ // SoKss_12,7.325 //
so 'pi pracaṇḍaśaktiṃ prāpya vane tatra mantribhiḥ sahitaḥ /
anayan mṛgāṅkadatto jātavṛtir nṛpasutas tadahaḥ // SoKss_12,7.326 //
iti mahākaviśrīsomadevabhaṭṭaviracite kathāsaritsāgare śaśāṅkavatīlambake saptamas taraṅgaḥ /
aṣṭamas taraṅgaḥ /
pañcaviṃśatikā /
jitaṃ vighnajitā yasya puṣpavṛṣṭir ivāmbarāt /
tārāvalī karāghātacyutā patati nṛtyataḥ // SoKss_12,8.1 //
tato 'tivāhya rātriṃ tāṃ prabhāte kānanāt tataḥ /
pracaṇḍaśaktipramukhaiḥ prasthitaḥ sacivaiḥ saha // SoKss_12,8.2 //
sa śaśāṅkavatīhetoḥ punar ujjayinīṃ prati /
mṛgāṅkadattaḥ prayayau cinvañ śeṣān svamantrinaḥ // SoKss_12,8.3 //
gacchatā dadṛśe tena mārge vikramakesarī /
mantrī puṃsātivikṛtenohyamāno nabhastale // SoKss_12,8.4 //
darśyate cānyamantribhyo yāvat tena sa saṃbhramāt /
tāvat sa mantrī gaganāt tatsamīpe 'vatīrṇavān // SoKss_12,8.5 //
avaruhya ca tasyāśu puṃsaḥ skandhād upetya saḥ /
mṛgāṅkadattaṃ jagrāha pādayoḥ sāśrulocanaḥ // SoKss_12,8.6 //
tenāśliṣṭaś ca hṛṣṭena tathā tanmantribhiḥ kramāt /
visasarja pumāṃsaṃ taṃ smṛto 'bhyeṣyasi mām iti // SoKss_12,8.7 //
tato mṛgāṅkadattena kautukād upaviśya saḥ /
pṛṣṭaḥ svodantam ācakhyau vane vikramakesarī // SoKss_12,8.8 //
tadā bhavadbhyo vibhraṣṭo nāgaśāpāt paribhraman /
bahūny ahāni cinvāno yuṣmān aham acintayam // SoKss_12,8.9 //
gacchāmy ujjayinīṃ tatra gantavyaṃ tair dhruvaṃ yataḥ /
evaṃ niścitya ca prāyām ahaṃ tāṃ nagarīṃ prati // SoKss_12,8.10 //
kramāt tannikaṭaṃ prāpya grāmaṃ brahmasthalābhidham /
vāpītaṭe 'ham ekasmin vṛkṣamūla upāviśam // SoKss_12,8.11 //
tatraitya sarpadaṃśārto vṛddho māṃ brāhmaṇo 'bravīt /
ita uttiṣṭha mā putra madīyāṃ gatim āpsyasi // SoKss_12,8.12 //
ihāsti hi mahāsarpo yena daṣṭo rujārditaḥ /
udyato 'syāṃ mahāvāpyām eṣo 'haṃ deham ujjhitam // SoKss_12,8.13 //
ity uktavantaṃ kṛpayā dehatyāgān nivārya tam /
tatrākārṣam ahaṃ vipraṃ nirviṣaṃ viṣavidyayā // SoKss_12,8.14 //
tataḥ sa vipraḥ sākūtam udantaṃ kṛtsnam ādarāt /
pṛṣṭvā māṃ prītimān evaṃ viditārtho 'bhyabhāṣata // SoKss_12,8.15 //
prāṇās tvayā mama prattā tat pravīra gṛhāṇa me /
vetālasādhanaṃ mantram imaṃ prāptaṃ mayā pituḥ // SoKss_12,8.16 //
tvādṛśām upayukto 'yaṃ siddhikṛt sattvaśālinām /
mādṛśāḥ punar ete na klībāḥ kiṃ nāma kurvate // SoKss_12,8.17 //
ity uktas tena tam ahaṃ pratyavocaṃ dvijottamam /
mṛgāṅkadattaviyuto vetālaiḥ kiṃ karomy aham // SoKss_12,8.18 //
tac chrutvā sa vihasyaivaṃ vipro māṃ punar abravīt /
kiṃ na jānāsy abhīṣṭaṃ yad vetālāt sarvam āpyate // SoKss_12,8.19 //
api vidyādharaiśvaryaṃ vetālasya prasādataḥ /
kiṃ trivikramasenena na prāptaṃ bhūbhujā purā // SoKss_12,8.20 //
tathā ca kathayāmy etāṃ tadīyāṃ te kathāṃ śṛṇu pratiṣṭhānābhidhāno 'sti deśo godāvarītaṭe // SoKss_12,8.21 (Vet_0.1) //
tatra vikramasenasya putraḥ śakraparākramaḥ /
prāk trivikramasenākhyaḥ khyātakīrtir abhūn nṛpaḥ // SoKss_12,8.22 (Vet_0.2) //
tasya pratyaham āsthānagatasyopetya bhūpateḥ /
sevārthaṃ kṣāntiśīlākhyo bhikṣuḥ phalam upānayat // SoKss_12,8.23 (Vet_0.3) //
so 'pi rājā tad ādāya phalam āsannavartinaḥ /
haste dadau pratidinaṃ koṣāgārādhikāriṇaḥ // SoKss_12,8.24 (Vet_0.4) //
itthaṃ gateṣu varṣeṣu daśasv atra kilaikadā /
dattvā rājñe phalaṃ tasmai bhikṣāv āsthānato gate // SoKss_12,8.25 (Vet_0.5) //
sa rājā tat phalaṃ prādāt praviṣṭāyātra daivataḥ /
krīḍāmarkaṭapotāya hastabhraṣṭāya rakṣiṇām // SoKss_12,8.26 (Vet_0.6) //
sa markaṭas tad aśnāti yāvat tāvat phalāt tataḥ /
vibhinnamadhyān niragād anarghaṃ ratnam uttamam // SoKss_12,8.27 (Vet_0.7) //
tad dṛṣṭvādāya papraccha taṃ bhāṇḍāgārikaṃ nṛpaḥ /
bhikṣūpanītāni mayā yāni nityaṃ phalāni te // SoKss_12,8.28 (Vet_0.8) //
haste dattāni tāni kva sthāpitāni sadā tvayā /
tac chrutvā taṃ sa sabhayaḥ koṣādhyakṣo vyajijñapat // SoKss_12,8.29 (Vet_0.9) //
kṣiptāni tāny anudghāṭya mayā gañje gavākṣataḥ /
yady ādiśasi tad deva tam udghāṭya gaveṣaye // SoKss_12,8.30 (Vet_0.10) //
ity ūcivān anumato rājñā gatvā kṣaṇena saḥ /
koṣādhyakṣaḥ samāgatya prabhuṃ vyajñāpayat punaḥ // SoKss_12,8.31 (Vet_0.11) //
śīrṇāni nātra paśyāmi koṣe tāni phalāny aham /
ratnarāśiṃ tu paśyāmi raśmijvālākulaṃ vibho // SoKss_12,8.32 (Vet_0.12) //
tac chrutvā tān manīn dattvā tuṣṭo 'smai koṣarakṣiṇe /
rājānyedyur apṛcchat sa bhikṣuṃ taṃ prāgvad āgatam // SoKss_12,8.33 (Vet_0.13) //
bhikṣo dhanavyayenaivaṃ sevase māṃ kim anvaham /
nedānīṃ te grahīṣyāmi phalaṃ yāvan na vakṣyasi // SoKss_12,8.34 (Vet_0.14) //
ity uktavantaṃ rājānaṃ bhikṣus taṃ vijane 'bravīt /
vīrasācivyasāpekṣaṃ mantrasādhanam asti me // SoKss_12,8.35 (Vet_0.15) //
tatra vīrendra sāhāyyaṃ kriyamānaṃ tvayārthaye /
tac chrutvā pratipede tat tathety asya sa bhūpatiḥ // SoKss_12,8.36 (Vet_0.16) //
tataḥ sa śramaṇas tuṣṭo nṛpaṃ puna uvāca tam /
tarhi kṛṣṇacaturdaśyām āgāminyāṃ niśāgame // SoKss_12,8.37 (Vet_0.17) //
ito mahāśmaśānāntarvaṭasyādhaḥ sthitasya me /
āgantavyaṃ tvayā deva pratipālayato 'ntikam // SoKss_12,8.38 (Vet_0.18) //
bāḍham evaṃ kariṣyāmīty ukte tena mahībhujā /
sa kṣāntiśīlaḥ śramaṇo hṛṣṭaḥ svanilayaṃ yayau // SoKss_12,8.39 (Vet_0.19) //
atha tāṃ sa mahāsattvaḥ prāpya kṛṣṇacaturdaśīm /
prārthanāṃ pratipannāṃ tāṃ bhikṣos tasya nṛpaḥ smaran // SoKss_12,8.40 (Vet_0.20) //
pradoṣe nīlavasanas tamālakṛtaśekharaḥ /
niryayau rājadhānītaḥ khaḍgapāṇir alakṣitaḥ // SoKss_12,8.41 (Vet_0.21) //
yayau ca ghoranibiḍadhvāntavrātamalīmasam /
citānalogranayanajvālādāruṇadarśanam // SoKss_12,8.42 (Vet_0.22) //
asaṃkhyanarakaṅkālakapālāsthiviśaṅkaṭam /
hṛṣyatsaṃnihitottālabhūtavetālaveṣṭitam // SoKss_12,8.43 (Vet_0.23) //
bhairavasyāparaṃ rūpam iva gambhīrabhīṣaṇam /
sphūrjan mahāśivārāvaṃ śmaśānaṃ tad avihvalaḥ // SoKss_12,8.44 (Vet_0.24) //
vicitya cātra taṃ prāpya bhikṣuṃ vaṭataror adhaḥ /
kurvāṇaṃ maṇḍalanyāsam upasṛtya jagāda saḥ // SoKss_12,8.45 (Vet_0.25) //
eṣo 'ham āgato bhikṣo brūhi kiṃ karavāṇi te /
tac chrutvā sa nṛpaṃ dṛṣṭvā hṛṣṭo bhikṣur uvāca tam // SoKss_12,8.46 (Vet_0.26) //
rājan kṛtaḥ prasādaś cet tad ito dakṣiṇāmukham /
gatvā vidūram ekākī vidyate śiṃśapātaruḥ // SoKss_12,8.47 (Vet_0.27) //
tasminn ullambitamṛtaḥ ko 'py ekaḥ puruṣaḥ sthitaḥ /
tam ihānaya gatvā tvaṃ sānāthyaṃ kuru vīra me // SoKss_12,8.48 (Vet_0.28) //
tac chrutvaiva tathety uktvā sa rājā satyasaṃgaraḥ /
dakṣiṇāṃ diśam ālambya pravīraḥ prayayau tataḥ // SoKss_12,8.49 (Vet_0.29) //
āttadīptacitālātalakṣitena pathātra saḥ /
gatvā tamasi taṃ prāpa kathaṃcic chiṃśapātarum // SoKss_12,8.50 (Vet_0.30) //
tasya skandhe citādhūmadagdhasya kravyagandhinaḥ /
so 'paśyal lambamānaṃ taṃ bhūtasyeva śavaṃ taroḥ // SoKss_12,8.51 (Vet_0.31) //
āruhya cātra bhūmau taṃ chinna rajjum apātayat /
patitaś cātra so 'kasmāc cakranda vyathito yathā // SoKss_12,8.52 (Vet_0.32) //
tato 'varuhya kṛpayā jīvāśaṅkī sa tasya yat /
rājāṅgaṃ prāmṛśat tena so 'ṭṭahāsaṃ vyadhāc chavaḥ // SoKss_12,8.53 (Vet_0.33) //
tataḥ sa rājā matvā taṃ vetālādhiṣṭhitaṃ tadā /
kiṃ hasasy ehi gacchāva iti yāvad akampitaḥ // SoKss_12,8.54 (Vet_0.34) //
vakti tāvan na bhūmau savetālaṃ śavam aikṣata /
aikṣatātraiva vṛkṣe tu lambamānaṃ sthitaṃ punaḥ // SoKss_12,8.55 (Vet_0.35) //
tato 'dhiruhya bhūyo 'pi tam avātārayat tataḥ /
vajrād api hi vīrāṇāṃ cittaratnam akhaṇḍitam // SoKss_12,8.56 (Vet_0.36) //
āropya ca savetālaṃ skandhe maunena taṃ śavam /
sa trivikramaseno 'tha rājā gantuṃ pracakrame // SoKss_12,8.57 (Vet_0.37) //
yāntaṃ ca taṃ śavāntaḥstho vetālo 'ṃsasthito 'bravīt /
rājann adhvavinodāya kathām ākhyāmi te śṛṇu // SoKss_12,8.58 (Vet_0.38) //
asti vārāṇasī nāma purārivasatiḥ purī /
sthalīva kailāsagirer yā puṇyajanasevitā // SoKss_12,8.59 (Vet_1.1) //
bhūrivāribhṛtā śaśvadupakaṇṭhaniveśinī /
hārayaṣṭir ivābhāti yasyāḥ svargataraṅgiṇī // SoKss_12,8.60 (Vet_1.2) //
pratāpānalanirdagdhavipakṣakulakānanaḥ /
tasyāṃ pratāpamukuṭo nāma rājābhavat purā // SoKss_12,8.61 (Vet_1.3) //
tasyābhūd vajramukuṭas tanayo rūpaśauryayoḥ /
kurvāṇo darpadalanaṃ smarasyārijanasya ca // SoKss_12,8.62 (Vet_1.4) //
rājaputrasya tasyātra mantriputro mahāmatiḥ /
āsīd buddhiśarīrākhyaḥ śarīrābhyadhikaḥ sakhā // SoKss_12,8.63 (Vet_1.5) //
tena sakhyā saha krīḍan sa kadācin nṛpātmajaḥ /
jagāma dūram adhvānaṃ mṛgayāti prasaṅgataḥ // SoKss_12,8.64 (Vet_1.6) //
śauryaśrīcāmarāṇīva siṃhānāṃ mastakāni saḥ /
chindac charaiḥ saṭālāni viveśaikaṃ mahāvanam // SoKss_12,8.65 (Vet_1.7) //
tatrāsthāne smarasyeva paṭhat kokilabandini /
dattopakāre tarubhir mañjarīcalacāmaraiḥ // SoKss_12,8.66 (Vet_1.8) //
so 'nvito mantriputreṇa tenāpaśyat sarovaram /
vicitrakamalotpattidhāmāmbudhim ivāparam // SoKss_12,8.67 (Vet_1.9) //
tasmiṃs tadaiva sarasi snānārthaṃ kācid āgatā /
tena divyākṛtiḥ kanyā dadṛśe saparicchadā // SoKss_12,8.68 (Vet_1.10) //
pūrayantīva lāvaṇyanirjhareṇa sarovaram /
dṛṣṭipātaiḥ sṛjantīva tatrotpalavanaṃ navam // SoKss_12,8.69 (Vet_1.11) //
pratyādiśantīva mukhenāmbujāni jitendunā /
sā jahāra manas tasya rājaputrasya tatkṣaṇam // SoKss_12,8.70 (Vet_1.12) //
so 'py ahārṣīt tathā tasyā yuvā dṛṣṭvā vilocane /
yathā naikṣata sā kanyā lajjāṃ svām apy alaṃkṛtim // SoKss_12,8.71 (Vet_1.13) //
yūni paśyati tasmin sā keyaṃ syād iti sānuge /
saṃjñāṃ svadeśādyākhyātuṃ vilāsacchadmanākarot // SoKss_12,8.72 (Vet_1.14) //
karoti smautpalaṃ karṇe gṛhītvā puṣpaśekharāt /
ciraṃ ca dantaracanāṃ cakārādāya ca vyadhāt // SoKss_12,8.73 (Vet_1.15) //
padmaṃ śirasi sākūtaṃ hṛdaye cādadhe karam /
rājaputraś ca tasyās tāṃ saṃjñāṃ na jñātavāṃs tadā // SoKss_12,8.74 (Vet_1.16) //
mantriputras tu bubudhe sa sakhā tasya buddhimān /
kṣaṇāc ca sā yayau kanyā nīyamānānugais tataḥ // SoKss_12,8.75 (Vet_1.17) //
prāpya ca svagṛhaṃ tasthau paryaṅge 'ṅgaṃ nidhāya sā /
cittaṃ tu nijasaṃjñārtham āsthāt tasmin nṛpātmaje // SoKss_12,8.76 (Vet_1.18) //
so 'pi rājasuto bhraṣṭavidyo vidyādharo yathā /
gatvā svanagarīṃ kṛcchrāṃ prāpāvasthāṃ tayā vinā // SoKss_12,8.77 (Vet_1.19) //
sakhyā ca mantriputreṇa tena pṛṣṭas tadā rahaḥ /
śaṃsatā tām aduṣprāpāṃ tyaktadhairyo jagāda saḥ // SoKss_12,8.78 (Vet_1.20) //
yasyā na nāma na grāmo nānvayo vāvabudhyate /
sā kathaṃ prāpyate tan mām āśvāsayasi kiṃ mṛṣā // SoKss_12,8.79 (Vet_1.21) //
ity ukto rājaputreṇa mantriputras tam abhyadhāt /
kiṃ na dṛṣṭaṃ tvayā tad yat saṃjñayā sūcitaṃ tayā // SoKss_12,8.80 (Vet_1.22) //
nyastaṃ yad utpalaṃ karṇe tenaitat te tayoditam /
karṇotpalasya rāṣṭre 'haṃ nivasāmi mahībhṛtaḥ // SoKss_12,8.81 (Vet_1.23) //
kṛtā yad dantaracanā tenaitat kathitaṃ tayā /
tatra jānīhi māṃ dantaghāṭakasya sutām iti // SoKss_12,8.82 (Vet_1.24) //
padmāvatīti nāmoktaṃ tayottaṃsitapadmayā /
tvayi prāṇā iti proktaṃ hṛdayārpitahastayā // SoKss_12,8.83 (Vet_1.25) //
kaliṅgadeśe hy asty atra khyātaḥ karṇotpalo nṛpaḥ /
tasya prasādavitto 'sti mahān yo dantaghāṭakaḥ // SoKss_12,8.84 (Vet_1.26) //
saṅgrāmavardhanākhyasya tasyāpy asti jagattraye /
ratnaṃ padmāvatī nāma kanyā prāṇādhikapriyā // SoKss_12,8.85 (Vet_1.27) //
etac ca lokato deva yathāvad viditaṃ mama /
ato jñātā mayā saṃjñā tasyā deśādiśaṃsinī // SoKss_12,8.86 (Vet_1.28) //
ity ukto mantriputrena tena rājasuto 'tha saḥ /
tutoṣa tasmai sudhiye labdhopāyo jaharṣa ca // SoKss_12,8.87 (Vet_1.29) //
saṃmantrya ca samaṃ tena sa tadyuktaḥ svamandirāt /
priyārthī mṛgayāvyājāt punas tām agamad diśam // SoKss_12,8.88 (Vet_1.30) //
ardhamārge ca vātāśvavegavañcitasainikaḥ /
taṃ mantriputraikayutaḥ kaliṅgaviṣayaṃ yayau // SoKss_12,8.89 (Vet_1.31) //
tatra tau prāpya nagaraṃ karṇotpalamahībhṛtaḥ /
anviṣya dṛṣṭvā bhavanaṃ dantaghāṭasya tasya ca // SoKss_12,8.90 (Vet_1.32) //
tad adūre ca vāsārtham ekasyā vṛddhayoṣitaḥ /
gṛhaṃ prāviśatāṃ mantriputrarājasutāv ubhau // SoKss_12,8.91 (Vet_1.33) //
dattāmbuyavasau vāhau gupte 'vasthāpya cātra saḥ /
rājaputre sthite vṛddhāṃ mantriputro jagāda tām // SoKss_12,8.92 (Vet_1.34) //
kaccid vetsy amba saṅgrāmavardhanaṃ dantaghāṭakam /
tac chrutvā sā jaradyoṣit saśraddhā tam abhāṣata // SoKss_12,8.93 (Vet_1.35) //
vedmy eva dhātrī tasyāsmi sthāpitā tena cādhunā /
padmāvatyāḥ svaduhituḥ pārśve jyeṣṭhatarety aham // SoKss_12,8.94 (Vet_1.36) //
kiṃ tv ahaṃ na sadā tatra gacchāmy upahatāmbarā /
kuputraḥ kitavo vastraṃ dṛṣṭvā hi harate mama // SoKss_12,8.95 (Vet_1.37) //
evam uktavatīṃ prītaḥ svottarīyādidānataḥ /
saṃtoṣya so 'tra vṛddhāṃ tāṃ mantriputro 'bravīt punaḥ // SoKss_12,8.96 (Vet_1.38) //
mātā tvaṃ tad vadāmas te guptaṃ yat tat kuruṣva naḥ /
dantaghāṭasutām etāṃ gatvā padmāvatīṃ vada // SoKss_12,8.97 (Vet_1.39) //
so 'trāgato rājaputro dṛṣṭo yaḥ sarasi tvayā /
tena ceha tad ākhyātuṃ preṣitā praṇayād aham // SoKss_12,8.98 (Vet_1.40) //
tac chrutvā sā tathety uktvā vṛddhā dānavaśīkṛtā /
gatvā padmāvatīpārśvam ājagāma kṣaṇāntare // SoKss_12,8.99 (Vet_1.41) //
pṛṣṭā jagāda tau rājasutamantrisutau ca sā /
yuṣmadāgamanaṃ gatvā guptaṃ tasyā mayoditam // SoKss_12,8.100 (Vet_1.42) //
tayā śrutvā ca nirbhartsya pāṇibhyām aham āhatā /
dvābhyāṃ karpūraliptābhyām ubhayor gaṇḍayor mukhe // SoKss_12,8.101 (Vet_1.43) //
tataḥ paribhavodvignā rudaty aham ihāgatā /
etās tad aṅgulīmudrāḥ putrau me paśyataṃ mukhe // SoKss_12,8.102 (Vet_1.44) //
evaṃ tayokte nairāśyaviṣaṇṇaṃ taṃ nṛpātmajam /
jagāda sa mahāprājño mantriputro janāntikam // SoKss_12,8.103 (Vet_1.45) //
mā gā viṣādaṃ rakṣantyā mantraṃ nirbhartsya yat tayā /
karpūraśubhrā vaktre 'syāḥ svāṅgulyo daśa pātitāḥ // SoKss_12,8.104 (Vet_1.46) //
tad etad uktaṃ pakṣe 'smiñ śukle candravatīr imāḥ /
rātrīr daśa pratīkṣadhvaṃ saṃgamānucitā iti // SoKss_12,8.105 (Vet_1.47) //
ity āśvāsya sa taṃ rājasutaṃ mantrisutas tataḥ /
vikrīya guptaṃ hastasthaṃ kāñcanaṃ kiṃcid āpaṇe // SoKss_12,8.106 (Vet_1.48) //
vṛddhayā sādhayāmāsa mahārhaṃ bhojanaṃ tayā /
tatas tau bubhujāte dvau tat tayā saha vṛddhayā // SoKss_12,8.107 (Vet_1.49) //
evaṃ nītvā daśāhāni jijñāsārthaṃ punaḥ sa tām /
padmāvatyantikaṃ vṛddhāṃ mantriputro visṛṣṭavān // SoKss_12,8.108 (Vet_1.50) //
sāpi mṛṣṭānnapānādilubdhā tad anurodhataḥ /
gatvā vāsagṛhaṃ tasyā bhūyo 'bhyetya jagāda tau // SoKss_12,8.109 (Vet_1.51) //
ito gatvādya tūṣṇīm apy ahaṃ tatra sthitā tayā /
yuṣmatkathāparādhaṃ tam udgirantyā svayaṃ punaḥ // SoKss_12,8.110 (Vet_1.52) //
sā laktakābhis tisṛbhiḥ karāṅgulibhir āhatā /
urasy asminn athaiṣāham ihāyātā tad antikāt // SoKss_12,8.111 (Vet_1.53) //
tac chrutvā rājaputraṃ taṃ svairaṃ mantrisuto 'bravīt /
mā kārṣīr anyathā śaṅkām asyā hi hṛdaye tayā // SoKss_12,8.112 (Vet_1.54) //
sā laktakāṅgulīmudrātrayaṃ vinyasya yuktitaḥ /
rajasvalā niśās tisraḥ sthitāham iti sūcitam // SoKss_12,8.113 (Vet_1.55) //
evam uktvā nṛpasutaṃ mantriputras tryahe gate /
padmāvatyai punas tasyai vṛddhāṃ tāṃ prajighāya saḥ // SoKss_12,8.114 (Vet_1.56) //
sā gatā mandiraṃ tasyās tayā saṃmānya bhojitā /
prītyā pānādilīlābhir dinaṃ cātra vinoditā // SoKss_12,8.115 (Vet_1.57) //
sāyaṃ ca yāvat sā vṛddhā gṛham āgantum icchati /
udabhūd bhayakṛt tāvat tatra kolāhalo bahiḥ // SoKss_12,8.116 (Vet_1.58) //
hā hā bhraṣṭo 'yam ālānāj janān mathnan pradhāvati /
mattahastīti lokasya tatrākrando 'tha śuśruve // SoKss_12,8.117 (Vet_1.59) //
tataḥ padmāvatī sā tāṃ vṛddhām evam abhāṣata /
spaṣṭena hastiruddhena gantuṃ yuktaṃ na te pathā // SoKss_12,8.118 (Vet_1.60) //
tat pīṭhikāṃ samāropya baddhālambanarajjukām /
bṛhadgavākṣeṇānena tvām atra prakṣipāmahe // SoKss_12,8.119 (Vet_1.61) //
gṛhodyāne tato vṛkṣam āruhyāmuṃ vilaṅghya ca /
prākāram avaruhyānyavṛkṣeṇa svagṛhaṃ vraja // SoKss_12,8.120 (Vet_1.62) //
ity uktvā sā gavākṣeṇa kṣepayāmāsa tatra tām /
vṛddhāṃ ceṭībhir udyāne rajjupīṭhikayā tataḥ // SoKss_12,8.121 (Vet_1.63) //
sātha gatvā yathoktena pathā sarvaṃ śaśaṃsa tat /
yathāvad rājaputrāya tasmai mantrisutāya ca // SoKss_12,8.122 (Vet_1.64) //
tataḥ sa mantriputras taṃ rājaputram abhāṣata /
siddhaṃ taveṣṭaṃ mārgo hi yuktyā te darśitas tayā // SoKss_12,8.123 (Vet_1.65) //
tad gacchādyaiva tatra tvaṃ pradoṣe 'smin nṛpāgate /
etenaiva pathā tasyāḥ priyāyā mandiraṃ viśa // SoKss_12,8.124 (Vet_1.66) //
ity uktas tena tadyukto rājaputro yayau sa tat /
udyānaṃ vṛddhayoktena tena prākāravartmanā // SoKss_12,8.125 (Vet_1.67) //
tatrāpaśyac ca rajjuṃ tāṃ lambamānāṃ sapīṭhikām /
mārgonmukhābhiś ceṭībhir upariṣṭād adhiṣṭhitām // SoKss_12,8.126 (Vet_1.68) //
ārūḍhas tāṃ ca dṛṣṭvaiva dāsībhis tābhir āśu saḥ /
rajjūtkṣipto gavākṣeṇa praviveśa priyāntikam // SoKss_12,8.127 (Vet_1.69) //
tasmin praviṣṭe sa yayau mantriputraḥ svam āspadam /
rājaputras tu tāṃ padmāvatīṃ tatra dadarśa saḥ // SoKss_12,8.128 (Vet_1.70) //
pūrṇāmṛtāṃśuvadanāṃ prasaratkānticandrakām /
kṛṣṇapakṣabhayād guptasthitāṃ rākāniśām iva // SoKss_12,8.129 (Vet_1.71) //
sāpi dṛṣṭvā tam utthāya cirautsukyocitais tataḥ /
kaṇṭhagrahādibhis tais tair upacārair amānayat // SoKss_12,8.130 (Vet_1.72) //
tatas tayā sa gāndharvavidhinodūḍhayā saha /
guptaṃ rājasutas tasthau pūrṇecchas tatra kāntayā // SoKss_12,8.131 (Vet_1.73) //
sthitvā cāhāni katicid rātrau tām avadat priyām /
sakhā mama sahāyāto mantriputra iti sthitaḥ // SoKss_12,8.132 (Vet_1.74) //
sa cātra tiṣṭhaty ekākī tvajjyeṣṭhatarikāgṛhe /
gatvā saṃbhāvya taṃ tanvi puna eṣyāmi te 'ntikam // SoKss_12,8.133 (Vet_1.75) //
tac chrutvā tam avocat sā dhūrtā padmāvatī priyam /
hantāryaputra pṛcchāmi tāḥ saṃjñā matkṛtās tvayā // SoKss_12,8.134 (Vet_1.76) //
jñātā kiṃ kim uvā tena sakhyā mantrisutena te /
evam uktavatīm etāṃ rājaputro jagāda saḥ // SoKss_12,8.135 (Vet_1.77) //
na jñātaṃ tan mayā kiṃcij jñātvā sarvaṃ ca tena me /
ākhyātaṃ mantriputreṇa divyaprajñānaśālinā // SoKss_12,8.136 (Vet_1.78) //
etac chrutvā vicintyaiva bhāminī sā jagāda tam /
tarhy ayuktaṃ kṛtaṃ yan me cirāt sa kathitas tvayā // SoKss_12,8.137 (Vet_1.79) //
sa me bhrātā sakhā yas te tasya ca prathamaṃ mayā /
tāmbūlādisamācāraḥ kartavyo hi sadā bhavet // SoKss_12,8.138 (Vet_1.80) //
ity uktavatyānumatas tayā pūrvapathena saḥ /
rajāputro 'ntikaṃ tasya sakhyur āgāt tato niśi // SoKss_12,8.139 (Vet_1.81) //
śaśaṃsa ca kathāmadhye tat tasmai yat tadāśrayam /
saṃjñāvijñānakathanaṃ kṛtaṃ tena priyāntike // SoKss_12,8.140 (Vet_1.82) //
mantriputras tu so 'yuktam iti na śraddadhe 'sya tat /
tāvac ca sā tayos tatra vibhātābhūd vibhāvarī // SoKss_12,8.141 (Vet_1.83) //
athaitayor vidhau sāṃdhye nivṛtte kurvatoḥ kathāḥ /
āgāt pakvānnatāmbūlahastā padmāvatīsakhī // SoKss_12,8.142 (Vet_1.84) //
sā mantriputraṃ kuśalaṃ pṛṣṭvā dattopacārikā /
niṣeddhuṃ rājaputrasya bhojanaṃ tatra yuktitaḥ // SoKss_12,8.143 (Vet_1.85) //
kathāntare svāminīṃ svāṃ bhojanādau tadāgamam /
pratīkṣamāṇām āvedya kṣaṇād guptaṃ tato yayau // SoKss_12,8.144 (Vet_1.86) //
tatas taṃ mantriputraḥ sa rājaputram abhāṣata /
kautukaṃ paśya devaikaṃ darśayāmy adhunā tava // SoKss_12,8.145 (Vet_1.87) //
ity uktvā bhakṣyam ekaṃ sa pakvānnaṃ dattavāṃs tataḥ /
sārameyāya sa ca tat khāditvaiva vyapadyata // SoKss_12,8.146 (Vet_1.88) //
tad dṛṣṭvā kim idaṃ citram iti rājasuto 'tra saḥ /
papraccha mantriputraṃ taṃ sa caitaṃ pratyabhāṣata // SoKss_12,8.147 (Vet_1.89) //
saṃjñājñānena dhūrtaṃ māṃ viditvā hantukāmayā /
tayā viṣānnaṃ prahitaṃ mama tvadanuraktayā // SoKss_12,8.148 (Vet_1.90) //
nāsmin sati madekāgro rājaputro bhaved ayam /
etadvaśaś ca muktvā māṃ nagarīṃ svāṃ vrajed iti // SoKss_12,8.149 (Vet_1.91) //
tan muñca manyum etasyāṃ bandhutyāgān mahātmanaḥ /
kuryās tvaṃ haraṇe yuktiṃ vakṣyāmy ālocya yām aham // SoKss_12,8.150 (Vet_1.92) //
ity uktavantaṃ taṃ mantrisuto rājasuto 'tra saḥ /
satyaṃ buddhiśarīras tvam iti yāvat praśaṃsati // SoKss_12,8.151 (Vet_1.93) //
aśaṅkitaṃ bahis tāvad duḥkhākulajanāravaḥ /
hā dhig rājñaḥ suto bālo vipanna iti śuśruve // SoKss_12,8.152 (Vet_1.94) //
tadākarṇanahṛṣṭo 'tha mantriputro nṛpātmajam /
jagāda hanta gacchādya padmāvatyā gṛhaṃ niśi // SoKss_12,8.153 (Vet_1.95) //
tatra tāṃ pāyayes tāvad yāvat pānamadena sā /
niḥsaṃjñā naṣṭaceṣṭā ca gatajīveva jāyate // SoKss_12,8.154 (Vet_1.96) //
tatas tasyāḥ sanidrāyāḥ śūlenāṅkaṃ kaṭītaṭe /
dattvāgnitaptenādāya tadābharaṇasaṃcayam // SoKss_12,8.155 (Vet_1.97) //
āgacches tvaṃ gavākṣeṇa rajjulambavinirgataḥ /
tataḥ paraṃ yathā bhadraṃ bhavej jñāsyāmy ahaṃ tathā // SoKss_12,8.156 (Vet_1.98) //
ity uktvā kārayitvā ca kroḍavālanibhāśrikam /
mantriputro dadau tasmai triśūlaṃ rājasūnave // SoKss_12,8.157 (Vet_1.99) //
rājaputraḥ sa haste tat kṛtvā kuṭilakarkaśam /
kālāyasa dṛḍhaṃ cittam iva kāntāvayasyayoḥ // SoKss_12,8.158 (Vet_1.100) //
tatheti pūrvavad rātrāv agāt padmāvatīgṛham /
avicāryaṃ prabhūṇāṃ hi śucer vākyaṃ svamantriṇaḥ // SoKss_12,8.159 (Vet_1.101) //
tatra tāṃ madyaniśceṣṭāṃ śūlena jaghane 'ṅkitām /
hṛtālaṃkaraṇāṃ kṛtvā tasyāgāt sakhyur antikam // SoKss_12,8.160 (Vet_1.102) //
darśitābharaṇas tasmai śaśaṃsa ca yathākṛtam /
tataḥ sa mantriputro 'pi siddhaṃ mene manīṣitam // SoKss_12,8.161 (Vet_1.103) //
prātar gatvā śmaśānaṃ ca so 'bhūt tāpasaveṣabhṛt /
svairaṃ rājasutaṃ taṃ ca vidadhe śiṣyarūpiṇam // SoKss_12,8.162 (Vet_1.104) //
abravīt taṃ ca gacchaikam ito 'laṃkaraṇād imām /
muktāvalīṃ samādāya tvaṃ vikretum ivāpaṇe // SoKss_12,8.163 (Vet_1.105) //
bahumūlyaṃ vadeś cāsyā yenaitāṃ naiva kaś cane /
gṛhṇīyād bhrāmyamāṇāṃ ca sarvaḥ ko'pi vilokayet // SoKss_12,8.164 (Vet_1.106) //
guruṇā mama vikretum iyaṃ dattety anākulaḥ /
brūyāś ca yadi gṛhṇīyur atra tvāṃ purarakṣiṇaḥ // SoKss_12,8.165 (Vet_1.107) //
iti sa preṣitas tena gatvā rājasutas tadā /
atiṣṭhad āpaṇe bhrāmyan vyaktaṃ muktāvalīṃ dadhat // SoKss_12,8.166 (Vet_1.108) //
tathābhūtaś ca jagṛhe sa dṛṣṭvā purarakṣibhiḥ /
dantaghāṭasutāmoṣajñapteś cauregaveṣibhiḥ // SoKss_12,8.167 (Vet_1.109) //
ninye ca nagarādhyakṣanikaṭaṃ taiḥ sa tatkṣaṇāt /
sa ca taṃ tāpasākāraṃ dṛṣṭvā papraccha sāntvataḥ // SoKss_12,8.168 (Vet_1.110) //
kuto muktāvalīyaṃ te bhagavann iha hāritā /
dantaghāṭakakanyāyā hṛtaṃ hy ābharaṇaṃ niśi // SoKss_12,8.169 (Vet_1.111) //
tac chrutvā rājaputras taṃ so 'vādīt tāpasākṛtiḥ /
guruṇā mama datteyam etyāsau pṛcchyatām iti // SoKss_12,8.170 (Vet_1.112) //
tataś copetya taṃ natvā papraccha nagarādhipaḥ /
muktāvalīyaṃ bhagavan kutas te śiṣyahastagā // SoKss_12,8.171 (Vet_1.113) //
śrutvaitad vijanaṃ kṛtvā sa dhūrtas tam abhāṣata /
ahaṃ tapasvī bhrāmyāmi sadāraṇyeṣv itas tataḥ // SoKss_12,8.172 (Vet_1.114) //
so 'haṃ daivād iha prāptaḥ śmaśāne 'tra sthito niśi /
apaśyaṃ yoginīcakraṃ samāgatam itas tataḥ // SoKss_12,8.173 (Vet_1.115) //
tanmadhye caikayānīya yoginyā rājaputrakaḥ /
udghāṭitahṛdambhojo bhairavāya niveditaḥ // SoKss_12,8.174 (Vet_1.116) //
pānamattā ca sā hartuṃ japato me 'kṣamālikām /
prāvartata mahāmāyā vikārān kurvatī mukhe // SoKss_12,8.175 (Vet_1.117) //
atipravṛttā ca mayā kruddhena jaghanasthale /
aṅkitā sā triśūlena mantraprajvālitāśriṇā // SoKss_12,8.176 (Vet_1.118) //
hṛtā muktāvalī ceyaṃ tasyāḥ kaṇṭhān mayā tadā /
saiṣādya tāpasānarhā vikreyā mama vartate // SoKss_12,8.177 (Vet_1.119) //
etac chrutvā purādhyakṣo gatvā bhūpaṃ vyajijñapat /
bhūpo 'py ākarṇya tat tāṃ ca buddhvā tanmauktikāvalīm // SoKss_12,8.178 (Vet_1.120) //
prekṣaṇapreṣitāyātavṛddhāptavanitāmukhāt /
śrutvā ca dṛśyaśūlāṅkāṃ jaghane satyam eva tām // SoKss_12,8.179 (Vet_1.121) //
grastaḥ suto me ḍakinyā tayety utpannaniścayaḥ /
svayaṃ tasyāntikaṃ gatvā mantriputratapasvinaḥ // SoKss_12,8.180 (Vet_1.122) //
pṛṣṭvā ca nigrahaṃ tasyāḥ padmāvatyāḥ sa tadgirā /
pitṛbhyāṃ śocyamānāyāḥ purān nirvāsanaṃ vyadhāt // SoKss_12,8.181 (Vet_1.123) //
nirvāsitāṭavīsthā sā vignāpi na jahau tanum /
upāyaṃ mantriputreṇa taṃ saṃbhāvya tathā kṛtam // SoKss_12,8.182 (Vet_1.124) //
dinānte tāṃ ca śocantīm aśvārūḍhāv upeyatuḥ /
tyaktatāpasaveṣau tau mantriputranṛpātmajau // SoKss_12,8.183 (Vet_1.125) //
āśvāsyāropya turage svarāṣṭraṃ ninyatuś ca tām /
tatra tasthau tayā sākaṃ rājaputraḥ sa nirvṛtaḥ // SoKss_12,8.184 (Vet_1.126) //
dantaghāṭas tv araṇye tāṃ kravyādair bhakṣitāṃ sutām /
matvā vyapādi śokena bhāryā cānujagāma tam // SoKss_12,8.185 (Vet_1.127) //
ity ākhyāya sa bhūyas taṃ vetālo nṛpam abravīt /
tan me 'tra saṃśayaṃ chinddhi daṃpatyor etayor vadhāt // SoKss_12,8.186 (Vet_1.128) //
mantriputrasya kiṃ pāpaṃ rājaputrasya kiṃ nu vā /
padmāvatyāḥ kim atha vā tvaṃ hi buddhimatāṃ varaḥ // SoKss_12,8.187 (Vet_1.129) //
jānānaś ca na ced rājan mama tattvaṃ vadiṣyasi /
tad eṣa śatadhā mūrdhā niścitaṃ te sphuṭiṣyati // SoKss_12,8.188 (Vet_1.130) //
ity uktavantaṃ vetālaṃ vijānañ śāpabhītitaḥ /
sa trivikramasenas tam evaṃ pratyabravīn nṛpaḥ // SoKss_12,8.189 (Vet_1.131) //
yogeśvara kim ajñeyam etan naiṣāṃ hi pātakam /
trayāṇām api rājñas tu pāpaṃ karṇotpalasya tat // SoKss_12,8.190 (Vet_1.132) //
vetālo 'py āha rājñaḥ kiṃ te hi tatkāriṇas trayaḥ /
kākāḥ kim aparādhyanti haṃsair jagdheṣu śāliṣu // SoKss_12,8.191 (Vet_1.133) //
rājā tato 'bravīc cainaṃ na duṣyanti trayo 'pi te /
mantrisūnor hi tat tāvat prabhukāryam apātakam // SoKss_12,8.192 (Vet_1.134) //
padmāvatīrājaputrau tau hi kāmaśarāgninā /
saṃtaptāv avicārārhāv adoṣau svārtham udyatau // SoKss_12,8.193 (Vet_1.135) //
karṇotpalas tu rājā sa nītiśāstreṣv aśikṣitaḥ /
caraiḥ prajāsv ananviṣyaṃs tattvaśuddhiṃ nijāsv api // SoKss_12,8.194 (Vet_1.136) //
ajānan dhūrtacaritānīṅgitādyavicakṣaṇaḥ /
tathā tan nirvicāraṃ yac cakre tena sa pāpabhāk // SoKss_12,8.195 (Vet_1.137) //
ity ākarṇya vimuktamaunam udite samyaṅ nṛpeṇottare skandhāt tasya sa dārḍhyam ākalayituṃ māyābalāt tatkṣaṇam /
 vetālo nṛkalevarāntaragataḥ kvāpy apratarkyo yayau niḥkampaḥ sa ca bhūpatiḥ punar amuṃ prāptuṃ vyadhān niścayam // SoKss_12,8.196 (Vet_1.138) 
navamas taraṅgaḥ /
tato 'tra puna ānetuṃ taṃ vetālam agān nṛpaḥ /
sa trivikramasenas tac chiṃśapāpādapāntikam // SoKss_12,9.1 (Vet_2.1) //
prāpto 'tra vīkṣate yāvac citālokavaśān niśi /
tāvad dadarśa taṃ bhūmau kūjantaṃ patitaṃ śavam // SoKss_12,9.2 (Vet_2.2) //
atha taṃ mṛtadehasthaṃ vetālaṃ sa mahīpatiḥ /
āropya skandham ānetuṃ tūṣṇīṃ pravavṛte javāt // SoKss_12,9.3 (Vet_2.3) //
tataḥ skandhāt sa vetālo bhūyas taṃ nṛpam abravīt /
rājan mahaty anucite kleśe 'smin patito bhavān // SoKss_12,9.4 (Vet_2.4) //
atas tava vinodāya khatayāmi khatāṃ śṛṇu /
asty agrahāraḥ kālindīkūle brahmasthalābhidhaḥ // SoKss_12,9.5 (Vet_2.5) //
agnisvāmīti tatrāsīd brāhmaṇo vedapāragaḥ /
tasyātirūpā mandāravatīty ajani kanyakā // SoKss_12,9.6 (Vet_2.6) //
yāṃ nirmāya navānarghalāvaṇyāṃ niyataṃ vidhiḥ /
svargastrīpūrvanirmāṇaṃ nijam evājugupsata // SoKss_12,9.7 (Vet_2.7) //
tasyāṃ ca yauvanasthāyām āyayuḥ kānyakubjataḥ /
samasarvaguṇās tatra trayo brāhmaṇaputrakāḥ // SoKss_12,9.8 (Vet_2.8) //
teṣāṃ cātmārtham ekaikas tatpitus tām ayācata /
anicchan dānam anyasmai tasyāḥ prānavyayād api // SoKss_12,9.9 (Vet_2.9) //
tatpitā sa tu tanmadhyān naikasmā api tāṃ dadau /
bhīto 'nyayor vadhāt tena tasthau kanyaiva sā tataḥ // SoKss_12,9.10 (Vet_2.10) //
te ca trayo 'pi tadvaktracandraikāsakta dṛṣṭhayaḥ /
cakoravratam ālambya tatraivāsan divāniśam // SoKss_12,9.11 (Vet_2.11) //
athākasmātsamutpanna dāhajvaravaśena sā /
jagāma mandāravatī kumārī kila pañcatām // SoKss_12,9.12 (Vet_2.12) //
tatas tāṃ vipraputrās te parāsuṃ śokaviklavāḥ /
kṛtaprasādhanāṃ nītvā śmaśānaṃ cakrur agnisāt // SoKss_12,9.13 (Vet_2.13) //
ekaś ca teṣāṃ tatraiva vidhāya maṭhikāṃ tataḥ /
kṛtatadbhasmaśayyaḥ sann āstāyācitabhaikṣabhuk // SoKss_12,9.14 (Vet_2.14) //
dvitīyo 'sthīny upādāya tasyā bhāgīrathīṃ yayau /
tṛtīyas tāpaso bhūtvā bhrāntuṃ deśāntarāṇy agāt // SoKss_12,9.15 (Vet_2.15) //
sa bhrāmyaṃs tāpasaḥ prāpa grāmaṃ vakrolakābhidham /
tatrātithiḥ san kasyāpi viprasya prāviśad gṛham // SoKss_12,9.16 (Vet_2.16) //
tatpūjitaḥ sa yāvac ca bhoktuṃ tatra pracakrame /
tāvad ekaḥ śiśus tatra pravṛtto 'bhūt praroditum // SoKss_12,9.17 (Vet_2.17) //
sa sāntvyamāno 'pi yadā na vyaraṃsīt tadā krudhā /
bāhāv ādāya gṛhiṇī jvalaty agnau tam akṣipat // SoKss_12,9.18 (Vet_2.18) //
kṣipta mātraḥ sa mṛdvaṅgo bhasmībhāvam avāptavān /
tad dṛṣṭvā jātaromāñcaḥ so 'bravīt tāpaso 'tithiḥ // SoKss_12,9.19 (Vet_2.19) //
hā dhikkaṣṭaṃ praviṣṭo 'smi brahmarākṣasaveśmani /
tanmūrtaṃ kilbiṣam idaṃ na bhokṣye 'nnam ihādhunā // SoKss_12,9.20 (Vet_2.20) //
evaṃ vadantaṃ taṃ so 'tra gṛhasthaḥ prāha paśya me /
śaktiṃ paṭhitasiddhasya mantrasya mṛtajīvanīm // SoKss_12,9.21 (Vet_2.21) //
ity uktvādāya tan mantrapustikām anuvācya ca /
tatra bhasmani cikṣepa sa dhūlim abhimantritām // SoKss_12,9.22 (Vet_2.22) //
tenodatiṣṭhat tadrūpa eva jīvan sa bālakaḥ /
tataḥ sa nirvṛtas tatra bhuktavān vipratāpasaḥ // SoKss_12,9.23 (Vet_2.23) //
gṛhastho 'pi sa tāṃ nāgadante 'vasthāpya pustikām /
bhukvā ca śayanaṃ bheje rātrau tatraiva tadyutaḥ // SoKss_12,9.24 (Vet_2.24) //
supte gṛhapatau tasmin svairam utthāya śaṅkitaḥ /
sa priyājīvitārthī tāṃ pustikāṃ tāpaso 'grahīt // SoKss_12,9.25 (Vet_2.25) //
gṛhītvaiva ca nirgatya tato rātridinaṃ vrajan /
kramāc chmaśānaṃ tat prāpa yatra dagdhāsya sā priyā // SoKss_12,9.26 (Vet_2.26) //
dadarśa cātra tatkālaṃ taṃ dvitīyam upāgatam /
yaḥ sa gaṅgāmbhasi kṣeptuṃ tadasthīni gato 'bhavat // SoKss_12,9.27 (Vet_2.27) //
tatas taṃ ca tam ādyaṃ ca tasyā bhasmani śāyinam /
nibaddhamaṭhikaṃ tatra dvāv apy etau jagāda saḥ // SoKss_12,9.28 (Vet_2.28) //
maṭhikāpāsyatām eṣā yāvad utthāpayāmi tām /
jīvantīṃ bhasmataḥ kāntāṃ mantraśaktyā kayāpy aham // SoKss_12,9.29 (Vet_2.29) //
iti tau prerya nirbandhān nirloṭhya maṭhikāṃ ca saḥ /
udghāṭya tāpaso vipraḥ pustikāṃ tām avācayat // SoKss_12,9.30 (Vet_2.30) //
abhimantrya ca mantreṇa dhūliṃ bhasmany avākṣipat /
udatiṣṭhac ca jīvantī sā mandāravatī tataḥ // SoKss_12,9.31 (Vet_2.31) //
vahniṃ praviśya niṣkrāntaṃ vapuḥ pūrvādhikadyuti /
tadā babhāra sā kanyā kañcaneneva nirmitam // SoKss_12,9.32 (Vet_2.32) //
tādṛśīṃ tāṃ punar jātāṃ te dṛṣṭvaiva smarāturāḥ /
prāptukāmās trayo 'py evam anyonaṃ kalahaṃ vyadhuḥ // SoKss_12,9.33 (Vet_2.33) //
eko 'bravīd iyaṃ bhāryā mama mantrabalārjitā /
tīrthaprabhāvajā bhāryā mameyam iti cāparaḥ // SoKss_12,9.34 (Vet_2.34) //
rakṣitvā bhasma tapasā jīviteyaṃ mayeha yat /
tad eṣā mama bhāryeti tṛtīyo 'tra jagāda saḥ // SoKss_12,9.35 (Vet_2.35) //
vivādanirṇaye teṣāṃ tvaṃ tāvan me mahīpate /
niścayaṃ brūhi kasyaiṣā kanyā bhāryopapadyate // SoKss_12,9.36 (Vet_2.36) //
vidaliṣyati mūrdhā te yadi jānan na vakṣyasi /
iti vetālataḥ śrutvā taṃ sa rājaivam abhyadhāt // SoKss_12,9.37 (Vet_2.37) //
yaḥ kleśam anubhūyāpi mantreṇaitām ajīvayat /
pitā sa tasyās tatkāryakaraṇān na punaḥ patīḥ // SoKss_12,9.38 (Vet_2.38) //
yaś cāstīni nināyāsya gaṅgāyāṃ sa suto mataḥ /
yas tu tad bhasmaśayyaṃ tām āśliṣyāsīt tapaś caran // SoKss_12,9.39 (Vet_2.39) //
śmaśāna eva tat prītyā bhartā tasyāḥ sa ucyate /
kṛtaṃ tadanurūpaṃ hi tena gāḍhānurāgiṇa // SoKss_12,9.40 (Vet_2.40) //
evaṃ nṛpāt trivikramasenāc chrutvaiva muktamaunāt saḥ /
tasya skandhād agamad vetālo 'tarkitaḥ svapadam // SoKss_12,9.41 (Vet_2.41) //
rājātha bhikṣvarthasamudyatas taṃ prāptuṃ sa bhūyo 'pi mano babandha /
prāṇātyaye 'pi pratipannam arthaṃ tiṣṭhanty anirvāhya na dhīrasattvāḥ // SoKss_12,9.42 (Vet_2.42) //
daśamas taraṅgaḥ /
atha bhūyo 'pi vetālam ānetuṃ nṛpasattamaḥ /
sa trivikramasenas tam upāgāc chiṃśapātarum // SoKss_12,10.1 (Vet_3.1) //
tatrastham etaṃ saṃprāpya mṛtadehagataṃ punaḥ /
skandhe gṛhītvaivāgantuṃ tūṣṇīṃ pravavṛte tataḥ // SoKss_12,10.2 (Vet_3.2) //
prayāntaṃ ca tam āha sma sa vetālo 'sya pṛṣṭhagaḥ /
citraṃ nodvijase rājan niśi kurvan gamāgamam // SoKss_12,10.3 (Vet_3.3) //
tad akhedāya bhūyas te varṇayāmi kathāṃ śṛṇu /
asti pāṭaliputrākhyaṃ khyātaṃ bhūmaṇḍale puram // SoKss_12,10.4 (Vet_3.4) //
tatrāsīn nṛpatiḥ pūrvaṃ nāmnā vikramakesarī /
guṇānām iva ratnānām āśrayaṃ yaṃ vyadhād vidhiḥ // SoKss_12,10.5 (Vet_3.5) //
tatra śāpāvatīrṇo 'bhūd divyavijñānavāñ śukaḥ /
vidagdhacūdamaṇir ity ākhyayā sarvaśāstravit // SoKss_12,10.6 (Vet_3.6) //
tenopadiṣṭāṃ sadṛśīṃ rājaputrīṃ nṛpātmajaḥ /
māgadhīm upayeme sa bhāryāṃ candraprabhābhidhām // SoKss_12,10.7 (Vet_3.7) //
tasyā api tathābhūtā sarvavijñānaśālinī /
śārikā somikā nāma rājaputryāḥ kilābhavat // SoKss_12,10.8 (Vet_3.8) //
te caikapañjarasthe dve tatrāstāṃ śukaśārike /
sevamāne svaviñjānair daṃpatī tau nijaprabhū // SoKss_12,10.9 (Vet_3.9) //
ekadā sābhilāṣas tāṃ śārikāṃ so 'bravīc chukaḥ /
ekaśayyāsanāhāraṃ subhage bhaja mām iti // SoKss_12,10.10 (Vet_3.10) //
nāhaṃ puruṣasaṃsargam icchāmi puruṣā yataḥ /
duṣṭāḥ kṛtaghnā iti sā sārikā pratyuvāca tam // SoKss_12,10.11 (Vet_3.11) //
na duṣṭāḥ puruṣā duṣṭā nṛśaṃsahṛdayāḥ striyaḥ /
iti bhūyaḥ śukenokte vivādo 'trālagat tayoḥ // SoKss_12,10.12 (Vet_3.12) //
kṛtadāsatvabhāryātvapaṇau tau śakunī mithaḥ /
niścayāyātha sabhyaṃ taṃ rājaputram upeyatuḥ // SoKss_12,10.13 (Vet_3.13) //
sa vivādapadaṃ śrutvā tayor āsthānagaḥ pituḥ /
kathaṃ kṛtaghnāḥ puruṣā brūhīty āha sma śārikām // SoKss_12,10.14 (Vet_3.14) //
tataḥ sā śṛṇutety uktvā nijapakṣaprasiddhaye /
puṃdoṣākhyāyinīm etāṃ śārikākathayat kathām // SoKss_12,10.15 (Vet_3.15) //
asti kāmandikā nāma yā mahānagarī bhuvi /
arthadattābhidhāno 'sti vaṇik tasyāṃ mahādhanaḥ // SoKss_12,10.16 (Vet_3.16) //
dhanadattābhidhānaś ca putras tasyodapadyata /
pitary uparate so 'pi babhūvocchṛṅkhalo yuvā // SoKss_12,10.17 (Vet_3.17) //
dyūtādisaṅge dūrtāś ca militvā tam apātayan /
kāmaṃ vyasanavṛkṣasya mūlaṃ durjanasaṃgatiḥ // SoKss_12,10.18 (Vet_3.18) //
acirād vyasanakṣīṇadhano daurgatyalajjayā /
so 'tha tyaktvā svadeśaṃ taṃ bhrāntuṃ deśāntarāṇy agāt // SoKss_12,10.19 (Vet_3.19) //
gacchaṃś ca candanapuraṃ nāma sthānam avāpya saḥ /
viveśa bhojanārthī sann ekasya vaṇijo gṛham // SoKss_12,10.20 (Vet_3.20) //
sa vaṇik sukumāraṃ taṃ dṛṣṭvā pṛṣṭvānvayādikam /
jñātvā kulīnaṃ satkṛtya svīcakre daivayogataḥ // SoKss_12,10.21 (Vet_3.21) //
dadau ca sadhanāṃ tasmai nāmnā ratnāvalīṃ sutām /
tataḥ sa dhanadatto 'tra tasthau śvaśuraveśmani // SoKss_12,10.22 (Vet_3.22) //
dineṣv eva ca yāteṣu sukhavismṛtadurgatiḥ /
svadeśaṃ gantukāmo 'bhūt prāptārtho vyasanonmukhaḥ // SoKss_12,10.23 (Vet_3.23) //
tato 'numānya katham apy avaśaṃ śvaśuraṃ śaṭhaḥ /
taṃ duhitrekasaṃtānaṃ gṛhītvā tām alaṃkṛtām // SoKss_12,10.24 (Vet_3.24) //
bhāryāṃ ratnāvalīṃ yuktām ekayā vṛddhayā striyā /
sa ātmanā tṛtīyaḥ sandeśāt prasthitavāṃs tataḥ // SoKss_12,10.25 (Vet_3.25) //
kramāt prāpyāṭavīṃ dūrām uktvā taskarajāṃ bhiyam /
gṛhītvābharaṇaṃ tasyā bhāryāyāḥ svīcakāra saḥ // SoKss_12,10.26 (Vet_3.26) //
dṛśyatāṃ dyūtaveśyādikaṣṭavyasanasaṅginām /
hṛdayaṃ hā kṛtaghnānāṃ puṃsāṃ nistriṃśakarkaśam // SoKss_12,10.27 (Vet_3.27) //
so 'tha pāpo 'rthahetos tāṃ bhāryāṃ guṇavatīm api /
hantuṃ śvabhre nicikṣepa tayā vṛddhastriyā yutām // SoKss_12,10.28 (Vet_3.28) //
kṣiptvaiva ca gate tasmin sātha vṛddhā vyapadyata /
tad bhāryā tu latāgulmavignayā na vyapādi sā // SoKss_12,10.29 (Vet_3.29) //
uttasthau ca tataḥ śvabhrāt krośantī karuṇaṃ śaṇaiḥ /
ālambya tṛṇagulmādi saśeṣatvāt kilāyuṣaḥ // SoKss_12,10.30 (Vet_3.30) //
āyayau vikṣatāṅgī ca pṛṣṭvā mārgaṃ pade pade /
yathāgatenaiva pathā kṛcchrāt tat sadanaṃ pituḥ // SoKss_12,10.31 (Vet_3.31) //
tatrākasmāt tathābhūtā prāptā pṛṣṭā sasaṃbhramam /
mātrā pitrā ca rudatī sādhvī saivam abhāṣata // SoKss_12,10.32 (Vet_3.32) //
muṣitāḥ sma pathi stenair nīto baddhvā ca matpatiḥ /
vṛddhā mṛtā nipatyāpi śvabhre nāhaṃ mṛtā punaḥ // SoKss_12,10.33 (Vet_3.33) //
athāgatena kenāpi pathikena kṛpālunā /
uddhṛtāhaṃ tataḥ śvabhrāt prāptāsmīha ca daivataḥ // SoKss_12,10.34 (Vet_3.34) //
evam uktavatī mātrā pitrā cāśvāsitā tataḥ /
bhartṛcittaiva sā tasthau tatra ratnāvalī satī // SoKss_12,10.35 (Vet_3.35) //
yāti kāle ca tadbhartā sa svadeśagataḥ punaḥ /
dyūtakṣapitatadvitto danadatto vyacintayat // SoKss_12,10.36 (Vet_3.36) //
ānayāmi punar gatvā mārgitvā śvaśurād dhanam /
gṛhe sthitā me tvat putrīty abhidhāsye ca tatra tam // SoKss_12,10.37 (Vet_3.37) //
evaṃ sa hṛdaye dhyātvā prāyāc chvaśuraveśma tat /
prāptaṃ ca tatra taṃ dūrāt svabhāryā paśyati sma sā // SoKss_12,10.38 (Vet_3.38) //
dhāvitvā cāpatat tasya sā pāpasyāpi pādayoḥ /
duṣṭe 'pi patyau sādhvīnāṃ nānyathāvṛttimānasam // SoKss_12,10.39 (Vet_3.39) //
bhītāya ca tatas tasmai tad aśeṣaṃ nyavedayat /
yan mṛṣā caurapātādi pitroḥ prāg varṇitaṃ tayā // SoKss_12,10.40 (Vet_3.40) //
tatas tayā samaṃ tatra nirbhayaḥ śvāśure gṛhe /
praviṣṭaḥ śvaśurābhyāṃ sa harṣād dṛṣṭvābhyanandyata // SoKss_12,10.41 (Vet_3.41) //
diṣṭyā jīvann ayaṃ muktaś caurair iti mahotsavaḥ /
tena tacchvaśureṇātha cakre militabandhunā // SoKss_12,10.42 (Vet_3.42) //
tataḥ sa dhanadatto 'tra bhuñjānaḥ śvaśuraśriyam /
ratnāvalyā tayā sākam āsīt patnyā yathāsukham // SoKss_12,10.43 (Vet_3.43) //
ekadā tatra rātrau ca sa nṛśaṃsaś cakāra yat /
kathoparodhataḥ śāntam avācyam api kathyate // SoKss_12,10.44 (Vet_3.44) //
hatvāṅkasuptāṃ bhāryāṃ tāṃ tadābharaṇasaṃcayam /
apahṛtya tataḥ prāyāt sa svadeśam alakṣitaḥ // SoKss_12,10.45 (Vet_3.45) //
īdṛśāḥ puruṣāḥ pāpā iti śārikayodite /
tvam idānīṃ vadety āha rājaputras tadā śukam // SoKss_12,10.46 (Vet_3.46) //
tato jagāda sa śuko deva duḥsahasāhasāḥ /
striyo duścaritāḥ pāpās tathā ca śrūyatāṃ kathā // SoKss_12,10.47 (Vet_3.47) //
asti harṣavatī nāma nagarī tatra cābhavat /
agraṇīr dharmadattākhyo bahukoṭīśvaro vaṇik // SoKss_12,10.48 (Vet_3.48) //
vasudattābhidhānā ca rūpe 'nanyasamā sutā /
babhūva tasya vaṇijaḥ prāṇebhyo 'py adhikapriyā // SoKss_12,10.49 (Vet_3.49) //
sā ca tena samānāya rūpayauvanaśāline /
dattā varāṅganānetracakorāmṛtaraśmaye // SoKss_12,10.50 (Vet_3.50) //
nāmnā samudradattāya vaṇikputrāya sādhave /
nagaryām āryajuṣṭāyāṃ tāmraliptyāṃ nivāsine // SoKss_12,10.51 (Vet_3.51) //
kadācit sā svadeśasthe patyau svasya pitur gṛhe /
sthitā vaṇiksutā dūrāt kaṃcit puruṣam aikṣata // SoKss_12,10.52 (Vet_3.52) //
taṃ yuvānaṃ sukāntaṃ sā capalā māramohitā /
guptaṃ sakhīmukhānītaṃ bheje pracchannakāmukam // SoKss_12,10.53 (Vet_3.53) //
tataḥprabhṛti tenaiva saha tatra sadā rahaḥ /
rātrau rātrāv araṃstāsau tadekāsaktamānasā // SoKss_12,10.54 (Vet_3.54) //
ekadā ca sa kaumāraḥ patis tasyāḥ svadeśataḥ /
ājagāmātra tatpitroḥ pramoda iva mūrtimān // SoKss_12,10.55 (Vet_3.55) //
sotsave ca dine tasmin sā naktaṃ kṛtamaṇḍanā /
mātrānupreṣitā bheje śayyāsthāpi na taṃ patim // SoKss_12,10.56 (Vet_3.56) //
prārthitā tena cālīkasuptaṃ cakre 'nyamānasā /
pānamatto 'dhvakhinnaś ca so 'pi jahre 'tha nidrayā // SoKss_12,10.57 (Vet_3.57) //
tataś ca supte sarvasmin bhuktapīte jane śanaiḥ /
saṃdhiṃ bhittvā viveśātra cauro vāsagṛhāntare // SoKss_12,10.58 (Vet_3.58) //
tatkālaṃ tam apaśyantī sāpy utthāya vaṇiksutā /
svajārakṛtasaṃketā niragān nibhṛtaṃ tataḥ // SoKss_12,10.59 (Vet_3.59) //
tadālokya sa cauro 'tra vighniteccho vyacintayat /
yeṣām arthe praviṣṭo 'haṃ tair evābharaṇair vṛtā // SoKss_12,10.60 (Vet_3.60) //
niśīthe nirgataiṣā tad vīkṣe 'haṃ sā kva gacchati /
ity ākalayya nirgatya sa cauras tāṃ vaṇiksutām // SoKss_12,10.61 (Vet_3.61) //
vasudattām anu yayau dattadṛṣṭir alakṣitaḥ /
sāpi puṣpādihastaikasasaṃketasakhīyutā // SoKss_12,10.62 (Vet_3.62) //
gatvā bāhyaṃ praviṣṭābhūd udyānaṃ nātidūragam /
tatrāpaśyac ca taṃ vṛkṣe lambamānaṃ svakāmukam // SoKss_12,10.63 (Vet_3.63) //
saṃketakāgataṃ rātrau labdhvā nagararakṣibhiḥ /
ullambitaṃ caurabuddhyā pāśakaṇṭhaṃ mṛtaṃ sthitam // SoKss_12,10.64 (Vet_3.64) //
tataḥ sā vihvalodbhrāntā hā hatāsmīti vādinī /
papāta bhūmau kṛpaṇaṃ vilapantī ruroda ca // SoKss_12,10.65 (Vet_3.65) //
avatāryātha vṛkṣāt taṃ gatāsuṃ nijakāmukam /
upaveśyāṅgarāgeṇa puṣpaiś cālaṃcakāra sā // SoKss_12,10.66 (Vet_3.66) //
samāliṅgya ca niḥsaṃjñaṃ rāgaśokāndhamānasā /
unnamayya mukhaṃ yāvat tasyārtā paricumbati // SoKss_12,10.67 (Vet_3.67) //
tāvat sa tasyāḥ sahasā nirjīvaḥ parapūruṣaḥ /
vetālānupraviṣṭaḥ sad dantaiś ciccheda nāsikām // SoKss_12,10.68 (Vet_3.68) //
tena sā vihvalā tasmāt savyathāpasṛtāpy aho /
kiṃ svij jīved iti hatā puna etya tam aikṣata // SoKss_12,10.69 (Vet_3.69) //
dṛṣṭvā ca vītavetālaṃ niśceṣṭaṃ mṛtam eva tam /
sā bhītā paribhūtā ca cacāla rudatī śanaiḥ // SoKss_12,10.70 (Vet_3.70) //
tāvac channaḥ sthitaḥ so 'tha cauraḥ sarvaṃ vyalokayat /
acintayac ca kim idaṃ pāpayā kṛtam etayā // SoKss_12,10.71 (Vet_3.71) //
aho batāśayaḥ strīṇāṃ bhīṣaṇo ghanatāmasaḥ /
andhakūpa ivāgādhaḥ pātāya gahanaḥ param // SoKss_12,10.72 (Vet_3.72) //
tad idānīm iyaṃ kiṃ nu kuryād iti vicintya saḥ /
kautukād dūrataś cauro bhūyo 'py anusasāra tām // SoKss_12,10.73 (Vet_3.73) //
sāpi gatvā praviśyaiva tat suptasthitabhartṛkam /
gṛhaṃ tadā svakaṃ prauccaiḥ prarudaty evam abravīt // SoKss_12,10.74 (Vet_3.74) //
paritrāyadhvam etena duṣṭena mama nāsikā /
chinnā niraparādhāyā bhartṛrūpeṇa śatruṇā // SoKss_12,10.75 (Vet_3.75) //
śrutvaitaṃ muhur ākrandaṃ tasyāḥ sarve sasaṃbhramam /
udatiṣṭhan prabudhyātra patiḥ parijanaḥ pitā // SoKss_12,10.76 (Vet_3.76) //
etyātha tatpitā dṛṣṭvā tām ārdracchinnanāsikām /
kruddhas taṃ bandhayāmāsa bhāryādrohīti tat patim // SoKss_12,10.77 (Vet_3.77) //
sa tu naivābravīt kiṃcid badhyamāno 'pi mūkavat /
viparyasteṣu sarveṣu śṛṇvatsu śvaśurādiṣu // SoKss_12,10.78 (Vet_3.78) //
tato jñatvaiva tac caure tasminn apasṛte laghu /
kolāhalena tasyāṃ ca vyatītāyāṃ kramān niśi // SoKss_12,10.79 (Vet_3.79) //
sa ninye vaṇijā tena śvaśureṇa vaṇiksutaḥ /
rājāntikaṃ tayā sārdhaṃ bhāryayā chinnanāsayā // SoKss_12,10.80 (Vet_3.80) //
rājā ca kṛtavijñaptiḥ svadāradrohy asāv iti /
tasyādiśad vaṇiksūnor vadhaṃ nyakkṛtatadvacāḥ // SoKss_12,10.81 (Vet_3.81) //
tato vadhyabhuvaṃ tasmin nīyamāne saḍiṇḍimam /
upāgamya sa cauro 'tra babhāṣe rājapūruṣān // SoKss_12,10.82 (Vet_3.82) //
niḥkāraṇaṃ na vadhyo 'yaṃ yathāvṛttaṃ tu vedmy aham /
māṃ prāpayata rājāgraṃ yāvat sarvaṃ vadāmy ataḥ // SoKss_12,10.83 (Vet_3.83) //
ity ūcivān sa nītas tair nṛpasyāgraṃ vṛtābhayaḥ /
ā mūlād rātrivṛttāntaṃ cauraḥ sarvaṃ nyavedayat // SoKss_12,10.84 (Vet_3.84) //
abravīc ca na ced deva madvāci pratyayas tava /
tat sā nāsā mukhe tasya śavasyādyāpi vīkṣyatām // SoKss_12,10.85 (Vet_3.85) //
tac chrutvā vīkṣituṃ bhṛtyān preṣya satyam avetya tat /
sa rājā taṃ vaṇikputraṃ muktavān vadhanigrahāt // SoKss_12,10.86 (Vet_3.86) //
tāṃ ca karṇāv api chitvā duṣṭāṃ deśān nirastavān /
tad bhāryāṃ śvaśuraṃ cāsya taṃ sarvasvam adaṇḍayat // SoKss_12,10.87 (Vet_3.87) //
cauraṃ ca taṃ purādhyakṣaṃ tuṣṭaś cakre sa bhūpatiḥ /
evaṃ striyo bhavantīha nisargaviṣamāḥ śaṭhāḥ // SoKss_12,10.88 (Vet_3.88) //
ity uktavān eva śuko bhūtvā citrarathābhidhaḥ /
kṣīṇendraśāpo gandharvo divyarūpo divaṃ yayau // SoKss_12,10.89 (Vet_3.89) //
śārikā sāpi tatkālaṃ bhūtvā svaḥstrī tilottamā /
tathaiva kṣīṇatacchāpā jagāma sahasā divam // SoKss_12,10.90 (Vet_3.90) //
vivādaś cāpy anirṇītaḥ sabhāyāṃ so 'bhavat tayoḥ /
ity ākhyāya kathāṃ bhūyas taṃ vetālo 'bravīn nṛpam // SoKss_12,10.91 (Vet_3.91) //
tad bhavān vaktu kiṃ pāpāḥ puruṣāḥ kimuta striyaḥ /
ajalpato jāna tas te śiro yasyati khaṇḍaśaḥ // SoKss_12,10.92 (Vet_3.92) //
etan niśamya vacanaṃ vetālasyāṃsavartinas tasya /
sa jagāda bhūpatis taṃ yogeśvara yoṣitaḥ pāpāḥ // SoKss_12,10.93 (Vet_3.93) //
puruṣaḥ ko'pi hi tādṛk kvāpi kadācid bhaved durācāraḥ /
prāyaḥ sarvatra sadā striyas tu tādṛgvidhā eva // SoKss_12,10.94 (Vet_3.94) //
ity uktavato nṛpateḥ prāgvat skandhāt sa tasya vetālaḥ /
naṣṭo 'bhūt sa ca rājā jagrāha punas tadānayanayatram // SoKss_12,10.95 (Vet_3.95) //
ekādaśas taraṅgaḥ /
tato gatvā punas tasya nikaṭaṃ śiṃśapātaroḥ /
sa trivikramaseno 'tra śmaśānaṃ niśi bhūpatiḥ // SoKss_12,11.1 (Vet_4.1) //
labdhvā muktāttahāsaṃ taṃ vetālaṃ nṛśarīragam /
niḥkampaḥ skandham āropya tūṣṇīm udacalat tataḥ // SoKss_12,11.2 (Vet_4.2) //
calantaṃ ca tam aṃsastho vetālaḥ so 'bravīt punaḥ /
rājan kubhikṣor etasya kṛte ko 'yaṃ tava śramaḥ // SoKss_12,11.3 (Vet_4.3) //
āyāse niṣphale 'muṣmin viveko bata nāsti te /
tad imāṃ śṛṇu mattas tvaṃ kathāṃ pathi vinodinīm // SoKss_12,11.4 (Vet_4.4) //
asti śobhāvatī nāma satyākhyā nagarī bhuvi /
tasyāṃ ca śūdrakākhyo 'bhūd bhūpatiḥ prājyavikramaḥ // SoKss_12,11.5 (Vet_4.5) //
yasya jajvāla jayinaḥ pratāpajvalano niśam /
bandīkṛtārilalanādhūtacāmaramārutaiḥ // SoKss_12,11.6 (Vet_4.6) //
aluptadharmacaraṇasphītā manthe vasuṃdharā /
rājñi yasmin visasmāra rāmādīn api bhūpatīn // SoKss_12,11.7 (Vet_4.7) //
taṃ kadācin mahīpālaṃ priyaśūram upāyayau /
sevārthaṃ mālavād eko namnā vīravaro dvijaḥ // SoKss_12,11.8 (Vet_4.8) //
yasya dharmavatī nāma bhāryā satvavaraḥ sutaḥ /
kanyā vīravatī ceti trayaṃ gṛhaparicchadaḥ // SoKss_12,11.9 (Vet_4.9) //
sevāparicchadaś cānyat trayaṃ kaṭyāṃ kṛpāṇikā /
kare karatalaikatra cāru carma paratra ca // SoKss_12,11.10 (Vet_4.10) //
tāvanmātraparīvāro dīnāraśatapañcakam /
pratyahaṃ prārthayāmāsa rājñas tasmāt sa vṛttaye // SoKss_12,11.11 (Vet_4.11) //
rājāpi sa tam ākārasūcitodārapauruṣam /
vīkṣya tasmai dadau vṛttiṃ sūdrakas tāṃ yathepsitām // SoKss_12,11.12 (Vet_4.12) //
alpe parikare 'py ebhir iyadbhiḥ svarṇarūpakaiḥ /
kim eṣa vyasanaṃ puṣṇāty atha kaṃcana sadvyayam // SoKss_12,11.13 (Vet_4.13) //
ity anveṣṭuṃ samācāraṃ kautukāt sa mahīpatiḥ /
pracchannān sthāpayāmāsa cārānasyātra pṛṣṭhataḥ // SoKss_12,11.14 (Vet_4.14) //
sa ca vīravaraḥ prātaḥ kṛtvā bhūpasya darśanam /
sthitvā ca tasyā madhyāhnaṃ siṃhadvāre dhṛtāyudhaḥ // SoKss_12,11.15 (Vet_4.15) //
gatvā svavṛttilabdhānāṃ dīnārāṇāṃ śataṃ gṛhe /
bhojanārthaṃ svabhāryāyā haste prādāt kilānvaham // SoKss_12,11.16 (Vet_4.16) //
vastrāṅgarāgatāmbūlaṃ krīṇāti sma śatena ca /
śataṃ snātvā ca pūjārthaṃ vyadhād viṣṇoḥ śivasya ca // SoKss_12,11.17 (Vet_4.17) //
viprebhyaḥ kṛpaṇebhyaś ca dadau dānaṃ śatadvayam /
evaṃ vibheje pañcāpi tāni nityaṃ śatāny asau // SoKss_12,11.18 (Vet_4.18) //
tataḥ kṛtvāgnikāryādi bhūktvā gatvaikako niśi /
siṃhadvāre punas tasthau pāṇau karatalāṃ dadhat // SoKss_12,11.19 (Vet_4.19) //
etāṃ satatacaryāṃ ca tasya vīravarasya saḥ /
rājā cāramukhāc chrutvā tutoṣa hṛdi śudrakaḥ // SoKss_12,11.20 (Vet_4.20) //
nivārayāmāsa ca tāṃś cārāṃs tasyānumārgagān /
mene viśeṣapūjārhaṃ puruṣātiśayaṃ ca tam // SoKss_12,11.21 (Vet_4.21) //
atha yāteṣu divaseṣv avahelāvalaṅghite /
grīṣme vīravareṇātra supracaṇḍārkatejasi // SoKss_12,11.22 (Vet_4.22) //
tadīrṣyāta ivodbhūtavidyutkaratalāṃ dadhat /
dhārāprahārī ninadann ājagāma ghanāgamaḥ // SoKss_12,11.23 (Vet_4.23) //
tadā ca ghora meghaughe pravarṣati divāniśam /
siṃhadvāre tathaivāsīt so 'tra vīravaro 'calaḥ // SoKss_12,11.24 (Vet_4.24) //
taṃ ca dṛṣṭvā divā rājā prāsādāgrāt sa śūdrakaḥ /
niśi bhūyas tadārohaj jijñāsus tasya tāṃ sthitim // SoKss_12,11.25 (Vet_4.25) //
jagāda ca tataḥ ko nu siṃhadvāre sthito 'tra bhoḥ /
tac chrutvāhaṃ sthito 'treti so 'pi vīravaro 'bravīt // SoKss_12,11.26 (Vet_4.26) //
aho sudṛḍhasattvo 'yaṃ bhakto vīravaro mayi /
tad eṣa prāpaṇīyo me 'vaśyam eva mahat padam // SoKss_12,11.27 (Vet_4.27) //
iti saṃcintya nṛpatiḥ prāsādād avatīrya saḥ /
śūdrakaḥ śayanaṃ bheje praviśyāntaḥpuraṃ tataḥ // SoKss_12,11.28 (Vet_4.28) //
anyedyuś ca bhṛśaṃ meghe dhārāsāreṇa varṣati /
pradoṣe guptabhavane kāle tamasi jṛmbhite // SoKss_12,11.29 (Vet_4.29) //
punaḥ sa rājā jijñāsuḥ prāsādam adhiruhya tam /
siṃhadvāre sthitaḥ ko 'trety ekākī prāha taṃ sphuṭam // SoKss_12,11.30 (Vet_4.30) //
ahaṃ sthita iti prokte punar vīravareṇa ca /
yāvad vismayate so 'tra rājā taddhairyadarśanāt // SoKss_12,11.31 (Vet_4.31) //
tāvad vidūre śuśrāva sahasā rudatīṃ striyam /
viṣādavikalām ekāṃ pralāpakaruṇasvanam // SoKss_12,11.32 (Vet_4.32) //
na me rāṣṭre parābhūto na daridro na duḥkhitaḥ /
kaś cid asti tad eṣā kā rodity ekākinī niśi // SoKss_12,11.33 (Vet_4.33) //
iti cācintayac chrutvā sa jātakaruṇo nṛpaḥ /
ādideśa ca taṃ vīravaram ekam adhaḥ sthitam // SoKss_12,11.34 (Vet_4.34) //
bho vīravara śṛṇv eṣā dūre strī kāpi roditi /
kāsau roditi kiṃ ceti tvayā gatvā nirūpyatām // SoKss_12,11.35 (Vet_4.35) //
tac chrutvā sa tathety uktvā gantuṃ vīravaras tataḥ /
prāvartata nibaddhāsidhenuḥ karatalākaraḥ // SoKss_12,11.36 (Vet_4.36) //
na ca meghāndhakāraṃ taj jvaladvidyudvilocanam /
sthūladhārāśilāvārṣi rakṣorūpam ajīgaṇat // SoKss_12,11.37 (Vet_4.37) //
prasthitaṃ vīkṣya tādṛśyāṃ tasyāṃ rātrau tam ekakam /
karuṇākautukāviṣṭo rājā prāsādapṛṣṭhataḥ // SoKss_12,11.38 (Vet_4.38) //
āvatīrya gṛhītāsir ekākī tasya pṛṣṭhataḥ /
so 'pi pratasthe tatraiva śudrako 'nupalakṣitaḥ // SoKss_12,11.39 (Vet_4.39) //
sa ca vīravaro gatvā ruditānusṛtikriyaḥ /
bahirnagaryāḥ prāpaikaṃ saras tatra dadarśa ca // SoKss_12,11.40 (Vet_4.40) //
hā śūra hā kṛpālo hā tyāgiñ śūnyā tvayā katham /
vatsyāmītyādi rudatīṃ tāṃ striyaṃ vārimadhyagām // SoKss_12,11.41 (Vet_4.41) //
kā tvaṃ rodiṣi kiṃ caivam ity anvakprāptabhūpatiḥ /
papraccha tāṃ ca sāścaryas tataḥ sāpy evam abhyadhāt // SoKss_12,11.42 (Vet_4.42) //
bho vīravara jānīhi vatsa māṃ pṛthivīm imām /
tasyā mamādhunā rājā śūdrako dhārmikaḥ patiḥ // SoKss_12,11.43 (Vet_4.43) //
tṛtīye ca dine tasya rājño mṛtyur bhaviṣyati /
tādṛśaṃ ca patiṃ prāpsyāmy aham anyaṃ nṛpaṃ kutaḥ // SoKss_12,11.44 (Vet_4.44) //
atas tam anuśocāmi duḥkhitātmānam eva ca /
etac chrutvā sa tāṃ trasta iva vīravaro 'bravīt // SoKss_12,11.45 (Vet_4.45) //
he devi kac cid apy asti ko 'py upāyaḥ sa tādṛśaḥ /
yenāsya na bhavenmṛtyur jagadrakṣāmaṇeḥ prabhoḥ // SoKss_12,11.46 (Vet_4.46) //
iti tad vacanaṃ śrutvā sā jagāda vasuṃdharā /
eko 'sty upāyas taṃ caikaḥ kartuṃ śakto bhavān iti // SoKss_12,11.47 (Vet_4.47) //
tato vīravaro 'vādīt tarhi devi vada drutam /
yāvat tat sādhayāmy āśu ko 'rthaḥ prāṇair mamānyathā // SoKss_12,11.48 (Vet_4.48) //
tac chrutvovāca vasudhā viraḥ ko 'nyas tvayā samaḥ /
svāmibhaktas tad etasya śarmopāyam imaṃ śṛṇu // SoKss_12,11.49 (Vet_4.49) //
rājñā kṛtapratiṣṭāsti yaiṣā rājakulāntike /
uttamā caṇḍikā devī sāṃnidhyotkarṣaśālinī // SoKss_12,11.50 (Vet_4.50) //
tasyai sattvavaraṃ putram upahārīkaroṣi cet /
tan naiṣa rājā mriyate jīvaty anyat samāśatam // SoKss_12,11.51 (Vet_4.51) //
adyaiva caitad bhavatā kṛtaṃ ced asti tac chivam /
anyathāsya tṛtīye 'hni prāpte nāsty eva jīvitam // SoKss_12,11.52 (Vet_4.52) //
ity uktaḥ sa tayā pṛthvyā vīro vīravaras tadā /
yāmi devi karomy etad adhunaivety abhāṣata // SoKss_12,11.53 (Vet_4.53) //
tato bhadraṃ tavety uktvā vasudhā sā tirodadhe /
tac ca sarvaṃ sa śuśrāva guptam anvaksthito nṛpaḥ // SoKss_12,11.54 (Vet_4.54) //
tataś ca gūḍhe jijñāsau tasmin rājñy anugacchati /
śūdrake tvaritaṃ gehaṃ niśi vīravaro yayau // SoKss_12,11.55 (Vet_4.55) //
tatra putropahāro 'sya rājārthe dharayā yathā /
uktas tathābravīt patnyai dharmavatyai vibodhya saḥ // SoKss_12,11.56 (Vet_4.56) //
tac chrutvā sā tam āha sma nātha kāryaṃ śivaṃ prabhoḥ /
tatprabodhya sutasyāsya śiśor vaktu bhavān iti // SoKss_12,11.57 (Vet_4.57) //
tataḥ prabodhya suptaṃ taṃ bālaṃ sattvavaraṃ sutam /
ākhyāya taṃ ca vṛttāntam evaṃ vīravaro 'bravīt // SoKss_12,11.58 (Vet_4.58) //
tat putra caṇḍikādevyā upahārīkṛte tvayi /
rājā jīvaty asau no cet tṛtīye 'hni vipadyate // SoKss_12,11.59 (Vet_4.59) //
etac chrutvaiva bālo 'pi yathārthaṃ nāma darśayan /
aklībacittaḥ pitaraṃ taṃ sa sattvavaro 'bravīt // SoKss_12,11.60 (Vet_4.60) //
kṛtārtho 'haṃ mama prāṇai rājā cet tāta jīvati /
bhuktasya hi tadannasya dattā syān niṣkṛtir mayā // SoKss_12,11.61 (Vet_4.61) //
tatkiṃ vilambyate nītvā bhagavatyāḥ puro 'dhunā /
upahārīkurudhvaṃ mām astu śāntir mayā prabhoḥ // SoKss_12,11.62 (Vet_4.62) //
iti sattvavareṇokte tena vīravaro 'tra saḥ /
sādhu satyaṃ prasūto 'si mattaḥ putrety abhāṣata // SoKss_12,11.63 (Vet_4.63) //
etat so 'nvāgato rājā sarvaṃ śrutvā bahiḥ sthitaḥ /
aha eṣāṃ samaṃ sattvaṃ sarveṣām ity acintayat // SoKss_12,11.64 (Vet_4.64) //
tato vīravaraḥ skandhe kṛtvā sattvavaraṃ sutam /
bharyā dharmavatī cāsya kanyāṃ vīravatīm api // SoKss_12,11.65 (Vet_4.65) //
ubhau tau yayatus tasyāṃ rātrau tac caṇḍikāgṛham /
rājāpi śūdrakaś channaḥ pṛṣṭataḥ sa tayor yayau // SoKss_12,11.66 (Vet_4.66) //
tatra devyāḥ puraḥ skandhāt so 'tha pitrāvatāritaḥ /
devīṃ sattvavaro natvā dhairyarāśir vyajijñapat // SoKss_12,11.67 (Vet_4.67) //
mama mūrdhopahāreṇa rājā jīvatu śudrakaḥ /
anyad varṣaśataṃ devi kuryād rājyam akaṇṭakam // SoKss_12,11.68 (Vet_4.68) //
evam uktavatas tasya sādhu sādhv ity udīrya saḥ /
sūnoḥ sattvavarasyātha kṛṣṭvā karatalāṃ śiśoḥ // SoKss_12,11.69 (Vet_4.69) //
chittvā śiraś caṇḍikāyai devyai vīravaro dadau /
matputreṇopahāreṇa rājā jīvatv iti bruvan // SoKss_12,11.70 (Vet_4.70) //
sādhu kaḥ svāmibhakto 'nyaḥ samo vīravara tvayā /
yenaivam ekasatputraprāṇavyayavidhāyinā // SoKss_12,11.71 (Vet_4.71) //
datto jīvaś ca rājyaṃ ca śudrakasyāsya bhūpateḥ /
ity antarikṣād udagāt tatkṣaṇaṃ tatra bhāratī // SoKss_12,11.72 (Vet_4.72) //
tac ca sarvaṃ nṛpe tasmiṃś channe śṛṇvati pasyati /
kanyā vīravatī sā tu bālā vīravarātmajā // SoKss_12,11.73 (Vet_4.73) //
upetyāśliṣya mūrdhāṇaṃ tasya bhrātur hatasya tam /
vilapanty uruśokāndhā hṛtsphoṭena vyapadyata // SoKss_12,11.74 (Vet_4.74) //
tato vīravaraṃ bhāryā dharmavaty evam abravīt /
rājñas tāvat kṛtaṃ śreyas tad idānīṃ vadāmi te // SoKss_12,11.75 (Vet_4.75) //
nirjñānā yatra bālāpi bhrātṛśokād iyaṃ mṛtā /
naṣṭe 'patyadvaye 'py asmiṃs tatra kiṃ jīvitena me // SoKss_12,11.76 (Vet_4.76) //
prāg eva rājñaḥ śreyorthaṃ mūḍhayā svaśiro mayā /
devyai nopahṛtaṃ tasmād dehy anujñāṃ mamādhunā // SoKss_12,11.77 (Vet_4.77) //
praviṣamy analaṃ tāvad āttāpatyakalevarā /
ityāgrahād vadantīṃ tāṃ so 'tha vīravaro 'bravīt // SoKss_12,11.78 (Vet_4.78) //
evaṃ kuruṣva bhadraṃ te kā hi saṃprati te ratiḥ /
apatyaduḥkhaikamaye jīvitavye manasvini // SoKss_12,11.79 (Vet_4.79) //
kiṃ na datto mayaivātmety eṣā mā bhūc ca te vyathā /
dadyāṃ kiṃ nāham ātmānam anyasādhyaṃ bhaved yadi // SoKss_12,11.80 (Vet_4.80) //
tat pratīkṣasva yāvat te citām atra karomy aham /
amībhir dārubhir devīkṣetranirmāṇasaṃbhṛtaiḥ // SoKss_12,11.81 (Vet_4.81) //
ity uktvā dārubhis taiḥ sa kṛtvā vīravaraś citām /
dīpāgre jvālayāmāsa nyastāpatyaśavadvayām // SoKss_12,11.82 (Vet_4.82) //
tato dharmavatī patnī patitvā sāsya pādayoḥ /
praṇamya devīṃ caṇḍīṃ tāṃ vyajijñapad apāṃsulā // SoKss_12,11.83 (Vet_4.83) //
janmāntare 'py ayaṃ bhūyād āryaputraḥ patir mama /
etat prabhos tu rājño 'stu maddehenāmunā śivam // SoKss_12,11.84 (Vet_4.84) //
ity udīryaiva sā sādhvī tasminn ambhovahelayā /
jvālākalāpajaṭile nipapāta citānale // SoKss_12,11.85 (Vet_4.85) //
tataś ca cintayāmāsa vīro vīravaro 'tra saḥ /
niṣpannaṃ rājakāryaṃ me vāg divyā hy udgatā yathā // SoKss_12,11.86 (Vet_4.86) //
bhuktasya cānnapiṇḍasya jāto 'ham anṛṇaḥ prabhoḥ /
tad idānīṃ mamaikasya keyaṃ jīvitagṛdhnutā // SoKss_12,11.87 (Vet_4.87) //
bharaṇīyaṃ priyaṃ kṛtsnaṃ vyayīkṛtya kuṭumbakam /
jīvayann ekam ātmānaṃ mādṛśaḥ ko hi śobhate // SoKss_12,11.88 (Vet_4.88) //
tat kim ātmopahāreṇāpy etāṃ prīṇāmi nāmbikām /
ity ālocya sa devīṃ tāṃ stutyā prāg upatasthivān // SoKss_12,11.89 (Vet_4.89) //
jaya mahiṣāsuramāriṇi dāriṇi rurudānavasya śūlakare /
jaya vibudhotsavakāriṇi dhāriṇi bhuvanatrayasya mātṛvare // SoKss_12,11.90 (Vet_4.90) //
jaya jagad arcitacaraṇe śaraṇe niḥśreyasasya bhaktānām /
jaya dhṛtabhāskarakiraṇe haraṇe duritāndhakāravṛndānām // SoKss_12,11.91 (Vet_4.91) //
jaya kāli jaya kapālini jaya kaṅkālini śive namas te 'stu /
śūdrakanṛpater adhunā prasīda manmastakopahāreṇa // SoKss_12,11.92 (Vet_4.92) //
ity upasthāya devyāṃ sa tasyāṃ vīravaraḥ punaḥ /
sadyaḥ karatalāghātenottamāṅgaṃ svamacchinat // SoKss_12,11.93 (Vet_4.93) //
tad ālokyākhilaṃ tatra channasthaḥ śudrako nṛpaḥ /
sākulaś ca saduḥkhaś ca sāścaryaś ca vyacintayat // SoKss_12,11.94 (Vet_4.94) //
aho kim apy anenaitad anyatrādṛṣṭam aśrutam /
sādhunā sakuṭumbena duḥkaraṃ matkṛte kṛtam // SoKss_12,11.95 (Vet_4.95) //
vicitre 'py atra saṃsāre dhīraḥ syādīdṛśaḥ kutaḥ /
akhyāpayan prabho arthe parokṣaṃ yo dadāty asūn // SoKss_12,11.96 (Vet_4.96) //
etasya copakārosya na kuryāṃ sadṛśaṃ yadi /
tan me kā prabhutā kiṃ ca jīvitavyaṃ paśor iva // SoKss_12,11.97 (Vet_4.97) //
iti saṃcintya nṛpatiḥ khaḍgam ākṛṣya kopataḥ /
upetya śūdrako devīṃ tāṃ pravīro vyajijñapat // SoKss_12,11.98 (Vet_4.98) //
satatānuprapannasya bhagavaty adhunāmunā /
mama mūrdhopahāreṇa suprītā kurv anugraham // SoKss_12,11.99 (Vet_4.99) //
ayaṃ vīravaro vipro nāmānuguṇaceṣṭitaḥ /
madartham ujjhitaprāṇaḥ sakuṭumbo 'pi jīvatu // SoKss_12,11.100 (Vet_4.100) //
ity udīryāsinā rājā śiraś chettuṃ sa śūdrakaḥ /
yāvat pravartate tāvad udabhūd bhāratī divaḥ // SoKss_12,11.101 (Vet_4.101) //
mā sāhasaṃ kṛthās tuṣṭā sattvenānena te hy aham /
pratyujjīvatu sāpatyadāro vīravaro dvijaḥ // SoKss_12,11.102 (Vet_4.102) //
ity uktvā vyaramad vāk sā sa cottasthau saputrakaḥ /
sākaṃ duhitrā patnyā ca jīvan vīravaro 'kṣataḥ // SoKss_12,11.103 (Vet_4.103) //
tad vilokyādbhutaṃ rājā channo bhūtvā punaś ca saḥ /
paśyann atṛptas tām āsīd dṛṣṭyā harṣāśrupūrṇayā // SoKss_12,11.104 (Vet_4.104) //
so 'pi vīravaro dṛṣṭvā suptotthita ivāśu tam /
putradāraṃ tathātmānam abhūd vibhrāntamānasaḥ // SoKss_12,11.105 (Vet_4.105) //
papraccha ca pṛthaṅ nāmagrāhaṃ dārasutān sa tān /
bhasmībhūtāḥ kathaṃ yūyaṃ jīvantaḥ puna utthitāḥ // SoKss_12,11.106 (Vet_4.106) //
mayāpi svaśiraś chinnaṃ jīvāmy eṣaś ca kiṃ nv idam /
kiṃ vibhramo 'yam āho svit suspaṣṭo devyanugrahaḥ // SoKss_12,11.107 (Vet_4.107) //
evaṃ vadan sa tair ūce dārāpatyair alakṣitaḥ /
devyanugraha evāyaṃ jīvāmo yad amī iti // SoKss_12,11.108 (Vet_4.108) //
tataḥ sa tat tathā matvā natvā vīravaro 'mbakām /
ādāya putradārāṃs tānsiddhakāryo gṛhaṃ yayau // SoKss_12,11.109 (Vet_4.109) //
tatra praveśya putraṃ taṃ bhāryāṃ duhitaraṃ ca tām /
siṃhadvāram agād rājño rātrau tasyāṃ sa pūrvavat // SoKss_12,11.110 (Vet_4.110) //
rājā sa śūdrako 'py etad dṛṣṭvā sarvam alakṣitaḥ /
gatvāruroha svāvāsaprāsādaṃ taṃ punas tadā // SoKss_12,11.111 (Vet_4.111) //
vyāharac ca sthitaḥ ko 'tra siṃhadvārīti pṛṣṭhataḥ /
tato vīravaro 'vādīt saiṣa tiṣṭhāmy ahaṃ prabho // SoKss_12,11.112 (Vet_4.112) //
devādeśād gataś cāham abhūvaṃ tāṃ striyaṃ prati /
rākṣasīva ca sā kvāpi dṛṣṭanaṣṭaiva me gatā // SoKss_12,11.113 (Vet_4.113) //
etac chrutvā vacas tasya rājā vīravarasya saḥ /
sutarāṃ vismayāviṣṭo dṛṣṭodanto vyacintayat // SoKss_12,11.114 (Vet_4.114) //
aho samudragambhīradhīracittā manasvinaḥ /
kṛtvāpy ananyasāmānyam ullekhaṃ nodgiranti ye // SoKss_12,11.115 (Vet_4.115) //
ity ādy ākalayaṃs tūṣṇīṃ prāsādād avaruhya saḥ /
praviśyāntaḥpuraṃ rājā rātriśeṣaṃ nināya tam // SoKss_12,11.116 (Vet_4.116) //
prātaś cāsthānasamaye darśanopagatasthite /
tasmin vīravare prītas tathā kṛtsnaṃ sa bhūpatiḥ // SoKss_12,11.117 (Vet_4.117) //
tadīyaṃ rātrivṛttāntaṃ mantribhyas tam avarṇayat /
yathā babhūvur āścaryamohitā iva te 'khilāḥ // SoKss_12,11.118 (Vet_4.118) //
dadau tasmai saputrāya prītyā vīravarāya ca /
lāṭadeśe tato rājyaṃ sa karṇāṭayute nṛpaḥ // SoKss_12,11.119 (Vet_4.119) //
tato 'tra tulyavibhavāv anyonyasyopakāriṇau /
āsātāṃ tau sukhaṃ vīravaraśūdrakabhūpatī // SoKss_12,11.120 (Vet_4.120) //
ity ākhyāya kathām etāṃ vetālo 'tyadbhutāṃ tadā /
taṃ trivikramasenaṃ sa rājānam avadat punaḥ // SoKss_12,11.121 (Vet_4.121) //
tad brūhi rājann eteṣu vīraḥ sarveṣu ko 'dhikaḥ /
pūrva eva sa śāpas te yadi jānan na vakṣyasi // SoKss_12,11.122 (Vet_4.122) //
etac chrutvā sa bhūpālo vetālaṃ pratyuvāca tam /
eteṣu śudrako rājā pravīraḥ so 'khileṣv iti // SoKss_12,11.123 (Vet_4.123) //
tato 'bravīt sa vetālo rājan vīravaro na kim /
so 'dhiko yasya tulyo 'syāṃ pṛthvyām eva na jāyate // SoKss_12,11.124 (Vet_4.124) //
tatpatnī nādhikā kiṃ vā strībhutā yānvamanyata /
tathopahārapaśutāṃ sūnoḥ pratyakṣadarśinī // SoKss_12,11.125 (Vet_4.125) //
sa vā sattvavaro nātra tatputro 'bhyadhikaḥ katham /
bālasyāpi sato yasya sattvotkarṣaḥ sa tādṛśaḥ // SoKss_12,11.126 (Vet_4.126) //
tat kasmāc chudrakaṃ bhūpam ebhyas tvaṃ bhāṣase 'dhikam /
ity uktavantaṃ vetālaṃ sa jagāda punar nṛpaḥ // SoKss_12,11.127 (Vet_4.127) //
maivaṃ vīravaras tāvat sa tādṛkkulaputrakaḥ /
tasya prāṇaiḥ sutair dāraiḥ svāmisaṃrakṣaṇaṃ vratam // SoKss_12,11.128 (Vet_4.128) //
tatpatnī sāpi kulajā sādvī patyekadevatā /
bhartṛvartmānusāreṇa tasyā dharmo 'stu ko 'paraḥ // SoKss_12,11.129 (Vet_4.129) //
tābhyāṃ jātas tu tadrūpa eva sattvavaro 'pi saḥ /
yādṛśās tantavaḥ kāmaṃ tādṛśo jāyate paṭaḥ // SoKss_12,11.130 (Vet_4.130) //
yeṣāṃ prāṇais tu bhṛtyānāṃ nṛpair ātmābhirakṣyate /
teṣām arthe tyajandehaṃ śudrako 'tra viśiṣyate // SoKss_12,11.131 (Vet_4.131) //
ity ākarṇya vacaḥ sa tasya nṛpater aṃsād asaṃlakṣitaḥ vetālaḥ sahasā yayau nijapadaṃ bhūyo 'pi tanmāyayā /
rājāpy uccalito babhūva punar apy ānetum etaṃ pathā pūrveṇaiva suniścitaḥ pitṛvane tasmin sa tasyāṃ niśi // SoKss_12,11.132 (Vet_4.132) //
dvādaśas taraṅgaḥ /
tatas tasya punar gatvā śiṃśapāśākhino 'ntikam /
tathaivollambamānaṃ taṃ dṛṣṭvā naraśarīragam // SoKss_12,12.1 (Vet_5.1) //
vetālam avatāryaiva kṛtvāsmai bahu vaikṛtam /
sa trivikramaseno drāg gantuṃ pravavṛte tataḥ // SoKss_12,12.2 (Vet_5.2) //
āgacchantaṃ ca taṃ tūṣṇīṃ vetālaḥ pūrvavatpathi /
rātrau mahāśmaśāne 'tra skandhastho vyājahāra saḥ // SoKss_12,12.3 (Vet_5.3) //
rājann abhiniviṣṭo 'si kaṣṭe 'tyantapriyo 'si ca /
tat te cetovinodāya varṇayāmi kathāṃ śṛṇu // SoKss_12,12.4 (Vet_5.4) //
ujjayinyām abhūd vipraḥ puṇyasenasya bhūpateḥ /
anujīvī priyo 'mātyo harisvāmīti sadguṇaḥ // SoKss_12,12.5 (Vet_5.5) //
tasyātmano 'nurūpāyāṃ bhāryāyāṃ gṛhamedhinaḥ /
guṇavān sadṛśaḥ putro devasvāmīty ajāyata // SoKss_12,12.6 (Vet_5.6) //
tadvac cānanya sāmānya rūpalāvaṇya viśrutā /
kanyā somaprabhā nāma tasyānvarthodapadyata // SoKss_12,12.7 (Vet_5.7) //
sā pradeyā satī kanyā rūpotkarṣābhimāninī /
mātur mukhena pitaraṃ bhrātaraṃ ca jagāda tam // SoKss_12,12.8 (Vet_5.8) //
śūrasya jñānino vāhaṃ deyā vijñānino 'pi vā /
anyasmai nāsmi dātavyā kāryaṃ majjīvitena cet // SoKss_12,12.9 (Vet_5.9) //
tac chrutvā tādṛśaṃ tasyāś cinvann ekatamaṃ varam /
tatpitā sa harisvāmī yāvac cintāṃ vahaty alam // SoKss_12,12.10 (Vet_5.10) //
tāvad vyasarjī rajñā sa puṇyasenena dūtyayā /
saṃdhyarthaṃ vigrahāyāta dākṣiṇātyanṛpāntikam // SoKss_12,12.11 (Vet_5.11) //
kṛtakāryaś ca tatrāsāv ekenābhyetya tāṃ sutām /
yācito 'bhūd dvijāgryeṇa śrutatadrūpasaṃpadā // SoKss_12,12.12 (Vet_5.12) //
vijñānino jñānino vā śūrād vā nāparaṃ patim /
matputrīcchati tat teṣāṃ madhyāt kathaya ko bhavān // SoKss_12,12.13 (Vet_5.13) //
ity uktas tena bhāryārthaḥ sa harisvāminā dvijaḥ /
ahaṃ jānāmi vijñānam iti taṃ pratyabhāṣata // SoKss_12,12.14 (Vet_5.14) //
tarhi tad darśayasveti puna uktaś ca tena saḥ /
vijñānī kalpayāmāsa svaśaktyā dyucaraṃ ratham // SoKss_12,12.15 (Vet_5.15) //
māyāyantrarathe tatra taṃ harisvāminaṃ kṣaṇāt /
āropya nītvā svargādīṃ lokāṃs tasmā adarśayat // SoKss_12,12.16 (Vet_5.16) //
ānināya ca tuṣṭaṃ taṃ tatraiva kaṭakaṃ punaḥ /
dākṣiṇātyasya nṛpater yatrāyātaḥ sa kāryataḥ // SoKss_12,12.17 (Vet_5.17) //
tataḥ so 'smai harisvāmī pratiśuśrāva tāṃ sutām /
vijñānine vivāhaṃ ca niścikāyāhni saptame // SoKss_12,12.18 (Vet_5.18) //
tatkālam ujjayinyām apy anyenaitya dvijanmanā /
devasvāmī sa tatputraḥ svasāraṃ tām ayācyata // SoKss_12,12.19 (Vet_5.19) //
jñānivijñāniśūrebhyo nānyam icchati sā patim /
iti tenāpi so 'py uktaḥ śūram ātmānam abhyadhāt // SoKss_12,12.20 (Vet_5.20) //
tato darśitaśastrāstraśriye tasmai dvijo 'nujām /
devasvāmī sa śūrāya dātuṃ tāṃ pratyapadyata // SoKss_12,12.21 (Vet_5.21) //
saptame 'hni ca tatraiva vivāhaṃ gaṇakoktitaḥ /
tasyāpi so 'bhyadhān mātuḥ parokṣaṃ kṛtaniścayaḥ // SoKss_12,12.22 (Vet_5.22) //
tanmātāpi harisvāmibhāryā tatkalam eva sā /
kenāpy etya tṛtīyena sutāṃ tāṃ yācitā pṛthak // SoKss_12,12.23 (Vet_5.23) //
jñānī śūro 'tha vijñānī bhartāsmad duhitur mataḥ /
ity uktaś ca tayā mātar ahaṃ jñānīti so 'bhyadhāt // SoKss_12,12.24 (Vet_5.24) //
pṛṣṭvā bhūtaṃ bhaviṣyac ca tasmai tāṃ jñānine sutām /
pratijajñe pradātuṃ sāpy ahni tatraiva saptame // SoKss_12,12.25 (Vet_5.25) //
anyedyuś cāgataḥ so 'tra harisvāmī yathā kṛtam /
patnyaiḥ putrāya cācakhyau taṃ kanyādānaniścayam // SoKss_12,12.26 (Vet_5.26) //
tau ca taṃ svakṛtaṃ tasmai bhinnaṃ bhinnam avocatām /
so 'pi tenākulo jajñe varatrayanimantraṇāt // SoKss_12,12.27 (Vet_5.27) //
athodvāhadine tasmin harisvāmigṛhe varāḥ /
āyayur jñānivijñāniśūrās tatra trayo 'pi te // SoKss_12,12.28 (Vet_5.28) //
tatkālaṃ cātra sā citraṃ kanyā somaprabhā vadhuḥ /
aśaṅkitaṃ gatā kvāpi na vicityāpy alabhyata // SoKss_12,12.29 (Vet_5.29) //
tato 'bravīd dharisvāmī jñāninaṃ taṃ sasaṃbhramaḥ /
jñāninn idānīṃ brūhy āśu duhitā me kva sā gatā // SoKss_12,12.30 (Vet_5.30) //
tac chrutvā so 'vadaj jñānī rākṣasenāpahṛtya sā /
nītā vindhyāṭavīṃ dhūmaśikhena vasatiṃ nijām // SoKss_12,12.31 (Vet_5.31) //
ity ukto jñāninā bhīto harisvāmī jagāda saḥ /
hā dhik kathaṃ sā prapyeta vivāhaś cāpi hā katham // SoKss_12,12.32 (Vet_5.32) //
śrutvaitat prāha vijñānī dhīro bhava nayāmi vaḥ /
tatrādhunaiva yatraiṣo jñānī vadati tāṃ sthitām // SoKss_12,12.33 (Vet_5.33) //
ity uktvā tatkṣaṇaṃ kṛtvā rathaṃ sarvāstrasaṃyutam /
tatrāropya harisvāmijñāniśūrān khagāmini // SoKss_12,12.34 (Vet_5.34) //
tān sa saṃprāpayāmāsa kṣaṇād vindhyāṭavībhuvi /
jñāninā tāṃ samākhyātāṃ vasatiṃ tatra rakṣasaḥ // SoKss_12,12.35 (Vet_5.35) //
tatra taṃ rākṣasaṃ kruddhaṃ jñātavṛttāntanirgatam /
śūro 'tha yodhayāmāsa harisvāmipuraskṛtaḥ // SoKss_12,12.36 (Vet_5.36) //
tadāścaryam abhūd yuddhaṃ tayor mānuṣarakṣasoḥ /
citrāstrayodhinoḥ stryarthaṃ rāmarāvaṇayor iva // SoKss_12,12.37 (Vet_5.37) //
kṣaṇena ca sa saṅgrāmadurmadasyāpi rakṣasaḥ /
ardhacandreṇa bāṇena śūras tasyācchinac chiraḥ // SoKss_12,12.38 (Vet_5.38) //
hate rakṣasi tāṃ somaprabhām āptāṃ tadāspadāt /
ādāya vijñānirathenājagmus te tato 'khilāḥ // SoKss_12,12.39 (Vet_5.39) //
harisvāmigṛhaṃ prāpya teṣāṃ lagne 'py upasthite /
jñānivijñāniśūrāṇāṃ vivāda udabhūn mahān // SoKss_12,12.40 (Vet_5.40) //
jñānī jagāda nāhaṃ cej jānīyāṃ tad iyaṃ katham /
prāpyeta kanyā gūḍhasthā deyā mahyam asāv itaḥ // SoKss_12,12.41 (Vet_5.41) //
vijñānī tv avadan nāhaṃ kuryāṃ ced vyomagaṃ ratham /
gamāgamau kathaṃ syātāṃ devānām iva vaḥ kṣaṇāt // SoKss_12,12.42 (Vet_5.42) //
kathaṃ syāc cārathaṃ yuddhaṃ rathinā rakṣasā saha /
tasmān mahyam iyaṃ deyā lagno hy eṣa mayājitaḥ // SoKss_12,12.43 (Vet_5.43) //
śūro 'py uvāca hanyāṃ cen nāhaṃ taṃ rākṣasaṃ raṇe /
tad yuvābhyāṃ kṛte yatne 'py etāṃ kanyāṃ ka ānayet // SoKss_12,12.44 (Vet_5.44) //
tan mahyam eṣā dātavyety evaṃ teṣu vivādiṣu /
harisvāmī kṣaṇaṃ tūṣṇīm āsīd udbhrāntamānasaḥ // SoKss_12,12.45 (Vet_5.45) //
tat kasmai sātra deyeti rājan vadatu me bhavān /
na vadiṣyasi jānaṃś cet tat te mūrdhā sphuṭiṣyati // SoKss_12,12.46 (Vet_5.46) //
iti vetālatas tasmāc chrutvā maunaṃ vihāya ca /
sa trivikramasenas tam uvācaivaṃ mahīpatiḥ // SoKss_12,12.47 (Vet_5.47) //
śūrāya sā pradātavyā yena prāṇapaṇodyamāt /
arjitā bahuvīryeṇa hatvā taṃ yudhi rākṣasam // SoKss_12,12.48 (Vet_5.48) //
jñānivijñāninau tv asya dhātrā karmakarau kṛtau /
sadā gaṇakatakṣāṇau paropakaraṇe na kim // SoKss_12,12.49 (Vet_5.49) //
ity uktaṃ manujapater niśamya tasya skandhāgrāt sapadi sa pūrvavaj jagāma /
vetālo nijapadam eva so 'pi rājānudvegaḥ punar api taṃ prati pratasthe // SoKss_12,12.50 (Vet_5.50) //
trayodaśas taraṅgaḥ /
tato gatvā punas tasmāt prāpya taṃ śiṃśapātaroḥ /
vetālaṃ prāgvad ādāya skandhe maunena bhūpatiḥ // SoKss_12,13.1 (Vet_6.1) //
sa trivikramaseno 'tra yāvad āgacchati drutam /
tāvat pathi sa vetālo bhūyo 'py evam uvāca tam // SoKss_12,13.2 (Vet_6.2) //
rājan sudhīḥ susattvaś ca bhavāṃs tena priyo 'si me /
ato vinodinīṃ vacmi kathāṃ praśnaṃ ca me śṛṇu // SoKss_12,13.3 (Vet_6.3) //
āsīd rājā yaśaḥketur iti khyāto mahītale /
tasya śobhāvatī nāma rājadhāny abhavat purī // SoKss_12,13.4 (Vet_6.4) //
tasyām abhūn nagaryāṃ ca gauryāyatanam uttamam /
tasya dakṣiṇataś cāsīd gaurītīrthābhidhaṃ saraḥ // SoKss_12,13.5 (Vet_6.5) //
tasyāṣāḍhacaturdaśyāṃ śuklāyāṃ prativatsaram /
yātrāyāṃ snātum eti sma nānādigbhyo mahājanaḥ // SoKss_12,13.6 (Vet_6.6) //
ekadā ca tithau tasyāṃ snātum atrāyayau yuvā /
rajako dhavalo nāma grāmād brahmasthalābhidhāt // SoKss_12,13.7 (Vet_6.7) //
so 'paśyad rajakasyātra tīrthe snānāgatāṃ sutām /
kanyāṃ śuddhapaṭākhyasya nāmnā madanasundarīm // SoKss_12,13.8 (Vet_6.8) //
indor lāvaṇyahāriṇyā tayā sa hṛtamānasaḥ /
anviṣya tannāmakule kāmārto 'tha gṛhaṃ yayau // SoKss_12,13.9 (Vet_6.9) //
tatrānavasthitas tiṣṭhan nirāhāras tayā vinā /
pṛṣṭho mātrārtayā tasyai tac chaśaṃsa manogatam // SoKss_12,13.10 (Vet_6.10) //
sā gatvā vimalākhyāya tat svabhartre nyavedayat /
so 'py āgatya tathāvasthaṃ dṛṣṭvā taṃ sutam abhyadhāt // SoKss_12,13.11 (Vet_6.11) //
kiṃ viṣīdasi putraivam aduṣprāpye 'pi vāñchite /
sa hi madyācitaḥ śuddhapaṭo dāsyati te sutām // SoKss_12,13.12 (Vet_6.12) //
anyūnā hi vayaṃ tasmāt kulenārthena karmaṇā /
taṃ vedmy ahaṃ sa māṃ vetti tenaitan me na duḥkaram // SoKss_12,13.13 (Vet_6.13) //
ity āśvāsya sa taṃ putram āhārādau pravartya ca /
tadyukto vimalo 'nyedyur yayau śuddhapaṭāspadam // SoKss_12,13.14 (Vet_6.14) //
yayāce cātra putrasya tasyārthe dhavalasya saḥ /
kanyāṃ tasmāt sa cāsmai tāṃ pratiśuśrāva sādaram // SoKss_12,13.15 (Vet_6.15) //
lagnaṃ niścitya cānyedyus tāṃ sa śuddhapaṭaḥ sutām /
dhavalāya dadau tasmai tulyāṃ madanasundarīm // SoKss_12,13.16 (Vet_6.16) //
kṛtodvāhaś ca sa tayā sākaṃ darśanasaktayā /
bhāryayā svapitur gehaṃ jagāma dhavalaḥ kṛtī // SoKss_12,13.17 (Vet_6.17) //
sukhasthitasya tasyātha kadācic chvaśurātmajaḥ /
tasyā madanasundaryā bhrātā tatrāgato 'bhavat // SoKss_12,13.18 (Vet_6.18) //
sa kṛtapraśrayaḥ sarvaiḥ svasrāśliṣyābhinanditaḥ /
saṃbandhipṛṣṭakuśalo viśrāntaś ca jagāda tān // SoKss_12,13.19 (Vet_6.19) //
ahaṃ madanasundaryā jāmātuś ca nimantraṇe /
tātena preṣito yasmād devīpūjotsavo 'sti naḥ // SoKss_12,13.20 (Vet_6.20) //
śraddhāya caitat tadvākyaṃ yathārhaiḥ pānabhojanaiḥ /
te saṃbandhyādayaḥ sarve tad ahas tam upācaran // SoKss_12,13.21 (Vet_6.21) //
prātar madanasundaryā svaśuryeṇa ca tena saḥ /
sahito dhavalaḥ prāyād gṛhaṃ tac chvāśuraṃ prati // SoKss_12,13.22 (Vet_6.22) //
prāpya śobhāvatīṃ tāṃ ca purīm ātmatṛtīyakaḥ /
dadarśa nikaṭaṃ prāpya sa gauryāyatanaṃ mahat // SoKss_12,13.23 (Vet_6.23) //
nijagāda ca tau bhāryāśvaśuryau śraddhayā tataḥ /
etam etāṃ bhagavatīṃ paśyāmo devatām iha // SoKss_12,13.24 (Vet_6.24) //
tac chrutvā sa śvaśuryas taṃ niṣedhaṃ pratyabhāṣata /
iyanto riktahastāḥ kiṃ paśyāmo devatām iti // SoKss_12,13.25 (Vet_6.25) //
ahaṃ tāvad vrajāmy eko yuvām atraiva tiṣṭhatam /
ity uktvā dhavalo draṣṭuṃ devīṃ tāṃ sa tato yayau // SoKss_12,13.26 (Vet_6.26) //
praviśyāyatanaṃ tasyāḥ praṇamya ca vibhāvya ca /
tām aṣṭādaśadordaṇḍakhaṇḍitoccaṇḍadānavām // SoKss_12,13.27 (Vet_6.27) //
pādapadmatalākṣiptamahiṣāsuramardinīm /
sa vidhipreraṇotpannabuddhir evam acintayat // SoKss_12,13.28 (Vet_6.28) //
jīvopahārair vividhair imāṃ devīṃ jano 'rcati /
ahaṃ tu siddhyai kiṃ naitāṃ prīṇāmy ātmopahārataḥ // SoKss_12,13.29 (Vet_6.29) //
iti dhyātvaiva tadgarbhagṛhād ādāya nirjanāt /
khaḍgaṃ sāṃyātrikaiḥ kaiścid devyāḥ prāk prābhṛtīkṛtam // SoKss_12,13.30 (Vet_6.30) //
baddhvā śiroruhair ghaṇṭāśṛṅkhalāyāṃ nijaṃ śiram /
cicchedaitena khaḍgena tac chinnaṃ cāpatad bhuvi // SoKss_12,13.31 (Vet_6.31) //
ciraṃ yāvat sa nāyāti tāvad gatvā tam īkṣitum /
tatraiva devībhavane tacchvaśuryo viveśa saḥ // SoKss_12,13.32 (Vet_6.32) //
so 'pi dṛṣṭvā tam utkṛttamūrdhānaṃ bhaginīpatim /
vyāmohitas tathaiva svaṃ śiras tenāsinācchinat // SoKss_12,13.33 (Vet_6.33) //
so 'pi yāvac ca nāyāti tāvad udbhrāntamānasā /
taddevībhavanaṃ sāpi yayau madanasundarī // SoKss_12,13.34 (Vet_6.34) //
praviśya dṛṣṭvaiva patiṃ bhrātaraṃ ca tathāgatau /
hā kim etad dhatāsmīti vilapanty apatad bhuvi // SoKss_12,13.35 (Vet_6.35) //
kṣaṇāc cotthāya śocantī tāv akāṇḍahatāv ubhau /
kiṃ mamāpy adhunānena jīvitenety acintayat // SoKss_12,13.36 (Vet_6.36) //
vyajijñapac ca devīṃ tāṃ dehatyāgonmukhī satī /
devi saubhāgyacāritravidhānaikādhidevate // SoKss_12,13.37 (Vet_6.37) //
adhyāsitaśarīrārdhe bhartur māraripor api /
aśeṣalalanālokaśaraṇye duḥkhahāriṇi // SoKss_12,13.38 (Vet_6.38) //
hṛtāv ekapade kasmād bhartā bhrātā ca me tvayā /
na yuktam etan mayi te nityabhaktā hy ahaṃ tvayi // SoKss_12,13.39 (Vet_6.39) //
tan me śritāyāḥ śaraṇaṃ śṛṇv ekaṃ kṛpaṇaṃ vacaḥ /
etāṃ tāvat tyajāmy atra daurbhāgyopahatāṃ tanum // SoKss_12,13.40 (Vet_6.40) //
janiṣye devi bhūyas tu yatra kutrāpi janmani /
tatraitāv eva bhūyāstāṃ dvau bhartṛbhrātarau mama // SoKss_12,13.41 (Vet_6.41) //
iti saṃstutya vijñapya devīṃ natvā ca tāṃ punaḥ /
pāśaṃ viracayāmāsa latayāśokapādape // SoKss_12,13.42 (Vet_6.42) //
tatrārpayati yāvac ca pāśe kaṇṭhaṃ vitatya sā /
tāvat tatroccacāraivaṃ bhāratī gaganāṅgaṇāt // SoKss_12,13.43 (Vet_6.43) //
mā kṛthāḥ sāhasaṃ putri bālāyā api te 'munā /
sattvotkarṣeṇa tuṣṭāsmi pāśam etaṃ parityaja // SoKss_12,13.44 (Vet_6.44) //
saṃśleṣaya śiraḥ svaṃ svaṃ bhartṛbhrātṛkabandhayoḥ /
uttiṣṭhatāṃ te jīvantāv etau dvāv api madvarāt // SoKss_12,13.45 (Vet_6.45) //
etac chrutvaiva saṃtyajya pāśaṃ harṣād upetya sā /
avibhāvyātirabhasād bhrāntā madanasundarī // SoKss_12,13.46 (Vet_6.46) //
bālā bhartṛśiro bhrātṛdehena samayojayat /
bhartṛdehena ca bhrātṛśiro vidhiniyogataḥ // SoKss_12,13.47 (Vet_6.47) //
tato 'kṣatāṅgau jīvantāv ubhāv uttasthatuś ca tau /
śirovinimayāj jātasaṃkarau kāyayor mithaḥ // SoKss_12,13.48 (Vet_6.48) //
athānyonyoditasvasvayathāvṛttāntatoṣiṇaḥ /
praṇamya devīṃ śarvānīṃ yatheṣṭaṃ te yayus trayaḥ // SoKss_12,13.49 (Vet_6.49) //
yāntī ca dṛṣṭvā svakṛtaṃ śirovinimayaṃ tayoḥ /
vignā kiṃkāryatāmūḍhā sābhūn madanasundarī // SoKss_12,13.50 (Vet_6.50) //
tad brūhi rājan ko bhartā tasyāḥ saṃkīrṇayos tayoḥ /
purvoktaḥ syāt sa śāpas te jānāno na bravīṣi cet // SoKss_12,13.51 (Vet_6.51) //
ity ākarṇya kathāpraśnaṃ rājā vetālatas tataḥ /
sa trivikramaseno 'tra tam evaṃ pratyabhāṣata // SoKss_12,13.52 (Vet_6.52) //
yat saṃsthaṃ tatpatiśiraḥ saiṣa tasyāḥ patis tayoḥ /
pradhānaṃ ca śiro 'ṅgeṣu pratyabhijñā ca tadgatā // SoKss_12,13.53 (Vet_6.53) //
ity uktavato nṛpates tasyāṃsāt punar atarkitaḥ sa yayau /
vetālaḥ sa ca rājā jagāma bhūyas tam ānetum // SoKss_12,13.54 (Vet_6.54) //
caturdaśas taraṅgaḥ /
tato gatvā punaḥ prāpya vetālaṃ śiṃśapātaroḥ /
sa trivikramasenas taṃ skandhe jagrāha bhūpatiḥ // SoKss_12,14.1 (Vet_7.1) //
gṛhītvā prasthitaṃ taṃ ca vetālaḥ so 'bravīt pathi /
rājañ śramavinodārthaṃ kathām ākhyāmi te śṛṇu // SoKss_12,14.2 (Vet_7.2) //
astīha tāmraliptīti purī pūrvāmbudhes taṭe /
caṇḍasenābhidhānaś ca rājā tasyām abhūt puri // SoKss_12,14.3 (Vet_7.3) //
parāṅmukhaḥ parastrīṣu yo na saṅgrāmabhūmiṣu /
hartā ca śatrulakṣmīṇāṃ na paradravyasaṃpadām // SoKss_12,14.4 (Vet_7.4) //
tasyaikadā dākṣiṇātyo rājaputro janapriyaḥ /
āyayau sattvaśīlākhyaḥ siṃhadvāre 'tra bhūpateḥ // SoKss_12,14.5 (Vet_7.5) //
tatra cātmānam āvedya nairdhanyāttaṃ nṛpaṃ prati /
kapaṭaṃ pāṭayāmāsa rājaputraiḥ sahāparaiḥ // SoKss_12,14.6 (Vet_7.6) //
tataḥ kārpaṭiko bhūtvā bahūny abdāni tatra saḥ /
tasthau kurvan sadā sevān naiva prāpa phalaṃ nṛpāt // SoKss_12,14.7 (Vet_7.7) //
yadi rājānvaye janma nirdhanatvaṃ kim īdṛśam /
nirdhanatve 'pi kiṃ dhātrā kṛteyaṃ me mahecchatā // SoKss_12,14.8 (Vet_7.8) //
ayaṃ hi sevamānaṃ mām evaṃ kliṣṭaparicchadam /
ciraṃ kṣudhāvasīdantaṃ rājā nādyāpi vīkṣate // SoKss_12,14.9 (Vet_7.9) //
iti yāvac ca sa dhyāyaty atra kārpaṭikas tataḥ /
tāvad ākheṭakārthaṃ sa niragād ekadā nṛpaḥ // SoKss_12,14.10 (Vet_7.10) //
tasmin kārpaṭike dhāvaty agre laguḍavāhini /
jagāma cāśvapādātayutaḥ so 'tha mṛgāṭavīm // SoKss_12,14.11 (Vet_7.11) //
kṛtākheṭaś ca tatrārān mahāntaṃ mattasūkaram /
anudhāvan kṣaṇāt prāpad atidūraṃ vanāntaram // SoKss_12,14.12 (Vet_7.12) //
tatra parṇatṛṇacchannamārge hāritasūkaraḥ /
śrānto mahāvane so 'tha rājā diṅmoham āyayau // SoKss_12,14.13 (Vet_7.13) //
ekaḥ kārpaṭikaś cātha sa taṃ vātāśvapṛṣṭhagam /
prānānapekṣo 'nuyayau padātiḥ kṣuttṛṣārditaḥ // SoKss_12,14.14 (Vet_7.14) //
taṃ ca dṛṣṭvā tathābhūtam anvāyātaṃ sa bhūpatiḥ /
sasneham avadat kaccid vetsi mārgaṃ yathāgatam // SoKss_12,14.15 (Vet_7.15) //
tadākarṇyāñjaliṃ baddhvā sa taṃ kārpaṭiko 'bhyadhāt /
vedmi kiṃ ca kṣaṇaṃ tāvad iha viśrāmyatu prabhuḥ // SoKss_12,14.16 (Vet_7.16) //
dyuvadhūmekhalāmadhyamaṇir eṣa hi saṃprati /
dedīpyate sphuradraśmiśikhājālo 'bjinīpatiḥ // SoKss_12,14.17 (Vet_7.17) //
etac chrutvā sa rājā taṃ soparodham abhāṣata /
tarhi kvāpīha pānīyaṃ bhavatā prekṣyatām iti // SoKss_12,14.18 (Vet_7.18) //
tathety āruhya sa tatas tuṅgaṃ kārpaṭikas tarum /
nadīṃ dṛṣṭvāvaruhyātha nṛpaṃ tatra nināya tam // SoKss_12,14.19 (Vet_7.19) //
tad vāhaṃ ca viparyānīkṛtaṃ kṛtavivartanam /
dattāmbuśaṣpakavalaṃ vidadhe vigataśramam // SoKss_12,14.20 (Vet_7.20) //
kṛtasnānāya rājñe ca pronmucya vasanāñcalāt /
prakṣālyopānayat tasmai hṛdyāny āmalakāni saḥ // SoKss_12,14.21 (Vet_7.21) //
etāni kuta ity etaṃ pṛcchantaṃ sa ca bhūpatim /
evaṃ vyajijñapaj jānusthitaḥ sāmalakāñjaliḥ // SoKss_12,14.22 (Vet_7.22) //
etadvṛttir ahaṃ nityaṃ vyatītadaśavatsaraḥ /
carāmy ārādhayan devam anekāntamunivratam // SoKss_12,14.23 (Vet_7.23) //
tac chrutvā satyanāmā tvaṃ sattvaśīlaḥ kim ucyate /
ity uktvā sa kṛpākrānto hrītaś cācintayan nṛpaḥ // SoKss_12,14.24 (Vet_7.24) //
dhiṅ nṛpān kliṣṭam akliṣṭaṃ ye bhṛtyeṣa na jānate /
dhik ca taṃ parivāraṃ yo na jñāpayati tāṃs tathā // SoKss_12,14.25 (Vet_7.25) //
iti saṃcintya jagrāha sa rājāmalakadvayam /
hastāt kārpaṭikasyātha kathaṃcid anubadhnataḥ // SoKss_12,14.26 (Vet_7.26) //
bhuktvā ca tan nipīyāmbu viśaśrāmātra sa kṣaṇam /
jagdhāmalakasaṃpītajalakārpaṭikānvitaḥ // SoKss_12,14.27 (Vet_7.27) //
tataḥ sajjīkṛtaṃ tena vāhaṃ kārpaṭikena saḥ /
āruhyāgresare tasminn eva mārgapradarśini // SoKss_12,14.28 (Vet_7.28) //
paścādbhāgam anārūḍhe hayasyābhyarthite 'py alam /
yayau sa rājā svapuriṃ pathi prāptātmasainikaḥ // SoKss_12,14.29 (Vet_7.29) //
tatra prakhyāpya tadbhaktiṃ vasubhir viṣayaiś ca tam /
apūrayat kārpaṭikaṃ na cāmanyata niṣkṛtim // SoKss_12,14.30 (Vet_7.30) //
tataḥ kṛtārthaḥ pārśve 'sya caṇḍasiṃhasya bhūpateḥ /
muktakārpaṭikācāraḥ sattvaśīlaḥ sa tasthivān // SoKss_12,14.31 (Vet_7.31) //
ekadā tena rājñā ca sa siṃhalapateḥ sutām /
yācituṃ siṃhaladvīpam ātmārthaṃ preṣito 'bhavat // SoKss_12,14.32 (Vet_7.32) //
tatrābdhivartmanā gacchann arcitābhīṣṭadevataḥ /
āruroha pravahaṇaṃ rājādiṣṭaiḥ saha dvijaiḥ // SoKss_12,14.33 (Vet_7.33) //
gate tasmin pravahaṇe madhyabhāgam aśaṅkitam /
uttasthau jaladhes tasmād dhvajo janitavismayaḥ // SoKss_12,14.34 (Vet_7.34) //
abhramlihāgraḥ sumahāñ jāmbūnadavinirmitaḥ /
vicitravarṇavicaladvaijayantīvirājitaḥ // SoKss_12,14.35 (Vet_7.35) //
tatkālaṃ cātra sahasā samunnamya ghanāvalī /
bhṛśaṃ varṣitum ārebhe vavau tīvraś ca mārutaḥ // SoKss_12,14.36 (Vet_7.36) //
tair varṣavātaiḥ sa balād ākṛṣyādhoranair iva /
āsajyata dhvajastambhe tasmin pravahaṇadvipaḥ // SoKss_12,14.37 (Vet_7.37) //
tāvac ca sa dhvajas tasmin vāridhau vīciviplute /
vahanena samaṃ tena prāvartata nimajjitum // SoKss_12,14.38 (Vet_7.38) //
tato dvijās te tatrasthāś caṇḍasiṃhaṃ svabhūpatim /
uddiśyodghoṣayāmāsur abhrahmaṇyaṃ bhayākulāḥ // SoKss_12,14.39 (Vet_7.39) //
tad ākarṇyāsahiṣṇuś ca svāmibhakter anudhvajam /
sa sattvaśīlo nistriṃśahasto baddhottarīyakaḥ // SoKss_12,14.40 (Vet_7.40) //
ātmānam akṣipat tatra nirapekṣo mahodadhau /
udadheḥ kāraṇāśaṅkī vīraḥ pratividhitsayā // SoKss_12,14.41 (Vet_7.41) //
magne ca tasmin vātormidūrotkṣiptam abhajyata /
vahanaṃ tac ca tatstāś ca nipetur yādasāṃ mukhe // SoKss_12,14.42 (Vet_7.42) //
sa ca magno 'mbudhau tatra sattvaśīlo nirīkṣate /
yāvat tāvad dadarśātra purīṃ divyāṃ na vāridhim // SoKss_12,14.43 (Vet_7.43) //
tasmin maṇimayasthambhair bhāsvare hemamandire /
sadratnabaddhasopānavāpīkodyānaśobhini // SoKss_12,14.44 (Vet_7.44) //
nānāmaṇiśilābhittiratnacitrocchritadhvajam /
kātyāyanīdevagṛhaṃ merupronnatam aikṣata // SoKss_12,14.45 (Vet_7.45) //
tatra praṇamya devīṃ tāṃ stutyābhyarcya tadagrataḥ /
indrajālaṃ kim etat syād ity āścaryād upāviśat // SoKss_12,14.46 (Vet_7.46) //
tāvac ca devyagragataprabhāmaṇḍalakāntarāt /
akasmān niragāt kanyā divyodghāṭya kavāṭakam // SoKss_12,14.47 (Vet_7.47) //
indī varākṣī phullābjavadanā kusumasmitā /
mṛṇālanālamṛdvaṅgī jaṅgameva sarojinī // SoKss_12,14.48 (Vet_7.48) //
strīsahasraparīvārā devīgarbhagṛhaṃ ca sā /
viveśa sattvaśīlasya hṛdayaṃ ca tataḥ samam // SoKss_12,14.49 (Vet_7.49) //
niragāt kṛtapūjā ca devīgarbhagṛhāt tataḥ /
na punaḥ sattvaśīlasya hṛdayāt sā kathaṃ cana // SoKss_12,14.50 (Vet_7.50) //
prāviśat sā ca tatraiva prabhāmaṇḍalakāntare /
sattvaśīlo 'py asau tasyāḥ paścāt tatra praviṣṭavān // SoKss_12,14.51 (Vet_7.51) //
praviśya ca dadarśāntar anyad evottamaṃ puram /
saṃketodyānam iva yat sarvāsāṃ bhogasaṃpadām // SoKss_12,14.52 (Vet_7.52) //
tatrāntarmaṇiparyaṅkaniṣaṇṇāṃ tāṃ vilokya saḥ /
kanyām upetya tatpārśve sattvaśīla upāviśat // SoKss_12,14.53 (Vet_7.53) //
āsīc ca tanmukhāsaktalocano likhito yathā /
aṅgaiḥ sotkampapulakair vadann āliṅganotkatām // SoKss_12,14.54 (Vet_7.54) //
dṛṣṭvā ca taṃ smarāviṣṭaṃ ceṭīnām atra sā mukham /
adrākṣīt tāś ca tatkālam iṅgitajñās tam abruvan // SoKss_12,14.55 (Vet_7.55) //
atithis tvam iha prāptas tad asmatsvāminīkṛtam /
bhajasvātithyam uttiṣṭha snāhi bhuṅksva tataḥ param // SoKss_12,14.56 (Vet_7.56) //
tac chrutvā so 'valambyāśāṃ khatam apy utthitas tataḥ /
yayau pradarśitāṃ tābhir ekām udyānavāpikām // SoKss_12,14.57 (Vet_7.57) //
tasyāṃ nimagnaś cottasthau tāmraliptyāṃ sa tatkṣaṇāt /
caṇḍasiṃhanṛpodyānavāpīmadhyāt sasaṃbhramaḥ // SoKss_12,14.58 (Vet_7.58) //
tatra prāptam akasmāc ca vikṣyātmānam acintayat /
aho kim etat kvodyānam idaṃ divyaṃ kva tat puram // SoKss_12,14.59 (Vet_7.59) //
tatrāmṛtāsārasamaṃ kva tat tasyāś ca darśanam /
kva cānantaram evedaṃ tadviśleṣamahāviṣam // SoKss_12,14.60 (Vet_7.60) //
svapnaś ca nāyaṃ suspaṣṭo vinidro 'nubhavo hi me /
dhruvaṃ pātālakanyābhis tābhir mūḍho 'smi vañcitaḥ // SoKss_12,14.61 (Vet_7.61) //
iti dhyāyan vinā tāṃ sa kanyām unmādavān iva /
udyāne tatra babhrāma kāmārto vilalāpa ca // SoKss_12,14.62 (Vet_7.62) //
tadavasthaṃ ca taṃ dṛṣṭvā piśaṅgaiḥ puṣpareṇubhiḥ /
vātoddhūtaiḥ parītāṅgaṃ viprayogānalair iva // SoKss_12,14.63 (Vet_7.63) //
udyānapālā gatvaiva caṇḍasiṃhamahībhṛtam /
vyajijñapan sa codbhrāntaḥ svayam etya dadarśa tam // SoKss_12,14.64 (Vet_7.64) //
sāntvayitvā ca papraccha kim idaṃ brūhi naḥ sakhe /
kva prasthitas tvaṃ kva prāptaḥ kvāstaḥ kva patitaḥ śaraḥ // SoKss_12,14.65 (Vet_7.65) //
tac chrutvā sa svavṛttāntaṃ tasmai sarva śaśaṃsa tam /
sattvaśīlo nṛpataye so 'py athaivam acintayat // SoKss_12,14.66 (Vet_7.66) //
hanta vīro 'pi matpuṇyaiḥ kāmenaiṣo viḍambitaḥ /
ānṛṇyaṃ gantum etasya labdho hy avasaro mayā // SoKss_12,14.67 (Vet_7.67) //
ity antaś cintayitvā sa vīro rājā jagāda tam /
tahri muñca mudhā śokam ahaṃ tvāṃ prāpayāmi tām // SoKss_12,14.68 (Vet_7.68) //
nītvā tenaiva mārgeṇa priyām asurakanyakām /
iti cāśvāsayāmāsa taṃ sa snānādinā nṛpaḥ // SoKss_12,14.69 (Vet_7.69) //
anyedyur mantrivinyastarājyas tena samaṃ ca saḥ /
prāyāt pravahaṇārūḍhas taddarśitapatho 'mbudhim // SoKss_12,14.70 (Vet_7.70) //
prāpya tanmadhyabhāgaṃ ca dṛṣṭvā taṃ prāgvad utthitam /
sapatākaṃ dhvajaṃ sattvaśīlas taṃ nṛpam abhyadhāt // SoKss_12,14.71 (Vet_7.71) //
so 'yam abhyutthito divyaprabhāvo 'tra mahādhvajaḥ /
mayi magne 'tra maṅktavyaṃ devenaitam anu dhvajam // SoKss_12,14.72 (Vet_7.72) //
ity uktvā nikaṭaṃ prāpya dhvajasyāsya nimajjataḥ /
mārge sa sattvaśīlo 'sau pūrvam ātmānam akṣipat // SoKss_12,14.73 (Vet_7.73) //
tato rājāpi cikṣepa tatrātmānaṃ tathaiva saḥ /
anto magnau ca tau kṣipraṃ tad divyaṃ prāpatuḥ puram // SoKss_12,14.74 (Vet_7.74) //
tatra dṛṣṭvā sa sāścaryo rājā devīṃ praṇamya tām /
pārvatīṃ sattvaśīlena sahitaḥ samupāviśat // SoKss_12,14.75 (Vet_7.75) //
tāvac ca niragāt tatra sā sakhījanasaṃgatā /
rūpinīva prabhā kanyā prabhāmaṇḍalakāt tataḥ // SoKss_12,14.76 (Vet_7.76) //
iyaṃ sā sumukhīty ukte sattvaśīlena tāṃ nṛpaḥ /
dṛṣṭvā yuktam abhiṣvaṅgaṃ tasya tasyām amanyata // SoKss_12,14.77 (Vet_7.77) //
sāpi taṃ vīkṣya rājānaṃ śubhaśārīralakṣaṇam /
puruṣātiśayo 'pūrvaḥ ko 'yaṃ syād ity acintayat // SoKss_12,14.78 (Vet_7.78) //
viveśa cāmbikādhāma pūjāyai sā nṛpo 'pi saḥ /
jagāmodyānam ādāya sattvaśīlam avajñayā // SoKss_12,14.79 (Vet_7.79) //
kṣaṇāc ca kṛtapūjā sā niragād daityakanyakā /
yācitvā satpatiprāptiṃ devyā garbhagṛhāntarāt // SoKss_12,14.80 (Vet_7.80) //
nirgatya sā jagādaikāṃ sakhīṃ sakhi gaveṣyatām /
yo 'sāv iha mayā dṛṣṭo mahātmā kva sa tiṣṭhati // SoKss_12,14.81 (Vet_7.81) //
ātithyaṃ gṛhyatām etya prasādaḥ kriyatāṃ tvayā /
iti caiṣo 'rthyatāṃ pūjyaḥ pumān ko 'py uttamo hy asau // SoKss_12,14.82 (Vet_7.82) //
evaṃ sakhī tayoktā sā vicityodyānavartine /
svasvāminīnideśaṃ taṃ prahvā tasmai nyavedayat // SoKss_12,14.83 (Vet_7.83) //
tac chrutvā sa nṛpo vīraḥ sāvahelam uvāca tām /
eṣaivātithyam asmākam anyat kim upayujyate // SoKss_12,14.84 (Vet_7.84) //
etac chrutvā tayā gatvā sakhyā sā śrāvitā tadā /
mene mānyam udāraṃ taṃ sarvathā daityakanyakā // SoKss_12,14.85 (Vet_7.85) //
tataś cākṛṣyamāneva dhairyapāśena tena sā /
nṛpeṇa mānuṣāyogye 'py ātithye niḥspṛhātmanā // SoKss_12,14.86 (Vet_7.86) //
patyarthaṃ pārvatīsevāparipākasamarpitam /
matvā tat svayam udyānaṃ viveśāsuraputrikā // SoKss_12,14.87 (Vet_7.87) //
vicitraśakunālāpair vātāñcitalatābhujaiḥ /
vikīrṇakusumair ārān nandyamāneva pādapaiḥ // SoKss_12,14.88 (Vet_7.88) //
upagamya ca sā tatra yathāvat praśrayānatā /
ātithyagrahaṇārthaṃ taṃ prārthayāmāsa pārthivam // SoKss_12,14.89 (Vet_7.89) //
tataḥ sa sattvaśīlaṃ tam uddiśyovāca tāṃ nṛpaḥ /
anena kathitāṃ devīm ihāhaṃ draṣṭum āgataḥ // SoKss_12,14.90 (Vet_7.90) //
gaurīṃ dhvajapathaprāpyaparamādbhutaketanām /
sā dṛṣṭā tadanu tvaṃ ca kānyātithyārthitātra naḥ // SoKss_12,14.91 (Vet_7.91) //
tac chrutvā sābravīt kanyā kautukāt tarhi vīkṣitum /
āgamyatāṃ dvitīyaṃ me puraṃ trijagadadbhutām // SoKss_12,14.92 (Vet_7.92) //
evam uktavatīṃ tāṃ ca sa vihasya nṛpo 'bravīt /
tad apy anenaivoktaṃ me yatra sā snānavāpikā // SoKss_12,14.93 (Vet_7.93) //
tataḥ sā kanyakāvādīd deva mā smaivam ādiśa /
na viḍambanaśīlāhaṃ kā vā pūjye viḍambanā // SoKss_12,14.94 (Vet_7.94) //
ahaṃ hi sattvotkarṣeṇa yuṣmākaṃ kiṃkarīkṛtā /
tanmama prārthanābhaṅgaṃ naivaivaṃ kartum arhatha // SoKss_12,14.95 (Vet_7.95) //
etac chrutvā tathety uktvā sattvaśīlasakhaḥ sa tat /
prabhāmaṇḍalakopāntaṃ yayau rājā tayā saha // SoKss_12,14.96 (Vet_7.96) //
apāvṛtakavāṭe ca tasminn antas tathaiva saḥ /
praveśito dadarśāsyās tad divyam aparaṃ puram // SoKss_12,14.97 (Vet_7.97) //
nitya saṃnaddhasarvartu sadāpuṣpaphaladrumam /
merupṛṣṭham ivāśeṣaṃ nirmitaṃ ratnakāñcanaiḥ // SoKss_12,14.98 (Vet_7.98) //
ratnāsane mahārhe taṃ rājānam upaveśya sā /
yathocitopanītārghyā daityarājasutābravīt // SoKss_12,14.99 (Vet_7.99) //
kanyāham asurendrasya kālanemer mahātmanaḥ /
cakrāyudhena ca sa me svargatiṃ prāpitaḥ pitā // SoKss_12,14.100 (Vet_7.100) //
viśvakarmakṛtaṃ cedaṃ paitṛkaṃ me puradvayam /
na jarātra na mṛtyuś ca bādhate sarvakāmade // SoKss_12,14.101 (Vet_7.101) //
idānīṃ ca pitā tvaṃ me sapurāhaṃ vaśe tava /
ity arpitātmasarvasvāṃ tām uvāca sa bhūpatiḥ // SoKss_12,14.102 (Vet_7.102) //
yady evaṃ tat sute hy asmai mayā dattāsy anindite /
sattvaśīlāya vīrāya suhṛde bāndhavāya ca // SoKss_12,14.103 (Vet_7.103) //
evaṃ devīprasādena mūrteneva nṛpeṇa sā /
uktā guṇajñā vinatā tat tathety anvamanyata // SoKss_12,14.104 (Vet_7.104) //
tataḥ kṛtārthaṃ taṃ tasyāḥ kṛtapāṇigrahaṃ nṛpaḥ /
dattāsurapuraiśvaryaṃ sattvaśīlam uvāca saḥ // SoKss_12,14.105 (Vet_7.105) //
buktayor āmalakayos tayor ekaṃ mayā tava /
saṃśodhitam asaṃśuddhād ṛṇī te 'haṃ dvitīyataḥ // SoKss_12,14.106 (Vet_7.106) //
iti praṇatam uktvā taṃ daityaputrīṃ jagāda tām /
mārgo me darśyatāṃ yena svapurīṃ prāpnuyām iti // SoKss_12,14.107 (Vet_7.107) //
tato 'parājitaṃ nāma khaḍgaṃ bhakṣyaṃ phalaṃ ca sā /
ekaṃ jarāmṛtyuharaṃ tasmai daityasutā dadau // SoKss_12,14.108 (Vet_7.108) //
tābhyāṃ yuktas tayoktāyāṃ vāpyaṃ magnaḥ svadeśataḥ /
utthāya sarvasaṃsiddhakāmo 'bhūt sa kramān nṛpaḥ // SoKss_12,14.109 (Vet_7.109) //
sattvaśīlo 'pi daityastrīpurarājyaṃ śaśāsa saḥ /
tad brūhi ko 'bdhipatane dvayoḥ sattvādhiko 'nayoḥ // SoKss_12,14.110 (Vet_7.110) //
iti śrutvā tathā praśnaṃ vetālāc chapabhītitaḥ /
sa trivikramasenas taṃ bhūpatiḥ pratyabhāṣata // SoKss_12,14.111 (Vet_7.111) //
etayoḥ sattvaśīlo 'tra sa me sattvādhiko mataḥ /
sa hy avijñātatattvārtho nirāsthaḥ patito 'mbudhau // SoKss_12,14.112 (Vet_7.112) //
rājā tu tattvaṃ vijñāya viveśāmbhodhim āsthayā /
daityakanyāṃ ca nāvañchad asādhyā spṛhayeti saḥ // SoKss_12,14.113 (Vet_7.113) //
iti tasyākarṇya vaco nirastamaunasya bhūpateḥ skandhāt /
sa jagāma pūrvavat taṃ vetālaḥ śiṃśapātaruṃ svapadam // SoKss_12,14.114 (Vet_7.114) //
rājāpi tathaiva sa taṃ punar apy ānetum anujagāma javāt /
prārabdhe hy asamāpte kārye śithilībhavanti kiṃ sudhiyaḥ // SoKss_12,14.115 (Vet_7.115) //
pañcadaśas taraṅgaḥ /
gatvā tāṃ śiṃśapāṃ bhūyo vetālaṃ prāpya bhūmipaḥ /
taṃ trivikramaseno 'tra skandhe kṛtvoccacāla saḥ // SoKss_12,15.1 (Vet_8.1) //
prayāntaṃ sa punas taṃ ca vetālaḥ skandhato 'bravīt /
śramavismṛtaye rājan mattaḥ praśnam imaṃ śṛṇu // SoKss_12,15.2 (Vet_8.2) //
aṅgadeśe 'grahāro 'sti mahān vṛkṣaghaṭābhidhaḥ /
viṣṇusvāmīti tatrāsīd dvijo yajvā mahādhanaḥ // SoKss_12,15.3 (Vet_8.3) //
tasya ca svānurūpāyāṃ patnyāṃ jātāḥ kramāt trayaḥ /
babhūvus taruṇāḥ putrā divyavaidagdhyaśālinaḥ // SoKss_12,15.4 (Vet_8.4) //
te pitrā preṣitās tena kūrmahetoḥ kadācana /
prārabdhayajñena yayus te trayo bhrātaro 'mbudhim // SoKss_12,15.5 (Vet_8.5) //
prāpya kūrmaṃ tato jyāyān kaniṣṭhau tāv abhāṣata /
gṛhṇātu yuvayor ekaḥ kūrmaṃ kratukṛte pituḥ // SoKss_12,15.6 (Vet_8.6) //
aham etaṃ na śaknomi grahītuṃ visrapicchalam /
ity uktavantaṃ taṃ jyeṣṭhaṃ kaniṣṭhau tāv avocatām // SoKss_12,15.7 (Vet_8.7) //
tavātra vicikitsā cen nāvayor api sā katham /
tac chrutvā so 'bravīj jyeṣṭho gṛhṇītaṃ gacchataṃ yuvām // SoKss_12,15.8 (Vet_8.8) //
pitur yajñakriyālopo bhaved yuṣmatkṛto 'nyathā /
tato narakapātaḥ syād yuvayos tasya ca dhruvam // SoKss_12,15.9 (Vet_8.9) //
ity uktāv anujau tena tau vihasya tam ūcatuḥ /
dharmaṃ vetsy āvayor eva samānam api nātmanaḥ // SoKss_12,15.10 (Vet_8.10) //
tato jyeṣṭho 'bravīt kiṃ me jānītho naiva caṅgatām /
ahaṃ bhojanacaṅgo 'smi nārhaḥ spraṣṭuṃ jugupsitam // SoKss_12,15.11 (Vet_8.11) //
etat tasya vacaḥ śrutvā bhrātaraṃ madhyamo 'bravīt /
ahaṃ tarhy adhikaś caṅgo nārīcaṅgo vicakṣaṇaḥ // SoKss_12,15.12 (Vet_8.12) //
madhyamenaivam ukte tu jyāyān puna uvāca saḥ /
kūrmaṃ gṛhṇātu tarhy eṣa kanīyān āvayor iti // SoKss_12,15.13 (Vet_8.13) //
tataḥ sa bhrukuṭiṃ kṛtvā kanīyān apy uvāca tau /
he mūrkhau tūlikācaṅgaś caṅgo 'haṃ hi viśeṣataḥ // SoKss_12,15.14 (Vet_8.14) //
evaṃ te kalahāsaktās trayo 'pi bhrātaro mithaḥ /
nirṇayāyābhimānaikagrastāḥ kūrmaṃ vihāya tam // SoKss_12,15.15 (Vet_8.15) //
rājñaḥ prasenajinnāmnas tatpradeśabhuvo 'ntikam /
nagaraṃ sahasā jagmur viṭaṅkapuranāmakam // SoKss_12,15.16 (Vet_8.16) //
tatra pratīhāramukhenāvedyāntaḥ praviśya ca /
nṛpaṃ vijñāpayāmāsuḥ svavṛttāntaṃ tathaiva te // SoKss_12,15.17 (Vet_8.17) //
tiṣṭhatehaiva yāvad vaḥ parīkṣiṣye kramād aham /
ity uktas tena rājñā ca tasthus tatra tatheti te // SoKss_12,15.18 (Vet_8.18) //
svāhārakāle cānāyya tebhyaḥ so 'grāsanaṃ nṛpaḥ /
rājārhaṃ dāpayāmāsa ṣaḍrasaṃ svādubhojanam // SoKss_12,15.19 (Vet_8.19) //
bhuñjāneṣu ca sarveṣu tadaiko bubhuje na saḥ /
vipro bhojanacaṅgo 'tra jugupsākūṇitānanaḥ // SoKss_12,15.20 (Vet_8.20) //
kathaṃ na bhojanaṃ bhuṅkte brahman svādu sugandhy api /
iti rajñā svayaṃ pṛṣṭaḥ śanair vipro jagāda saḥ // SoKss_12,15.21 (Vet_8.21) //
śavadhūmadurāmodaḥ śālibhakte 'tra vidyate /
tena nāham idaṃ bhoktum utsahe svādv api prabho // SoKss_12,15.22 (Vet_8.22) //
ity ukte tena sarve 'pi tatrāghrāya nṛpājñayā /
ūcuḥ kalamaśālyannam adoṣaṃ tat sugandhi ca // SoKss_12,15.23 (Vet_8.23) //
sa tu bhojanacaṅgas tan nāśnāt pihitanāsikaḥ /
tataḥ sa rājā saṃcintya yāvad anviṣyati kramāt // SoKss_12,15.24 (Vet_8.24) //
tāvan niyogijanatas tad annaṃ bubudhe tathā /
grāmaśmaśānanikaṭakṣetrasaṃbhavaśālijam // SoKss_12,15.25 (Vet_8.25) //
tato 'tivismitas tuṣṭaḥ sa rājā tam abhāṣata /
satyaṃ bhojanacaṅgas tvaṃ tadanyadbhujyatām iti // SoKss_12,15.26 (Vet_8.26) //
kṛtāhāraś ca sa nṛpo viprān vāsagṛheṣu tān /
visṛjyānāyayāmāsa svam ekāṃ gaṇikottamām // SoKss_12,15.27 (Vet_8.27) //
tāṃ ca tasmai dvitīyasmai prāhiṇot kṛtamaṇḍanām /
viprāya nāricaṅgāya sāyaṃ sarvāṅgasundarīm // SoKss_12,15.28 (Vet_8.28) //
sā ca vāsagṛhaṃ tasya rājabhṛtyānvitā yayau /
rākāniśeva purṇendumukhī kaṃdarpadīpinī // SoKss_12,15.29 (Vet_8.29) //
praviṣṭāyāṃ ca tasyāṃ sa prabhābhāsitaveśmani /
utpannamūrcchaḥ saṃruddhanāsāgro vāmapāṇinā // SoKss_12,15.30 (Vet_8.30) //
nārīcaṅgo 'bravīd rājabhṛtyān niṣkāsyatām iti /
na cen mṛto 'haṃ niryāti gandho 'syāś chāgalo yataḥ // SoKss_12,15.31 (Vet_8.31) //
ity uktās tena ninyus te vignāṃ tāṃ rājapūruṣāḥ /
rājño 'ntikaṃ vāravadhūṃ vṛttāntaṃ jagaduś ca tam // SoKss_12,15.32 (Vet_8.32) //
rājāpy ānāyya tatkālaṃ nārīcaṅgam uvāca tam /
yeyaṃ śrīkhaṇḍakarpūrakālāgurumadottamaiḥ // SoKss_12,15.33 (Vet_8.33) //
kṛtaprasādhanā dikṣu prasaraccārusaurabhā /
tasyā vāravilāsinyā gandhaḥ syāc chāgalaḥ kutaḥ // SoKss_12,15.34 (Vet_8.34) //
ity ukto 'pi sa rājñā tan nārīcaṅgas tadā na yat /
pratipede tadā rājā vicārapatito 'bhavat // SoKss_12,15.35 (Vet_8.35) //
pṛcchaṃś ca yuktyā bubudhe tām ajakṣīravardhitām /
tanmukhād eva bālatve mātṛdhātrīviyogataḥ // SoKss_12,15.36 (Vet_8.36) //
tato 'tivismitas tasya nārīcaṅgasya caṅgatām /
praśaṃsan nṛpatis tasmai tṛtīyāya dvijanmane // SoKss_12,15.37 (Vet_8.37) //
tadrasāt tūlikācaṅgāyāśu śayyām adāpayat /
paryaṅkopari vinyastasaptasaṃkhyākatūlikām // SoKss_12,15.38 (Vet_8.38) //
tasyāṃ ca tūlikācaṅgo mahārhe vāsavesmani /
suṣvāpa dhautasuślakṣṇapaṭapracchadavāsasi // SoKss_12,15.39 (Vet_8.39) //
yāmārdha eva ca gate sa rātrau śayanāt tataḥ /
uttasthau pāṇyavaṣṭabdhapārśvaḥ krandan vyathārditaḥ // SoKss_12,15.40 (Vet_8.40) //
dadṛśe tasya pārśve ca tatratyai rājapūruṣaiḥ /
gāḍhalagnasya bālasya mudreva kuṭilāruṇā // SoKss_12,15.41 (Vet_8.41) //
gatvā ca tais tadākhyātaṃ rājñe rājāpy uvāca tān /
tūlikānāṃ tale kiṃcin mā syāt tad vīkṣyatām iti // SoKss_12,15.42 (Vet_8.42) //
gatvekṣante ca te yāvad ekaikaṃ tūlikātalam /
tāvat sarvatalād āpur vālaṃ paryaṅkapṛṣṭataḥ // SoKss_12,15.43 (Vet_8.43) //
nītvā cādarśayan rājñe so 'py ānītasya vīkṣya tat /
tadrūpaṃ tūlikācaṅgasyāṅgaṃ rājā visismiye // SoKss_12,15.44 (Vet_8.44) //
saptabhyas tūlikābhyo 'sya vālo lagnas tanau khatam /
iti citrīyamāṇas tāṃ rājā rātriṃ nināya saḥ // SoKss_12,15.45 (Vet_8.45) //
prātaś cādbhutavaidagdhyasaukumāryā amī iti /
tebhyas tribhyo 'pi caṅgebhyo hemalakṣatrayaṃ dadau // SoKss_12,15.46 (Vet_8.46) //
tatas te sukhitās tatra tasthur vismṛtakacchapāḥ /
pitur vighnitayajñārthaphalopārjitapātakāḥ // SoKss_12,15.47 (Vet_8.47) //
ity ākhyāya kathādbhutam aṃsaniṣaṇṇaḥ punaḥ sa vetālaḥ /
papraccha taṃ trivikramasenaṃ pṛthvīpatiṃ praśnam // SoKss_12,15.48 (Vet_8.48) //
rājan vicintya śāpaṃ pūrvoktaṃ brūhi me tvam eteṣām /
bhojananārīśayyācaṅgānāṃ ko 'dhikaś caṅgaḥ // SoKss_12,15.49 (Vet_8.49) //
tac chrutvaiva sa dhīmān vetālaṃ pratyuvāca taṃ nṛpatiḥ /
aham eṣāṃ niḥkaitavam adhikaṃ jānāmi tūlikācaṅgam // SoKss_12,15.50 (Vet_8.50) //
yasyāṅge pratyakṣaṃ vālapratibimbam udgataṃ dṛṣṭam /
itarābhyāṃ hi bhavet tat pūrvaṃ jātv anyato 'vagatam // SoKss_12,15.51 (Vet_8.51) //
iti tasyoktavato 'ṃsād vetālo bhūpater yayau prāgvat /
so 'pi tathaiva ca rājā tam anvayāsīd anirviṇṇaḥ // SoKss_12,15.52 (Vet_8.52) //
ṣoḍaśas taraṅgaḥ /
tato gatvā punas tasmāc chiṃśapāpādapān nṛpaḥ /
sa trivikramasenas taṃ skandhe vetālam agrahīt // SoKss_12,16.1 (Vet_9.1) //
prasthitaś ca tatas tena vetālenābhyadhāyi saḥ /
rājan kva rājyaṃ kvaitasmiñ śmaśāne bhramaṇaṃ niśi // SoKss_12,16.2 (Vet_9.2) //
kim etan nekṣase bhūtasaṃkulaṃ rātribhīṣaṇam /
citādhūmair iva dhvāntair niruddhaṃ pitṛkānanam // SoKss_12,16.3 (Vet_9.3) //
kaṣṭaṃ kīdṛg graho 'yaṃ te bhikṣos tasyānurodhataḥ /
tad idaṃ śṛṇu tāvan me praśnaṃ mārgavinodanam // SoKss_12,16.4 (Vet_9.4) //
avantiṣv asti nagarī yugādau devanirmitā /
śaivī tanur ivoddāmabhogibhūtivibhūṣitā // SoKss_12,16.5 (Vet_9.5) //
padmāvatī bhogavatī yā hiraṇyavatīti ca /
kṛtādiṣu triṣu khyātā kalāv ujjayinīti ca // SoKss_12,16.6 (Vet_9.6) //
tasyāṃ ca vīradevākhyo rājābhūd bhūbhṛtāṃ varaḥ /
tasya padmaratir nāma mahādevī babhūva ca // SoKss_12,16.7 (Vet_9.7) //
so 'tha rājā tayā sākaṃ gatvā mandākinītaṭe /
haram ārādhayāmāsa tapasā putrakāmyayā // SoKss_12,16.8 (Vet_9.8) //
ciraṃ tapaḥsthitaś cātra parituṣṭeśvaroditām /
kṛtasnānārcanavidhiḥ śuśrāvemāṃ giraṃ divaḥ // SoKss_12,16.9 (Vet_9.9) //
rājann utpatsyate putraḥ śūras tava kulodbhavaḥ /
kanyā cānanyasāmānyalāvaṇyanyakkṛtāpsarāḥ // SoKss_12,16.10 (Vet_9.10) //
śrutvaitāṃ nābhasīṃ vāṇīṃ siddhābhīṣṭaḥ sa bhūpatiḥ /
vīradevaḥ svanagarīm āyayau mahiṣīsakhaḥ // SoKss_12,16.11 (Vet_9.11) //
tatrāsya śūradevākhye jāte prathamam ātmaje /
tasyāṃ padmaratau devyāṃ kramād ajani kanyakā // SoKss_12,16.12 (Vet_9.12) //
anaṅgasyāpi rūpeṇa ratim utpādayed iyam /
ity anaṅgaratir nāmnā pitrā tena vyadhāyi sā // SoKss_12,16.13 (Vet_9.13) //
vṛddhiṃ gatāyās tasyāś ca sa pitā sadṛśaṃ varam /
prepsur ānāyayat pṛthvyāṃ paṭeṣu likhithān nṛpān // SoKss_12,16.14 (Vet_9.14) //
teṣv eko 'pi na yat tasya tattulyaḥ pratyabhāsata /
tena rājā sa vātsalyāt tāṃ sutāṃ pratyabhāṣata // SoKss_12,16.15 (Vet_9.15) //
ahaṃ tāvan na paśyāmi sadṛśaṃ putri te varam /
tat kuruṣva nṛpān sarvān melayitvā svayaṃvaram // SoKss_12,16.16 (Vet_9.16) //
etat pitṛvacaḥ śrutvā rājaputrī jagāda sā /
tāta svayaṃvaraṃ kartuṃ hrepaṇān nāham utsahe // SoKss_12,16.17 (Vet_9.17) //
kiṃ tv ekaṃ vetti yo 'pūrvaṃ vijñānaṃ svākṛtir yuvā /
tasmai tvayāhaṃ dātavyā nārtho 'nyenādhikena me // SoKss_12,16.18 (Vet_9.18) //
ity anaṅgarates tasyāḥ śrutvā svaduhitur vacaḥ /
tādṛśaṃ tadvaraṃ yāvad anviṣyati sa bhūpatiḥ // SoKss_12,16.19 (Vet_9.19) //
tāvat tallokato buddhvā catvāras tam upāyayuḥ /
vīrā vijñānino bhavyāḥ puruṣā dakṣiṇāpathāt // SoKss_12,16.20 (Vet_9.20) //
te rājñā pūjitās tasmai svaṃ svaṃ vijñānam ekaśaḥ /
śaśaṃsuḥ saṃnidhau tasyā rājaputryās tadarthinaḥ // SoKss_12,16.21 (Vet_9.21) //
eko jagāda śūdro 'ham ākhyayā pañcapaṭṭikaḥ /
pañcāgryavastrayugmāni karomy eko 'ham anvaham // SoKss_12,16.22 (Vet_9.22) //
tebhya ekaṃ prayacchāmi devāyaikaṃ dvijanmane /
ekaṃ ca parigṛhṇāmi vāsasor ātmanaḥ kṛte // SoKss_12,16.23 (Vet_9.23) //
ekaṃ dadāmi bhāryāyai yadi sā bhavatīha me /
ekaṃ vikrīya cāhārapānādi vidadhāmy aham // SoKss_12,16.24 (Vet_9.24) //
evaṃ vijñānine 'naṅgaratir me dīyatām iti /
ity ekenodite tena dvitīyaḥ puruṣo 'bravīt // SoKss_12,16.25 (Vet_9.25) //
bhāṣājño nāma vaiśyo 'haṃ sarveṣāṃ mṛgapakṣiṇām /
rutaṃ vedmi tad eṣā me rājaputrī pradīyatām // SoKss_12,16.26 (Vet_9.26) //
evam ukte dvitīyena tṛtīyaḥ proktavāṃs tataḥ /
ahaṃ khaḍgadharo nāma doḥśālī kṣatriyo nṛpa // SoKss_12,16.27 (Vet_9.27) //
na khaḍgavidyāvijñāne pratimallo 'sti me kṣitau /
tad eṣā tanayā rājaṃs tvayā mahyaṃ vitīryatām // SoKss_12,16.28 (Vet_9.28) //
ity ukte tu tṛtīyena caturtha idam abhyadhāt /
vipro 'haṃ jīvadattākhyo vijñānaṃ ca mamedṛśam // SoKss_12,16.29 (Vet_9.29) //
jantūṃ mṛtān apy ānīya darśayāmy āśu jīvataḥ /
tadvīracaryāsiddhaṃ māṃ patim eṣā prapadyatām // SoKss_12,16.30 (Vet_9.30) //
evaṃ vaktṝn sa tān paśyan divyaveṣākṛtīn nṛpaḥ /
vīradevaḥ sutāyukto dolārūḍha ivābhavat // SoKss_12,16.31 (Vet_9.31) //
ity ākhyāya kathām etāṃ vetālaḥ pṛṣṭavān nṛpam /
sa trivikramasenaṃ taṃ dattapūrvoktaśāpabhīḥ // SoKss_12,16.32 (Vet_9.32) //
tad bhavān vaktu tāvan me kasmai deyā viśāmpate /
teṣāṃ caturṇāṃ madhyāt sā kanyānaṅgaratir bhavet // SoKss_12,16.33 (Vet_9.33) //
etac chrutvā sa rājā taṃ vetālaṃ pratyabhāṣata /
maunaṃ tyājayati prāyaḥ kālakṣepāya māṃ bhavān // SoKss_12,16.34 (Vet_9.34) //
anyathā gahanaḥ ko 'yaṃ praśno yogeśvarocyatām /
śūdrāya hi kuvindāya kṣatriyā dīyate katham // SoKss_12,16.35 (Vet_9.35) //
vaiśyāyāpi kathaṃ deyā kṣatriyā yac ca tad gatam /
mṛgādibhāṣāvijñānaṃ kārye tat kvopayujyate // SoKss_12,16.36 (Vet_9.36) //
yo 'pi vipras tṛtīyo 'tra tenāpi patitena kim /
svakarmapracyutenendrajālinā vīramāninā // SoKss_12,16.37 (Vet_9.37) //
tasmāt tasmai kṣatriyāya caturthāya samāya sā /
deyā khaḍgadharāyaiva svavidyāvīryaśāline // SoKss_12,16.38 (Vet_9.38) //
etat tasya vaco niśamya nṛpater aṃsasthalāt pūrvavat vetālaḥ sa jagāma yogabalataḥ svasthānam evāśu tat /
bhūpālo 'pi sa taṃ tathaiva punar apy ānetum anvag yayau utsāhaikaghane hi vīrahṛdaye nāpnoti khedo 'ntaram // SoKss_12,16.39 (Vet_9.39) //
saptadaśas taraṅgaḥ /
sa trivikramaseno 'tha gatvā taṃ śiṃśapātaroḥ /
rājā jagrāha vetālaṃ punar aṃse cacāla ca // SoKss_12,17.1 (Vet_10.1) //
prayāntaṃ ca tam āha sma vetālaḥ so 'ṃsapṛṣṭhagaḥ /
śrānto 'si rājaṃs tad imāṃ śṛṇu śramaharāṃ kathām // SoKss_12,17.2 (Vet_10.2) //
abhūt sakalabhūpālamastakanyastaśāsanaḥ /
vīrabāhur iti khyāto nāmnā pārthivasattamaḥ // SoKss_12,17.3 (Vet_10.3) //
tasyānaṅgapuraṃ nāma babhūva nagarottamam /
tatrāsīd arthadattākhyaḥ sārthavāho mahādhanaḥ // SoKss_12,17.4 (Vet_10.4) //
tasyāsīd dhanadattākhyajyeṣṭhaputrakanīyasī /
sutā madanaseneti kanyāratnaṃ vaṇikpateḥ // SoKss_12,17.5 (Vet_10.5) //
tām ekadā nijodyāne krīḍantīṃ sasakhījanām /
dadarśa dharmadattākhyo bhrātṛmitraṃ vaṇiksutaḥ // SoKss_12,17.6 (Vet_10.6) //
sa tām ālokya lāvaṇyarasanirbharanirjharām /
ālakṣya kucakumbhāgrāṃ valitrayataraṅgitām // SoKss_12,17.7 (Vet_10.7) //
yauvanadviradasyeva krīḍāmajjanavāpikām /
sadyo 'bhūt smarabāṇaughasaṃtāpahṛtacetanaḥ // SoKss_12,17.8 (Vet_10.8) //
aho dhārādhirūḍhena rūpeṇa dyotitāmunā /
iyaṃ me mānasaṃ bhettuṃ bhallī māreṇa nirmitā // SoKss_12,17.9 (Vet_10.9) //
ity ādi yāvad dhyāyan sa nirvarṇayati tāṃ ciram /
tāvat tasyāticakrāma cakrāhvasyeva vāsaraḥ // SoKss_12,17.10 (Vet_10.10) //
tato madanasenā sā viveśa svagṛhāntaram /
cittaṃ ca dharmadattasya tadanālokanavyathā // SoKss_12,17.11 (Vet_10.11) //
tadadarśanaduḥkhāgnisaṃtāpeneva ca jvalan /
lohito nipapātāśu bhāsvān apy aparāmbudhau // SoKss_12,17.12 (Vet_10.12) //
tāṃ vijñāyaiva sumukhīṃ naktam abhyantare gatām /
udiyāya śanaiś candras tanmukhābjavinirjitaḥ // SoKss_12,17.13 (Vet_10.13) //
tāvad gatvā gṛhaṃ tāṃ sa dharmadatto 'nucintayan /
tasthau nipatya śayane candrapādāhato luṭhan // SoKss_12,17.14 (Vet_10.14) //
yatnena pṛcchyamāno 'pi sakhibhir bandhubhis tathā /
na kiṃcit kathayām āsa smaragrahavimohitaḥ // SoKss_12,17.15 (Vet_10.15) //
niśi kṛcchrāc ca saṃprāptanidraḥ svapne tathaiva tām /
paśyann anunayan kāntāṃ kiṃ kiṃ cakre na sotsukaḥ // SoKss_12,17.16 (Vet_10.16) //
prātaḥ prabuddho gatvā ca dadarśaikākinīṃ rahaḥ /
sakhīṃ pratīkṣamānāṃ tāṃ tatrodyānasthitāṃ punaḥ // SoKss_12,17.17 (Vet_10.17) //
upetya ca pariṣvaṅgalālasaḥ premapeśalaiḥ /
tām upacchandayāmāsa vacobhiś caraṇānataḥ // SoKss_12,17.18 (Vet_10.18) //
kanyāhaṃ paradārāś ca na tavāsmīha saṃpratam /
pitrā samudradattāya dattāhaṃ vaṇije yataḥ // SoKss_12,17.19 (Vet_10.19) //
dinaiḥ katipayair eva vivāho bhavitā ca me /
tad gaccha tūṣṇīṃ mā kaścit paśyed doṣo bhavet tataḥ // SoKss_12,17.20 (Vet_10.20) //
ity uktaḥ sa tayāty arthaṃ dharmadatto jagāda tām /
yad astu me na jīveyaṃ vinā hi bhavatīm aham // SoKss_12,17.21 (Vet_10.21) //
tac chrutvā sā vaṇikkanyā balātkārabhayākulā /
tam uvāca vivāho me tāvat saṃpadyatām iha // SoKss_12,17.22 (Vet_10.22) //
kanyādānaphalaṃ tātaḥ prāpnotu cirakāṅkṣitam /
tato 'haṃ tvām upaiṣyāmi niścitaṃ praṇayārjitā // SoKss_12,17.23 (Vet_10.23) //
śrutvaitat so 'bravīn neṣṭā hy anyapūrvā mama priyā /
parabhukte hi kamale kim aler jāyate ratiḥ // SoKss_12,17.24 (Vet_10.24) //
ity uktā tena sāvādīt kṛtodvāhaiva tarhy aham /
pūrvaṃ tvām upayāsyāmi tato 'bhyeṣyāmi taṃ patim // SoKss_12,17.25 (Vet_10.25) //
evam uktavatīṃ tasmin nojjhati pratyayaṃ vinā /
vaṇikputre saśapathaṃ satyavācaṃ babandha sā // SoKss_12,17.26 (Vet_10.26) //
tatas tenojjhatā vignā sā viveśa svamandiram /
prāpte ca lagnadivase nirvṛttodvāhamaṅgalā // SoKss_12,17.27 (Vet_10.27) //
gatvā patigṛhaṃ nītvā sotsavena ca taddinam /
sā patyā samam adhyāsta śayanīyagṛhaṃ niśi // SoKss_12,17.28 (Vet_10.28) //
tatra śayyāniṣaṇṇāpi na tasya pratyapadyata /
patyuḥ samudradattasya pariṣvaṅgam asaṃmukhī // SoKss_12,17.29 (Vet_10.29) //
tenānunīyamānāpi yad udaśrur babhūva sā /
tat sa nābhimato 'smy asyā nūnam ity akarod dhṛdi // SoKss_12,17.30 (Vet_10.30) //
jagāda cānabhimato yady ahaṃ tava sundari /
tan me nārthas tvayā gaccha yaḥ priyas tava taṃ prati // SoKss_12,17.31 (Vet_10.31) //
tac chrutvā sā natamukhī śanair evam uvāca tam /
tvaṃ me prāṇādhikaḥ preyān vijñaptiṃ kiṃ tu me śṛṇu // SoKss_12,17.32 (Vet_10.32) //
anutiṣṭha saharṣaṃ ca prayaccha ca mamābhayam /
kuruṣva śapathaṃ yāvad āryaputra vadāmi te // SoKss_12,17.33 (Vet_10.33) //
evam uktavatī kṛcchrāt tathā tena kṛte punaḥ /
salajjaṃ saviṣādaṃ ca sabhayaṃ ca jagāda sā // SoKss_12,17.34 (Vet_10.34) //
ekākinīṃ gṛhodyāne dṛṣṭvā mām ekadā yuvā /
aruṇad dharmadattākhyaḥ sakhā bhrātuḥ smarāturaḥ // SoKss_12,17.35 (Vet_10.35) //
rakṣantyā saparīvādaṃ kanyādānaphalaṃ pituḥ /
mayā haṭhapravṛttasya tasya vāksaṃyamaḥ kṛtaḥ // SoKss_12,17.36 (Vet_10.36) //
pūrvaṃ kṛtavivāhā tvām upaiṣyāmi tataḥ priyam /
tan me satyavacaḥ pālyam anumanyasva tat prabho // SoKss_12,17.37 (Vet_10.37) //
yāvat tan nikaṭaṃ gatvā kṣaṇenopaimi te 'ntikam /
na hi śaknomy atikrāntuṃ satyam ābālya sevitam // SoKss_12,17.38 (Vet_10.38) //
iti tasyā vacovajrapātena sahasā hataḥ /
samudradattaḥ satyena baddhaḥ kṣaṇam acintayat // SoKss_12,17.39 (Vet_10.39) //
aho dhig anyarakteyaṃ gantavyaṃ dhruvam etayā /
tatsatyaṃ hanmi kiṃ yātu ko 'syāḥ pariṇayagrahaḥ // SoKss_12,17.40 (Vet_10.40) //
ity ālocyānumene tāṃ yatheṣṭagamanāya saḥ /
sāpy utthāya tatas tasmān niryayau pativeśmanaḥ // SoKss_12,17.41 (Vet_10.41) //
tāvad atrodayādrīndraharmyāgraṃ himadīdhitiḥ /
āruroha karākrāntahasatpūrvadigaṅganaḥ // SoKss_12,17.42 (Vet_10.42) //
tatas tamaḥsv apy āśliṣya sthiteṣv adridarī priyāḥ /
sevamāneṣu bhṛṅgeṣv apy aparaṃ kumudākaram // SoKss_12,17.43 (Vet_10.43) //
yāntī madanasenā sā mārge dṛṣṭvaikakā niśi /
caureṇādhāvya kenāpi rurudhe vasanāñcale // SoKss_12,17.44 (Vet_10.44) //
kā tvaṃ brūhi kva yāsīti tenoktā bibhyatī ca sā /
uvāca kiṃ tavānena muñca kāryam ihāsti me // SoKss_12,17.45 (Vet_10.45) //
tataś cauro 'bravīn mattaś caurāt tvaṃ mucyase katham /
tac chrutvā sāvadat taṃ ca gṛhāṇābharaṇāni me // SoKss_12,17.46 (Vet_10.46) //
atha cauro 'bhyadhān mugdhe kim ebhir upalair mama /
candrakāntānanāṃ tārkṣyaratnāsitaśiroruhām // SoKss_12,17.47 (Vet_10.47) //
vajramadhyāṃ suvarṇāṅgīṃ padmarāgāṅghrihāriṇīm /
jagadābharaṇaṃ naiva mokṣyāmi bhavatīm aham // SoKss_12,17.48 (Vet_10.48) //
ity uktā tena caureṇa vivaśā sā vaṇiksutā /
ākhyāya nijavṛttāntam evaṃ prārthayate sma tam // SoKss_12,17.49 (Vet_10.49) //
kṣamasva me kṣaṇaṃ yāvat kṛtvā satyānupālanam /
ihasthasyaiva te pārśvam āgamiṣyāmi satvaram // SoKss_12,17.50 (Vet_10.50) //
nāham ullaṅghayiṣyāmi bhadra satyām imāṃ giram /
śrutvaitat satyasaṃdhāṃ tāṃ matvā cauro mumoca saḥ // SoKss_12,17.51 (Vet_10.51) //
tasthau pratīkṣamānaś ca tatraiva sa tadāgamam /
sāpi tasyāntikaṃ dharmadattasya vaṇijo yayau // SoKss_12,17.52 (Vet_10.52) //
sa cābhīṣṭām api prāptāṃ tathā tāṃ vijane sthitām /
dṛṣṭvā pṛṣṭvā yathāvṛttaṃ vicintya kṣaṇam abravīt // SoKss_12,17.53 (Vet_10.53) //
satyena tava tuṣṭo 'smi kiṃ tvayā me parastriyā /
yāvat tvāṃ nekṣate kaścit tāvad gaccha yathāgatam // SoKss_12,17.54 (Vet_10.54) //
iti tena parityaktā sā tathety āyayau tataḥ /
caurasya nikaṭaṃ tasya pratipālayataḥ pathi // SoKss_12,17.55 (Vet_10.55) //
brūhi kas te 'tra vṛttānto gatāyā iti pṛcchate /
tasmai sā tena vaṇijā yathā muktā tathābravīt // SoKss_12,17.56 (Vet_10.56) //
tataḥ sa cauro 'vādīt tāṃ yady evaṃ tan mayāpy asi /
vimuktā satyatuṣṭena gṛhaṃ sābharaṇā vraja // SoKss_12,17.57 (Vet_10.57) //
evaṃ tenāpi sā tyaktā rakṣitā cānuyāyinā /
aluptaśīlā muditā patyur evāyayau gṛham // SoKss_12,17.58 (Vet_10.58) //
tatra guptaṃ praviṣṭā sā prahṛṣṭopāgatā satī /
dṛṣṭvā pṛṣṭavate tasmai patye sarvam avarṇayat // SoKss_12,17.59 (Vet_10.59) //
so 'py aluptamukhacchāyāṃ tām asaṃbhogalakṣaṇām /
saṃbhāvyābhagnacāritrāṃ satyalābharatāṃ satīm // SoKss_12,17.60 (Vet_10.60) //
adṛṣṭamanasaṃ bhāryām abhinandya kulocitam /
tasthau samudradatto 'tha tayā saha yathāsukham // SoKss_12,17.61 (Vet_10.61) //
iti tatra kathām uktvā pitṛvanabhūmau tadā sa vetālaḥ /
vadati sma taṃ trivikramasenaṃ vasudhādhipaṃ bhūyaḥ // SoKss_12,17.62 (Vet_10.62) //
tad brūhi cauravaṇijām eṣāṃ madhyān narendra kas tyāgī /
jānan yadi na vadiṣyasi vidaliṣyati te śiraḥ śatadhā // SoKss_12,17.63 (Vet_10.63) //
tac chrutvā sa mahīpatir ujjhitamaunas tam āha vetālam /
eṣāṃ cauras tyāgī na punar vaṇijāv ubhāv api tau // SoKss_12,17.64 (Vet_10.64) //
yo hi patis tām ajahād atyājyāṃ tādṛśīṃ vivāhyāpi /
kulajaḥ so 'nyāsaktāṃ bhāryāṃ jānan kathaṃ vahatu // SoKss_12,17.65 (Vet_10.65) //
yo 'py aparaḥ sa bhayāt tām atyākṣīt kālajīrṇasaṃvegaḥ /
viditārtho bhartāsyāḥ prātar brūyān nṛpāyeti // SoKss_12,17.66 (Vet_10.66) //
cauras tu guptacārī nirapekṣaḥ pāpakarmakṛt prāptam /
strīratnaṃ yad amuñcat sābharaṇaṃ tena sa tyāgī // SoKss_12,17.67 (Vet_10.67) //
etac chrutvaivāṃsatas tasya rājño vetālo 'gāt pūrvavat svaṃ padaṃ saḥ /
rājā bhūyo 'py atra saṃprāptum etat prāyād evākhaṇḍitoddāmadhairyaḥ // SoKss_12,17.68 (Vet_10.68) //
aṣṭādaśas taraṅgaḥ /
tato gatvā punaḥ prāpya śiṃśapāto 'grahīn nṛpaḥ /
sa trivikramaseno 'ṃse vetālaṃ taṃ cacāla ca // SoKss_12,18.1 (Vet_11.1) //
āyāntaṃ ca tam aṃsastho vetālaḥ so 'bravīn nṛpam /
rājan vicitrām ekāṃ te varṇayāmi kathāṃ śṛṇu // SoKss_12,18.2 (Vet_11.2) //
ujjayinyām abhūt pūrvaṃ nāmnā dharmadhvajo nṛpaḥ /
tisras tasyābhavan bhāryā rājaputryo 'tivallabhāḥ // SoKss_12,18.3 (Vet_11.3) //
ekā tāsv indulekheti tārāvaly aparā tathā /
nāmnā mṛgāṅkavaty anyā niḥsāmānyavapurguṇāḥ // SoKss_12,18.4 (Vet_11.4) //
tābhiḥ sa viharan rājā rājñībhis tisṛbhiḥ saha /
āsāṃcakre kṛtī tatra jitāśeṣaripuḥ sukham // SoKss_12,18.5 (Vet_11.5) //
ekadā tatra saṃprāpte vasantasamayotsave /
priyābhiḥ sahitas tābhir udyānaṃ krīḍituṃ yayau // SoKss_12,18.6 (Vet_11.6) //
tatrālimālāmaurvīkāḥ paśyan puṣpānatā latāḥ /
cāpayaṣṭīr anaṅgasya madhunā sajjitā iva // SoKss_12,18.7 (Vet_11.7) //
śṛṇvaṃś ca taddrumāgrasthakokilodīritāṃ giram /
sambhogaikarasasyājñām iva mānasajanmanaḥ // SoKss_12,18.8 (Vet_11.8) //
siṣeve 'ntaḥpuraiḥ sākaṃ sa rājā vāsavopamaḥ /
pānaṃ madasya kaṃdarpajīvitasyāpi jīvitam // SoKss_12,18.9 (Vet_11.9) //
tanniḥśvāsasugandhīni tadbimbauṣṭharucīni ca /
priyāpītāvaśeṣāṇi piban reme madhūni saḥ // SoKss_12,18.10 (Vet_11.10) //
tatra tasyendulekhāyā rājñaḥ kelikacagrahāt /
tasyāḥ papāta karṇāgrād utsaṅge tvaṅgad utpalam // SoKss_12,18.11 (Vet_11.11) //
tenorupṛṣṭhe sahasā kṣate jāte 'bhighātaje /
abhijātā mahādevī hā hety uktvā mumūrccha sā // SoKss_12,18.12 (Vet_11.12) //
tad dṛṣṭvā vihvalenārtyā rājñā parijanena ca /
samāśvāsyata rājñī sā śanaiḥ śītāmbumārutaiḥ // SoKss_12,18.13 (Vet_11.13) //
tato nītvā sa rājā tāṃ rājadhānīṃ bhiṣakkṛtaiḥ /
priyām upācarad divyair āmuktavraṇapaṭṭikām // SoKss_12,18.14 (Vet_11.14) //
rātrau ca susthitāṃ dṛṣṭvā tāṃ sa rājā dvitīyayā /
tārāvalyā sahārohac candraprāsādam īśvaraḥ // SoKss_12,18.15 (Vet_11.15) //
tatra tasyāṅkasuptāyā rājñas tasyā himatviṣaḥ /
karā jālapathaiḥ petur aṅge calitavāsasi // SoKss_12,18.16 (Vet_11.16) //
tataḥ kṣaṇāt prabuddhā sā hā dagdhāsmīti vādinī /
śayanāt sahasottasthau tadaṅgaparimarśinī // SoKss_12,18.17 (Vet_11.17) //
kim etad iti saṃbhrāntaḥ prabuddho 'tha dadarśa saḥ /
utthāya rājā visphoṭān aṅge tasyā vinirgatān // SoKss_12,18.18 (Vet_11.18) //
pṛcchantaṃ sā ca taṃ prāha rājñī tārāvalī tadā /
nagnāṅge patitair indoḥ karair etat kṛtaṃ mama // SoKss_12,18.19 (Vet_11.19) //
ity uktavatyāḥ krandantyāḥ sārtir āhvayati sma saḥ /
tasyāḥ parijanaṃ rājā vihvalākuladhāvitam // SoKss_12,18.20 (Vet_11.20) //
tenāsyāḥ kārayāmāsa sajalair nalinīdalaiḥ /
śayyām adāpayac cāṅge śrīkhaṇḍārdravilepanam // SoKss_12,18.21 (Vet_11.21) //
tāvad buddhvā tṛtīyāsya sā mṛgāṅkavatī priyā /
tatpārśvam āgantumanā niryayau nijamandirāt // SoKss_12,18.22 (Vet_11.22) //
nirgatā sāśṛṇot kvāpi gṛhe dhānyāvaghātajam /
niḥśabdāyāṃ niśi vyaktaṃ vidūre musaladhvanim // SoKss_12,18.23 (Vet_11.23) //
śrutvaiva hā mṛtāsmīti bruvāṇā dhunvatī karau /
upāviśad vyathākrāntā mārge sā mṛgalocanā // SoKss_12,18.24 (Vet_11.24) //
tataḥ pratinivṛtyaiva nītvā parijanena sā /
svam evāntaḥpuraṃ bālā rudatī śayane 'patat // SoKss_12,18.25 (Vet_11.25) //
dadarśa tatra tasyāś ca cinvan sāśruḥ paricchadaḥ /
ālīnabhramarau padmāv iva hastau kiṇāṅkitau // SoKss_12,18.26 (Vet_11.26) //
gatvā ca so 'bravīd rājñe rājāpy āgatya vihvalaḥ /
kim etad iti papraccha so 'tha dharmadhvajaḥ priyām // SoKss_12,18.27 (Vet_11.27) //
sāpi pradarśya hastau tam ity uvāca rujānvitā /
śrute musalaśabde me jatāv etau kiṇāṅkitau // SoKss_12,18.28 (Vet_11.28) //
tataḥ sa dāhaśamanaṃ dāpayāmāsa hastayoḥ /
tasyāś candanalepādi rājādbhutaviṣādavān // SoKss_12,18.29 (Vet_11.29) //
ekasyā utpalenāpi patatā kṣatam āhitam /
dvitīyasyāḥ punar dagdham aṅgaṃ śaśikarair api // SoKss_12,18.30 (Vet_11.30) //
ekasyās tu tṛtīyasyāḥ śrutenāpi vinirgatāḥ /
kaṣṭaṃ musalaśabdena hastayor īdṛśāḥ kiṇāḥ // SoKss_12,18.31 (Vet_11.31) //
aho yugapad etāsāṃ preyasīnāṃ mamādhunā /
guṇo 'py atyabhijātatvaṃ jāto doṣāya daivataḥ // SoKss_12,18.32 (Vet_11.32) //
iti cintayatas tasya bhramato 'ntaḥpureṣu ca /
triyāmā śatayāmeva kṛcchrāt sā nṛpater yayau // SoKss_12,18.33 (Vet_11.33) //
prātaś ca sa bhiṣakśalyahartṛbhiḥ saha saṃvyadhāt /
tathā yathābhūd acirāt svasthāntaḥpuranirvṛtaḥ // SoKss_12,18.34 (Vet_11.34) //
evam etāṃ kathām uktvā vetālo 'tyadbhutāṃ tadā /
sa trivikramasenaṃ taṃ papracchāṃsasthito nṛpam // SoKss_12,18.35 (Vet_11.35) //
abhijātataraitāsu rājan rājñīṣu kā vada /
pūrvoktaḥ so 'stu śāpas te jānan yadi na jalpasi // SoKss_12,18.36 (Vet_11.36) //
tac chrutvā so 'bravīd rājā sukumāratarātra sā /
aspṛṣṭe musale yasyāḥ śabdenaivodgatāḥ kiṇāḥ // SoKss_12,18.37 (Vet_11.37) //
utpalendukaraiḥ sparśe vṛtte tv itarayor dvayoḥ /
saṃjātā vraṇavisphoṭās tena tasyā na te same // SoKss_12,18.38 (Vet_11.38) //
iti tasyoktavato 'ṃsād rājño bhūyo jagāma sa svapadam /
vetālaḥ sa ca rājā tathaiva taṃ sudṛḍhaniścayo 'nuyayau // SoKss_12,18.39 (Vet_11.39) //
navadaśas taraṅgaḥ /
sa trivikramaseno 'tha punas taṃ śiṃśapātarum /
gatvā prāpya ca vetālaṃ rājā skandhe cakāra tam // SoKss_12,19.1 (Vet_12.1) //
pratasthe ca tam ādāya tūṣṇīm eva sa pūrvavat /
tato bhūyas tam āha sma vetālaḥ so 'ṃsapṛṣṭhataḥ // SoKss_12,19.2 (Vet_12.2) //
rājann evam anudvignaḥ paryāptam asi me priyaḥ /
tad etāṃ śṛṇv akhedāya hṛdyām ākhyāmi te kathām // SoKss_12,19.3 (Vet_12.3) //
aṅgadeśe yaśaḥketur iti rājābhavat purā /
kṣmām āśrito 'ṅgaguptyartham adagdho 'nya iva smaraḥ // SoKss_12,19.4 (Vet_12.4) //
bāhuvīryajitāśeṣavairivargasya tasya ca /
dīrghadarśīty abhūn mantrī śakrasyeva bṛhaspatiḥ // SoKss_12,19.5 (Vet_12.5) //
tasmin mantriṇi vinyasya rājyaṃ sa hatakaṇṭakam /
śanaiḥ sukhaikasakto 'bhūd vayorūpamadān nṛpaḥ // SoKss_12,19.6 (Vet_12.6) //
tasthāv antaḥpure śaśvan nāsthāne pramadāspade /
śuśrāva raktimad gītaṃ vacanaṃ na hitaiṣiṇām // SoKss_12,19.7 (Vet_12.7) //
rajyati sma ca niścinto jālavātāyaneṣu saḥ /
na punā rājakāryeṣu bahucchidreṣu jātv api // SoKss_12,19.8 (Vet_12.8) //
dīrghadarśī tu tad rājyacintābhāraṃ samudvahan /
atiṣṭhat sa mahāmantrī divāniśam atandritaḥ // SoKss_12,19.9 (Vet_12.9) //
nāmamātre kṛtadhṛtiṃ prakṣipya vyasane nṛpam /
mantrī rājñaḥ śriyaṃ bhuṅkte dīrghadarśīha sāmpratam // SoKss_12,19.10 (Vet_12.10) //
ity utpanne mahaty atra janavāde 'tha gehinīm /
svairaṃ medhāvinīṃ nāma dīrghadarśī jagāda saḥ // SoKss_12,19.11 (Vet_12.11) //
priye rājñi sukhāsakte tadbhāraṃ vahato 'pi me /
rājyaṃ bhakṣitam etenety utpannam ayaśo jane // SoKss_12,19.12 (Vet_12.12) //
lokavādaś ca mithyāpi mahatām iha doṣakṛt /
tatyāja kiṃ na rāmo 'pi janavādena jānakīm // SoKss_12,19.13 (Vet_12.13) //
tad atra kiṃ mayā kāryam ity ukte tena mantriṇā /
bhāryā medhāvinī dhīrā sānvarthā tam abhāṣata // SoKss_12,19.14 (Vet_12.14) //
tīrthayātrāpadeśena yuktyāpṛcchya mahīpatim /
kaṃcit kālaṃ videśaṃ te gantuṃ yuktaṃ mahāmate // SoKss_12,19.15 (Vet_12.15) //
evaṃ te niḥspṛhasyaiṣa janavādo nivartsyati /
tvayy asthite tato rājyam udvakṣyati nṛpaḥ svayam // SoKss_12,19.16 (Vet_12.16) //
tataś cāsya śanair etad vyasanaṃ hānimeṣyati /
āgatasyātra nirgarhā bhavitrī mantritā ca te // SoKss_12,19.17 (Vet_12.17) //
ity ukto bhāryayā gatvā dīrghadarśī tatheti saḥ /
kathāprasaṅge taṃ bhūpaṃ yaśaḥketuṃ vyajijñapat // SoKss_12,19.18 (Vet_12.18) //
anujānīhi māṃ rājan divasān kāṃścid apy aham /
vrajāmi tīrthayātrāyai dharmo hi prepsitaḥ sa me // SoKss_12,19.19 (Vet_12.19) //
tac chrutvā so 'bravīd rājā maivaṃ tīrthair vinā paraḥ /
dānādiḥ kiṃ na dharmo 'sti svargyas te svagṛheṣv api // SoKss_12,19.20 (Vet_12.20) //
athāvocat sa mantrī tam arthaśuddhyādi mṛgyate /
dānādau nityaśuddhāni tīrthāni nṛpate punaḥ // SoKss_12,19.21 (Vet_12.21) //
yāvac ca yauvanaṃ rājaṃs tāvad gamyāni dhīmatā /
aviśvāsye śarīre hi saṃgamas taiḥ kuto 'nyadā // SoKss_12,19.22 (Vet_12.22) //
iti tasmin vadaty eva rājñi caivaṃ niṣedhati /
praviśyātra pratīhāro rājānaṃ taṃ vyajijñapat // SoKss_12,19.23 (Vet_12.23) //
deva vyomasaromadhyam aṃśumālī vigāhate /
tad uttiṣṭhata saiṣā vaḥ snānavelātivartate // SoKss_12,19.24 (Vet_12.24) //
śrutvaitat sahasā snātum udatiṣṭhan mahīpatiḥ /
yātronmukhaḥ sa mantrī ca taṃ praṇamya gṛhaṃ yayau // SoKss_12,19.25 (Vet_12.25) //
tatrāvasthāpya bhāryāṃ tām anuyātrānivāritām /
sa pratasthe tato yuktyā svabhṛtyair apy atarkitaḥ // SoKss_12,19.26 (Vet_12.26) //
ekākī ca bhramaṃs tāṃs tān deśāṃs tīrthāni ca vrajan /
sa prāpa puṇḍraviṣayaṃ dīrghadarśī suniścayaḥ // SoKss_12,19.27 (Vet_12.27) //
tatra pattana ekasminn adūre 'bdheḥ praviśya saḥ /
ekaṃ devakulaṃ śaivaṃ tatprāṅgaṇa upāviśat // SoKss_12,19.28 (Vet_12.28) //
tatrārkakarasaṃtāpaklāntaṃ dūrādhvadhūsaram /
dadarśa nidhidattākhyo vaṇig devārcanāgataḥ // SoKss_12,19.29 (Vet_12.29) //
sa taṃ tathāvidhaṃ dṛṣṭvā sopavītaṃ sulakṣaṇam /
saṃbhāvya cottamaṃ vipram ātitheyo 'nayad gṛham // SoKss_12,19.30 (Vet_12.30) //
tatra cāpūjayat snānabhojanādyais tam uttamaiḥ /
kaḥ kutas tvaṃ kva yāsīti viśrāntaṃ ca sa pṛṣṭavān // SoKss_12,19.31 (Vet_12.31) //
dīrghadarśīti vipro 'ham aṅgadeśād ihāgataḥ /
tīrthayātrārtham ity eva gāmbhīryāt so 'py uvāca tam // SoKss_12,19.32 (Vet_12.32) //
tataḥ sa nidhidatto 'pi taṃ jagāda mahāvaṇik /
suvarṇadvīpagamanāyodyato 'haṃ vaṇijyayā // SoKss_12,19.33 (Vet_12.33) //
tat tvaṃ tiṣṭheha madgehe yāvad eṣyāmy ahaṃ tataḥ /
tīrthayātrāpariśrānto viśrānto hy atha yāsyasi // SoKss_12,19.34 (Vet_12.34) //
tac chrutvā so 'bravīd dīrghadarśī tarhi mameha kim /
tvayaiva saha yāsyāmi sārthavāha yathāsukham // SoKss_12,19.35 (Vet_12.35) //
evam astv iti tenokte sādhunā so 'tha tadgṛhe /
cirād avāptaśayano niśāṃ mantrī nināya tām // SoKss_12,19.36 (Vet_12.36) //
anyedyur atha tenaiva vaṇijā saha vāridhim /
gatvāruroha tadbhāṇḍapūrṇaṃ pravahaṇaṃ ca saḥ // SoKss_12,19.37 (Vet_12.37) //
tena gacchan pravahaṇenābdhim adbhutabhīṣaṇam /
vilokayan sa saṃprāpa svarṇadvīpaṃ krameṇa tat // SoKss_12,19.38 (Vet_12.38) //
kva mantrimukhyatā cāsya kva vādhvollaṅghitāmbudhiḥ /
ayaśobhīravaḥ kiṃ na kurvate bata sādhavaḥ // SoKss_12,19.39 (Vet_12.39) //
tatra dvīpe samaṃ tena kaṃcit kālam uvāsa saḥ /
vaṇijā nidhidattena kurvatā krayavikrayau // SoKss_12,19.40 (Vet_12.40) //
āgacchaṃś ca tato 'kasmāt tadyukto vahanasthitaḥ /
kalpavṛkṣaṃ dadarśābdhāv ūrmeḥ paścāt samutthitam // SoKss_12,19.41 (Vet_12.41) //
pravālaśākhāsubhagaiḥ skandhair jāmbūnadojjvalaiḥ /
phalair maṇimayaiḥ kāntaiḥ kusumaiś copaśobhitam // SoKss_12,19.42 (Vet_12.42) //
tasya skandhe ca sadratnaparyaṅkotsaṅgavartinīm /
kanyām atyadbhutākārakamanīyām avaikṣata // SoKss_12,19.43 (Vet_12.43) //
aho kim etad ity evaṃ yāvad dhyāyati sa kṣaṇam /
tāvat sā vīṇinī kanyā gātum evaṃ pracakrame // SoKss_12,19.44 (Vet_12.44) //
yat karmabījam uptaṃ yena purā niścitaṃ sa tad bhuṅkte /
pūrvakṛtasya hi śakyo vidhināpi na kartum anyathābhāvaḥ // SoKss_12,19.45 (Vet_12.45) //
ity udgāya kṣaṇāt tasminn ambhodhau divyakanyakā /
sakalpadrumaparyaṅkaśayyātraiva mamajja sā // SoKss_12,19.46 (Vet_12.46) //
kimapy apūrvam adyedaṃ mayā dṛṣṭam ihādbhutam /
kvābdhiḥ kva dṛṣṭanaṣṭo 'tra gāyaddivyāṅganas taruḥ // SoKss_12,19.47 (Vet_12.47) //
yadi vā vandya eṣo 'bdhir ākaraḥ śaśvad īdṛśām /
lakṣmīndupārijātādyā nāsmāt te te kim udgatāḥ // SoKss_12,19.48 (Vet_12.48) //
iti taṃ cintayantaṃ ca tatkṣaṇaṃ dīrghadarśinam /
vilokya vismayāviṣṭaṃ karṇadhārādayo 'bruvan // SoKss_12,19.49 (Vet_12.49) //
evam eṣā sadaiveha dṛśyate varakanyakā /
nimajjati ca tatkālaṃ tavaitad darśanaṃ navam // SoKss_12,19.50 (Vet_12.50) //
ity uktas taiḥ samaṃ tena nidhidattena sa kramāt /
mantrī citrīyamāṇo 'bdhes tīraṃ potagato 'bhyagāt // SoKss_12,19.51 (Vet_12.51) //
tatrottāritabhāṇḍena tenaiva vaṇijā saha /
jagāma hṛṣṭabhṛtyena sotsavaṃ so 'tha tadgṛham // SoKss_12,19.52 (Vet_12.52) //
sthitvā nāticiraṃ tatra nidhidattam uvāca tam /
sārthavāha bhavadgehe viśrānto 'haṃ ciraṃ sukham // SoKss_12,19.53 (Vet_12.53) //
idānīṃ gantum icchāmi svadeśaṃ bhadram astu te /
ity uktvā tam anicchantam apy āmantrya vaṇikpatim // SoKss_12,19.54 (Vet_12.54) //
dīrghadarśī sa sattvaikasahāyaḥ prasthitas tataḥ /
kramollaṅghitadūrādhvā prāpāṅgaviṣayaṃ nijam // SoKss_12,19.55 (Vet_12.55) //
tatra taṃ dadṛśuś cārā bahir nagaram āgatam /
ye yaśaḥketunā rājñā prāṅnyastās tadgaveṣaṇe // SoKss_12,19.56 (Vet_12.56) //
taiś ca gatvā sa vijñaptaś cārai rājā tam abhyagāt /
svayaṃ nirgatya nagarāt tadviśleṣasuduḥkhitaḥ // SoKss_12,19.57 (Vet_12.57) //
upetya ca pariṣvaṅgapūrvaṃ tam abhinandya saḥ /
nināyābhyantaraṃ bhūpaś cirādhvakṣāmadhūsaram // SoKss_12,19.58 (Vet_12.58) //
tyaktvāsmān kiṃ tvayā nītaṃ na paraṃ bata mānasam /
yāvac charīram apy etan niḥsnehaparuṣāṃ daśām // SoKss_12,19.59 (Vet_12.59) //
kiṃ vā bhagavato vetti bhavitavyasya ko gatim /
yad akasmāt tavaiṣābhūt tīrthādigamane matiḥ // SoKss_12,19.60 (Vet_12.60) //
tad brūhi ke tvayā bhrāntā deśā dṛṣṭaṃ ca kiṃ navam /
iti tatra ca taṃ rājā sa jagāda svamantriṇam // SoKss_12,19.61 (Vet_12.61) //
tataḥ suvarṇadvīpāntaṃ so 'dhvānaṃ varṇayan kramāt /
abdhāv udgaminīṃ tasmai tāṃ dṛṣṭāṃ divyakanyakām // SoKss_12,19.62 (Vet_12.62) //
gāyantīṃ trijagatsārabhūtāṃ kalpatarusthitām /
yathāvat kathayāmāsa dīrghadarśī mahībhṛte // SoKss_12,19.63 (Vet_12.63) //
sa tāṃ śrutvaiva ca nṛpas tathā smaravaśo 'bhavat /
yathā tayā vinā mene niṣphale rājyajīvite // SoKss_12,19.64 (Vet_12.64) //
jagāda ca tam ekānte nītvā svasacivaṃ tadā /
draṣṭavyāsau mayāvaśyaṃ jīvitaṃ nāsti me 'nyathā // SoKss_12,19.65 (Vet_12.65) //
yāmi tvaduktena pathā praṇamya bhavitavyatām /
nivāraṇīyo nāhaṃ te nānugamyaś ca sarvathā // SoKss_12,19.66 (Vet_12.66) //
guptam eko hi yāsyāmi rājyaṃ rakṣyaṃ tu me tvayā /
madvaco mānyathā kārṣīḥ śāpito 'si mamāsubhiḥ // SoKss_12,19.67 (Vet_12.67) //
ity uktvā tatprativaco nirasya visasarja tam /
mantriṇaṃ svagṛhaṃ rājā cirotkaṃ svajanaṃ prati // SoKss_12,19.68 (Vet_12.68) //
tatrānalpotsave 'py āsīd dīrghadarśī sudurmanāḥ /
svāminy asādhyavyasane sukhaṃ sanmantriṇāṃ kutaḥ // SoKss_12,19.69 (Vet_12.69) //
anyedyuś ca sa taddhastanyastarājyabharo nṛpaḥ /
yaśaḥketus tataḥ prāyān niśi tāpasaveṣabhṛt // SoKss_12,19.70 (Vet_12.70) //
gacchaṃś ca kuśanābhākhyaṃ muniṃ mārge dadarśa saḥ /
so 'tra taṃ tāpasākalpaṃ praṇataṃ munir ādiśat // SoKss_12,19.71 (Vet_12.71) //
lakṣmīdattena vaṇijā saha potena vāridhau /
gatvā prapsyasi tām iṣṭāṃ kanyāṃ vraja nirākulaḥ // SoKss_12,19.72 (Vet_12.72) //
iti tadvacasā prītās taṃ praṇamya sa pārthivaḥ /
gacchan deśān nadīr adrīn krāntvā taṃ prāpad ambudhim // SoKss_12,19.73 (Vet_12.73) //
sutāraśaṅkhadhavalair vīcibhrūbhir vikasvaraiḥ /
vīkṣamāṇam ivāvartanetrair ātithyasaṃbhramāt // SoKss_12,19.74 (Vet_12.74) //
tattīre vaṇijā tena muniproktena saṃgatiḥ /
lakṣmīdattena jajñe 'sya svarṇadvīpaṃ yiyāsunā // SoKss_12,19.75 (Vet_12.75) //
tenaiva saha cakrāṅkapādamudrādi darśanāt /
prahveṇāruhya vahanaṃ pratasthe so 'mbudhau nṛpaḥ // SoKss_12,19.76 (Vet_12.76) //
madhyam abdheś ca saṃprāpte vahane vārimadhyataḥ /
udagāt kalpaviṭapiskandhasthā sātra kanyakā // SoKss_12,19.77 (Vet_12.77) //
yāvat paśyati tāṃ rājā cakora iva candrikām /
tāvat sā gāyati smaivaṃ vallakīvādyasundaram // SoKss_12,19.78 (Vet_12.78) //
yat karmabījam uptaṃ yena purā niścitaṃ sa tad bhuṅkte /
pūrvakṛtasya hi śakyo vidhināpi na kartum anyathābhāvaḥ // SoKss_12,19.79 (Vet_12.79) //
tasmād yatra yathā yad bhavitavyaṃ yasya daivayogena /
tatra tathā tatprāptyai vivaśo 'sau nīyate 'tra na bhrāntiḥ // SoKss_12,19.80 (Vet_12.80) //
iti sūcitabhavyārthāṃ gāyantīṃ tāṃ vibhāvayan /
niḥspandaḥ sa kṣaṇaṃ tasthau rājā smaraśarāhataḥ // SoKss_12,19.81 (Vet_12.81) //
ratnākara namaḥ satyam agādhahṛdayāya te /
yena tvayaitāṃ pracchādya vipralabdho hariḥ śriyā // SoKss_12,19.82 (Vet_12.82) //
tat surair apy alabhyāntaṃ sapakṣakṣmābhṛdāśrayam /
śaraṇaṃ tvāṃ prapanno 'ham iṣṭasiddhiṃ vidhatsva me // SoKss_12,19.83 (Vet_12.83) //
evaṃ yāvat samudraṃ taṃ sa nataḥ stauti bhūmipaḥ /
tāvat sā kanyakā tatra nimamajja sapādapā // SoKss_12,19.84 (Vet_12.84) //
tad dṛṣṭvaivānumārge 'syāḥ sa rājātmānam akṣipat /
vāridhāv atra kāmāgnisaṃtāpasyeva śāntaye // SoKss_12,19.85 (Vet_12.85) //
tad vīkṣyāśaṅkitaṃ matvā vinaṣṭaṃ taṃ sa sajjanaḥ /
lakṣmīdatto vaṇig duḥkhād dehatyāgodyato 'bhavat // SoKss_12,19.86 (Vet_12.86) //
mā kārṣīḥ sāhasaṃ nāsti magnasyāsyāmbhudhau bhayam /
eṣo rājā yaśaḥketur nāmnā tāpasaveṣabhṛt // SoKss_12,19.87 (Vet_12.87) //
etat kanyārtham āyātaḥ pūrvabhāryeyam asya ca /
etāṃ prāpya punaś cāsāv aṅgarājyaṃ sameṣyati // SoKss_12,19.88 (Vet_12.88) //
ity athāśvāsito vācā tatkālaṃ gaganotthayā /
sārthavāho yathākāmaṃ sa jagāmeṣṭasiddhaye // SoKss_12,19.89 (Vet_12.89) //
sa rājāpi yaśaḥketur nimagno 'nto mahodadhau /
akasmān nagaraṃ divyam apaśyaj jātavismayaḥ // SoKss_12,19.90 (Vet_12.90) //
bhāsvanmaṇimayastambhaiḥ kāñcanojjvalabhittibhiḥ /
virājamānaṃ prāsādair muktājālagavākṣakaiḥ // SoKss_12,19.91 (Vet_12.91) //
nānāratnaśilāpaṭṭabaddhasopānavāpikaiḥ /
kāmadaiḥ kalpavṛkṣāḍhyair udyānair upaśobhitam // SoKss_12,19.92 (Vet_12.92) //
samṛddhe 'pi pure tatra nirjane 'tha gṛhaṃ gṛham /
anupraviśya na yadā tāṃ dadarśa priyāṃ kvacit // SoKss_12,19.93 (Vet_12.93) //
tadā vicinvan dṛṣṭvaikam uttuṅgaṃ maṇimandiram /
āruhya dvāram udghāṭya praviveśa sa bhūpatiḥ // SoKss_12,19.94 (Vet_12.94) //
praviśya cāntaḥ sadratnaparyaṅkasthitam ekakam /
vastrācchāditasarvāṅgaṃ śayānaṃ kaṃcid aikṣata // SoKss_12,19.95 (Vet_12.95) //
kiṃ syāt saiveti sotkaṇṭham udghāṭayati tanmukham /
yāvat tāvad apaśyat tāṃ svepsitām eva so 'ṅganām // SoKss_12,19.96 (Vet_12.96) //
srastanīlāṃśukadhvāntahasanmukhaśaśiśriyam /
jyotsnāvadātāṃ pātālagatām iva divā niśām // SoKss_12,19.97 (Vet_12.97) //
taddarśanena cāsyābhūd avasthā kāpi sā tadā /
grīṣmartau marupānthasya saritsaṃdarśanena yā // SoKss_12,19.98 (Vet_12.98) //
sāpy unmīlitacakṣus taṃ kalyāṇākṛtilakṣaṇam /
vīkṣyākasmāt tathāprāptaṃ saṃbhramāc chayanaṃ jahau // SoKss_12,19.99 (Vet_12.99) //
kṛtātithyā natamukhī pūjayantīva pādayoḥ /
phullekṣaṇotpalanyāsaiḥ śanair etam uvāca ca // SoKss_12,19.100 (Vet_12.100) //
ko bhavān kim agamyaṃ ca praviṣṭho 'si rasātalam /
rājacihnāṅkitatanoḥ kiṃ ca te tāpasavratam // SoKss_12,19.101 (Vet_12.101) //
ity ādiśa mahābhāga prasādo yadi te mayi /
evaṃ tasyā vacaḥ śrutvā sa rājā pratyuvāca tām // SoKss_12,19.102 (Vet_12.102) //
aṅgarājo yaśaḥketur iti nāmnāsmi sundari /
āptād anvahadṛśyāṃ ca tvām aśrauṣam ihāmbudhau // SoKss_12,19.103 (Vet_12.103) //
tatas tvadarthaṃ kṛtvemaṃ veṣaṃ rājyaṃ vimucya ca /
āgatyaiṣa praviṣṭo 'ham anumārgeṇa te 'mbudhim // SoKss_12,19.104 (Vet_12.104) //
tan me kathaya kāsi tvam ity ukte tena cātha sā /
salajjā sānurāgā ca sānandā caivam abhyadhāt // SoKss_12,19.105 (Vet_12.105) //
mṛgāṅkasena ity asti śrīmān vidyādharādhipaḥ /
māṃ mṛgāṅkavatīṃ nāmnā viddhi tasya sutām imām // SoKss_12,19.106 (Vet_12.106) //
sa mām asmin svanagare vimucyaikākinīṃ pitā /
na jāne hetunā kena gataḥ kvāpi sapaurakaḥ // SoKss_12,19.107 (Vet_12.107) //
tenāhaṃ śūnyavasater nirviṇṇonmajjya vāridheḥ /
yantrakalpadrumārūḍhā gāyāmi bhavitavyatām // SoKss_12,19.108 (Vet_12.108) //
evam uktavatī tena smaratā tan muner vacaḥ /
tathārajyata sā rājñā vacobhiḥ premapeśalaiḥ // SoKss_12,19.109 (Vet_12.109) //
yathānurāgavivaśā bhāryātvaṃ tasya tatkṣaṇam /
aṅgīcakāra vīrasya samayaṃ tv ekam abhyadhāt // SoKss_12,19.110 (Vet_12.110) //
śuklakṛṣṇacaturdaśyām aṣṭamyāṃ cāryaputra te /
pratimāsam anāyattā caturo divasān aham // SoKss_12,19.111 (Vet_12.111) //
yatra kvāpi dineṣv eṣu gacchantī cāsmi na tvayā /
praṣṭavyā na niṣeddhavyā kāraṇaṃ hy atra vidyate // SoKss_12,19.112 (Vet_12.112) //
evaṃ tām uktasamayāṃ sa rājā divyakanyakām /
tathety uktvaiva gāndharvavidhinā pariṇītavān // SoKss_12,19.113 (Vet_12.113) //
bheje tataś ca saṃbhogasukhaṃ tatra tayā saha /
yathābhūd anya evāsyā mānmatho maṇḍanakramaḥ // SoKss_12,19.114 (Vet_12.114) //
keśeṣu srastamālyeṣu kacagrahanakhāvalī /
bimbādhare 'tha niṣpītanīrāge daśanakṣatiḥ // SoKss_12,19.115 (Vet_12.115) //
kucayoḥ karajaśreṇir bhinnamāṇikyamālayoḥ /
luptāṅgarāgeṣv aṅgeṣu gāḍhāliṅganarāgitā // SoKss_12,19.116 (Vet_12.116) //
iti taddivyasaṃbhogasukhāvasthitam atra tam /
sā mṛgāṅkavatī bhāryā bhūpaṃ prāhedam ekadā // SoKss_12,19.117 (Vet_12.117) //
tvam ihaiva pratīkṣethāḥ kāryārthaṃ kvāpi yāmy aham /
adya saiṣā hi saṃprāptā mama kṛṣṇacaturdaśī // SoKss_12,19.118 (Vet_12.118) //
iha sthas tv āryaputrāmuṃ mā sma gāḥ sphāṭikaṃ gṛham /
mātra vāpyāṃ nipatito bhūlokaṃ tvaṃ gamiṣyasi // SoKss_12,19.119 (Vet_12.119) //
ity uktvā sā tam āmantrya yayau tasmāt purād bahiḥ /
rājāpi prāptakhaḍgas tāṃ channo jijñāsur anvagāt // SoKss_12,19.120 (Vet_12.120) //
tatrāpaśyat tamaḥśyāmaṃ vyāttavakrabilaṃ ca saḥ /
sākāram iva pātālam āyāntaṃ rākṣasaṃ nṛpaḥ // SoKss_12,19.121 (Vet_12.121) //
sa rākṣaso nipatyaiva muktaghoraravas tadā /
tāṃ mṛgāṅkavatīṃ vaktre nikṣipyaiva nigīrṇavān // SoKss_12,19.122 (Vet_12.122) //
tad dṛṣṭvaivātikopena sahasā sa jvalann iva /
nirmokamuktabhujagaśyāmalena mahāsinā // SoKss_12,19.123 (Vet_12.123) //
koṣākṛṣṭena dhāvitvā rājasiṃho 'bhidhāvataḥ /
ciccheda rakṣasas tasya saṃdaṣṭauṣṭhapuṭaṃ śiraḥ // SoKss_12,19.124 (Vet_12.124) //
rakṣaḥkabandhavāntena rājñas tasyāsravāriṇā /
krodhajo 'tha śaśāmāgnir na tu kāntāviyogajaḥ // SoKss_12,19.125 (Vet_12.125) //
tato mohaniśāndhe 'smin vinaṣṭagatike nṛpe /
akasmān meghamalinasyāṅgaṃ bhittveva rakṣasaḥ // SoKss_12,19.126 (Vet_12.126) //
tasyoddyotitadikcakrā candramūrtir ivāmalā /
sā mṛgāṅkavatī jīvanty akṣatāṅgī viniryayau // SoKss_12,19.127 (Vet_12.127) //
tāṃ tathā saṃkaṭottīrṇāṃ dṛṣṭvā kāntāṃ sasaṃbhramam /
ehy ehīti vadan rājā pradhāvyaivāliliṅga saḥ // SoKss_12,19.128 (Vet_12.128) //
priye kim etat svapno 'yam uta māyeti tena sā /
pṛṣṭā nṛpeṇa saṃsmṛtya vidyādhary evam abravīt // SoKss_12,19.129 (Vet_12.129) //
śṛṇv āryaputra na svapno na māyeyam ayaṃ punaḥ /
vidhyādharendrāt svapituḥ śāpo 'bhūd īdṛśo mama // SoKss_12,19.130 (Vet_12.130) //
bahuputro 'pi sa hi me pitā pūrvaṃ vasann iha /
mayā vinātivātsalyān nāhāram akarot sadā // SoKss_12,19.131 (Vet_12.131) //
ahaṃ ca sarvadā śarvapūjāsakteha nirjane /
caturdaśyor athāṣṭamyor āgacchaṃ pakṣayor dvayoḥ // SoKss_12,19.132 (Vet_12.132) //
ekadā ca caturdaśyām ihāgatya rasān mama /
ciraṃ gaurīṃ samarcantyā daivād avasitaṃ dinam // SoKss_12,19.133 (Vet_12.133) //
tad ahar matpratīkṣaḥ san kṣudhito 'pi sa matpitā /
nābhuṅkta nāpibat kiṃcid āsīt kruddhas tu māṃ prati // SoKss_12,19.134 (Vet_12.134) //
tato rātrāv upetāṃ māṃ sāparādhām adhomukhīm /
bhavitavyabalagrastamatsnehaḥ śapati sma saḥ // SoKss_12,19.135 (Vet_12.135) //
yathā tvadavalepena grasto 'dyāham ayaṃ kṣudhā /
māsi māsi tathāṣṭamyoś caturdaśyoś ca kevalam // SoKss_12,19.136 (Vet_12.136) //
harārcanarasād yantīm atraiva tvāṃ bahiḥ pure /
nāmnā kṛtāntasaṃtrāso rākṣaso nigariṣyati // SoKss_12,19.137 (Vet_12.137) //
bhittvā bhittvāsya hṛdayaṃ jīvantī ca nireṣyasi /
na smariṣyasi śāpaṃ ca na tāṃ nigaraṇavyathām // SoKss_12,19.138 (Vet_12.138) //
sthāsyasy ekākinī cātrety uktaśāpavacāḥ śanaiḥ /
so 'nunīto mayā dhyātvā śāpāntaṃ me 'bravīt pitā // SoKss_12,19.139 (Vet_12.139) //
bhartā bhūtvā yaśaḥketunāmāṅganṛpatir yadā /
rākṣasena nigīrṇāṃ tvāṃ dṛṣṭvā taṃ nihaniṣyati // SoKss_12,19.140 (Vet_12.140) //
tadā tvaṃ mokṣyase śāpād dhṛdayāt tasya nirgatā /
saṃsmariṣyasi śāpādi vidyāḥ sarvās tathā nijāḥ // SoKss_12,19.141 (Vet_12.141) //
ity ādiśya sa śāpāntaṃ tyaktvā mām ekakām iha /
niṣadhādriṃ gatas tāto bhūlokaṃ saparicchadaḥ // SoKss_12,19.142 (Vet_12.142) //
ahaṃ tathā carantī ca śāpamohād ihāvasam /
kṣīṇaś caiṣa sa śāpo me jātā sarvatra ca smṛtiḥ // SoKss_12,19.143 (Vet_12.143) //
tat tātapārśvam adhunā niṣadhādriṃ vrajāmy aham /
śāpānte svāṃ gatiṃ yāma ity eṣa samayo hi naḥ // SoKss_12,19.144 (Vet_12.144) //
tvam ihāsva svarāṣṭraṃ vā vraja svātantryam atra te /
evaṃ tayokte sa nṛpo duḥkhito 'rthayate sma tām // SoKss_12,19.145 (Vet_12.145) //
saptāhāni na gantavyaṃ prasīda sumukhi tvayā /
kṣipāva tāvad autsukyam udyāne krīḍanair iha // SoKss_12,19.146 (Vet_12.146) //
tvaṃ gacchātha pituḥ sthānaṃ yāsyāmy aham api svakam /
etat tadvacanaṃ mugdhā tathety aṅgīcakāra sā // SoKss_12,19.147 (Vet_12.147) //
tato 'tra reme sa tayā sahodyāneṣu kāntayā /
sajalotpalanetrāsu vāpīṣu ṣaḍahaṃ nṛpaḥ // SoKss_12,19.148 (Vet_12.148) //
mā sma yātaṃ vihāyāsmān iti pūt kurvatīṣv iva /
utkṣiptavīcihastāsu haṃsasārasaniḥsvanaiḥ // SoKss_12,19.149 (Vet_12.149) //
saptame 'hni sa yuktyā tāṃ priyāṃ tatrānayad gṛhe /
bhūlokaprāpiṇī yatra sā yantradvāravāpikā // SoKss_12,19.150 (Vet_12.150) //
tatra kaṇṭhe gṛhītvā tāṃ tasyāṃ vāpyāṃ nipatya saḥ /
uttasthau svapurodyānavāpīmadhyāt tayā saha // SoKss_12,19.151 (Vet_12.151) //
tatra kāntāsakhaṃ prāptaṃ taṃ dṛṣṭvodyānapālakāḥ /
hṛṣṭās tan mantriṇe gatvā jagadur dīrghadarśine // SoKss_12,19.152 (Vet_12.152) //
so 'py etya pādapatitas tam ānītepsitāṅganam /
dṛṣṭvā prāveśayan mantrī sapauro 'bhyantaraṃ nṛpam // SoKss_12,19.153 (Vet_12.153) //
aho saiṣā kathaṃ prāptā rājñā divyāṅganāmunā /
vyomnīva vidyud iva yā kṣaṇadṛśyā mayekṣitā // SoKss_12,19.154 (Vet_12.154) //
yad yasya likhitaṃ dhātrā lalāṭākṣarapaṅktiṣu /
tad avaśyam asaṃbhāvyam api tasyopatiṣṭhate // SoKss_12,19.155 (Vet_12.155) //
ity atra mantrimukhye 'smin dhyāyaty anyajane 'pi ca /
divyastrīprāptisāścaryaṃ rājāgamanasotsave // SoKss_12,19.156 (Vet_12.156) //
sā mṛgāṅkavatī dṛṣṭvā taṃ svadeśagataṃ nṛpam /
iyeṣa pūrṇasaptāhā yātuṃ vaidyādharīṃ gatim // SoKss_12,19.157 (Vet_12.157) //
nāvirāsīc ca vidyāsyāḥ smṛtāpy utpatanī tadā /
tataḥ sā muṣitevātra viṣādam agamat param // SoKss_12,19.158 (Vet_12.158) //
kim akasmād viṣaṇṇeva dṛśyase vada me priye /
ity uktā tena rājñā sā vidhyādary evam abravīt // SoKss_12,19.159 (Vet_12.159) //
sthitāhaṃ śāpamuktāpi tvatsnehād yad iyac ciram /
tena vidyā mama bhraṣṭā naṣṭā divyā ca sā gatiḥ // SoKss_12,19.160 (Vet_12.160) //
tac chrutvā hanta siddheyaṃ mama vidyādharīti saḥ /
rājā tato yaśaḥketuḥ pūrṇaṃ cakre mahotsavam // SoKss_12,19.161 (Vet_12.161) //
tad dṛṣṭvā dīrghadarśī sa mantrī gatvā gṛhaṃ niśi /
śayanīyagato 'kasmād dhṛtsphoṭena vyapadyata // SoKss_12,19.162 (Vet_12.162) //
tato 'nubhūya tacchokaṃ dhṛtarājyabharaḥ svayam /
yaśaḥketuś ciraṃ tasthau sa mṛgāṅkavatīyutaḥ // SoKss_12,19.163 (Vet_12.163) //
ity etāṃ kathayitvā mārge tasmai kathāṃ sa vetālaḥ /
avadat punas trivikramasenaṃ nṛpatiṃ tam aṃsagataḥ // SoKss_12,19.164 (Vet_12.164) //
tad brūhi bhūpate te saṃpanne svāminas tathābhyudaye /
hṛdayaṃ sapadi sphuṭitaṃ tasya mahāmantriṇaḥ kim iti // SoKss_12,19.165 (Vet_12.165) //
divyastrī na mayā kiṃ prāpteti śucāsphuṭad dhṛdayam /
kiṃ vā rājyam abhīpsor rājāgamajena duḥkhena // SoKss_12,19.166 (Vet_12.166) //
etac ca yadi na vakṣyasi mahyaṃ jānann apīha tad rājan /
dharmaś ca tava vinaṅkṣyati yāsyati dalaśaś ca jhaṭiti śiraḥ // SoKss_12,19.167 (Vet_12.167) //
śrutveti tu trivikramaseno rājā jagāda vetālam /
naitat tasmin dvayam api śubhacarite yujyate hi mantrivare // SoKss_12,19.168 (Vet_12.168) //
kiṃ tu strīmātrarasād upekṣitaṃ yena bhūbhujā rājyam /
tasyādhunā tu divyastrīraktasyātra kā vārtā // SoKss_12,19.169 (Vet_12.169) //
tan me kaṣṭe 'pi kṛte pratyuta doṣo batādhikībhūtaḥ /
iti tasya vibhāvayato hṛdayaṃ tanmantriṇaḥ sphuṭitam // SoKss_12,19.170 (Vet_12.170) //
ity ukte narapatinā punaḥ sa māyī vetālo nijapadam eva taj jagāma /
rājāpi prasabham avāptum anvadhāvad bhūyo 'pi drutam atha taṃ sa dhīracetāḥ // SoKss_12,19.171 (Vet_12.171) //
viṃśas taraṅgaḥ /
atha gatvā punaḥ prāpya śiṃśapātas tato nṛpaḥ /
sa trivikramasenas taṃ skandhe vetālam ādade // SoKss_12,20.1 (Vet_13.1) //
āyāntaṃ ca sa vetālo bhūyas taṃ nṛpam abravīt /
rājañ śṛṇu kathām ekāṃ saṃkṣiptāṃ varṇayāmi te // SoKss_12,20.2 (Vet_13.2) //
asti vārāṇasī nāma purī haranivāsabhūḥ /
devasvāmīti tatrāsīn mānyo narapater dvijaḥ // SoKss_12,20.3 (Vet_13.3) //
mahādhanasya tasyaiko harisvāmīty abhūt sutaḥ /
tasya bhāryā ca lāvaṇyavatīty atyuttamābhavat // SoKss_12,20.4 (Vet_13.4) //
tilottamādinākastrīnirmāṇe prāptakauśalaḥ /
anargharūpalāvaṇyāṃ manye yāṃ nirmame vidhiḥ // SoKss_12,20.5 (Vet_13.5) //
tayā sa kāntayā sākaṃ harisvāmī kadācana /
ratiśrānto yayau nidrāṃ harmye candrāṃśuśītale // SoKss_12,20.6 (Vet_13.6) //
tat kālaṃ tena mārgeṇa kāmacārī vihāyasā /
āgān madanavegākhyo vidyādharakumārakaḥ // SoKss_12,20.7 (Vet_13.7) //
sa tatra lāvaṇyavatīṃ patyuḥ pārśve dadarśa tām /
suptāṃ ratiklamasrastavastravyaktāṅgasauṣṭhavām // SoKss_12,20.8 (Vet_13.8) //
tadrūpahṛtacittaḥ san madanāndhaḥ sa tat kṣaṇam /
suptām eva nipatyaitāṃ gṛhītvā nabhasā yayau // SoKss_12,20.9 (Vet_13.9) //
kṣaṇāt prabuddho 'tha yuvā harisvāmī sa tatpatiḥ /
prāṇeśvarīm apaśyaṃs tām udatiṣṭhat sasaṃbhramaḥ // SoKss_12,20.10 (Vet_13.10) //
aho kim etat kva gatā kupitā sā nu kiṃ mayi /
channā jijñāsituṃ kiṃ me cittaṃ parihasaty uta // SoKss_12,20.11 (Vet_13.11) //
ity anekavikalpaughavyākulas tām itas tataḥ /
harmyaprāsādavalabhīṣv anviṣyan so 'bhraman niśi // SoKss_12,20.12 (Vet_13.12) //
agṛhodyānataś cinvan yan na prāpa kuto 'pi tām /
tat sa śokāgnisaṃtapto vilalāpāśrugadgadam // SoKss_12,20.13 (Vet_13.13) //
hā candrabimbavadane hā jyotsnāgauri hā priye /
rātryā tulyaguṇadveṣāt kiṃ nu soḍhāsi nānayā // SoKss_12,20.14 (Vet_13.14) //
tvayā kāntyā jito bibhyad iva candanaśītalaiḥ /
karair asukhayad yo māṃ so 'yam indus tvayā vinā // SoKss_12,20.15 (Vet_13.15) //
labdhāntara ivedānīṃ tair eva tudati priye /
prajvaladbhir ivāṅgārair viṣadigdhair ivāśugaiḥ // SoKss_12,20.16 (Vet_13.16) //
ity ādi krandatas tasya sā harisvāminas tadā /
kṛcchrād vyatīyāya niśā na punar virahavyathā // SoKss_12,20.17 (Vet_13.17) //
prātar bibheda viśvasya karaiḥ saṃtamasaṃ raviḥ /
bhettuṃ na cakṣame tasya mohāndhatamasaṃ punaḥ // SoKss_12,20.18 (Vet_13.18) //
vilabdha iva cakrāhvais tasya tīrṇaniśais tadā /
bheje śatagunībhāvaṃ karuṇākranditadhvaniḥ // SoKss_12,20.19 (Vet_13.19) //
svajanaiḥ sāntvyamāno 'pi viyogānaladīpitaḥ /
na ca lebhe dvijayuvā dhṛtiṃ tāṃ preyasīṃ vinā // SoKss_12,20.20 (Vet_13.20) //
iha sthitam iha snātaṃ kṛtam atra prasādhanam /
vihṛtaṃ ca tayātreti yayau tv ita ito rudan // SoKss_12,20.21 (Vet_13.21) //
mṛtā tāvan na sā tat kim ātmaivaṃ hanyate tvayā /
avaśyaṃ tām avāptāsi jīvañ jātu kutaścana // SoKss_12,20.22 (Vet_13.22) //
tad dhairyam avalambasva tāṃ gaveṣaya ca priyām /
aprāpyaṃ nāma nehāsti dhīrasya vyavasāyinaḥ // SoKss_12,20.23 (Vet_13.23) //
iti bandhusuhṛdvākyair bodhitaḥ so 'tha kṛcchrataḥ /
dinaiḥ kaiścid dharisvāmī babandha dhṛtim āsthayā // SoKss_12,20.24 (Vet_13.24) //
acintayac ca sarvasvaṃ kṛtvā brāhmaṇasād aham /
bhramāmi tāvat tīrthāni kṣapayāmy aghasaṃcayam // SoKss_12,20.25 (Vet_13.25) //
pāpakṣayād dhi tāṃ jātu priyāṃ bhrāmyann avāpnuyām /
ity ālocya yathāvasthaṃ snānādy utthāya so 'karot // SoKss_12,20.26 (Vet_13.26) //
anyedyuś ca vicitrānnapānaṃ sattre dvijanmanām /
cakārāvāritaṃ kiṃ ca dadau dhanam aśeṣataḥ // SoKss_12,20.27 (Vet_13.27) //
brāhmaṇyamātravittasya nirgatyaiva svadeśataḥ /
priyāprāptīcchayā so 'tha tīrthāni bhramituṃ yayau // SoKss_12,20.28 (Vet_13.28) //
bhrāmyataś ca jagāmāsya bhīmo grīṣmartukesarī /
pracaṇḍādityavadano dīptatadraśmikesaraḥ // SoKss_12,20.29 (Vet_13.29) //
priyāvirahasaṃtaptapānthaniḥśvāsamārutaiḥ /
nyastoṣmāṇa ivātyuṣṇā vānti sma ca samīraṇāḥ // SoKss_12,20.30 (Vet_13.30) //
śuṣyadvidīrṇapaṅkāś ca hṛdayaiḥ sphuṭitair iva /
jalāśayā dadṛśire gharmaluptāmbusaṃpadaḥ // SoKss_12,20.31 (Vet_13.31) //
cīrīcītkāramukharās tāpamlānadalādharāḥ /
madhuśrīvirahān mārgeṣv arudann iva pādapāḥ // SoKss_12,20.32 (Vet_13.32) //
tasmin kāle 'rkatāpena viyogena kṣudhā tṛṣā /
nityādhvanā ca sa klānto virūkṣakṣāmadhūsaraḥ // SoKss_12,20.33 (Vet_13.33) //
bhojanārthi harisvāmī prāpa grāmaṃ kvacid bhraman /
padmanābhābhidhānasya gṛhaṃ viprasya sattriṇaḥ // SoKss_12,20.34 (Vet_13.34) //
tatra dṛṣṭvā sa bhuñjānān viprān abhyantare bahūn /
dvāraśākhāṃ samālambya tasthau niḥśabdaniścalaḥ // SoKss_12,20.35 (Vet_13.35) //
tathāsthitaṃ tam ālokya sattriṇas tasya gehinī /
padmanābhasya saṃjātadayā sādhvī vyacintayat // SoKss_12,20.36 (Vet_13.36) //
aho kṣun nāma gurvy eṣā na kuryāt kasya lāghavam /
yad evam ayam annārthī ko 'py āste dvāry adhomukhaḥ // SoKss_12,20.37 (Vet_13.37) //
dūrādhvābhyāgataḥ snātas tāvat kṣīṇendriyaḥ kṣudhā /
tad eṣaś cānnadānasya pātram ity avadhārya sā // SoKss_12,20.38 (Vet_13.38) //
paramānnabhṛtaṃ sādhvī tasmai saghṛtaśarkaram /
pātram utkṣipya pāṇibhyām ānīya praśritā dadau // SoKss_12,20.39 (Vet_13.39) //
jagāda caitaṃ bhuṅkṣvaitad gatvā vāpītaṭe kvacit /
idaṃ sthānaṃ samucchiṣṭaṃ bhuñjānair brāhmanair vṛtam // SoKss_12,20.40 (Vet_13.40) //
tatheti so 'nnapātraṃ tad gṛhītvā nātidūrataḥ /
gatvā sthāpitavān vāpyās taṭe vaṭataror adhaḥ // SoKss_12,20.41 (Vet_13.41) //
prakṣālya pāṇipādaṃ ca vāpyām ācamya cātra saḥ /
yāvad bhakṣayituṃ tuṣṭaḥ paramānnam upaiti tat // SoKss_12,20.42 (Vet_13.42) //
tāvad gṛhītvā kṛṣṇāhiṃ cañcvā pādayugena ca /
śyenaḥ kutaścid āgatya tarau tasminn upāviśat // SoKss_12,20.43 (Vet_13.43) //
tena tasyohyamānasya sarpasyākramya pakṣiṇā /
utkrāntajīvitasyāsyād viṣalālā viniryayau // SoKss_12,20.44 (Vet_13.44) //
sā tatrādhaḥsthite tasminn annapātre 'patat tadā /
tac cādṛṣṭvā harisvāmī sa etyānnam abhuṅkta tat // SoKss_12,20.45 (Vet_13.45) //
kṣudhārtasya tadā tasya mṛṣṭānnaṃ tat kṣaṇena tat /
kṛtsnaṃ bhuktavatas tīvrā prodabhūd viṣavedanā // SoKss_12,20.46 (Vet_13.46) //
aho vidhau viparyaste na viparyasyatīha kim /
yad viṣībhūtam annaṃ me sakṣīraghṛṭaśarkaram // SoKss_12,20.47 (Vet_13.47) //
iti jalpan viṣārtaḥ sa harisvāmī pariskhalan /
gatvā tāṃ sattriṇas tasya viprasyovāca gehinīm // SoKss_12,20.48 (Vet_13.48) //
tvaddattād viṣam annān me jātaṃ tad viṣamantriṇam /
kaṃcin mamānaya kṣipraṃ brahmahatyānyathāsti te // SoKss_12,20.49 (Vet_13.49) //
ity uktvaiva sa tāṃ sādhvīṃ kim etad iti vihvalām /
harisvāmī parāvṛttanetraḥ prāṇair vyayujyata // SoKss_12,20.50 (Vet_13.50) //
tataḥ sā tena nirdoṣāpy ātitheyy api sattriṇā /
bhāryā niṣkāsitā gehān mithyātithivadhakrudhā // SoKss_12,20.51 (Vet_13.51) //
sāpy utpannamṛṣāvadyā suśubhād api karmaṇaḥ /
jātāvamānā tapase sādhvī tīrtham aśiśriyat // SoKss_12,20.52 (Vet_13.52) //
kasya vipravadhaḥ so 'stu sarpaśyenānnadeśv iti /
tad abhūd dharmarājāgre vādo nāsīt tu nirṇayaḥ // SoKss_12,20.53 (Vet_13.53) //
tat trivikramasena tvaṃ rajan brūhi mamādhunā /
kasya sā brahmahatyeti pūrvaḥ śāpaḥ sa te 'nyathā // SoKss_12,20.54 (Vet_13.54) //
iti vetālato rājā śrutvā śāpaniyantritaḥ /
sa trivikramasenas taṃ muktamauno 'bravīd idam // SoKss_12,20.55 (Vet_13.55) //
tasya tat pātakaṃ tāvat sarpasya yadi vāsya kaḥ /
vivaśasyāparādho 'sti bhakṣyamāṇasya śatruṇā // SoKss_12,20.56 (Vet_13.56) //
atha syenasya tenāpi kiṃ duṣṭaṃ kṣudhitātmanā /
akasmāt prāptam ānīya bhakṣyaṃ bhakṣayatā nijam // SoKss_12,20.57 (Vet_13.57) //
daṃpatyor annadātror vā tayor ekasya vā kutaḥ /
abhāvyadoṣau dharmaikapravṛttau tāv ubhau yataḥ // SoKss_12,20.58 (Vet_13.58) //
tad ahaṃ tasya manye sā brahmahatyā jaḍātmanaḥ /
avicāryaiva yo brūyād eṣām ekatamasya tām // SoKss_12,20.59 (Vet_13.59) //
ity uktavato 'sya nṛpasyāṃsād bhūyo 'py agāt sa vetālaḥ /
nijapadam eva nṛpo 'pi sa punar api dhīras tam anvagād eva // SoKss_12,20.60 (Vet_13.60) //
ekaviṃśas taraṅgaḥ /
sa trivikramaseno 'tha gatvā taṃ śiṃśapātaroḥ /
bhūyo 'py āsādya vetālaṃ skandhe jagrāha bhūpatiḥ // SoKss_12,21.1 (Vet_14.1) //
prasthitaṃ ca tam urvīśaṃ sa vetālo 'bhyadhāt punaḥ /
rājañ śrānto 'si tac citrāṃ kathām ākhyāmi te śṛṇu // SoKss_12,21.2 (Vet_14.2) //
asty ayodhyeti nagarī rājadhānī babhūva yā /
rakṣaḥkulakṛtāntasya rāmarūpasya śārṅgiṇaḥ // SoKss_12,21.3 (Vet_14.3) //
tasyāṃ rājābhavad vīraketur nāma rarakṣa yaḥ /
kṣoṇīm imāṃ mahābāhuḥ prākāro nagarīm iva // SoKss_12,21.4 (Vet_14.4) //
tasmin mahīpatāv asyāṃ puryām eko mahāvaṇik /
ratnadattābhidhāno 'bhūd vaṇiṅnīvahanāyakaḥ // SoKss_12,21.5 (Vet_14.5) //
nandayantyabhidhānāyāṃ patnyāṃ tasyodapadyata /
sutā ratnavatī nāma devatārādhanārjitā // SoKss_12,21.6 (Vet_14.6) //
sā ca tasya pitur veśmany avardhata manasvinī /
rūpalāvaṇyavinayaiḥ sahaiva sahajair guṇaiḥ // SoKss_12,21.7 (Vet_14.7) //
yauvanasthāṃ ca tāṃ tasmād ratnadattān na kevalam /
mahānto vaṇijo yāvad rājāno 'pi yayācire // SoKss_12,21.8 (Vet_14.8) //
sā tu puṃdveṣiṇī naicchad bhartāram api vāsavam /
prāṇatyāgodyatā sehe na vivāhakathām api // SoKss_12,21.9 (Vet_14.9) //
tena tasyāḥ pitā tūṣṇīṃ tasthau vātsalyaduḥsthitaḥ /
sa ca pravādo 'yodyāyāṃ tasyāṃ sarvatra paprathe // SoKss_12,21.10 (Vet_14.10) //
atrāntare sadā caurair muṣyamāṇāḥ kilākhilāḥ /
saṃbhūyātra nṛpaṃ paurā vīraketuṃ vyajijñapan // SoKss_12,21.11 (Vet_14.11) //
nityaṃ muṣyāmahe caurai rātrau rātrāv iha prabho /
lakṣyante te ca nāsmābhis tad devo vettu yat param // SoKss_12,21.12 (Vet_14.12) //
iti pauraiḥ sa vijñapto rājā tām abhitaḥ purīm /
taskarānveṣaṇe channān ādiśad ratrirakṣakān // SoKss_12,21.13 (Vet_14.13) //
te 'pi prāpur na yac caurān purī sāmuṣyataiva ca /
tadaikadā svayaṃ rājā niśi svairaṃ viniryayau // SoKss_12,21.14 (Vet_14.14) //
ekākī cāttaśastro 'tra bhraman so 'paśyad ekataḥ /
ekaṃ prākārapṛṣṭena yāntaṃ kam api pūruṣam // SoKss_12,21.15 (Vet_14.15) //
niḥśabdapadavinyāsavicitragatikauśalam /
saśaṅkalolanayanaṃ paśyantaṃ pṛṣṭato muhuḥ // SoKss_12,21.16 (Vet_14.16) //
ayaṃ sa nūnaṃ cauro me muṣṇāty ekacaraḥ purīm /
iti matvaiva nikaṭaṃ sa tasyopayayau nṛpaḥ // SoKss_12,21.17 (Vet_14.17) //
tataḥ sa cauro dṛṣṭvā taṃ nṛpaṃ ko 'sīty abhāṣata /
cauro 'ham iti rājā taṃ cauraṃ pratyabravīt sa tam // SoKss_12,21.18 (Vet_14.18) //
so 'tha cauro 'bhyadhād dṛṣṭvā tarhi tulyo 'si me suhṛt /
tad ehi madgṛhaṃ tāvan mitrācāraṃ karomi te // SoKss_12,21.19 (Vet_14.19) //
tac chrutvā sa tathety uktvā tenaiva saha bhūpatiḥ /
yayau vanāntardharaṇīkhātāntarvarti tadgṛham // SoKss_12,21.20 (Vet_14.20) //
aśeṣabhogabhogāḍhyaṃ bhāsvaddīpaprakāśitam /
navīnam iva pātālaṃ balirājānadhiṣṭhitam // SoKss_12,21.21 (Vet_14.21) //
tatra praviṣṭe tasmiṃś ca kṛtāsanaparigrahe /
rājñi so 'bhyantaragṛhaṃ praviveśātha taskaraḥ // SoKss_12,21.22 (Vet_14.22) //
tat kṣaṇaṃ ca tam etyaikā dāsī tatrāvadan nṛpam /
mahābhāga praviṣṭas tvam iha mṛtyumukhe katham // SoKss_12,21.23 (Vet_14.23) //
ekacauro hy asau pāpaṃ nirgatyātaḥ kariṣyati /
dhruvaṃ visvāsaghātīti tad itas tvaritaṃ vraja // SoKss_12,21.24 (Vet_14.24) //
ity uktaḥ sa tayā rājā nirgatyaiva tato drutam /
gatvā svarājadhānīṃ ca niśi sainyāny asajjayat // SoKss_12,21.25 (Vet_14.25) //
saṃnaddhasainyaś cāgatya dasyos tasya rurodha tat /
bhūgṛhadvāravivaraṃ rasattūryākulair balaiḥ // SoKss_12,21.26 (Vet_14.26) //
tato ruddhe gṛhe vṛttaṃ pratibhedam avetya saḥ /
maraṇe niścitaś cauraḥ śūro yuddhāya niryayau // SoKss_12,21.27 (Vet_14.27) //
nirgataś ca raṇe cakre parākramam amānuṣam /
karāṃś cakarta kariṇāṃ jaṅghāś ciccheda vājinām // SoKss_12,21.28 (Vet_14.28) //
jahāra ca śirāṃsy eko bhaṭānāṃ khaḍgacarmabhṛt /
tatas taṃ kṣapitānīkam abhyadhāvat svayaṃ nṛpaḥ // SoKss_12,21.29 (Vet_14.29) //
sa tasya khaḍgavidyājño rājā karaṇayuktitaḥ /
hastāj jahāra nistriṃśam atha tāṃ kṣurikām api // SoKss_12,21.30 (Vet_14.30) //
aśastraṃ muktaśastro 'tha bāhuyuddhena taṃ nṛpaḥ /
cauraṃ nihatya dharaṇau sajīvagrāham agrahīt // SoKss_12,21.31 (Vet_14.31) //
nināya taṃ ca saṃyamya sadhanaṃ nagarīṃ nijām /
prātaś cājñāpayat tasya śūlāropaṇanigraham // SoKss_12,21.32 (Vet_14.32) //
nīyamānaṃ ca taṃ vadhyabhūmiṃ cauraṃ saḍiṇḍimam /
dadarśa sā ratnavatī vaṇikkanyātra harmyataḥ // SoKss_12,21.33 (Vet_14.33) //
vraṇitaṃ dhūliliptāṅgam apy etaṃ māramohitā /
dṛṣṭvaiva gatvā pitaraṃ ratnadattam uvāca sā // SoKss_12,21.34 (Vet_14.34) //
vadhāya nīyate yo 'yam eṣa bhartā vṛto mayā /
tan nṛpād rakṣa tātainaṃ na ced enam anu mriye // SoKss_12,21.35 (Vet_14.35) //
tac chrutvā tāṃ pitāvādīt kim idaṃ putri bhāṣase /
yā tvaṃ necchasi bhūpālām api bhartṝn abhīpsataḥ // SoKss_12,21.36 (Vet_14.36) //
sā pāpaṃ taskaram imaṃ vāñchasy āpadgataṃ katham /
ity ādi pitrā proktāpi niścayān na cacāla sā // SoKss_12,21.37 (Vet_14.37) //
tataḥ sa tatpitā gatvā tasya caurasya satvaram /
sarvasvenāpi rājānaṃ vadhān mokṣam ayācata // SoKss_12,21.38 (Vet_14.38) //
rājā tu taṃ na tatyāja hemakoṭiśatair api /
svaśarīrapaṇānītaṃ cauraṃ sarvāpahāriṇam // SoKss_12,21.39 (Vet_14.39) //
tataḥ pitary upāyāte vimukhe sā vaṇiksutā /
anumartuṃ kṛtasnānā vāryamāṇāpi bandhubhiḥ // SoKss_12,21.40 (Vet_14.40) //
āruhya śibikāṃ tasya dasyor vadhyabhuvaṃ yayau /
anvīyamānā rudatā pitrā mātrā janena ca // SoKss_12,21.41 (Vet_14.41) //
tāvac ca vadhakaiḥ so 'tra cauraḥ śūle 'dhiropitaḥ /
tāṃ dadarśa galatprāṇas tathā sajñātim āgatām // SoKss_12,21.42 (Vet_14.42) //
janāc chrutvā ca vṛttāntam aśru muktvā kṣaṇaṃ tataḥ /
hasan sa cauraḥ kim api prāṇāñ śūlagato jahau // SoKss_12,21.43 (Vet_14.43) //
tato 'vatāritaṃ śūlāt sā taccaurakalevaram /
ādāya cārurohātra citāṃ sādhvī vaṇiksutā // SoKss_12,21.44 (Vet_14.44) //
tat kṣaṇaṃ ca śmaśāne 'tra bhairavaḥ kṛtasaṃnidhiḥ /
adṛśyo bhagavān evaṃ tām uvācāntarikṣataḥ // SoKss_12,21.45 (Vet_14.45) //
asmin svayaṃvarapatāv evaṃ bhaktyā tavānayā /
tuṣṭo 'smi tad varaṃ mattaḥ prārthayasva pativrate // SoKss_12,21.46 (Vet_14.46) //
tac chrutvaiva varaṃ devād evaṃ vavre praṇamya sā /
nātha putraśataṃ bhūyād aputrasyāpi matpituḥ // SoKss_12,21.47 (Vet_14.47) //
yenānanyasuto naiṣaḥ prāṇāñ jahyān mayā vinā /
iti proktavatīm enāṃ sādhvīṃ devo 'bravīt punaḥ // SoKss_12,21.48 (Vet_14.48) //
pituḥ putraśataṃ te 'stu varam anyaṃ vṛṇīṣva ca /
tvādṛśī dṛḍhasattvā hi naitāvanmātram arhati // SoKss_12,21.49 (Vet_14.49) //
tad ākarṇyātha sāvādīt prasanno mayi cet prabhuḥ /
taj jīvatv eṣa bhartā me dhārmikaś ca sadāstv iti // SoKss_12,21.50 (Vet_14.50) //
evam astv akṣato jīvann uttiṣṭhatv eṣa te patiḥ /
dhārmikaś cāstu rājāsya vīraketuś ca tuṣyatu // SoKss_12,21.51 (Vet_14.51) //
ity uktavaty anālakṣyamūrtau śarve nabhaḥsthite /
uttasthāv akṣatāṅgo 'tra cauro jīvaṃs tadaiva saḥ // SoKss_12,21.52 (Vet_14.52) //
tato vismitahṛṣṭaḥ san ratnadattaḥ sutāṃ vaṇik /
ādāya tāṃ ratnavatīṃ cauraṃ jāmātaraṃ ca tam // SoKss_12,21.53 (Vet_14.53) //
prahṛṣṭair bāndhavaiḥ sākaṃ praviśya nijamandiram /
labdhaputravaraś cakre svānandocitam utsavam // SoKss_12,21.54 (Vet_14.54) //
jñātavṛttāntatuṣṭaś ca tadaivānāyya taṃ nṛpaḥ /
ekavīraṃ vīraketuś cauraṃ senāpatiṃ vyadhāt // SoKss_12,21.55 (Vet_14.55) //
cauryān nivṛtto 'tha sa tāṃ pariṇīya vaṇiksutām /
ekavīraḥ sukhaṃ tasthau mārgastho rājasaṃmataḥ // SoKss_12,21.56 (Vet_14.56) //
iti kathayitvā sa kathāṃ vetālo dattapūrvaśāpabhayam /
aṃsasthitas trivikramasenaṃ papraccha taṃ kṣitipam // SoKss_12,21.57 (Vet_14.57) //
rājan brūhi sapitṛkām upasthitāṃ tāṃ vaṇiksutāṃ dṛṣṭvā /
caureṇa śūlapṛṣṭe ruditaṃ hasitaṃ ca kiṃ tena // SoKss_12,21.58 (Vet_14.58) //
atha rājā pratyavadad ruditaṃ caureṇa duḥkhatas tena /
nāsyānṛṇyam akāraṇabandhor yāto 'smi vaṇija iti // SoKss_12,21.59 (Vet_14.59) //
āścaryataś ca hasitaṃ kim iyaṃ kanyā nṛpān varān hitvā /
mayy asminn anuraktā strīcittam aho vicitram iti // SoKss_12,21.60 (Vet_14.60) //
ity uktavākyasya mahībhṛto 'ṃsān māyī svaśaktyaiva tadā jagāma /
svaṃ dhāma vetālavaraḥ sa rājāpy etaṃ punaḥ pūrvavad anvagacchat // SoKss_12,21.61 (Vet_14.61) //
dvāviṃśas taraṅgaḥ /
tato gatvā punaḥ prāpya vetālaṃ śiṃśapātaroḥ /
sa trivikramasenas tam ādāyodacalat punaḥ // SoKss_12,22.1 (Vet_15.1) //
āyāntaṃ taṃ ca rājānaṃ sa vetālo 'ṃsapṛṣṭhagaḥ /
jagāda bhūyo 'py etāṃ te rājan vacmi kathāṃ śṛṇu // SoKss_12,22.2 (Vet_15.2) //
abhūn nepālaviṣaye nāmnā śivapuraṃ puram /
yathārthanāmā tatrāsīd yaśaḥketuḥ purā nṛpaḥ // SoKss_12,22.3 (Vet_15.3) //
sa mantriṇi nyasya bharaṃ prajñāsāgarasaṃjñake /
candraprabhākhyayā devyā sārdhaṃ bhogān asevata // SoKss_12,22.4 (Vet_15.4) //
kālena tasyāṃ devyāṃ ca tasyājāyata kanyakā /
rājñaḥ śaśiprabhā nāma jagannetraśaśiprabhā // SoKss_12,22.5 (Vet_15.5) //
krameṇa yauvanasthā sā madhumāse kadācana /
yayau yātrotsavaṃ draṣṭum udyānaṃ saparicchadā // SoKss_12,22.6 (Vet_15.6) //
tatraikadeśe 'paśyat tāṃ kusumāvacayodyatām /
utkṣiptabāhulatikālakṣitaikapayodharām // SoKss_12,22.7 (Vet_15.7) //
prasūnavṛntavigalatsaṃdaṃśakaraśobhinīm /
āḍhyaputro manaḥsvāmī nāma yātrāgato dvijaḥ // SoKss_12,22.8 (Vet_15.8) //
sa tayā dṛṣṭayā sadyo hṛtasya manaso yuvā /
manaḥsvāmy api naivābhūt svāmī madanamohitaḥ // SoKss_12,22.9 (Vet_15.9) //
mārgaṇānāṃ kṛte kiṃ svid ratir eṣā manobhuvaḥ /
vasantasaṃbhṛtānīha puṣpāṇy uccinute svayam // SoKss_12,22.10 (Vet_15.10) //
kiṃ vārcayitukāmeyaṃ mādhavaṃ vanadevatā /
iti saṃcintayantaṃ taṃ sāpy apaśyan nṛpātmajā // SoKss_12,22.11 (Vet_15.11) //
dṛṣṭamātre ca sā tasmin sāṅge nava iva smare /
na puṣpāṇi na cāṅgāni sotkā nātmānam asmarat // SoKss_12,22.12 (Vet_15.12) //
ity anyonanavapremasarasau yāvad atra tau /
tiṣṭhatas tāvad udabhūd dhāhāheti mahāravaḥ // SoKss_12,22.13 (Vet_15.13) //
kim etad iti cotkṣiptakaṃdharaṃ paśyatos tayoḥ /
āyād atropalabdhānyagajagandhotthayā ruṣā // SoKss_12,22.14 (Vet_15.14) //
bhagnālāno vinirgatya matto mārgadrumān rujan /
patitādhorano dhāvaṃl lambamānāṅkuśaḥ karī // SoKss_12,22.15 (Vet_15.15) //
tataḥ parijane trastavidrute tāṃ sasaṃbhramam /
rājaputrīṃ pradhāvyaiva dorbhyām utkṣipya caikakām // SoKss_12,22.16 (Vet_15.16) //
aṅgaiḥ kiṃcit kṛtāśleṣāṃ bhayaprematrapākulām /
nināya sa manaḥsvāmī sudūraṃ gajagocarāt // SoKss_12,22.17 (Vet_15.17) //
athāgataiḥ parijanaiḥ stuvadbhis taṃ dvijottamam /
muhur vivṛtya paśyantī sā ninye nijamandiram // SoKss_12,22.18 (Vet_15.18) //
tatra tasthau tam evārtā smarantī prāṇadāyinam /
smarāgnipuṭapākena pacyamānā divāniśam // SoKss_12,22.19 (Vet_15.19) //
so 'py udyānān manaḥsvāmī tadā tasmād anuvrajan /
svāntaḥpurapraviṣṭāṃ tāṃ dṛṣṭvā sotko vyacintayat // SoKss_12,22.20 (Vet_15.20) //
naitāṃ vinādhunā sthātuṃ jīvituṃ vāham utsahe /
tan me śrīmūladevo 'tra dhūrthaḥ siddho gurur gatiḥ // SoKss_12,22.21 (Vet_15.21) //
iti saṃcintya katham apy asminn avasite dine /
prato yayau guros tasya mūladevasya so 'ntikam // SoKss_12,22.22 (Vet_15.22) //
dadarśa taṃ ca mitreṇa śaśinā nitya saṃgatam /
siddhamāyādbhutapathaṃ saśarīram ivāmbaram // SoKss_12,22.23 (Vet_15.23) //
nyavedayac ca tat tasmai praṇamya svamanīṣitam /
so 'pi sādhayituṃ tasya pratipede vihasya tat // SoKss_12,22.24 (Vet_15.24) //
tataḥ sa yogagulikāṃ kṣiptvā dhūrtapatir mukhe /
mūladevo vyadhād vṛddhabrāhmaṇākṛtim ātmanaḥ // SoKss_12,22.25 (Vet_15.25) //
dvitīyāṃ gulikāṃ dattvā mukhakṣepyāṃ cakāra ca /
sukāntakanyakārūpaṃ taṃ manaḥsvāminaṃ dvijam // SoKss_12,22.26 (Vet_15.26) //
tadrūpaṃ taṃ samādāya gatvā dhūrtādhipo 'tha saḥ /
tatpriyājanakaṃ bhūpam āsthāne taṃ vyajijñapat // SoKss_12,22.27 (Vet_15.27) //
rājann eko 'sti me putraḥ kanyā dūrāc ca tatkṛte /
mayaiṣā yācitānītā sa ca kvāpi gato 'dhunā // SoKss_12,22.28 (Vet_15.28) //
tam anveṣṭum ahaṃ yāmi tad eṣā rakṣyatāṃ tvayā /
ānayāmi sutaṃ yāvat tvaṃ hi viśvasya rakṣitā // SoKss_12,22.29 (Vet_15.29) //
tac chrutvā śāpabhītyā ca pratipadya sa bhūpatiḥ /
sutām ānāyayāmāsa yaśaḥketuḥ śaśiprabhām // SoKss_12,22.30 (Vet_15.30) //
jagāda caitāṃ putrīmāṃ kanyāṃ rakṣeḥ svamandire /
svapārśva eva cāhāraṃ śayyāṃ cāsyāḥ prakalpayeḥ // SoKss_12,22.31 (Vet_15.31) //
iti pitroktayā ninye kanyārūpas tatheti saḥ /
antaḥpuraṃ manaḥsvāmī rājaputryā tayā nijam // SoKss_12,22.32 (Vet_15.32) //
yathāruci tato yāte muladeve dvijākṛtau /
kanyārūpaḥ sa tatrāsīn manaḥsvāmī priyāntike // SoKss_12,22.33 (Vet_15.33) //
dinaiś ca tāṃ sakhīprītivisrambhaṃ samyagāgatām /
ekadā virahakṣāmāṃ śayanīyaluṭhattanum // SoKss_12,22.34 (Vet_15.34) //
rātrau raho rājasutām āsannaśayanasthitaḥ /
kanyārūpapraticchanno manaḥsvāmī sa pṛṣṭavān // SoKss_12,22.35 (Vet_15.35) //
sakhi kiṃ pāṇḍuracchāyā kṣīyamāṇā dine dine /
kāntapakṣaviyukteva duḥkhitāsi śaśiprabhe // SoKss_12,22.36 (Vet_15.36) //
brūhi me ko hy aviśvāsaḥ snigdhamugdhe sakhījane /
idānīṃ naiva bhokṣye 'haṃ na vadiṣyasi cen mama // SoKss_12,22.37 (Vet_15.37) //
tac chrutvā sā viniḥśvasya śanai rājasutābravīt /
kiṃ me tvayy apy aviśvāsaḥ śṛṇu tat sakhi vacmi te // SoKss_12,22.38 (Vet_15.38) //
ekadāhaṃ madhūdyānayātrāṃ draṣṭuṃ gatābhavam /
tatrāpaśyaṃ ca subhagaṃ kaṃcid brāhmaṇaputrakam // SoKss_12,22.39 (Vet_15.39) //
himamuktendusaśrīkaṃ darśanoddīpitasmaram /
madhumāsam ivālokakrīḍālaṃkṛtakānanam // SoKss_12,22.40 (Vet_15.40) //
cakorāyitum ete ca pravṛtte yāvad unmukhe /
tanmukhendudyutisudhāpāyinī me vilocane // SoKss_12,22.41 (Vet_15.41) //
tāvat sravanmadajalas tatrākasmān nirargalaḥ /
akālakālameghābho garjann āgān mahāgajaḥ // SoKss_12,22.42 (Vet_15.42) //
tatsaṃbhramāt parijane naṣṭe 'haṃ bhayavihvalā /
utkṣipya vipraputreṇa nītā tenaiva dūrataḥ // SoKss_12,22.43 (Vet_15.43) //
śrīkhaṇḍenānulipteva sikteva sudhayā tathā /
ahaṃ tadaṅgasparśena na jāne kāṃ daśām agām // SoKss_12,22.44 (Vet_15.44) //
kṣanāc ca parivāreṇa militenāvaśā tataḥ /
ihānītāsmi nikṣiptā svargād iva bhuvas tale // SoKss_12,22.45 (Vet_15.45) //
tadāprabhṛti saṃkalpais tais taiḥ kalpitasaṃgamam /
paśyāmi taṃ prabuddhāpi pārśvasthaṃ prāṇadaṃ patim // SoKss_12,22.46 (Vet_15.46) //
suptā svapne ca kurvāṇaṃ cāṭūny ālokayāmi tam /
tyājayantaṃ haṭhāl lajjāṃ cumbanāliṅganādhibhiḥ // SoKss_12,22.47 (Vet_15.47) //
na ca prāpnomy abhavyā tannāmādyajñānamohitā /
tad evaṃ māṃ dahaty eṣa prāṇeśavirahānalaḥ // SoKss_12,22.48 (Vet_15.48) //
iti vāksudhayā tasyāḥ pūrṇasvaśravaṇodaraḥ /
sānandaḥ sa manaḥsvāmī viprakanyāvapurdharaḥ // SoKss_12,22.49 (Vet_15.49) //
kṛtārthamānī matvā taṃ kālam ātmaprakāśane /
svarūpaṃ prakaṭīcakre niṣkṛṣya gulikāṃ mukhāt // SoKss_12,22.50 (Vet_15.50) //
jagāda ca vilolākṣi so 'ham evaiṣa yas tvayā /
udyāne darśanakrīto nīto nirvyājadāsatām // SoKss_12,22.51 (Vet_15.51) //
tvat saṃstavakṣaṇabhraṃśāt kleśaṃ taṃ cāptavān aham /
yasyaiṣaḥ pariṇāmo me kanyārūpagraho 'bhavat // SoKss_12,22.52 (Vet_15.52) //
tasmāt saphalayaitāṃ me visoḍhāṃ virahavyathām /
ātmanaś ca na tanvaṅgi kṣamate 'taḥ paraṃ smaraḥ // SoKss_12,22.53 (Vet_15.53) //
evaṃ vadantaṃ sahasā prāṇeśaṃ taṃ vilokya sā /
āsīd rājasutā kṣipraṃ snehāścaryatrapākulā // SoKss_12,22.54 (Vet_15.54) //
athātyautsukyanirvṛttagāndharvodvāhayos tayoḥ /
premṇas tasya mato yādṛk tādṛśo 'bhūd ratotsavaḥ // SoKss_12,22.55 (Vet_15.55) //
tataḥ so 'tra manaḥsvāmī kṛtī tasthau dvirūpabhṛt /
divā sagulikāḥ kanyā rātrāv agulikāḥ pumān // SoKss_12,22.56 (Vet_15.56) //
gateṣv atha dineṣv atra yaśaḥketor mahīpateḥ /
mṛgāṅkadattasaṃjñena svaśuryeṇa nijā sutā // SoKss_12,22.57 (Vet_15.57) //
dattā mṛgāṅkavatyākhyā mahārhavibhavottarā /
dvijātaye mahāmantriprajñāsāgarasūnave // SoKss_12,22.58 (Vet_15.58) //
tasmin mātulaputryāḥ sā rājaputrī śaśiprabhā /
vivāhe mātulagṛhaṃ taj jagāma nimantritā // SoKss_12,22.59 (Vet_15.59) //
tayā saha yayau so 'pi kanyakāparivārayā /
vipraputro manaḥsvāmī kāntakanyāsvarūpadhṛt // SoKss_12,22.60 (Vet_15.60) //
tatra taṃ kanyakārūpadharaṃ mantrisuto 'tha saḥ /
dṛṣṭvā kila smaravyādhagāḍhabāṇāhato 'bhavat // SoKss_12,22.61 (Vet_15.61) //
tato muṣitacittaḥ saṃs tayā kapaṭakanyayā /
yayau mantrisutaḥ śūnyaṃ svagṛhaṃ svavadhūsakhaḥ // SoKss_12,22.62 (Vet_15.62) //
tatra tanmukhalāvanyadhyānāsakto jagāma saḥ /
tīvrarāgamahāvyāladaṣṭo moham aśaṅkitam // SoKss_12,22.63 (Vet_15.63) //
kim etad iti saṃbhrānte jane tatrotsavojjhite /
tam upāgād drutaṃ buddhvā sa prajñāsāgaraḥ pitā // SoKss_12,22.64 (Vet_15.64) //
tena cāśvāsyamāno 'pi pitrā mohāt prabudhya saḥ /
pralapann iva sonmādam ujjagāra manogatam // SoKss_12,22.65 (Vet_15.65) //
asvādhīnaṃ ca taṃ matvā tat pitary ativihvale /
tasmin rājāpi tad buddhvā tatraiva samupāyayau // SoKss_12,22.66 (Vet_15.66) //
sa taṃ dṛṣṭvā jhaṭity eva gāḍhābhiṣvaṅgato gatam /
saptamīṃ madanāvasthāṃ jagāda prakṛtīr nṛpaḥ // SoKss_12,22.67 (Vet_15.67) //
kathaṃ brāhmaṇanikṣepaḥ kanyā sāsmai pradīyate /
tayā vinā ca niyataṃ paścimām ety asau daśām // SoKss_12,22.68 (Vet_15.68) //
asmin naṣṭe pitāsyaiṣo mama mantrī vinaṅkṣyati /
etannāśe rājyanāśas tad iha brūta kā gatiḥ // SoKss_12,22.69 (Vet_15.69) //
ity uktās tena rājñā tāḥ sarvāḥ prakṛtayo 'bruvan /
rājño dharmaṃ nijaṃ prāhuḥ prajānāṃ dharmarakṣaṇam // SoKss_12,22.70 (Vet_15.70) //
mūlaṃ tasya vidur mantraṃ sa ca mantriṣv avasthitaḥ /
mantrināśe mūlanāśād rakṣyā dharmakṣatir dhruvam // SoKss_12,22.71 (Vet_15.71) //
pāpaṃ ca syād dvijasyāsya sasūnor mantriṇo vadhāt /
tasmād rakṣyo 'yam āsanno 'vaśyaṃ te dharmaviplavaḥ // SoKss_12,22.72 (Vet_15.72) //
dātavyā mantriputrāya vipranyastā kumārikā /
kālāntarāgate vipre kruddhe pratividhāsyate // SoKss_12,22.73 (Vet_15.73) //
evam uktaḥ prakṛtibhis tatheti pratyapadyata /
sa rājā mantriputrāya dātuṃ tāṃ kūṭakanyakām // SoKss_12,22.74 (Vet_15.74) //
ānītaś ca sa niścitya lagnaṃ rājasutāgṛhāt /
kanyārūpo manaḥsvāmī taṃ jagāda mahīpatim // SoKss_12,22.75 (Vet_15.75) //
anyenānyārtham ānītām anyasmai māṃ dadāsi cet /
kāmaṃ tad astu rājā tvaṃ dharmādharmau tavādya tau // SoKss_12,22.76 (Vet_15.76) //
ahaṃ vivāham icchāmi samayenedṛśena tu /
ekaśayyāṃ na netavyā patyā tāvad ahaṃ haṭhāt // SoKss_12,22.77 (Vet_15.77) //
yāvat tīrthāni ṣaṇmāsān paribhramya sa nāgataḥ /
evaṃ na cet kṛttajihvāṃ dantair jānīhi māṃ mṛtām // SoKss_12,22.78 (Vet_15.78) //
ity ukte samaye tena yūnā kanyāvapurbhṛtā /
rājñā sa bodhitaḥ prāpa nirvṛttiṃ mantriputrakaḥ // SoKss_12,22.79 (Vet_15.79) //
tatheti pratipadyaitat kṛtvodvāhaṃ kilāśu tam /
ekasmin sthāpayitvā ca vāsake te surakṣite // SoKss_12,22.80 (Vet_15.80) //
tāṃ mṛgāṅkavatīm ādyāṃ vadhūṃ kūṭavadhūṃ ca tām /
jagāma tīrthayātrāyai mūḍaḥ kāntāpriyecchayā // SoKss_12,22.81 (Vet_15.81) //
sa covāsa manaḥsvāmī strīrūpo 'tra tayā saha /
mṛgāṅkavatyekagṛhe samānaśayanāsanaḥ // SoKss_12,22.82 (Vet_15.82) //
tathā sthitaṃ kadācit taṃ sā mṛgāṅkavatī niśi /
śayyāgṛhe raho 'vādīd bahiḥsupte paricchade // SoKss_12,22.83 (Vet_15.83) //
kathāṃ kāṃcit tvam ākhyāhi nidrā nāsti hi me sakhi /
tac chrutvākathayat so 'syai strīrūpas tāṃ kathāṃ yuvā // SoKss_12,22.84 (Vet_15.84) //
yatrelākhyasya rājarṣeḥ sūryavaṃśabhuvaḥ purā /
prāptasya gaurīśāpena strītvaṃ viśvaikamohanam // SoKss_12,22.85 (Vet_15.85) //
anyonyadarśanaprītyā devodyānavanāntare /
abhūd budhena saṃyogaḥ samabhūc ca purūravāḥ // SoKss_12,22.86 (Vet_15.86) //
tāṃ kathāṃ kathayitvā ca dhūrtaḥ puna uvāca saḥ /
tad evaṃ devatādeśān mantrauṣadhavaśena vā // SoKss_12,22.87 (Vet_15.87) //
puruṣaḥ strī kadācit syāt strī vā jātu pumān bhavet /
bhavanti caivaṃ saṃyogāḥ kāmajā mahatām api // SoKss_12,22.88 (Vet_15.88) //
śrutvaitat taruṇī mugdhā vivāhaproṣitānukā /
sā mṛgāṅkavatī smāha viśvastā sahavāsataḥ // SoKss_12,22.89 (Vet_15.89) //
śrutvaitāṃ me kathām etad aṅgaṃ simisimāyate /
hṛdayaṃ sīdatīvedaṃ tad etat sakhi kiṃ vada // SoKss_12,22.90 (Vet_15.90) //
tac chrutvā so 'ṅganārūpo vipraḥ puna uvāca tām /
etāni kāmacihnāni nanv apūrvāṇi te sakhi // SoKss_12,22.91 (Vet_15.91) //
mayaitāny anubhūtāni nigūhe na hy ahaṃ tava /
iti tenoditāvādīt sā mṛgāṅkavatī śanaiḥ // SoKss_12,22.92 (Vet_15.92) //
sakhi prāṇasamā tvaṃ me tat kālajñā na vacmi kim /
api puṃsaḥ praveśaḥ syād upāyena hi kenacit // SoKss_12,22.93 (Vet_15.93) //
evam uktavatīm etāṃ sa ca labdhāśayas tadā /
prāha dhūrtapateḥ śiṣyo yady evaṃ tad vadāmi te // SoKss_12,22.94 (Vet_15.94) //
vaiṣṇavo 'sti prasādo me yenāhaṃ svecchayā niśi /
puruṣaḥ syāṃ tad eṣo 'dya bhavāmi tvatkṛte pumān // SoKss_12,22.95 (Vet_15.95) //
ity uktvā sa manaḥsvāmī niṣkṛṣya gulikāṃ mukhāt /
yauvanoddāmam ātmānaṃ tasyai kāntam adarśayat // SoKss_12,22.96 (Vet_15.96) //
tataḥ kathitavisrambhaḥ sarvasvagatayantraṇaḥ /
kālocitarasaḥ ko'pi tayor āsīd ratotsavaḥ // SoKss_12,22.97 (Vet_15.97) //
atha tatra tayā sākaṃ sa mantrisutabhāryayā /
tasthau dvijo divā nārī rātrau ca puruṣo bhavan // SoKss_12,22.98 (Vet_15.98) //
āsannāgamanaṃ taṃ ca buddhvā mantrisutaṃ dinaiḥ /
tām ādāya niśi svairaṃ palāyya sa yayau tataḥ // SoKss_12,22.99 (Vet_15.99) //
etasmiṃś ca kathāsaṃdhau mūladevaḥ sa tadguruḥ /
buddhvā tad akhilaṃ bhūtvā bhūyo vṛddhadvijākṛtiḥ // SoKss_12,22.100 (Vet_15.100) //
śaśinānugataḥ sakhyā taruṇadvijarūpiṇā /
āgatya taṃ yaśaḥketuṃ prahvo rājānam abravīt // SoKss_12,22.101 (Vet_15.101) //
ānīto 'yaṃ mayā putro dehi me tāṃ snuṣām iti /
tataḥ saṃmantrya sa nṛpaḥ śāpabhītas tam abhyadhāt // SoKss_12,22.102 (Vet_15.102) //
brahman na jāne kva gatā sā snuṣā te kṣamasva tat /
aparādhāt sutasyārthe dadāmi svasutāṃ tava // SoKss_12,22.103 (Vet_15.103) //
ity uktvā dhūrtarājaṃ taṃ kṛtakakrodhaniṣṭhuram /
vibruvāṇaṃ jaradviprarūpaṃ prārthya sa bhūpatiḥ // SoKss_12,22.104 (Vet_15.104) //
tatsakhye kṛtatatputravyapadeśāya tāṃ dadau /
tanayāṃ śaśine tasmai yathāvidhi śaśiprabhām // SoKss_12,22.105 (Vet_15.105) //
tataḥ sa mūladevas tau yathābhūtau vadhūvarau /
ādāya svāspadaṃ prāyād rājārtheṣv akṛtaspṛhaḥ // SoKss_12,22.106 (Vet_15.106) //
tatra tasmiṃś ca milite manaḥsvāmīny abhūn mahān /
vivādo mūladevāgre śaśinas tasya cobhayoḥ // SoKss_12,22.107 (Vet_15.107) //
manaḥsvāmy abravīd eṣā dīyatāṃ me śaśiprabhā /
kanyaiva hi mayodūḍā prāg asau gurvanugrahāt // SoKss_12,22.108 (Vet_15.108) //
śaśī jagāda ko 'syās tvaṃ mūrkha dārā iyaṃ mama /
agnisākṣikam eṣā hi pitrā me pratipāditā // SoKss_12,22.109 (Vet_15.109) //
evaṃ māyābalaprāptarājaputrīnimittataḥ /
vivādāsaktayor nāsīt paricchedas tayor dvayoḥ // SoKss_12,22.110 (Vet_15.110) //
tad rājaṃs tvaṃ mama brūhi tāvat kasyopapadyate /
bhāryā sā saṃśayaṃ chindhi pūrvoktaḥ samayo 'sti te // SoKss_12,22.111 (Vet_15.111) //
iti vetālataḥ śrutvā tasmāt skandhāgravartinaḥ sa trivikramasenas taṃ nṛpatiḥ pratyabhāṣata // SoKss_12,22.112 (Vet_15.112) //
manye śaśina evāsau bhāryā nyāyyā nṛpātmajā /
yasmai pradattā prakaṭaṃ pitrā dharmyeṇa vartmanā // SoKss_12,22.113 (Vet_15.113) //
manaḥsvāmī tu tāṃ bheje cauryād gāndharvadharmataḥ /
caurasya tu parasveṣu svatvaṃ nyāyyaṃ na jātu cit // SoKss_12,22.114 (Vet_15.114) //
iti tasya vaco niśamya rājño vetālaḥ sa yayau punas tad eva /
sahasaiva tad aṃsataḥ svadhāma kṣitipaḥ so 'pi tam anviyāya tūrṇam // SoKss_12,22.115 (Vet_15.115) //
trayoviṃśas taraṅgaḥ /
atha gatvā punaḥ skandhe vetālaṃ śiṃśapādrumāt /
sa trivikramasenas tam ādāyodacalat tataḥ // SoKss_12,23.1 (Vet_16.1) //
āgacchantaṃ ca taṃ bhūpaṃ sa vetālo 'bravīt punaḥ /
rājañ śṛṇu kathām ekām udārāṃ kathayāmi te // SoKss_12,23.2 (Vet_16.2) //
astīha himavān nāma nagendraḥ sarvaratnabhūḥ /
yo gaurīgaṅgayos tulyaḥ prabhavo harakāntayoḥ // SoKss_12,23.3 (Vet_16.3) //
śūrāsaṃspṛṣṭapṛṣṭhaś ca yo madhye kulabhūbhṛtām /
abhimānonnataḥ satyaṃ gīyate bhuvanatraye // SoKss_12,23.4 (Vet_16.4) //
tasyāsti sānuny anvarthaṃ tat kāñcanapuraṃ puram /
nyāsīkṛtam ivārkeṇa raśmivṛndaṃ vibhāti yat // SoKss_12,23.5 (Vet_16.5) //
jīmūtaketur ity āsīt tasmin puravare purā /
vidyādhareśvaraḥ śrīmān merāv iva śatakratuḥ // SoKss_12,23.6 (Vet_16.6) //
tasyāsīt svagṛhodyāne kalpavṛkṣo 'nvayāgataḥ /
yathārthanāmā prathito yo manorathadāyakaḥ // SoKss_12,23.7 (Vet_16.7) //
taṃ prārthya devatātmānaṃ sa rājā tat prasādataḥ /
prāpa jātismaraṃ putraṃ bodhisattvāṃśasaṃbhavam // SoKss_12,23.8 (Vet_16.8) //
dānavīraṃ mahāsattvaṃ sarvabhūtānukampinam /
guruśuśrūṣaṇaparaṃ nāmnā jīmūtavāhanam // SoKss_12,23.9 (Vet_16.9) //
saṃprāptayauvanaṃ taṃ ca yauvarājye 'bhiṣiktavān /
tanayaṃ preritaḥ sadbhis tadguṇaiḥ sacivaiś ca saḥ // SoKss_12,23.10 (Vet_16.10) //
yauvarājyasthitaś caiṣo jātu jīmūtavāhanaḥ /
hitaiṣibhir upāgatya jagade pitṛmantribhiḥ // SoKss_12,23.11 (Vet_16.11) //
deva kalpatarur yo 'yam asti vaḥ sarvakāmadaḥ /
adhṛṣyaḥ sarvabhūtānāṃ saiṣa pūjyaḥ sadā tava // SoKss_12,23.12 (Vet_16.12) //
nāsmin sati hi śakro 'pi bādhetāsmān kuto 'paraḥ /
etac chrutvā sa jīmūtavāhano 'ntaracintayat // SoKss_12,23.13 (Vet_16.13) //
aho batedṛśam imaṃ saṃprāpyāmarapādapam /
nāsāditaṃ kim apy asmāt pūrvair nas tādṛśaṃ phalam // SoKss_12,23.14 (Vet_16.14) //
kevalaṃ kaiścid apy arthair arthitaiḥ kṛpaṇocitaiḥ /
ātmā caiṣo mahātmā ca nītau dvāv api lāghavam // SoKss_12,23.15 (Vet_16.15) //
tad ahaṃ sādhayīṣyāmi kāmam asmān manogatam /
iti niścitya sa yayau mahāsattvo 'ntikaṃ pituḥ // SoKss_12,23.16 (Vet_16.16) //
tatra saṃvihitāśeṣaśuśrūṣāparitoṣitam /
sukhāsīnaṃ tam ekānte pitaraṃ sa vyajijñapat // SoKss_12,23.17 (Vet_16.17) //
tata tvam eva jānāsi yad etasmin bhavāmbudhau /
āśarīram idaṃ sarvaṃ vīcivibhramacañcalam // SoKss_12,23.18 (Vet_16.18) //
viśeṣenācirasthāyiprakāśapravilāyinī /
saṃdhyā vidyuc ca lakṣmīś ca dṛṣṭā kutra kadā sthirā // SoKss_12,23.19 (Vet_16.19) //
ekaḥ paropakāras tu saṃsāre 'sminn anaśvaraḥ /
yo dharmayaśasī sūte yugāntaśatasākṣiṇī // SoKss_12,23.20 (Vet_16.20) //
tat tāta kṣaṇikeṣv eṣu bhogeṣv asmābhir īdṛśaḥ /
eṣa kalpataruḥ kasya kṛte mogho 'bhirakṣyate // SoKss_12,23.21 (Vet_16.21) //
yair vā mama mamety evam āgrahenaiṣa rakṣitaḥ /
pūrvais te kutra kutrāyaṃ teṣāṃ kaś caiṣa ko 'sya vā // SoKss_12,23.22 (Vet_16.22) //
tasmāt paropakāraikaphalasiddhyai tvadājñayā /
tātainaṃ viniyuñje 'haṃ kāmadaṃ kalpapādapam // SoKss_12,23.23 (Vet_16.23) //
evam astv iti pitrā ca dattānujño 'tha tena saḥ /
jīmūtavāhano gatvā kalpadrumam uvāca tam // SoKss_12,23.24 (Vet_16.24) //
abhīṣṭāḥ pūritāḥ kāmāḥ pūrveṣāṃ deva nas tvayā /
tan mamaikam imaṃ kāmam ananyaṃ paripūraya // SoKss_12,23.25 (Vet_16.25) //
adaridrāṃ yathā pṛthvīm imāṃ drakṣye tathā kuru /
bhadraṃ te vraja datto 'si lokāyārthārthine mayā // SoKss_12,23.26 (Vet_16.26) //
ity uktavati jīmūtavāhane racitāñjalau /
tyaktas tvayaiṣo jāto 'smīty udabhūd vāk taros tataḥ // SoKss_12,23.27 (Vet_16.27) //
kṣaṇāc cotpatya sa divaṃ kalpavṛkṣas tathā vasu /
vavarṣa bhuvi naivāsīt ko 'py asyāṃ durgato yathā // SoKss_12,23.28 (Vet_16.28) //
tatas tasya tayā tīvrasarvasattvānukampayā /
jīmūtavāhanasyātra trailokye paprathe yaśaḥ // SoKss_12,23.29 (Vet_16.29) //
tena tadgotrajāḥ sarve mātsaryād asahiṣṇavaḥ /
taṃ lokasātkṛtārtighnakalpavṛkṣavinākṛtam // SoKss_12,23.30 (Vet_16.30) //
jeyaṃ sapitṛkaṃ matvā saṃbhūya kṛtaniścayāḥ /
yuddhāya samanahyanta tad rājyāpajihīrṣayā // SoKss_12,23.31 (Vet_16.31) //
tad dṛṣṭvā prāha pitaraṃ svaṃ sa jīmūtavāhanaḥ /
tāta kasyāparasyāsti śaktis tvayi dhṛtāyudhe // SoKss_12,23.32 (Vet_16.32) //
kiṃ tv asya pāpakasyārthe śarīrasya vināśinaḥ /
hatvā bandhūn akṛpano rājyaṃ ko nāma vāñchati // SoKss_12,23.33 (Vet_16.33) //
tat kiṃ rājyena naḥ kāryaṃ gatvānyatra kvacid vayam /
dharmam eva cariṣyāmo lokadvayasukhāvaham // SoKss_12,23.34 (Vet_16.34) //
modantāṃ kṛpaṇā ete dāyādā rājyalolupāḥ /
ity uktavantaṃ jīmūtaketus taṃ sa pitābravīt // SoKss_12,23.35 (Vet_16.35) //
ahaṃ tvadartham icchāmi rājyaṃ putra tvam eva cet /
taj jahāsi kṛpāviṣṭas tan me vṛddhasya tena kim // SoKss_12,23.36 (Vet_16.36) //
evaṃ kṛtābhyanujñena pitrā mātrā ca so 'nvitaḥ /
malayādrim agāt tyaktarājyo jīmūtavāhanaḥ // SoKss_12,23.37 (Vet_16.37) //
tatra candanasaṃchannavahan nirjharakandare /
śuśrūṣamāṇaḥ pitaraṃ sa tasthau kalpitāśramaḥ // SoKss_12,23.38 (Vet_16.38) //
mitraṃ cāsyātra saṃpede mitrāvasur iti śrutaḥ /
viśvāvasoḥ sutaḥ siddharājasyaitannivāsinaḥ // SoKss_12,23.39 (Vet_16.39) //
ekadā cātra sa bhrāmyan viveśopavanasthitam /
draṣṭum āyatanaṃ devyā gauryā jīmūtavāhanaḥ // SoKss_12,23.40 (Vet_16.40) //
tatropavīṇayantīṃ ca dadarśa varakanyakām /
sakhījanānvitāṃ śailatanayārādhanodyatām // SoKss_12,23.41 (Vet_16.41) //
ākarṇyamānasaṃgītamañjuvīṇāravāṃ mṛgaiḥ /
dṛṣṭalocanalāvanyalajjitair iva niścalaiḥ // SoKss_12,23.42 (Vet_16.42) //
dadhatā tārakaṃ kṛṣṇam arjunena svacakṣuṣā /
pāṇḍavīyām iva camūṃ karṇamūlaṃ vivikṣatīm // SoKss_12,23.43 (Vet_16.43) //
paraḥparavimardena mukhendor iva darśanam /
atṛptāv iva vāñchantau bibhrantīṃ saṃmukhau stanau // SoKss_12,23.44 (Vet_16.44) //
dhātur ghaṭayato muṣṭigraheṇeva nipīḍite /
valīmagnāṅgulīmudre madhye kṣāmamanoramām // SoKss_12,23.45 (Vet_16.45) //
dṛṣṭayā ca tayā sadyaḥ so 'bhūj jīmūtavāhanaḥ /
tanvyā muṣitacitto 'nto dṛṣṭimārgapraviṣṭayā // SoKss_12,23.46 (Vet_16.46) //
sāpi taṃ bhūṣitodyānaṃ dṛṣṭvotkaṇṭhāvikāradam /
kāmāṅgadāhavairāgyād vanaṃ madhum ivāśritam // SoKss_12,23.47 (Vet_16.47) //
tathānurāgavivaśā bheje kanyā vihastatām /
yathā sakhīva vīṇāsyā vyākulālāpatāṃ yayau // SoKss_12,23.48 (Vet_16.48) //
tataḥ sa papraccha sakhīṃ tasyā jīmūtavāhanaḥ /
kiṃ dhanyaṃ nāma sakhyās te ko vaṃśo 'laṃkṛto 'nayā // SoKss_12,23.49 (Vet_16.49) //
tac chrutvā sā sakhī prāha nāmnā malayavaty asau /
mitrāvasusvasā siddharājaviśvāvasoḥ sutā // SoKss_12,23.50 (Vet_16.50) //
evam uktvā sahṛdayā sā taṃ jīmūtavāhanam /
nāmānvayau ca pṛṣṭvāsya muniputraṃ sahāgatam // SoKss_12,23.51 (Vet_16.51) //
tāṃ bravīti sma malayavatīṃ smitamitākṣaram /
sakhi vidyādharendrasya nāsyātithyaṃ karoṣi kim // SoKss_12,23.52 (Vet_16.52) //
jagatpūjyo 'tithir hy eṣa prāpta ity udite tayā /
sābhūd vidyādharasutā tūṣṇīṃ lajjānatānanā // SoKss_12,23.53 (Vet_16.53) //
lajjāvatīyaṃ matto 'rcā gṛhyatām iti vādinī /
ekātha tat sakhī tasmai sārghyāṃ mālām upānayat // SoKss_12,23.54 (Vet_16.54) //
sa cādāyaiva jīmūtavāhanaḥ premanirbharaḥ /
kaṇṭhe malayavatyās tāṃ mālāṃ tasyāḥ samarpayat // SoKss_12,23.55 (Vet_16.55) //
sāpi tiryakprasṛtayā paśyantī snigdhayā dṛśā /
nīlotpalamayīṃ mālām iva tasmin nyaveśayat // SoKss_12,23.56 (Vet_16.56) //
ity anyonakṛtāśabdasvayaṃvaraviśeṣayoḥ /
tayor etya jagādaikā ceṭī tāṃ siddhakanyakām // SoKss_12,23.57 (Vet_16.57) //
jananī rājaputri tvāṃ smaraty āgaccha māciram /
tac chrutvākṛṣya kāmeṣukīlitām iva kṛcchrataḥ // SoKss_12,23.58 (Vet_16.58) //
sotkāṃ priyamukhād dṛṣṭiṃ kathaṃcit sā yayau gṛham /
jīmūtavāhano 'py āgāt tan natātmā svamāśramam // SoKss_12,23.59 (Vet_16.59) //
sātha svāṃ jananīṃ dṛṣṭā prāṇeśavirahāturā /
gatvā malayavaty āśu papāta śayanīyake // SoKss_12,23.60 (Vet_16.60) //
athāntargatakāmāgnidhūmenevāvilekṣaṇā /
aśrudhārāṃ pramuñcantī saṃtāpakvathitāṅgakā // SoKss_12,23.61 (Vet_16.61) //
sakhībhiś candanair liptā vījitā cābjinīdalaiḥ /
ratiṃ na bheje śayane nāṅke sakhyā na bhūtale // SoKss_12,23.62 (Vet_16.62) //
gate 'tha vāsare kvāpi raktayā saha saṃdhyayā /
hasatprācīmukhaṃ candre samākramya ca cumbati // SoKss_12,23.63 (Vet_16.63) //
smareṇa preryamāṇāpi dūtīsaṃpreṣaṇādi sā /
lajjayā nāśakat kartuṃ jīvitaspṛhayojjhitā // SoKss_12,23.64 (Vet_16.64) //
nināya ca niśām induviṣamām abjinīva tām /
baddhamohālipaṭale hṛdi saṃkocam etya sā // SoKss_12,23.65 (Vet_16.65) //
tāvac ca tadviyogārtaḥ so 'pi jīmūtavāhanaḥ /
śayanastho 'pi patito haste kusumadhanvanaḥ // SoKss_12,23.66 (Vet_16.66) //
nūtanodbhinnarāgo 'pi pronmiṣatpāṇḍuracchaviḥ /
hrīmūko 'pi vadan pīḍāṃ kāmajām anayan niśām // SoKss_12,23.67 (Vet_16.67) //
prātaś cātyutsuko bhūyas tad gauryāyatanaṃ yayau /
yatra dṛṣṭābhavat tena sā siddhādhipaputrikā // SoKss_12,23.68 (Vet_16.68) //
tatra tena sa mitreṇa muniputreṇa pṛṣṭhataḥ /
āgatyāśvāsyate yāvan madanānalavihvalaḥ // SoKss_12,23.69 (Vet_16.69) //
tāvat tatraiva sāpy āgān nirgatyaikaiva nirjane /
guptaṃ malayavaty ātmatyāgāya virahāsahā // SoKss_12,23.70 (Vet_16.70) //
alakṣayantī kāntaṃ svaṃ pādapāntaritaṃ ca sā /
udaśrulocanā bālā devīṃ gaurīṃ vyajijñapat // SoKss_12,23.71 (Vet_16.71) //
tvadbhaktyā devi saṃvṛtto nāsmiñ janmani cen mama /
jīmūtavāhano bhartā tad bhūyāt so 'nyajanmani // SoKss_12,23.72 (Vet_16.72) //
ity uktvā racayāmāsa svottarīyeṇa tat kṣaṇam /
aśokataruśākhāyāṃ pāśaṃ sā girijāgrataḥ // SoKss_12,23.73 (Vet_16.73) //
hā nātha viśvavikhyātakaruṇenāpi na tvayā /
katham asmi paritrātā deva jīmūtavāhana // SoKss_12,23.74 (Vet_16.74) //
evam uktvā gale yāvat sā taṃ pāśaṃ niyacchati /
uccacāra divas tāvad bhāratī devyudīritā // SoKss_12,23.75 (Vet_16.75) //
putri mā sāhasaṃ kārṣīś cakravartī patis tava /
vidyādharendro jīmūtavāhano hi bhaviṣyati // SoKss_12,23.76 (Vet_16.76) //
ity uktavatyāṃ devyāṃ sa śrutvaiva savayasyakaḥ /
jīmūtavāhano hṛṣṭāṃ priyām upajagāma tām // SoKss_12,23.77 (Vet_16.77) //
saiṣa devyā varaḥ paśya vitīrṇaḥ satya eva te /
iti jalpati bālāṃ tāṃ tanmitre muniputrake // SoKss_12,23.78 (Vet_16.78) //
jīmūtavāhanas tat tad bruvan praṇayapeśalam /
svahastenaiva taṃ tasyāḥ kaṇṭhāt pāśam apānayat // SoKss_12,23.79 (Vet_16.79) //
tato 'kasmāt sudhāvarṣam iva manvānayos tayoḥ /
bhuvaṃ malayavatyāṃ ca likhantyāṃ hrītayā dṛśā // SoKss_12,23.80 (Vet_16.80) //
cinvānāgatya sahasā sakhī hṛṣṭā jagāda tām /
sakhi kalyāṇinī diṣṭyā vardhase 'bhīṣṭasiddhitaḥ // SoKss_12,23.81 (Vet_16.81) //
adyaiva hi mahārājas tava viśvāvasuḥ pitā /
kumāramitrāvasunā vijñaptaḥ saṃnidhau mama // SoKss_12,23.82 (Vet_16.82) //
ihāgato jaganmānyas tāta kalpatarupradaḥ /
vidyādharendratanayo yo 'yaṃ jīmūtavāhanaḥ // SoKss_12,23.83 (Vet_16.83) //
atithitvāt sa naḥ pūjyo varaś cānyo na tādṛśaḥ /
tasmān malayavatyāsau kanyāratnena pūjyatām // SoKss_12,23.84 (Vet_16.84) //
tatheti śraddhite rājñā bhrātā mitrāvasuḥ sa te /
tādarthyena mahābhāgasyāsyāśramapadaṃ gataḥ // SoKss_12,23.85 (Vet_16.85) //
jāne sadyaś ca bhāvī te vivāhas tat svamandiram /
āyāhi yātu caiṣo 'pi mahābhāgaḥ svam āspadam // SoKss_12,23.86 (Vet_16.86) //
ity uktā sā tayā sakhyā rājaputrī śanais tataḥ /
yayuḥ saharṣā sotkā ca muhur valitakaṃdharā // SoKss_12,23.87 (Vet_16.87) //
jīmūtavāhano 'py āśu gatvā svāśramam āgatāt /
mitrāvasor yathābhīṣṭaṃ kāryaṃ śrutvābhinandya ca // SoKss_12,23.88 (Vet_16.88) //
jātismaraḥ samācakhyau tasmai svaṃ pūrvajanma saḥ /
yatra mitraṃ sa tasyāsīt sā ca bhāryaiva tatsvasā // SoKss_12,23.89 (Vet_16.89) //
tato mitrāvasuḥ prītas tatpitroḥ parituṣyatoḥ /
āvedya gatvā pitarau kṛtārthaḥ svāv anandayat // SoKss_12,23.90 (Vet_16.90) //
nināya ca tadaiva svān gṛhāñ jīmūtavāhanam /
cakre cotsavasaṃbhāraṃ svasiddhyucitavaibhavam // SoKss_12,23.91 (Vet_16.91) //
tasminn eva ca dhanye 'hni tasya vidyādharaprabhoḥ /
svasur malayavatyāś ca vivāhaṃ samapādayan // SoKss_12,23.92 (Vet_16.92) //
tato navoḍhayā sākaṃ tayā jīmūtavāhanaḥ /
tasthau malayavatyā sa tatra siddhamanorathaḥ // SoKss_12,23.93 (Vet_16.93) //
ekadā kautukāc cātra sa mitrāvasunā saha /
malayādrau bhramann abdher velāvanam upeyivān // SoKss_12,23.94 (Vet_16.94) //
tatrāsthirāśīn subahūn dṛṣṭvā mitrāvasuṃ sa tam /
keṣām ete 'sthisaṃghātāḥ prāṇinām iti pṛṣṭavān // SoKss_12,23.95 (Vet_16.95) //
tato mitrāvasuḥ śyālas taṃ kāruṇikam abravīt /
śṛṇu vṛttāntam atremaṃ saṃkṣepād varṇayāmi te // SoKss_12,23.96 (Vet_16.96) //
nāgamātā purā kadrūr vinatāṃ tārkṣyamātaram /
nināya kila dāsatvaṃ savyājapaṇanirjitām // SoKss_12,23.97 (Vet_16.97) //
tena vaireṇa garuḍas tām unmocyāpi mātaram /
balī bhakṣayituṃ nāgān kadrūputrān pracakrame // SoKss_12,23.98 (Vet_16.98) //
sadā praviśya pātālaṃ so 'tha kāṃścij jaghāsa tān /
kāṃścin mamarda kecit tu svayaṃ trāsād vipedire // SoKss_12,23.99 (Vet_16.99) //
tad dṛṣṭvaikapade sarvakṣayam āśaṅkya nāgarāṭ /
vāsukiḥ prārthanāpūrvaṃ tārkṣyasya samayaṃ vyadhāt // SoKss_12,23.100 (Vet_16.100) //
ekam ekam ahaṃ nāgam āhārārthaṃ khagendra te /
pratyahaṃ preṣayāmy atra puline dakṣiṇodadheḥ // SoKss_12,23.101 (Vet_16.101) //
tvayā tu na praveṣṭavyaṃ pātāle 'smin kathaṃcana /
ko hi svārtho vinaṣṭeṣu nāgeṣv ekapade tava // SoKss_12,23.102 (Vet_16.102) //
ity ukte nāgarājena samayaṃ pratyapadyata /
svārthadarśī tathety eva garuḍo guruvikramaḥ // SoKss_12,23.103 (Vet_16.103) //
tadāprabhṛti caikaikaṃ nāgaṃ bhuṅkte dine dine /
vāsukipreṣitaṃ so 'tra khagendraḥ puline 'mbudheḥ // SoKss_12,23.104 (Vet_16.104) //
atas tadbhakṣyamāṇānāṃ nāganām asthisaṃcayāḥ /
ete 'tra giriśṛṅgābhā vṛddhiṃ kālakramād gatāḥ // SoKss_12,23.105 (Vet_16.105) //
iti mitrāvasor vaktrāt sāntarduḥkho niśamya saḥ /
nijagāda dayādhairyanidhir jīmūtavāhanaḥ // SoKss_12,23.106 (Vet_16.106) //
śocyaḥ sa vāsukī rājā yaḥ svahastena vidviṣe /
upahārīkaroti svāḥ prajāḥ klībo dine dine // SoKss_12,23.107 (Vet_16.107) //
dhṛtānanasahasraḥ sann ekenāpy ānanena saḥ /
mām ādau bhuṅkṣva tārkṣyeti bhāṣituṃ nāśakat katham // SoKss_12,23.108 (Vet_16.108) //
kathaṃ cābhyarthayāmāsa niḥsattvaḥ svakulakṣayam /
tārkṣyaṃ nāgāṅganākrandanityākarṇananirghṛṇaḥ // SoKss_12,23.109 (Vet_16.109) //
tārkṣyo 'pi kāśyapir vīraḥ kṛṣṇādhiṣṭhānapāvanaḥ /
īdṛśaṃ kurute pāpam aho mohasya gāḍhatā // SoKss_12,23.110 (Vet_16.110) //
ity uktvā sa mahāsattvo hṛdi cakre manoratham /
apy asāreṇa dehena sāram atrāpnuyām aham // SoKss_12,23.111 (Vet_16.111) //
ekasyāpy adya nāgasya kuryāṃ jīvitarakṣaṇam /
abāndhavasya bhītasya dattvātmānaṃ garutmate // SoKss_12,23.112 (Vet_16.112) //
iti saṃcintayaty eva tasmiñ jīmūtavāhane /
mitrāvasoḥ pituḥ pārśvāt kṣattāhvānārtham āyayau // SoKss_12,23.113 (Vet_16.113) //
vraja tvam aham eṣyāmi paścād iti tataś ca tam /
mitrāvasuṃ sa jīmūtavāhano vyasṛjad gṛham // SoKss_12,23.114 (Vet_16.114) //
gate tasmin sa cātraiko vāñchitārthonmukho bhraman /
kṛpālur aśṛnod dūrāt karuṇaṃ ruditadhvanim // SoKss_12,23.115 (Vet_16.115) //
gatvā dadarśa cottuṅgaśilātalasamīpagam /
yuvānam ekaṃ puruṣaṃ duḥkhitaṃ sundarākṛtim // SoKss_12,23.116 (Vet_16.116) //
puṃsā rājabhaṭeneva tyaktam ānīya tat kṣaṇam /
nivartayantaṃ rudatīṃ vṛddhāṃ sānunayaṃ striyam // SoKss_12,23.117 (Vet_16.117) //
ko 'yaṃ syād iti yāvac ca jijñāsuḥ so 'tra tiṣṭhati /
karuṇākulitaś channaḥ śṛṇvañ jīmūtavāhanaḥ // SoKss_12,23.118 (Vet_16.118) //
tāvat sā tatra vṛddhā strī duḥkhabhārātipīḍitā /
prāvartata yuvānaṃ taṃ dṛṣṭvā dṛṣṭvānuśocitum // SoKss_12,23.119 (Vet_16.119) //
hā śaṅkhacūḍa hā duḥkhaśatasaṃprāpta hā guṇin /
kulaikatanto hā putra kva tvāṃ drakṣyāmy ahaṃ punaḥ // SoKss_12,23.120 (Vet_16.120) //
vatsa tvanmukhacandre 'smin gate 'staṃ sa pitā tava /
sokāndhakārapatitaḥ kathaṃ vṛddho bhaviṣyati // SoKss_12,23.121 (Vet_16.121) //
athārkakarasaṃsparśād aṅgaṃ dūyeta yat tava /
kathaṃ śakṣyati tat soḍhuṃ tārkṣyabhakṣaṇajāṃ rujam // SoKss_12,23.122 (Vet_16.122) //
vistīrṇe nāgaloke 'pi dhātrā nāgādhipena ca /
labdhas tvaṃ kim abhavyāyā vicityaikasuto mama // SoKss_12,23.123 (Vet_16.123) //
iti tāṃ vilapantīṃ ca sa yuvā tanayo 'bravīt /
duḥkhārtam api mām amba kiṃ duḥkhayasi hā bhṛśam // SoKss_12,23.124 (Vet_16.124) //
nivartasva gṛhān eṣa praṇāmaḥ paścimas tava /
ihāgamanavelā hi bhavej jātu garutmataḥ // SoKss_12,23.125 (Vet_16.125) //
tac chrutvā hā hatāsmīha ko me pāsyati putrakam /
ita cakranda sā vṛddhā dikṣu kṣiptārtalocanā // SoKss_12,23.126 (Vet_16.126) //
tāvac ca bodhisattvāṃśaḥ sa taj jīmūtavāhanaḥ /
śrutvā dṛṣṭvā ca kṛpayā gāḍhākrānto vyacintayat // SoKss_12,23.127 (Vet_16.127) //
hantāyaṃ śaṅkhacūḍākhyo nāgo vāsukinā bata /
āhārahetos tārkṣyasya tapasvī preṣito 'dhunā // SoKss_12,23.128 (Vet_16.128) //
iyaṃ caitasya jananī snehenehānvag āgatā /
etadekasutā vṛddhā duḥkhadīnapralāpinī // SoKss_12,23.129 (Vet_16.129) //
tad enam ekam ārtaṃ ced dehenaikāntanāśinā /
rakṣāmi nāmunā nāgaṃ tan me dhig janma niḥphalam // SoKss_12,23.130 (Vet_16.130) //
ity ālocyopagamyaiva mudā jīmūtavāhanaḥ /
vṛddhām uvāca tāṃ mātaḥ putraṃ rakṣāmy ahaṃ tava // SoKss_12,23.131 (Vet_16.131) //
tac chrutvā bhāvitabhayā vṛddhā garuḍaśaṅkhinī /
saṃtrastā tārkṣya māṃ bhuṅkṣva māṃ bhuṅkṣveti jagāda sā // SoKss_12,23.132 (Vet_16.132) //
śaṅkhacūḍas tato 'vādīn naiṣas tārkṣyo 'mba mā trasīḥ /
kvāyaṃ candra ivāhlādī kva sa tārkṣyo bhayaṃkaraḥ // SoKss_12,23.133 (Vet_16.133) //
ity ukte śaṅkhacūḍena prāha jīmūtavāhanaḥ /
vidyādharo 'ham āyāto rākṣituṃ sutam amba te // SoKss_12,23.134 (Vet_16.134) //
dāsyāmi hi śarīraṃ svaṃ vastracchannaṃ garutmate /
kṣudhitāya prayāhi tvam ādāyainaṃ sutaṃ gṛham // SoKss_12,23.135 (Vet_16.135) //
tac chrutvā sābravīd vṛddhā maivaṃ tvaṃ hy adhiko mama /
putro yasyedṛśe kāle kṛpāsmāsv iyam īdṛśī // SoKss_12,23.136 (Vet_16.136) //
etac chrutvā sa jīmūtavāhanaḥ punar abravīt /
na me manorathasyāsya bhaṅgaṃ kartum ihārhatha // SoKss_12,23.137 (Vet_16.137) //
grahād evaṃ bruvāṇaṃ ca śaṅkhacūḍo jagāda tam /
darśitaiva mahāsattva tvayā satyaṃ kṛpālutā // SoKss_12,23.138 (Vet_16.138) //
na tv ahaṃ tvaccharīreṇa rakṣyāmi svaśarīrakam /
ratnavyayena pāṣāṇaṃ ko hi rakṣitum arhati // SoKss_12,23.139 (Vet_16.139) //
mādṛśais tu jagat pūrṇaṃ svātmamātrānukampibhiḥ /
anukampyaṃ jagad yeṣāṃ viralās te bhavādṛśāḥ // SoKss_12,23.140 (Vet_16.140) //
na cāhaṃ malinīkartuṃ śaṅkhapālakulaṃ śuci /
kalaṅka iva tīkṣṇāṃśubimbaṃ śakṣyāmi sanmate // SoKss_12,23.141 (Vet_16.141) //
iti taṃ pratiṣidhyaiva śaṅkhacūḍaḥ svamātaram /
jagādāmba nivartasva kāntārād durgamād itaḥ // SoKss_12,23.142 (Vet_16.142) //
na paśyasi kim atraitan nāgāsṛkkardamokṣitam /
kṛtāntalīlāparyaṅkaraudraṃ vadhyaśilātalam // SoKss_12,23.143 (Vet_16.143) //
ahaṃ cābdhitaṭe gatvā natvā gokarṇam īśvaram /
āgacchāmi drutaṃ yāvan nāyāti garuḍo 'tra saḥ // SoKss_12,23.144 (Vet_16.144) //
ity uktvā kṛpaṇākrandāṃ praṇamyāpṛcchya mātaram /
sa gokarṇapraṇāmārthaṃ śaṅkhacūḍo yayau tataḥ // SoKss_12,23.145 (Vet_16.145) //
asmiṃś ced antare prāptas tārkṣyaḥ siddho mamepsitaḥ /
parārtha iti jīmūtavāhano 'py akarod dhṛdi // SoKss_12,23.146 (Vet_16.146) //
tāvac cāsannapakṣīndrapakṣānilacalāṃs tarūn /
vilokyātra sa mā meti nivāraṇaparān iva // SoKss_12,23.147 (Vet_16.147) //
matvā garuḍavelāṃ ca prāptāṃ jīmūtavāhanaḥ /
parārthaprāṇado vadhyaśilām adhyāruroha tām // SoKss_12,23.148 (Vet_16.148) //
pavanāghūrṇite cābdhau sphuradratnaprabhādṛśā /
taṃ sattvātiśayaṃ tasya paśyatīva savismayam // SoKss_12,23.149 (Vet_16.149) //
āgatyācchāditanabhā nipatyaitacchilātalāt /
cañcvā garutmān āhatya mahāsattvaṃ jahāra tam // SoKss_12,23.150 (Vet_16.150) //
srutāsṛgdhāram utkhātaśiroratnaṃ ca taṃ javāt /
nītvā bhakṣayituṃ śṛṅge malayādreḥ pracakrame // SoKss_12,23.151 (Vet_16.151) //
evam eva parārthāya dehaḥ syāt pratijanma me /
mā bhūtāṃ svargamokṣau tu paropakṛtivarjitau // SoKss_12,23.152 (Vet_16.152) //
iti tārkṣyādyamānasya tasyānudhyāyatas tadā /
vidyādharendor apatat puṣpavṛṣṭir nabhotalāt // SoKss_12,23.153 (Vet_16.153) //
atrāntare sa tad raktadhārāsravaśiromaṇiḥ /
tasyā malayavatyāś ca tatpatnyāḥ prāpatat puraḥ // SoKss_12,23.154 (Vet_16.154) //
sā tad dṛṣṭvā parijñāya cūḍāratnaṃ suvihvalā /
antikasthā śvaśurayos tābhyāṃ sāśrur adarśayat // SoKss_12,23.155 (Vet_16.155) //
tau ca jāyāpatī sūnoḥ śiroratnaṃ vilokya tam /
kim etad iti saṃbhrāntau sahasaiva babhūvatuḥ // SoKss_12,23.156 (Vet_16.156) //
tataḥ svavidyānudhyānād yathāvṛttam avetya tat /
rājā jīmūtaketuḥ sā rājñī kanakavaty api // SoKss_12,23.157 (Vet_16.157) //
vadhvā malayavatyā tau prāvartetāṃ saha drutam /
gantuṃ tatraiva tau yatra tārkṣyajīmūtavāhanau // SoKss_12,23.158 (Vet_16.158) //
tāvat sa śaṅkhacūḍo 'tra natvā gokarṇam āgataḥ /
dadarśa rudhirārdraṃ tad vigno vadhyaśilātalam // SoKss_12,23.159 (Vet_16.159) //
hā hato 'smi mahāpāpo dhruvaṃ tena mahātmanā /
ātmā garutmate datto matkṛte sukṛpālunā // SoKss_12,23.160 (Vet_16.160) //
tad anviṣyāmi nītaḥ sa kṣaṇe 'smin kvāhivairiṇā /
majjeyaṃ nāyaśaḥpaṅke jīvantaṃ cet tam āpnuyām // SoKss_12,23.161 (Vet_16.161) //
ity udaśrur vadan so 'tha sādhur dṛṣṭvā nirantarām /
patitāṃ bhuvi tadraktadhārām anusaran yayau // SoKss_12,23.162 (Vet_16.162) //
atrāntare bhakṣayaṃs taṃ dṛṣṭvā jīmūtavāhanam /
hṛṣṭaṃ viramya garuḍaś cintayāmāsa tat kṣaṇam // SoKss_12,23.163 (Vet_16.163) //
aho apūrvaḥ ko 'py eṣa bhakṣyamāno 'pi yo mayā /
prahṛṣyati mahāsattvo na tu prāṇair viyujyate // SoKss_12,23.164 (Vet_16.164) //
bibharti luptaśeṣe ca gātre romāñcakañcukam /
kiṃ copakāriṇīvāsya mayi dṛṣṭiḥ prasīdati // SoKss_12,23.165 (Vet_16.165) //
tan naiṣa nāgaḥ ko'py eṣa sādhuḥ pṛcchāmi nādmy amum /
iti tārkṣyaṃ vimṛśyantaṃ prāha jīmūtavāhanaḥ // SoKss_12,23.166 (Vet_16.166) //
pakṣīndra kiṃ nivṛtto 'si na hi me māṃsaśoṇitam /
dehe nāsti na cādyāpi paritṛpto 'si buṅkṣva tat // SoKss_12,23.167 (Vet_16.167) //
etac chrutvātisāścaryas taṃ papraccha sa pakṣirāṭ /
nāgo naivāsi tad brūhi mahātman ko bhavān iti // SoKss_12,23.168 (Vet_16.168) //
nāga evāsmi ko 'yaṃ te praśnaḥ prakṛtam ācara /
prastutārthaviruddhaṃ hi ko 'bhidadhyād abāliśaḥ // SoKss_12,23.169 (Vet_16.169) //
evaṃ prativadaty eva tārkṣyaṃ jīmūtavāhane /
prāptaḥ sa śaṅkhacūḍo 'tra dūrād evābhyabhāṣata // SoKss_12,23.170 (Vet_16.170) //
mā mā kṛthā mahāpāpaṃ sāhasaṃ vinatātmaja /
ko 'yaṃ bhramas te na hy eṣa nāgo nāgo 'ham eṣa te // SoKss_12,23.171 (Vet_16.171) //
ity uktvā drutam āgatya madhye sthitvā tayor dvayoḥ /
dṛṣṭvā ca tārkṣyaṃ vibhrāntaṃ śaṅkhacūḍo 'bravīt punaḥ // SoKss_12,23.172 (Vet_16.172) //
kiṃ bhrāmyasi phaṇāḥ kiṃ me jihve dve ca na paśyasi /
vidyādharasya kiṃ cāsya saumyāṃ paśyasi nākṛtim // SoKss_12,23.173 (Vet_16.173) //
śaṅkhacūḍe vadaty evaṃ bhāryā ca pitarau ca tau /
jīmūtavāhanasyātra sarve satvaram āyayuḥ // SoKss_12,23.174 (Vet_16.174) //
viluptāṅgaṃ ca taṃ dṛṣṭvā pitarau tasya tat kṣaṇam /
cakrandatus tau hā putra hā hā jīmūtavāhana // SoKss_12,23.175 (Vet_16.175) //
hā kāruṇika hā vatsa parārthaprattajīvita /
hā kathaṃ vainateyedam avimṛśya kṛtaṃ tvayā // SoKss_12,23.176 (Vet_16.176) //
etac chrutvaiva tārkṣyo 'tra so 'nutapto vyacintayat /
hā kathaṃ bodhisattvāṃśaḥ saṃmohād bhakṣito mayā // SoKss_12,23.177 (Vet_16.177) //
jīmūtavāhanaḥ so 'yaṃ parārthaprāṇadāyakaḥ /
yasya bhramati kṛtsne 'smiṃs trailokye kīrtighoṣaṇā // SoKss_12,23.178 (Vet_16.178) //
tan me mṛte 'smin pāpasya prāptam agnipraveśanam /
adharmaviṣavṛkṣasya pacyate svādu kiṃ phalam // SoKss_12,23.179 (Vet_16.179) //
iti cintākule tārkṣye dṛṣṭvā bandhūn nipatya saḥ /
vraṇavyathāyāṃ pañcatvaṃ prāpa jīmūtavāhanaḥ // SoKss_12,23.180 (Vet_16.180) //
tato vilapatos tatra tatpitroḥ śokadīnayoḥ /
utkruśya muhur ātmānaṃ śaṅkhacūḍe ca nindati // SoKss_12,23.181 (Vet_16.181) //
bhāryā malayavaty asya nabho dṛṣṭvāśrugadgadam /
pūrvaprasannāṃ varadām ity upālabhatāmbikām // SoKss_12,23.182 (Vet_16.182) //
vidyādharādhipo bhāvicakravartī patis tava /
bhavitety aham ādiṣṭā devi gaurī tadā tvayā // SoKss_12,23.183 (Vet_16.183) //
tan mithyāvādinī jātā tvam apy asi kathaṃ mayi /
ity uktavatyāṃ tasyāṃ sā gaurī pratyakṣatām agāt // SoKss_12,23.184 (Vet_16.184) //
na me mithyā vacaḥ putrīty uktvā sā svakamaṇḍaloḥ /
amṛtenāśu jīmūtavāhanaṃ siñcati sma tam // SoKss_12,23.185 (Vet_16.185) //
tena so 'kṣatasarvāṅgaḥ pūrvādhikataradyutiḥ /
jīvan sadyaḥ samuttasthau kṛtī jīmūtavāhanaḥ // SoKss_12,23.186 (Vet_16.186) //
utthitaṃ praṇataṃ taṃ ca sarveṣu praṇamatsu sā /
uvāca devī tuṣṭāsmi dehadānena te 'munā // SoKss_12,23.187 (Vet_16.187) //
tad eṣā tvābhiṣiñcāmi putrātmīyena pāṇinā /
vidyādharāṇām ākalpaṃ cakravartipade 'dhunā // SoKss_12,23.188 (Vet_16.188) //
evaṃ vadantī jīmūtavāhanaṃ kalaśāmbudhiḥ /
tam abhyaṣiñcac charvānī pūjitā ca tirodadhe // SoKss_12,23.189 (Vet_16.189) //
nipetuś cātra tat kālaṃ divyāḥ kusumavṛṣṭayaḥ /
nadanti sma ca sānandaṃ devadundubhayo divi // SoKss_12,23.190 (Vet_16.190) //
athovāca sa taṃ prahvas tārkṣyo jīmūtavāhanam /
cakravartinn ahaṃ prītaḥ puruṣātiśaye tvayi // SoKss_12,23.191 (Vet_16.191) //
apūrvodāramatinā trijagatkautukāvaham /
brahmāṇḍabhittilikhitaṃ yena citram idaṃ kṛtam // SoKss_12,23.192 (Vet_16.192) //
tan māṃ praśādhi mattaś ca vṛṇuṣvābhīpsitaṃ varam /
ity uktavantaṃ garuḍaṃ mahāsattvo jagāda saḥ // SoKss_12,23.193 (Vet_16.193) //
na bhakṣyāḥ sānutāpena bhūtvā nāgāḥ punas tvayā /
te 'py asthiśeṣā jīvantu ye tvayā pūrvabhakṣitāḥ // SoKss_12,23.194 (Vet_16.194) //
evam astu na bhokṣye 'haṃ nāgāñ śāntamataḥ param /
prāg ye ca bhuktās te jīvantv iti tārkṣyo 'py uvāca saḥ // SoKss_12,23.195 (Vet_16.195) //
tato 'stiśeṣā ye 'py āsan nāgās tatpūrvabhakṣitāḥ /
te 'pi sarve samuttasthus tadvarāmṛtajīvitāḥ // SoKss_12,23.196 (Vet_16.196) //
surair nagair muniganaiḥ sānandair militair atha /
sa lokatritayābhikhyām uvāha malayācalaḥ // SoKss_12,23.197 (Vet_16.197) //
tat kālaṃ taṃ ca jīmūtavāhanodantam adbhutam /
gauryāḥ prasādād vividuḥ sarve vidyādhareśvarāḥ // SoKss_12,23.198 (Vet_16.198) //
āgatya te ca caraṇāvanatā himādriṃ ninyuḥ kṣaṇān muditabandhusuhṛtsametam /
taṃ pārvatīsvakarakḷptamahābhiṣekaṃ saccakravartinam atha pratimuktatārkṣyam // SoKss_12,23.199 (Vet_16.199) //
tatra sa pitrā mātrā mitrāvasunā ca malayavatyā ca /
nijagṛhagatāgatena ca saṃyuktaḥ śaṅkhacūḍena // SoKss_12,23.200 (Vet_16.200) //
lokottaracaritādbhutasiddhāṃ jīmūtavāhanaḥ suciram /
abhajata ratnopacitāṃ vidyādharacakravartidhuram // SoKss_12,23.201 (Vet_16.201) //
ity atyudārasarasām ākhyāya kathāṃ tadā sa vetālaḥ /
puna eva taṃ trivikramasenaṃ papraccha rājānam // SoKss_12,23.202 (Vet_16.202) //
tad brūhi śaṅkhacūḍaḥ kiṃ vā jīmūtavāhano 'bhyadhikaḥ /
sattvena tayor ubhayoḥ pūrvoktaś cātra samayas te // SoKss_12,23.203 (Vet_16.203) //
ity asmād vetālāc chrutvā maunaṃ vihāya śāpabhayāt /
tam uvāca sa trivikramaseno nṛpatir nirudvegaḥ // SoKss_12,23.204 (Vet_16.204) //
bahujanmasiddham etac citraṃ jīmūtavāhanasya kiyat /
ślāghyaḥ sa śaṅkhacūḍo maraṇottīrṇo 'pi yo ripave // SoKss_12,23.205 (Vet_16.205) //
anyaprattātmānaṃ prāpya sudūraṃ gatāya tārkṣyāya /
paścād dhāvan gatvā svaṃ deham upānayat prasabham // SoKss_12,23.206 (Vet_16.206) //
etan niśamyaiva nṛpasya tasya vākyaṃ sa vetālavaro jagāma /
punaḥ svadhāmaiva tadaṃsapṛṣṭhān nṛpo 'pi taṃ so 'nuyayau tathaiva // SoKss_12,23.207 (Vet_16.207) //
caturviṃśas taraṅgaḥ /
tato gatvā punas tasmāt sa rājā śiṃśapātaroḥ /
taṃ trivikramaseno 'ṃse vīro vetālam agrahīt // SoKss_12,24.1 (Vet_17.1) //
prasthitaṃ ca tatas taṃ sa vetālaḥ skandhato 'bravīt /
rājañ śramavinodāya śṛṇv etāṃ vacmi te kathām // SoKss_12,24.2 (Vet_17.2) //
akhaṇḍadharmamaryādaṃ gaṅgākūle kṛtāspadam /
kaler agamyaṃ kanakapuraṃ nāmnābhavat puram // SoKss_12,24.3 (Vet_17.3) //
tasmin yaśodhanākhyo 'bhūd anvartho vasudhādhipaḥ /
rarakṣa viplavāmbhodher yo velādrir iva kṣitim // SoKss_12,24.4 (Vet_17.4) //
jagādāhlādakaś caṇḍapratāpo 'khaṇḍamaṇḍalaḥ /
vidhinā yaś ca candrārkāv ekīkṛtyeva nirmame // SoKss_12,24.5 (Vet_17.5) //
maurkhyaṃ paraparīvāde na śāstrārthe daridratā /
doṣe na koṣadaṇḍābhyāṃ yasyāsīc ca mahīpateḥ // SoKss_12,24.6 (Vet_17.6) //
pāpabhīrur yaśolubdhaḥ ṣaṇḍhaḥ parapuraṃdhriṣu /
yaḥ śauryaudāryaśṛṅgāramayo janatayā jage // SoKss_12,24.7 (Vet_17.7) //
tasya rājñaḥ pure tasminn abhūd eko mahāvaṇik /
unmādinīti khyātā ca kanyā tasyābhavat sutā // SoKss_12,24.8 (Vet_17.8) //
yo yas tāṃ hi dadarśātra sa sa tadrūpasaṃpadā /
unmādyati sma madanasyāpi mohanaśaktayā // SoKss_12,24.9 (Vet_17.9) //
tasyāṃ ca yauvanasthāyāṃ sa gatvā tatpitā vaṇik /
yaśodhanaṃ taṃ rājānaṃ nītivedī vyajijñapat // SoKss_12,24.10 (Vet_17.10) //
trailokyaratnabhūtā me pradeyāsti sutā prabho /
tām anāvedya devasya nānyasmai dātum utsahe // SoKss_12,24.11 (Vet_17.11) //
devo 'pi sarvaratnānāṃ prabhuḥ kṛtsne 'pi bhūtale /
tatsvīkṛtyānugṛhṇātu devas tāṃ pratimucya vā // SoKss_12,24.12 (Vet_17.12) //
ity ākarṇya vaṇigvākyaṃ sa rājā brāhmaṇān nijān /
sādaraṃ vyasṛjat tasyāḥ saulakṣaṇyam avekṣitum // SoKss_12,24.13 (Vet_17.13) //
te gatvā brāhmaṇā dṛṣṭvā tāṃ trailokyaikasundarīm /
sadyaḥ kṣobhaṃ yayuḥ kṣiprāl labdhvā dhairyam acintayan // SoKss_12,24.14 (Vet_17.14) //
imāṃ prāpnoti ced rājā tad rāṣṭram avasīdati /
etanmohitacitto hi kiṃ sa rājyam avekṣate // SoKss_12,24.15 (Vet_17.15) //
tasmāt sulakṣaṇety eṣā nākhyeyā kṣitipāya naḥ /
ity eva mantraṃ saṃmantrya rājñas te jagmur antikam // SoKss_12,24.16 (Vet_17.16) //
kulakṣaṇā sā deveti tam ūcuś cātra te mṛṣā /
tena rājā sa naivaitāṃ svīcakāra vaṇiksutām // SoKss_12,24.17 (Vet_17.17) //
tatas tadājñayā tāṃ sa kanyām unmādinīṃ pitā /
vaṇig baladharākhyāya tat senāpataye dadau // SoKss_12,24.18 (Vet_17.18) //
atha sā tadgṛhe tasthau bhartrā tena samaṃ sukham /
kulakṣaṇety ahaṃ rajñā tyaktety āttavimānanā // SoKss_12,24.19 (Vet_17.19) //
yāti kāle ca jātv atra hatvā hemantahastinam /
phullakundalatādantaṃ mathitāmbujinīvanam // SoKss_12,24.20 (Vet_17.20) //
ājagāma lasatpuṣpamañjarīkesarāvaliḥ /
cūtāṅkuranakhaḥ krīdan kānane madhukesarī // SoKss_12,24.21 (Vet_17.21) //
tat kālaṃ cātra nagare taṃ vasantamahotsavam /
sa rājā niryayau draṣṭuṃ gajārūḍho yaśodhanaḥ // SoKss_12,24.22 (Vet_17.22) //
tadrūpālokasaṃbhāvyaviplavāḥ kulayoṣitaḥ /
apasārayituṃ dattaṃ tadā codghoṣaḍiṇḍimam // SoKss_12,24.23 (Vet_17.23) //
sā śrutvonmādinī tasmai rājñe svagṛhaharmyataḥ /
ātmānaṃ darśayāmāsa parityāgāvamānataḥ // SoKss_12,24.24 (Vet_17.24) //
sa ca tāṃ cakṣubhe dṛṣṭvā rājā jvālām ivodgatām /
saṃdhukṣitasya kāmāgner madhunā malayānilaiḥ // SoKss_12,24.25 (Vet_17.25) //
nirvarṇayaṃś ca tadrūpaṃ jaitram astraṃ manobhuvaḥ /
gāḍhaṃ praviṣṭaṃ hṛdaye kṣaṇān moham upāyayau // SoKss_12,24.26 (Vet_17.26) //
bhṛtyair āśvāsitaś cātra rājadhānīṃ praviśya saḥ /
pṛṣṭebhyo bubudhe tebhyas tāṃ prāgupanatojjhitām // SoKss_12,24.27 (Vet_17.27) //
tato nirvāsya deśāt tāṃs tatkulakṣaṇavādinaḥ /
viprān anudinaṃ dadhyau tām evotkaḥ sa bhūpatiḥ // SoKss_12,24.28 (Vet_17.28) //
aho jaḍātmā nirlajjaś candro nityam udeti yat /
jagannetrotsave tasyā niḥkalaṅke mukhe sati // SoKss_12,24.29 (Vet_17.29) //
kaṭhorau hemakalaśau gajakumbhau ca karkaśau /
labhete nopamām asyāḥ stanayoḥ pīnatuṅgayoḥ // SoKss_12,24.30 (Vet_17.30) //
kāñcīnakṣatramālāṅkaṃ tat tasyā jaghanasthalam /
kaṃ na kaṃdarpamātaṅgamastakābhaṃ vilobhayet // SoKss_12,24.31 (Vet_17.31) //
iti tāṃ cintayann antaḥ kṣīyate sma dine dine /
kāmāgnipuṭapākena pacyamānaḥ sa bhūpatiḥ // SoKss_12,24.32 (Vet_17.32) //
hriyā nigūhamānaś ca pṛcchadbhyo bāhyalakṣaṇaiḥ /
kṛcchrāc chaśaṃsa cāptebhyaḥ svapīḍākāraṇaṃ sa tat // SoKss_12,24.33 (Vet_17.33) //
alaṃ saṃtapya bhajase svādhīnāṃ tarhi kiṃ na tām /
ity uktas taiś ca naivaitad anumene sa dhārmikaḥ // SoKss_12,24.34 (Vet_17.34) //
tato baladharo buddhvā sa senāpatir etya tam /
prabhum abhyarthayāmāsa sadbhaktaś caraṇānataḥ // SoKss_12,24.35 (Vet_17.35) //
dāsastrī tava dāsy eva sā deva na parāṅganā /
svayaṃ cāhaṃ prayacchāmi tad bhāryāṃ svīkuruṣva me // SoKss_12,24.36 (Vet_17.36) //
athavā tāṃ tyajāmīha deva devakule tataḥ /
na doṣo grahaṇe tasyās tava devakulastriyaḥ // SoKss_12,24.37 (Vet_17.37) //
iti svasenāpatinā nirbandhena sa pārthivaḥ /
tenānunāthyamāno 'pi sāntaḥkopam uvāca tam // SoKss_12,24.38 (Vet_17.38) //
rājā bhūtvā kathaṃ kuryām adharmam aham īdṛśam /
mayy ullaṅghitamaryāde ko hi tiṣṭhet svavartmani // SoKss_12,24.39 (Vet_17.39) //
bhakto 'pi ca bhavān pāpe niyojayati māṃ katham /
paralokamahāduḥkhahetau kṣaṇasukhāvahe // SoKss_12,24.40 (Vet_17.40) //
na kṣamiṣye ca te dharmyān dārān yadi vihāsyasi /
sahate mādṛśaḥ ko hi tādṛśaṃ dharmaviplavam // SoKss_12,24.41 (Vet_17.41) //
tad varaṃ mṛtyur ity uktvā sa rājā niṣiṣedha tam /
tyajanty uttamasattvā hi prāṇān api na satpatham // SoKss_12,24.42 (Vet_17.42) //
tathaivārthayamānāṃś ca paurajānapadān api /
militān sa nirācakre rājā sudṛḍhaniścayaḥ // SoKss_12,24.43 (Vet_17.43) //
tataḥ krameṇa tenaiva smarajvarabharoṣmaṇā /
prakṣīṇadehaḥ prayayau sa yaśaḥśeṣatāṃ nṛpaḥ // SoKss_12,24.44 (Vet_17.44) //
senāpatiś cāsahiṣṇus taṃ tathā pramayaṃ prabhoḥ /
so 'gniṃ viveśa bhaktānām anirvācyaṃ hi ceṣṭitam // SoKss_12,24.45 (Vet_17.45) //
ity ākhyātakathāścaryo vetālo 'ṃsasthitas tadā /
sa trivikramasenaṃ taṃ bhūyaḥ papraccha pārthivam // SoKss_12,24.46 (Vet_17.46) //
tad etayoḥ ko nṛpateḥ senāpatimahībhṛtoḥ /
sattvenābhyadhiko brūhi pūrvoktaḥ samayaś ca te // SoKss_12,24.47 (Vet_17.47) //
iti vetālataḥ śrutvā muktamaunaḥ sa taṃ nṛpaḥ /
pratyuvāca dvayor rājā sattvavān adhikas tayoḥ // SoKss_12,24.48 (Vet_17.48) //
tad ākarṇyaiva vetālaḥ sākṣepas tam abhāṣata /
senāpatiḥ kathaṃ nātra rājann abhyadhiko vada // SoKss_12,24.49 (Vet_17.49) //
yas tathā svāmine bhaktyā svabhāryāṃ tāṃ tathāvidhām /
sucirajñātatadbhogasukhāsvādo 'py upānayat // SoKss_12,24.50 (Vet_17.50) //
ātmānaṃ cāgnisāc cakre tasmin pañcatvam āgate /
anāsvāditatadbhogas tatkāntāṃ tu jahau nṛpaḥ // SoKss_12,24.51 (Vet_17.51) //
vetālenaivam uktas tu vihasya sa nṛpo 'bravīt /
yady apy evaṃ tathāpy etat kiṃ citraṃ kulaputrakaḥ // SoKss_12,24.52 (Vet_17.52) //
senāpatiḥ sa bhaktyā yat svāmyarthe tat tathākarot /
prāṇair api hi bhṛtyānāṃ svāmisaṃrakṣaṇaṃ vratam // SoKss_12,24.53 (Vet_17.53) //
rājānas tu madādhmātā gajā iva niraṅkuśāḥ /
chindanti dharmamaryādāśṛṅkhalāṃ viṣayonmukhāḥ // SoKss_12,24.54 (Vet_17.54) //
teṣāṃ hy udriktacittānām abhiṣekāmbubhiḥ samam /
viveko vigalaty oghenohyamāna ivākhilaḥ // SoKss_12,24.55 (Vet_17.55) //
kṣipyanta iva coddhūya calaccāmaramārutaiḥ /
vṛddhopadiṣṭaśāstrārtharajomaśakamakṣikāḥ // SoKss_12,24.56 (Vet_17.56) //
ātapatreṇa satyaṃ ca sūryāloko nivāryate /
vibhūtivātyopahatā dṛṣṭir mārgaṃ ca nekṣate // SoKss_12,24.57 (Vet_17.57) //
te te ca vipadaṃ prāptā māramohitacetasaḥ /
jagadvijayino 'pīha rājāno nahuṣādayaḥ // SoKss_12,24.58 (Vet_17.58) //
eṣo rājā punaḥ pṛthvyām ekacchatro 'pi yat tayā /
unmadinyā capalayā lakṣmyeva na vimohitaḥ // SoKss_12,24.59 (Vet_17.59) //
prāṇān api sa dharmātmā tatyāja na punaḥ padam /
amārge nidadhe dhīras tenāsau me 'dhiko mataḥ // SoKss_12,24.60 (Vet_17.60) //
ity ākarṇya nṛpasya tasya vacanaṃ bhūyas tadaṃsasthalād vetālaḥ sahasā svam eva sa padaṃ māyāprabhāvād yayau /
 rājāpy anvasarat tathaiva sa punaḥ saṃprāptum etaṃ javād ārabdhe hi suduḥkare 'pi mahatāṃ madhye virāmaḥ kutaḥ // SoKss_12,24.61 (Vet_17.61) 
pañcaviṃśas taraṅgaḥ /
tataḥ pitṛvane tasmin kravyabhakṣibhir āvṛte /
jvālāvilolarasanair bhūtair iva citāgnibhiḥ // SoKss_12,25.1 (Vet_18.1) //
gatvaiva tasyām akṣobhyaḥ kṣapāyāṃ śiṃśapātarum /
sa trivikramasenas tam āsasāda punar nṛpaḥ // SoKss_12,25.2 (Vet_18.2) //
tatrāpaśyac ca vetālavikṛtān sadṛśākṛtīn /
ullambamānān subahūn pretakāyān aśaṅkitam // SoKss_12,25.3 (Vet_18.3) //
aho kim etat kiṃ vānyan māyī kālaṃ kṣipaty ayam /
vetālo me na vedmy eṣāṃ grāhyaṃ yeneha bhūyaṣām // SoKss_12,25.4 (Vet_18.4) //
asiddhārthasya ced rātrir iyaṃ mama gamiṣyati /
tato vahniṃ pravekṣyāmi na sahiṣye tu hāsyatām // SoKss_12,25.5 (Vet_18.5) //
iti cintayatas tasya rājño vijñāya niścayam /
sattvatuṣṭaḥ sa vetālaḥ svamāyāṃ saṃjahāra tām // SoKss_12,25.6 (Vet_18.6) //
tato dṛṣṭvaikam evātra vetālaṃ nṛkalevare /
avatīrya gṛhītvāṃse sa pratasthe punar nṛpaḥ // SoKss_12,25.7 (Vet_18.7) //
prakrāmantaṃ ca taṃ bhūyaḥ sa vetālo 'bhyabhāṣata /
rājan nodvijase citraṃ tad imāṃ me kathāṃ sṛṇu // SoKss_12,25.8 (Vet_18.8) //
asti gaurītapaḥkleśavṛtena tripurāriṇā /
asāmānyaguṇotkarṣalubdheneva svayaṃvṛtā // SoKss_12,25.9 (Vet_18.9) //
bhogavatyamarāvatyos tṛtīyojjayinī purī /
udārasukṛtaprāpyanānābhogopabṛṃhitā // SoKss_12,25.10 (Vet_18.10) //
yasyāṃ stabdhatvakārkaśye kuceṣu varayoṣitām /
tāsām eva bhruvor bhaṅgo locaneṣu ca cāpalam // SoKss_12,25.11 (Vet_18.11) //
tamo niśāsu vakratvaṃ yasyāṃ kavivaroktiṣu /
mado dantiṣu jāḍyaṃ ca muktāmalayajenduṣu // SoKss_12,25.12 (Vet_18.12) //
tasyāṃ candraprabhākhyasya rājño 'mātyo bahuśrutaḥ /
devasvāmīty abhūd vipro bhūriyajño mahādhanaḥ // SoKss_12,25.13 (Vet_18.13) //
tasya kālena tanayaś candrasvāmīty ajāyata /
so 'dhītavidyo 'pi yuvā dyūtaikavyasano 'bhavat // SoKss_12,25.14 (Vet_18.14) //
ekadā ca dvijasutaś candrasvāmī sa kāṃcana /
dyūtakāramahāṭhiṇṭhāṃ dyūtena krīḍituṃ yayau // SoKss_12,25.15 (Vet_18.15) //
āśliṣyāmaḥ kam atreti vipadbhir iva vīkṣitum /
vikṣiptaiḥ kṛṣṇaśārābhair netrair akṣair nirantarām // SoKss_12,25.16 (Vet_18.16) //
kaḥ so 'sti na śriyaṃ yasya harāmy apy alakāpateḥ /
itīva tanvatīṃ nādān dyūtakṛtkalahasvanaiḥ // SoKss_12,25.17 (Vet_18.17) //
tāṃ praviśya kramād dīvyann akṣaiḥ sa kitavaiḥ saha /
vastrādi hārayitvāpi dhanam anyad ahārayat // SoKss_12,25.18 (Vet_18.18) //
mṛgyamāṇaṃ ca yan nādāt sa tad dhanam asaṃbhavi /
tad avaṣṭabhya sabhyena laguḍaiḥ paryatāḍyata // SoKss_12,25.19 (Vet_18.19) //
laguḍāhatasarvāṅgaḥ pāṣāṇam iva niścalam /
kṛtvā mṛtam ivātmānaṃ tasthau viprasuto 'tha saḥ // SoKss_12,25.20 (Vet_18.20) //
tathaiva divasān dvitrāṃs tatra tasminn avasthite /
kruddhaḥ sa sabhyaṣ ṭhiṇṭhāyāṃ kitavān svān abhāṣata // SoKss_12,25.21 (Vet_18.21) //
śritānenāśmatā tāvat tad etaṃ kṣipata kvacit /
nītvāndhakūpe niḥsattvaṃ dhanaṃ dāsyāmy ahaṃ tu vaḥ // SoKss_12,25.22 (Vet_18.22) //
ity uktās tena kitavās taṃ candrasvāminaṃ tataḥ /
araṇyaṃ ninyur utkṣipya dūraṃ kūpagaveṣiṇaḥ // SoKss_12,25.23 (Vet_18.23) //
tatraiko vṛddhakitavas tān anyān evam abhyadhāt /
mṛto 'yaṃ prāyaśas tat kiṃ kūpe kṣiptena no 'munā // SoKss_12,25.24 (Vet_18.24) //
tad ihaivainam ujjhitvā vakṣyāmaḥ kūpa ujjhitam /
iti te tadvacaḥ sarve tatheti pratipedire // SoKss_12,25.25 (Vet_18.25) //
tatas tyaktvā gateṣv eṣu kitaveṣu sa utthitaḥ /
candrasvāmī viveśātra śūnyam ekaṃ śivālayam // SoKss_12,25.26 (Vet_18.26) //
tatra kiṃcit samāśvasya cintayāmāsa duḥkhitaḥ /
viśvasto māyayā kaṣṭaṃ muṣitaḥ kitavair aham // SoKss_12,25.27 (Vet_18.27) //
tad īdṛśaḥ kva gacchāmi nāgnopahatapāṃśulaḥ /
pitā bandhuḥ suhṛd vāpi dṛṣṭvā kiṃ hi vaden mama // SoKss_12,25.28 (Vet_18.28) //
tat saṃprati sthito 'smīha naktaṃ ca kṣutpraśāntaye /
paśyāmi nirgatya kathaṃ yatiṣye bhojanaṃ prati // SoKss_12,25.29 (Vet_18.29) //
ity ālocayatas tasya klāntasyānambarasya ca /
mandīkṛtātapo 'stādriṃ ravis tyaktāmbaro yayau // SoKss_12,25.30 (Vet_18.30) //
tāvac ca bhūtidigdhāṅgas tatrāyāti sma tāpasaḥ /
mahāvratī jaṭāśūladharo hara ivāparaḥ // SoKss_12,25.31 (Vet_18.31) //
sa candrasvāminaṃ dṛṣṭvā ko 'sīti paripṛcchya ca /
srutvā tasmāc ca vṛttāntaṃ prahvaṃ taṃ tāpaso 'bravīt // SoKss_12,25.32 (Vet_18.32) //
tvaṃ mamehāśramaṃ prāptaḥ kṣutklānto 'cintito 'tithiḥ /
tad uttiṣṭha kṛtasnāno bhikṣābhāgaṃ mamāhara // SoKss_12,25.33 (Vet_18.33) //
ity ukto vratinā so 'tha candrasvāmī jagāda tam /
vipro 'haṃ bhagavan bhokṣye bhikṣābhāgaṃ kathaṃ tava // SoKss_12,25.34 (Vet_18.34) //
tac chrutvā sa vratī siddhaḥ praviśya maṭhikāṃ nijām /
iṣṭasaṃpādinīṃ vidyāṃ sasmārātithivallabhaḥ // SoKss_12,25.35 (Vet_18.35) //
saṃsmṛtopasthitāṃ tāṃ ca kiṃ karomīti vādinīm /
amuṣyātithyam atitheḥ kuruṣveti śaśāsa tām // SoKss_12,25.36 (Vet_18.36) //
tathety ukte tayā tatra sodyānaṃ sāṅganājanam /
puraṃ sauvarṇam utpannaṃ candrasvāmī dadarśa saḥ // SoKss_12,25.37 (Vet_18.37) //
vismitaṃ ca tam abhyetya tasmād vārāṅganāḥ purāt /
ūcur uttiṣṭha bhadraihi snāhi bhuṅkṣva tyaja śramam // SoKss_12,25.38 (Vet_18.38) //
ity uktvābhyantaraṃ nītvā snāpayitvānulipya ca /
tābhiḥ sa dattasadvastro ninye 'nyad vāsakottamam // SoKss_12,25.39 (Vet_18.39) //
tatrāntaḥ sa dadarśaikāṃ pradhānayuvatiṃ yuvā /
sarvāṅgasundarīṃ dhātrā kautukād iva nirmitām // SoKss_12,25.40 (Vet_18.40) //
tayā sa sotkayotthāya svāsanārdhopaveśitaḥ /
bubhuje divyam āhāraṃ tayaivātra samaṃ tataḥ // SoKss_12,25.41 (Vet_18.41) //
bhuktapakvaphalasvādutāmbūlaḥ svarasena ca /
paryaṅkaśayane bheje tatsaṃbhogasukhaṃ niśi // SoKss_12,25.42 (Vet_18.42) //
prātaḥ prabuddhaś cāpaśyat tad evātra śivāyalam /
nāpi divyāṅganāṃ nāpi puraṃ tan na paricchadam // SoKss_12,25.43 (Vet_18.43) //
tataḥ sa vigno niryātaṃ maṭhikātaḥ smitānanam /
pṛṣṭarātrisukhaṃ prātas tāpasaṃ taṃ vyajijñapat // SoKss_12,25.44 (Vet_18.44) //
tatprasādād ahaṃ rātrāv uṣito bhagavan sukham /
kiṃ tu yāsyanti me prāṇās tayā divyastriyā vinā // SoKss_12,25.45 (Vet_18.45) //
tac chrutvā sa tapasvī taṃ hasan kāruṇiko 'bravīt /
ihaivāssva punar naktaṃ bhaviṣyati tathaiva te // SoKss_12,25.46 (Vet_18.46) //
ity ukte vratinā tena tadyuktyaiva pratikṣapam /
candrasvāmy atra so 'bhuṅkta bhogāṃs tāṃs tatprasādataḥ // SoKss_12,25.47 (Vet_18.47) //
buddhvā ca taṃ śanair vidyāprabhāvaṃ vidhicoditaḥ /
ekadā tāpasendraṃ taṃ sa prasādyānvayācata // SoKss_12,25.48 (Vet_18.48) //
satyaṃ kṛpā ced bhagavan mayi te śaraṇāgate /
tad etāṃ dehi me vidyāṃ yatprabhāvo 'yam īdṛśaḥ // SoKss_12,25.49 (Vet_18.49) //
iti bruvāṇaṃ nirbandhāt taṃ pratyāha sa tāpasaḥ /
asādhyā tava vidyeyaṃ sādhyate 'ntarjale hy asau // SoKss_12,25.50 (Vet_18.50) //
tatra caiṣā sṛjaty āśu japataḥ sādhakasya tat /
māyājālaṃ vimohāya yena siddhiṃ na so 'śnute // SoKss_12,25.51 (Vet_18.51) //
sa hi tatra punar jātaṃ bālam ātmānam īkṣate /
tato yuvānam udvyūḍhadāraṃ jātātmajaṃ tathā // SoKss_12,25.52 (Vet_18.52) //
suhṛn me 'yam ayaṃ śatrur iti mithyā sa muhyati /
na ca smarati janmedaṃ na vidyāsādhane kriyām // SoKss_12,25.53 (Vet_18.53) //
yas tu triraṣṭavarṣaḥ san guruvidyāprabodhitaḥ /
janma smṛtvā viditvā tad dhīro māyāvijṛmbhitam // SoKss_12,25.54 (Vet_18.54) //
tadvaśo 'py atra kurute tathaivāgnipraveśanam /
paramārthaṃ jalottīrṇaḥ siddhavidyaḥ sa paśyati // SoKss_12,25.55 (Vet_18.55) //
anyasya na paraṃ vidyā śiṣyasyaiṣā hi sidhyati /
asthānārpaṇato yāvad guror api vinaśyati // SoKss_12,25.56 (Vet_18.56) //
matsiddhyaiva phale siddhe kiṃ graheṇāmunā tava /
matsiddhihānyā mā jātu tavaitad api naṅkṣyati // SoKss_12,25.57 (Vet_18.57) //
evaṃ tapasvinokte 'pi candrasvāmī graheṇa saḥ /
śikṣyāmi sarvaṃ mā bhūd vaś cintātreti tam abravīt // SoKss_12,25.58 (Vet_18.58) //
tato 'smai pratipede tāṃ vidyāṃ dātuṃ sa tāpasaḥ /
batāśritānurodhena kiṃ na kurvanti sādhavaḥ // SoKss_12,25.59 (Vet_18.59) //
tato nītvā nadītīraṃ sa taṃ smāha mahāvratī /
vatsa vidyāṃ japan māyāṃ yadi drakṣyasi tāṃ tadā // SoKss_12,25.60 (Vet_18.60) //
māyāgnim eva praviśer vidhyayā bodhito mayā /
ahaṃ ca tāvat sthāsyāmi tavehaiva nadītaṭe // SoKss_12,25.61 (Vet_18.61) //
ity uktvādhyāpayāmāsa tam ācāntaṃ śuciṃ śuciḥ /
sa candrasvāminaṃ vidyāṃ samyak tāṃ vratināṃ varaḥ // SoKss_12,25.62 (Vet_18.62) //
tatas tīre sthite tasmin gurau mūrdhnā praṇamya tam /
candrasvāmī sa rabhasān nadīm avatatāra tām // SoKss_12,25.63 (Vet_18.63) //
tasyām antarjale vidyāṃ tāṃ japan sahasaiva saḥ /
tanmāyāmohito mithyā sarvaṃ vismṛtya janma tat // SoKss_12,25.64 (Vet_18.64) //
vīkṣate yāvad anyasyām utpannaḥ svātmanā puri /
putro viprasya kasyāpi buddhiṃ sa śanakair gataḥ // SoKss_12,25.65 (Vet_18.65) //
kṛtopanayano 'dhītavidyo dārān avāpya ca /
tadduḥkhasukhasaṃmūḍhaḥ saṃpūrṇo 'patyavān kramāt // SoKss_12,25.66 (Vet_18.66) //
tataś cātra sutasnehasvīkṛtas tat tad ācarat /
sthito baddharatiḥ sārdhaṃ pitṛbhyāṃ bandhubhis tathā // SoKss_12,25.67 (Vet_18.67) //
evaṃ janmāntaraṃ mithyā tasyānubhavato 'tra saḥ /
kāle prabodhinīṃ vidyāṃ guruḥ prāyuṅkta tāpasaḥ // SoKss_12,25.68 (Vet_18.68) //
sa tadvidyāprayogeṇa sadyas tena prabodhitaḥ /
smṛtvātmānaṃ guruṃ taṃ ca māyājālam avetya tat // SoKss_12,25.69 (Vet_18.69) //
udyato 'gnipraveśāya divyāsādhyaphalāptaye /
paryavāri niṣedhadbhir vṛddhāptagurubandhubhiḥ // SoKss_12,25.70 (Vet_18.70) //
bahudhā bodhyamāno 'pi tair divyasukhalolupaḥ /
sa sajjitacitaṃ prāyān nadītīraṃ sabāndhavaḥ // SoKss_12,25.71 (Vet_18.71) //
dṛṣṭvātra vṛddhau pitarau bhāryāṃ ca maraṇodyatām /
krandanti bālāpatyāni so 'tha mohād acintayat // SoKss_12,25.72 (Vet_18.72) //
kaṣṭaṃ mriyante svajanāḥ sarve me viśato 'nalam /
na ca jānāmi kiṃ satyaṃ guros tad vacanaṃ na vā // SoKss_12,25.73 (Vet_18.73) //
tat kiṃ nu praviśāmy agnim uta na praviśāmi kim /
athavā tat kathaṃ mithyā syāt saṃvādi guror vacaḥ // SoKss_12,25.74 (Vet_18.74) //
tad viśāmy analaṃ kāmam ity antaḥ pravimṛśya saḥ /
agnipraveśaṃ vidadhe candrasvāmī kila dvijaḥ // SoKss_12,25.75 (Vet_18.75) //
anubhūtahimasparśo vahneś ca sa savismayaḥ /
śāntamāyo nadītīrād utthāyopayayau taṭam // SoKss_12,25.76 (Vet_18.76) //
tatra sthitaṃ ca dṛṣṭvā taṃ guruṃ natvā ca pādayoḥ /
pṛcchantaṃ cāgniśaityāntaṃ svam udantam abodhayat // SoKss_12,25.77 (Vet_18.77) //
tatas taṃ sa guruḥ prāha vatsa śaṅke kṛtas tvayā /
apacāro 'tra śītas te kathaṃ jāto 'gnir anyathā // SoKss_12,25.78 (Vet_18.78) //
adṛṣṭam etad etasyā vidyāyāḥ sādhane yataḥ /
etad guror vacaḥ śrutvā candrasvāmī jagāda saḥ // SoKss_12,25.79 (Vet_18.79) //
nāpacāro mayā kaścid vihito bhagavann iti /
tataḥ sa tadgurur vidyāṃ jijñāsus tāṃ samasmarat // SoKss_12,25.80 (Vet_18.80) //
na ca sāvirabhūt tasya na tacchiṣyasya tasya vā /
naṣṭavidyāv athobhau tau viṣaṇṇau jagmatus tataḥ // SoKss_12,25.81 (Vet_18.81) //
ity ākhyāya kathām atha vetālaḥ pṛṣṭavān sa taṃ bhūyaḥ /
pṛthvīpatiṃ trivikramasenaṃ samayaṃ nigadya pūrvoktam // SoKss_12,25.82 (Vet_18.82) //
rājan saṃśayam etaṃ chinddhi mama brūhi hetunā kena /
vihite 'pi yathoddiṣṭe karmaṇi vidyobhayos tayor naṣṭā // SoKss_12,25.83 (Vet_18.83) //
etat sa vetālavaco niśamya taṃ pratyavocan manujendravīraḥ /
jāne bhavān me kṣipatīha kālaṃ yogeśvaraivaṃ tad api bravīmi // SoKss_12,25.84 (Vet_18.84) //
na duṣkareṇāpi hi karmaṇaiva śuddhena siddhiḥ puruṣasya labhyā /
yāvan na niṣkramya vikalpaśuddhaṃ dhīraṃ mano nirmalasattvavṛtti // SoKss_12,25.85 (Vet_18.85) //
tasyātra mandasya tu viprayūnaś cittaṃ prabudhyāpi vikalpate sma /
vidyā na sā tena gatāsya siddhir asthānadānāc ca guror vinaṣṭā // SoKss_12,25.86 (Vet_18.86) //
iti tasya nṛpasya sṛṣṭavāco bata vetālavaro 'ṃsataḥ sa bhūyaḥ /
nijam eva padaṃ yayāv alakṣyo nṛpatis taṃ ca tathaiva so 'nvayāsīt // SoKss_12,25.87 (Vet_18.87) //
ṣaḍviṃśas taraṅgaḥ /
atha gatvā punaḥ skandhe vetālaṃ śiṃśapādrumāt /
sa trivikramasenas taṃ gṛhītvodacalan nṛpaḥ // SoKss_12,26.1 (Vet_19.1) //
āgacchantaṃ ca taṃ bhūyo vetālaḥ so 'bhyabhāṣata /
rājañ śṛṇu katham ekāṃ hṛdyāṃ te kathayāmy aham // SoKss_12,26.2 (Vet_19.2) //
asti vakrolakaṃ nāma puraṃ surapuropamam /
tasmin sūryaprabhākhyo 'bhūd rājā jambhārisaṃnibhaḥ // SoKss_12,26.3 (Vet_19.3) //
saukaryodyatayā mūrtyā dattānando vasuṃdharām /
imāṃ harir ivoddhṛtya yo babhāra ciraṃ bhuje // SoKss_12,26.4 (Vet_19.4) //
dhūmāsaṅge 'śrusaṃpātaḥ śṛṅgāre mārasaṃkathāḥ /
dvāḥstheṣu hemadaṇḍāś ca rāṣṭre yasyābhavan prabhoḥ // SoKss_12,26.5 (Vet_19.5) //
sarvasaṃpatsamṛddhasya tasyaikābhūd anirvṛtiḥ /
nodapadyata yat putro bahuṣv antaḥpureṣv api // SoKss_12,26.6 (Vet_19.6) //
etasmiṃś ca kathāsaṃdhau tāmraliptyāṃ mahāpuri /
babhūva dhanapālākhyo dhuryo dhanavatāṃ vanik // SoKss_12,26.7 (Vet_19.7) //
tasya cājāyataikaiva nāmnā dhanavatī sutā /
vidyādharī cyutā śāpāt saundaryeṇaiva sūcitā // SoKss_12,26.8 (Vet_19.8) //
tasyāṃ ca yauvanasthāyāṃ sa vaṇik pañcatāṃ yayau /
taddhanaṃ rājasānāthyād ākrāntam atha gotrajaiḥ // SoKss_12,26.9 (Vet_19.9) //
tato hiraṇyavatyākhyā vaṇijas tasya gehinī /
ādāya ratnabharaṇaṃ nijam aprakaṭasthitam // SoKss_12,26.10 (Vet_19.10) //
dhanavatyā tayā sākaṃ svaduhitrā niśāmukhe /
palāyya dāyādabhayād gṛhād guptaṃ viniryayau // SoKss_12,26.11 (Vet_19.11) //
dhvāntena bahir antaś ca sā duḥkhenāndhakāritā /
kṛcchrād bahiḥpuraṃ prāyāt sutāhastāvalambinī // SoKss_12,26.12 (Vet_19.12) //
tatra saṃtamase yāntī vidhiyogād alakṣitam /
aṃsenātāḍayac cauraṃ śūlāgrāropitasthitam // SoKss_12,26.13 (Vet_19.13) //
sa sajīvas tadaṃsāgraghaṭṭanādhikapīḍitaḥ /
āḥ kṣate kṣāram etan me kṣiptaṃ kenety abhāṣata // SoKss_12,26.14 (Vet_19.14) //
tatas tatraiva sā ko 'sīty apṛcchat taṃ vaṇigvadhūḥ /
pratyuvāca tataś cauraś cauro 'ham iha sūcitaḥ // SoKss_12,26.15 (Vet_19.15) //
śūle pāpasya cādyāpi notkrāmanti mamāsavaḥ /
tad ārye tvaṃ mama brūhi kāsikvaivaṃ prayāsi ca // SoKss_12,26.16 (Vet_19.16) //
tac chrutvā taṃ vaṇigbhāryā yāvat svodantam āha sā /
tāvat tilakitaṃ prācyā mukham udbhāsitendunā // SoKss_12,26.17 (Vet_19.17) //
tato dikṣu prakāśāsu sa cauras tāṃ vaṇiksutām /
dṛṣṭvā dhanavatīṃ kanyāṃ tanmātaram uvāca tām // SoKss_12,26.18 (Vet_19.18) //
śṛṇu me prārthanām ekāṃ sahasraṃ kāñcanasya te /
dadāmi tad imāṃ mahyaṃ svasutāṃ dehi kanyakām // SoKss_12,26.19 (Vet_19.19) //
kim etayā tavety ukto hasantyātha tayātra saḥ /
punaś cauro 'bravīn nāsti putro mama gatāyuṣaḥ // SoKss_12,26.20 (Vet_19.20) //
na cāputro 'śnate lokāṃs tad eṣā yaṃ madājñayā /
kutracij janayet putraṃ kṣetrajaḥ sa bhaven mama // SoKss_12,26.21 (Vet_19.21) //
ity etāṃ prārthaye tvaṃ tu tad vidhatsva mamepsitam /
tac chrutvā sā vaṇigyoṣil lobhāt tat pratyapadyata // SoKss_12,26.22 (Vet_19.22) //
ānīya ca kuto 'py ambu pāṇau caurasya tasya sā /
eṣā sutā mayā tubhyaṃ kanyā dattety apātayat // SoKss_12,26.23 (Vet_19.23) //
so 'pi tadduhitur dattayathoktājño jagāda tām /
gacchāmuṣya vaṭasyādhaḥ khātvā svarṇaṃ gṛhāṇa tat // SoKss_12,26.24 (Vet_19.24) //
gatāsor dāhayitvā me dehaṃ yuktyā visṛjya ca /
asthīni tīrthe sasutā gaccher vakrolakaṃ puram // SoKss_12,26.25 (Vet_19.25) //
tatra sūryaprabhe rājñi saurājyasukhite jane /
nirupadravaniścintā sthāsyasi tvaṃ yathecchasi // SoKss_12,26.26 (Vet_19.26) //
ity uktvā tṛṣitaḥ pītvā tayaivopahṛtaṃ jalam /
śūlavyadhavyathotkrāntajīvaś cauro babhūva saḥ // SoKss_12,26.27 (Vet_19.27) //
tato gatvā vaṇikstrī sā svarṇaṃ vaṭataros talāt /
gṛhītvā sasutā guptam agād bhartṛsuhṛdgṛham // SoKss_12,26.28 (Vet_19.28) //
tatra sthitvā ca yuktyā tad dāhayitvā kalevaram /
caurasya tasya tīrthe 'sthikṣepādikam akārayat // SoKss_12,26.29 (Vet_19.29) //
anyedyuś cāttaguptārthā tato nirgatya sātmajā /
prayāntī kramaśaḥ prāpa sā tad vakrolakaṃ puram // SoKss_12,26.30 (Vet_19.30) //
tatraikaṃ vasudattākhyād gṛhaṃ krītvā vaṇigvarāt /
tasminn uvāsa sutayā dhanavatyā tayā saha // SoKss_12,26.31 (Vet_19.31) //
tadā ca tatropādhyāyo viṣṇusvāmīty abhūt pure /
manaḥsvāmīti tasyāsīc chiṣyo vipro 'tirūpavān // SoKss_12,26.32 (Vet_19.32) //
vidhyābhijanayukto 'pi sa yauvanavaśīkṛtaḥ /
tatra haṃsāvalīṃ nāma vāñchati sma vilāsinīm // SoKss_12,26.33 (Vet_19.33) //
sā ca sauvarṇadīnāraśatapañcakam agrahīt /
bhāṭiṃ tasya ca tan nābhūd vyaṣīdat tena so 'nvaham // SoKss_12,26.34 (Vet_19.34) //
ekadā ca tam adrākṣīt tādṛśaṃ sā vaṇiksutā /
kṣāmābhirāmavapuṣaṃ dhanavaty atra harmyataḥ // SoKss_12,26.35 (Vet_19.35) //
tadrūpahṛtacittā ca bhartuś caurasya tasya sā /
smṛtvānujñāṃ samīpasthāṃ yuktyāvocat svamātaram // SoKss_12,26.36 (Vet_19.36) //
amba viprasutasyāsya paśyaite rūpayauvane /
kīdṛśe bata viśvasya nayanāmṛtavarṣiṇī // SoKss_12,26.37 (Vet_19.37) //
etac chrutvaiva tasmiṃs tāṃ baddhabhāvām avetya ca /
tan mātā sā vaṇigbhāryā manasy evam acintayat // SoKss_12,26.38 (Vet_19.38) //
madduhitrānayā tāvad varaṇīyaḥ sutāptaye /
kaścid bhartrājñayā tasmād eṣa evārthyate na kim // SoKss_12,26.39 (Vet_19.39) //
ity ākalayya vyasṛjat tat saṃdiśya manīṣitam /
rahasyadhāriṇīṃ ceṭīṃ tam ānetuṃ sutākṛte // SoKss_12,26.40 (Vet_19.40) //
sā gatvā vijane nītvā ceṭī tasmai śaśaṃsa tat /
sa ca śrutvā dvijayuvā vyasanī tām abhāṣata // SoKss_12,26.41 (Vet_19.41) //
yadi haṃsāvalīhetor dīnāraśatapañcakam /
sauvarṇaṃ dīyate sahyaṃ tad ekām emi yāminīm // SoKss_12,26.42 (Vet_19.42) //
iti tenoktayā ceṭyā tayā gatvā tathaiva sā /
uktā vaṇikstrī tasmai tat taddhaste prāhiṇod dhanam // SoKss_12,26.43 (Vet_19.43) //
tad gṛhītvā manaḥsvāmī tatputryā vāsakaṃ yayau /
tasyāḥ sa tannisṛṣṭāyā dhanavatyaḥ saceṭikaḥ // SoKss_12,26.44 (Vet_19.44) //
tatra tāṃ vitatotkaṇṭhāṃ kāntāṃ bhūṣitabhūtalām /
sa cakora iva jyotsnāṃ dadarśa ca jaharṣa ca // SoKss_12,26.45 (Vet_19.45) //
tayā samaṃ ca nītvā tāṃ rātriṃ saṃbhogalīlayā /
nirgatya sa tato guptaṃ yayau prātar yathāgatam // SoKss_12,26.46 (Vet_19.46) //
sāpi tasmād dhanavatī sagarbhābhūd vaṇiksutā /
kāle ca suṣuve putraṃ lakṣaṇānumitāyatim // SoKss_12,26.47 (Vet_19.47) //
parituṣṭāṃ tadā tāṃ ca sutotpattyā samātṛkām /
ādideśa haraḥ svapne darśitasvavapur niśi // SoKss_12,26.48 (Vet_19.48) //
yuktaṃ hemasahasreṇa nītvā bālam uṣasy amum /
sūryaprabhanṛpasyeha mañcasthaṃ dvāri muñcatam // SoKss_12,26.49 (Vet_19.49) //
evaṃ syāt kṣemam ity uktā śūlinā sā vaṇiksutā /
tanmātā ca prabudhyaitaṃ svapnann anyonam ūcatuḥ // SoKss_12,26.50 (Vet_19.50) //
nītvā ca taṃ tatyajatur bhagavatpratyayāc chiśum /
rājñaḥ sūryaprabhasyāsya siṃhadvāre sahemakam // SoKss_12,26.51 (Vet_19.51) //
tāvac ca tam api svapne sutacintāturaṃ sadā /
tatra sūryaprabhaṃ bhūpam ādideśa vṛṣadhvajaḥ // SoKss_12,26.52 (Vet_19.52) //
uttiṣṭha rājan bālas te siṃhadvāre sakāñcanaḥ /
kenāpi sthāpito bhavyo mañcakasthaṃ gṛhāṇa tam // SoKss_12,26.53 (Vet_19.53) //
ity uktaḥ śaṃbhunā prātaḥ prabuddho 'pi tathaiva saḥ /
dvāḥsthaiḥ praviśya vijñapto niryayau nṛpatiḥ svayam // SoKss_12,26.54 (Vet_19.54) //
dṛṣṭvā ca siṃhadvāre taṃ bālaṃ sakanakotkaram /
rekhācchattradhvajādyaṅkapāṇipādaṃ śubhākṛtim // SoKss_12,26.55 (Vet_19.55) //
datto mamocitaḥ putraḥ śaṃbhunāyam iti bruvan /
svayaṃ gṛhītvā bāhubhyāṃ rājadhānīṃ viveśa saḥ // SoKss_12,26.56 (Vet_19.56) //
cakāra cotsavaṃ tāvad asaṃkhyātaṃ dadad vasu /
daridraśabdasyaikasya yāvad āsīn nirarthatā // SoKss_12,26.57 (Vet_19.57) //
nṛttavādyādibhir nītvā dvādaśāhaṃ tataḥ sa tam /
putraṃ candraprabhaṃ nāmnā cakre suryaprabho nṛpaḥ // SoKss_12,26.58 (Vet_19.58) //
vavṛdhe rājaputro 'tra so 'tha candraprabhaḥ kramāt /
vapuṣeva guṇaughenāpy āśritānandadāyinā // SoKss_12,26.59 (Vet_19.59) //
śanair yuvā ca saṃjañje śauryaudāryaśrutādibhiḥ /
āvarjitaprakṛtikaḥ kṣmābhārodvahanakṣamaḥ // SoKss_12,26.60 (Vet_19.60) //
tādṛśaṃ ca tato dṛṣṭvā taṃ sa sūryaprabhaḥ pitā /
rājye 'bhiṣicyaiva kṛtī vṛddho vārāṇasīṃ yayau // SoKss_12,26.61 (Vet_19.61) //
pṛthvīṃ śāsati tasmiṃś ca tanaye nayaśālina /
sa rājā tatra tatyāja caraṃs tīvratapas tanum // SoKss_12,26.62 (Vet_19.62) //
buddhvā pitṛvipattiṃ tām anuśocya kṛtakriyaḥ /
so 'tha candraprabho rājā sacivān dhārmiko 'bravīt // SoKss_12,26.63 (Vet_19.63) //
tātasya tāvat kenāham anṛṇo bhavituṃ kṣamaḥ /
tathāpy ekāṃ svahastena dadāmy etasya niṣkṛtim // SoKss_12,26.64 (Vet_19.64) //
nītvā kṣipāmi gaṅgāyām asthīny asya yathāvidhi /
gatvā sarvapitṛhyaś ca gayāṃ piṇḍaṃ dadāmy aham // SoKss_12,26.65 (Vet_19.65) //
prasaṅgāt tīrthayātrāṃ ca karomy āpūrvasāgaram /
ity uktavantaṃ rājānaṃ mantriṇas taṃ vyajijñapan // SoKss_12,26.66 (Vet_19.66) //
na deva yujyate kartum etad rājñaḥ kathaṃcana /
na hi rājyaṃ bahuchidraṃ kṣaṇaṃ tiṣṭhaty arakṣitam // SoKss_12,26.67 (Vet_19.67) //
tad eṣā parahastena kāryā te pitrupakriyā /
svadharmapālanād anyā tīrthayātrā ca kā tava // SoKss_12,26.68 (Vet_19.68) //
bahvapāyaṃ kva pānthatvāṃ nityaguptāḥ kva pārthivāḥ /
iti mantrivacaḥ śrutvā rājā candraprabho 'bravīt // SoKss_12,26.69 (Vet_19.69) //
alaṃ vikalpaiḥ pitrarthe gantavyaṃ niścitaṃ mayā /
draṣṭavyāni ca tīrthāni yāvan me kṣamate vayaḥ // SoKss_12,26.70 (Vet_19.70) //
paścā ko vetti kiṃ bhāvi śarire kṣaṇanaśvare /
rājyaṃ cāgamanaṃ yāvad rakṣyaṃ yuṣmābhir eva me // SoKss_12,26.71 (Vet_19.71) //
śrutvaitaṃ niścayaṃ rājñas tūṣṇīm āsata mantriṇaḥ /
tataḥ prayaṇasaṃbhāraṃ sajjīcakre sa bhūpatiḥ // SoKss_12,26.72 (Vet_19.72) //
athāhni sa śubhe snāto hutāgniḥ pūjitadvijaḥ /
suyuktaṃ ratham āsthāya prayataḥ śāntaveṣabhṛt // SoKss_12,26.73 (Vet_19.73) //
sāmantān rajaputrāṃś ca paurāñ janapadān api /
nivartyānicchataḥ kṛcchrād āsīmāntānuyāyinaḥ // SoKss_12,26.74 (Vet_19.74) //
brāhmaṇair vāhanārūḍhaiḥ samaṃ sa sapurohitaḥ /
pratasthe sacivanyastarājyaś candraprabho nṛpaḥ // SoKss_12,26.75 (Vet_19.75) //
vicitraveṣabhāṣādivilokanavinoditaḥ /
paśyan nānāvidhān deśān kramāt prāpa ca jāhnavīm // SoKss_12,26.76 (Vet_19.76) //
dadarśa tā ca jantūnāṃ jalakallolapaṅktibhiḥ /
tridivārohasopānapaddhatiṃ sṛjatīm iva // SoKss_12,26.77 (Vet_19.77) //
himavatprabhavāṃ śaṃbhoḥ kṛtakrīḍākacagrahām /
bibhratīṃ cāmbikālīlāṃ devarṣigaṇavanditām // SoKss_12,26.78 (Vet_19.78) //
rathāvatīrṇas tasyāṃ ca kṛtasnāno yathāvidhi /
cikṣepāsthīni bhūpasya tasya sūryaprabhasya saḥ // SoKss_12,26.79 (Vet_19.79) //
dattadānaḥ kṛtaśrāddho rathārūḍhas tato 'pi ca /
prasthitaḥ kramaśaḥ prāpa prayāgam ṛṣisaṃstutam // SoKss_12,26.80 (Vet_19.80) //
yatrārcirādyadhūmādim āgrāv iva samāgatau /
gaṅgāyamunayor vāhau bhātaḥ sugataye nṛṇām // SoKss_12,26.81 (Vet_19.81) //
tatropoṣya kṛtasnānadānaśrāddhādisatkriyaḥ /
vārāṇasīṃ jagāmātha sa candraprabhabhūpatiḥ // SoKss_12,26.82 (Vet_19.82) //
eta mokṣaṃ prayāteti vadantām iva dūrataḥ /
vātākṣiptasamutkṣiptaiḥ surasadmadhvajāṃśukaiḥ // SoKss_12,26.83 (Vet_19.83) //
tasyāṃ dināny upoṣya trīṇy abhyarcyātha vṛṣadhvajam /
bhogair nijocitais tais taiḥ prayayau sa gayāṃ prati // SoKss_12,26.84 (Vet_19.84) //
tataḥ phalaughanamitair mañjuguñjadvihaṃgamaiḥ /
pade pade sapraṇāmaṃ stūyamāna ivāṅghripaiḥ // SoKss_12,26.85 (Vet_19.85) //
vikṣiptavanyakusumair arcyamāna ivānilaiḥ /
nānāraṇyāny atikramya puṇyaṃ prāpa gayāśiraḥ // SoKss_12,26.86 (Vet_19.86) //
vidhāya tatra ca śrāddhaṃ vidhivad bhūridakṣiṇam /
candraprabhaḥ sa rājātra dharmāraṇyam upeyivān // SoKss_12,26.87 (Vet_19.87) //
gayākūpe 'sya dadataḥ pituḥ piṇḍaṃ tadantarāt /
samuttasthus tam ādātuṃ trayo mānuṣapāṇayaḥ // SoKss_12,26.88 (Vet_19.88) //
tad dṛṣṭvaiva sa vibhrāntaḥ kim etad iti pārthavaḥ /
kasmin haste kṣipe piṇḍam ity apṛcchan nijān dvijān // SoKss_12,26.89 (Vet_19.89) //
te tam ūcur ayaṃ tāvad ekaś caurasya niścatam /
hasto lohamayaḥ śaṅkur yasmin devaiṣa dṛśyate // SoKss_12,26.90 (Vet_19.90) //
dvitīyo brāhmaṇasyāyaṃ karo dhṛtapavitrakaḥ /
rājñaḥ pāṇis tṛtīyo 'yaṃ sāṅgulīyaḥ sulakṣaṇaḥ // SoKss_12,26.91 (Vet_19.91) //
tan na vidmaḥ kva piṇḍo 'yaṃ nikṣepyaḥ kim idaṃ bhavet /
ity uktas tair dvijaiḥ so 'tra rājā lebhe na niścayam // SoKss_12,26.92 (Vet_19.92) //
ity ākhyāya kathāścaryaṃ vetālo 'ṃsasthitas tadā /
sa trivikramasenaṃ taṃ jagāda nṛpatiṃ punaḥ // SoKss_12,26.93 (Vet_19.93) //
tat kasya haste deyaḥ syāt sa piṇḍa iti vaktu me /
bhavāṃs tāvat sa evātra prāktanaḥ samayaś ca te // SoKss_12,26.94 (Vet_19.94) //
iti vetālataḥ śrutvā muktamaunaḥ sa bhūpatiḥ /
taṃ trivikramaseno 'tra dharmajñaḥ pratyabhāṣata // SoKss_12,26.95 (Vet_19.95) //
caurasya haste dātavyaḥ sa piṇḍaḥ kṣetrajo yataḥ /
candraprabaḥ sa nṛpatiḥ putras tasyaiva nānyayoḥ // SoKss_12,26.96 (Vet_19.96) //
viprasya janakasyāpi sa hi putro na budhyate /
vikrīto hi dhanenātmā tām ekāṃ tena yāminīm // SoKss_12,26.97 (Vet_19.97) //
rājñaḥ sūraprabasyāpi saṃskārādānavardhanaiḥ /
bhavet sa putro na syāc cet svadhanaṃ tasya tatkṛte // SoKss_12,26.98 (Vet_19.98) //
śiśos tasya hi śīrṣānte mañcasthasyaiva hema yat /
nyastam āsīt tad evāsya mūlyaṃ saṃvardhanādike // SoKss_12,26.99 (Vet_19.99) //
tasmād dhastodakaprāptā tanmātā yasya yena sā /
ajñā tajjanane dattā yasya tan nikhilaṃ dhanam // SoKss_12,26.100 (Vet_19.100) //
tasya sa kṣetrajaḥ putraś caurasyaiva mahīpatiḥ /
piṇḍas tasyaiva haste ca deyas teneti me matiḥ // SoKss_12,26.101 (Vet_19.101) //
ity uktavato nṛpates tasyāṃsāt svapadam eva vetālaḥ /
prayayau sa ca trivikramaseno rājā tam anvayād bhūyaḥ // SoKss_12,26.102 (Vet_19.102) //
saptaviṃśas taraṅgaḥ /
tato gatvā gṛhītvāṃse vetālaṃ śiṃśapātaroḥ /
sa trivikramasenas tam uccacāla punar nṛpaḥ // SoKss_12,27.1 (Vet_20.1) //
maunena prasthitaṃ taṃ ca vetālo 'ṃsād uvāca saḥ /
rājan kas te 'nubandho 'yaṃ gaccha rātrisukhaṃ bhaja // SoKss_12,27.2 (Vet_20.2) //
na yuktaṃ tava netuṃ māṃ kubhikṣos tasya gocaram /
graho vā tatra ced astu kathām ekām imāṃ śṛṇu // SoKss_12,27.3 (Vet_20.3) //
asti svarekhānutkrāntavarṇabhedavyavasthiti /
nagaraṃ citrakūṭākhyaṃ bibhrāṇaṃ satyanāmatām // SoKss_12,27.4 (Vet_20.4) //
tatrāmṛtarasāsāravarṣī praṇayicakṣuṣām /
candrāvaloka ity āsīd rājā rājaśikhāmaṇiḥ // SoKss_12,27.5 (Vet_20.5) //
ālānaṃ śauryakariṇas tyāgasyotpattiketanam /
vilāsaveśma rūpasya śaśaṃsur yaṃ vicakṣaṇāḥ // SoKss_12,27.6 (Vet_20.6) //
satīṣu sarvasaṃpatsu yan na prāpa nijocitām /
bhāryāṃ saikā paraṃ cintā yūnas tasyābhavad dhṛdi // SoKss_12,27.7 (Vet_20.7) //
ekadā ca tadudvegavinodāya mahāṭavīm /
jagāmāśvīyasahito mṛgayāyai sa bhūpatiḥ // SoKss_12,27.8 (Vet_20.8) //
tatra sūkaravṛndāni bhindan bāṇair nirantaraiḥ /
śyāmalāmbararociṣṇus tamāṃsīva raviḥ karaiḥ // SoKss_12,27.9 (Vet_20.9) //
śāyayañ śaraśayyāsu siṃhān samaradurmadān /
mūrdhajair dhavalair bhīṣmān arjunādhikavikramaḥ // SoKss_12,27.10 (Vet_20.10) //
vipakṣīkṛtya śarabhān pātayan parvatopamān /
dambholikarkaśaprāsapātair jambhārivikramaḥ // SoKss_12,27.11 (Vet_20.11) //
rasād vivikṣuḥ sa nṛpo vanābhyantaram ekakaḥ /
tīvrapārṣṇiprahāreṇa prerayāmāsa vājinam // SoKss_12,27.12 (Vet_20.12) //
sa vājī tena ca kaśāghātenottejito bhṛśam /
pārṣṇighātena viṣamaṃ samaṃ cāgaṇayan kṣaṇāt // SoKss_12,27.13 (Vet_20.13) //
vanāntaraṃ tato 'naiṣīd vātādhikajavo nṛpam /
mohitendriyavṛttiṃ taṃ vyatītya daśayojanīm // SoKss_12,27.14 (Vet_20.14) //
tatra tasmin sthite vāhe rājā diṅmoham etya saḥ /
bhramañ śrānto dadarśaikam ārāt suvipulaṃ saraḥ // SoKss_12,27.15 (Vet_20.15) //
mārutenābhimukhyena namitonnamitair muhuḥ /
ita ehīti hastābhaiḥ saṃjñāṃ kurvad ivāmbujaiḥ // SoKss_12,27.16 (Vet_20.16) //
tatra gatvā ca turagaṃ viparyāṇopavartitam /
snātapītaṃ tarucchāyābaddhaṃ dattatṛṇotkaram // SoKss_12,27.17 (Vet_20.17) //
kṛtvā svayaṃ kṛtasnānaḥ pītāmbur galitaśramaḥ /
ramyeṣu tatpradeśeṣu dadau dṛṣṭim itas tataḥ // SoKss_12,27.18 (Vet_20.18) //
ekatra cāśokataror adhastān munikanyakām /
āmuktapuṣpābharaṇāṃ valkalāṃśukaśobhinīm // SoKss_12,27.19 (Vet_20.19) //
mugdhabaddhajaṭājūṭasaviśeṣamanoramām /
sakhīdvitīyām āścaryarūpāṃ rājā dadarśa saḥ // SoKss_12,27.20 (Vet_20.20) //
acintayac ca puṣpeṣoḥ patitaḥ śaragocare /
keyaṃ syāt sarasi snātuṃ sāvitrī kiṃ svid āgatā // SoKss_12,27.21 (Vet_20.21) //
kiṃ harasyāṅkavibhraṣṭā gaurī bhūyaḥ śritā tapaḥ /
ahany astaṃgatasyendoḥ kāntiḥ kiṃ vā dhṛtavratā // SoKss_12,27.22 (Vet_20.22) //
tad etām upasṛtyeha śanair upalabhe varam /
ity ālocya yayau tasyāḥ kanyāyāḥ so 'ntikaṃ nṛpaḥ // SoKss_12,27.23 (Vet_20.23) //
sāpi dṛṣṭvā tam āyāntaṃ tadrūpākulitekṣaṇā /
pūrvaprārabdhapuṣpasraksannahastā vyacintayat // SoKss_12,27.24 (Vet_20.24) //
ko 'yam īdṛg araṇye 'smin siddho vidyādharo nu kim /
batāsya rūpaṃ viśvasya kṛtārthīkaraṇaṃ dṛśoḥ // SoKss_12,27.25 (Vet_20.25) //
evaṃ vitarkya paśyantī tiryak taṃ trapayā tataḥ /
utthāya sorustambhāpi gantuṃ prāvartataiva sā // SoKss_12,27.26 (Vet_20.26) //
athopetya sa rājā tām evaṃ nāgariko 'bravīt /
āstāṃ prathamadṛṣṭasya darśanaikaphalārthinaḥ // SoKss_12,27.27 (Vet_20.27) //
janasya dūrāyātasya sundari svāgatādikam /
ko 'yaṃ nv āśramiṇāṃ dharmo yad etasmāt palāyyate // SoKss_12,27.28 (Vet_20.28) //
ity ukte bhūbhujā tasyāḥ sakhī tadvad vicakṣaṇā /
tatropaveśya nṛpateś cakārātithyasatkriyām // SoKss_12,27.29 (Vet_20.29) //
atha sapraṇayaṃ rājā tāṃ sa papraccha sotsukaḥ /
bhadre kaḥ puṇyavān vaṃśas tvatsakhyālaṃkṛto 'nayā // SoKss_12,27.30 (Vet_20.30) //
kāni śrotrāmṛtasyandīny asyā nāmākṣarāṇi ca /
kiṃ caivam anayā puṣpasukumāram idaṃ vapuḥ // SoKss_12,27.31 (Vet_20.31) //
tāpasocitayā vṛttyā vijane 'smin kadarthyate /
iti rājño vacaḥ śrutvā tatsakhī pratyuvāca sā // SoKss_12,27.32 (Vet_20.32) //
eṣā maharṣeḥ kaṇvasya duhitā vardhitāśrame /
menakāsaṃbhavā kanyā nāmnā cendīvaraprabhā // SoKss_12,27.33 (Vet_20.33) //
ihāsmin sarasi snātum āgatānujñayā pituḥ /
ito 'tra nātidūre 'sti tasyaitat pitur āśramaḥ // SoKss_12,27.34 (Vet_20.34) //
ity uktaḥ sa tayā hṛṣṭo rājāruhya turaṅgamam /
yācituṃ tāṃ sutāṃ tasya kaṇvarṣer āśramaṃ yayau // SoKss_12,27.35 (Vet_20.35) //
viveśa ca vinītas taṃ bahiḥ sthāpitavāhanaḥ /
jaṭāvalkalibhiḥ pūrṇaṃ pādapair iva tāpasaiḥ // SoKss_12,27.36 (Vet_20.36) //
tanmadhye ca tam adrākṣīd ṛṣibhiḥ parivāritam /
tejasāhlādanaṃ kaṇvamuniṃ candram iva grahaiḥ // SoKss_12,27.37 (Vet_20.37) //
upetya pādayos taṃ ca vavande so 'pi taṃ muniḥ /
kalpitātithyaviśrāntaṃ jñānī kṣiprād abhāṣata // SoKss_12,27.38 (Vet_20.38) //
vatsa candravalokaitac chṛṇu yad vacmi te hitam /
jānāsi yādṛk saṃsāre prāṇināṃ mṛtyuto bhayam // SoKss_12,27.39 (Vet_20.39) //
tan niḥkāraṇam evaitān varākān haṃsi kiṃ mṛgān /
śastraṃ hi bhītarakṣārthaṃ dhātrā kṣatrasya nirmitam // SoKss_12,27.40 (Vet_20.40) //
tat prajā rakṣa dharmeṇa samun mūlaya kaṇṭakān /
hastyaśvāstrādiyogyābhiś calalakṣmyādi sādhaya // SoKss_12,27.41 (Vet_20.41) //
bhuṅkṣva rājyasukhaṃ dehi dhanaṃ dikṣu yaśaḥ kira /
kṛtāntakrīḍitaṃ hiṃsraṃ mṛgayāvyasanaṃ tyaja // SoKss_12,27.42 (Vet_20.42) //
hantur vadhyasya cānyasya yatra tulyā pramāditā /
kiṃ tena bahvanarthena pāṇḍor vṛttaṃ na kiṃ śrutam // SoKss_12,27.43 (Vet_20.43) //
etat kaṇvamuner vākyaṃ śrutvā samabhinandya ca /
rājā candrāvalokas tam arthajñaḥ pratyabhāṣata // SoKss_12,27.44 (Vet_20.44) //
anuśiṣṭo 'smi bhagavan kṛto me 'nugrahaḥ paraḥ /
mṛgayāyā nivṛtto 'haṃ prāṇinaḥ santu nirbhayāḥ // SoKss_12,27.45 (Vet_20.45) //
tac chrutvovāca sa munis tuṣṭo 'ham amunā tava /
prāṇiṣv abhayadānena tad vṛṇīṣvepsitaṃ varam // SoKss_12,27.46 (Vet_20.46) //
ity uktas tena muninā kālajñaḥ sa nṛpo 'bhyadhāt /
tuṣṭo 'si cet sutāṃ dehi mahyam indīvaraprabhām // SoKss_12,27.47 (Vet_20.47) //
ity arthitavate so 'smai rājñe snānagatāṃ muniḥ /
apsaraḥsaṃbhavāṃ kanyāṃ tāṃ dadāv anurūpikām // SoKss_12,27.48 (Vet_20.48) //
tataḥ kṛtavivāhas tāṃ munibhāryāprasādhitām /
kṛtānuyātrām udbāṣpais tāpasair ā nijāśramāt // SoKss_12,27.49 (Vet_20.49) //
indīvaraprabhāṃ bhāryām ādāyāruhya vājinam /
candrāvalokas tarasā pratasthe sa tato nṛpaḥ // SoKss_12,27.50 (Vet_20.50) //
gacchataś cāsya vitataṃ dṛṣṭvā taddinaceṣṭitam /
raviḥ khinna ivāstādrim astake samupāviśat // SoKss_12,27.51 (Vet_20.51) //
dadṛśe mṛganetrā ca kramād udriktamanmathā /
dhvāntanīlapaṭacchannarūpā rātryabhisārikā // SoKss_12,27.52 (Vet_20.52) //
tasmin kāle pathi prāpa sa rājāśvatthapādapam /
sajjanāśayasusvacchavāpījalataṭasthitam // SoKss_12,27.53 (Vet_20.53) //
śākhāpattraughasaṃchannaśādvalaśyāmalasthalam /
dṛṣṭvā ca taṃ vasāmīha rātrim ity akarod dhṛdi // SoKss_12,27.54 (Vet_20.54) //
tato 'vatīrya turagād dattvā tasmai tṛṇodakam /
viśramya puline vāpyā upayuktāmbumārutaḥ // SoKss_12,27.55 (Vet_20.55) //
muniputrikayā sārdhaṃ tayā tasya taros tale /
priyayā puṣpaśayyāyāṃ saṃviveśa sa bhūpatiḥ // SoKss_12,27.56 (Vet_20.56) //
tatkṣaṇaṃ ca samākramya timirāṃśukahāriṇā /
sarāgam ānanaṃ prācyāś cucumbe śaśalakṣmaṇā // SoKss_12,27.57 (Vet_20.57) //
virejuś candrakiraṇaiḥ samāśliṣya prasāritāḥ /
vītamānāvakāśāś cāśeṣā vitamaso diśaḥ // SoKss_12,27.58 (Vet_20.58) //
atrāntare latāgulmavivaraprasṛtaiḥ karaiḥ /
aindavai ratnadīpābhais tarumūle vibhāsite // SoKss_12,27.59 (Vet_20.59) //
so 'pi rājā siṣeve tām āśliṣyendīvaraprabhām /
navasaṃgamasotkaṇṭhasarasaṃ suratotsavam // SoKss_12,27.60 (Vet_20.60) //
visraṃsayāmāsa śanair nīvīṃ tasyās trapām iva /
akhaṇḍayac ca daśanair mugdhabhāvam ivādharam // SoKss_12,27.61 (Vet_20.61) //
racayāmāsa kucayor yauvanadvipakumbhayoḥ /
karajakṣatasadratnanavanakṣatramālikām // SoKss_12,27.62 (Vet_20.62) //
mukhaṃ kapolau nayane muhuḥ paricucumba ca /
lāvaṇyāmṛtaniḥṣyandam āpibann iva sarvataḥ // SoKss_12,27.63 (Vet_20.63) //
itthan nidhuvanakrīḍāsukhena sa tayā saha /
nināya kāntayā tatra rājā kṣaṇam iva kṣapām // SoKss_12,27.64 (Vet_20.64) //
prātaś ca muktaśayanaḥ sāṃdhyasyānantaraṃ vidheḥ /
svasainyāvāptaye yātum unmukho 'bhūd vadhūsakhaḥ // SoKss_12,27.65 (Vet_20.65) //
tāvac ca naktaṃ luptābjakhaṇḍaśobhaṃ niśāpatim /
bhiyevāstādrikuharapralīnaṃ dhvastatejasam // SoKss_12,27.66 (Vet_20.66) //
hantukāma iva krodhād ātāmratararociṣi /
prasāritakarotkṣiptamaṇḍalāgre vivasvati // SoKss_12,27.67 (Vet_20.67) //
akasmād ājagāmātra vidyutpiṅgaśiroruhaḥ /
kajjalaśyāmalaḥ kālameghābho brahmarākṣasaḥ // SoKss_12,27.68 (Vet_20.68) //
antramālākṛtottaṃsaḥ keśayajñopavītabhṛt /
khādan naraśiromāṃsaṃ kapālena pibann asṛk // SoKss_12,27.69 (Vet_20.69) //
so 'ṭṭahāsaṃ vimucyograṃ mukhenāgniṃ vaman krudhā /
daṃṣṭrākarālo rājānaṃ bhartsayan nijagāda tam // SoKss_12,27.70 (Vet_20.70) //
pāpa jvālāmukhaṃ nāma viddhi māṃ brahmarākṣasam /
nivāsaś caiṣa me 'śvattho devair api na laṅghyate // SoKss_12,27.71 (Vet_20.71) //
so 'yaṃ tvayā samākramya paribhuktaḥ striyā saha /
rātricaryāgatasyādya tad bhuṅkṣvāvinayāt phalam // SoKss_12,27.72 (Vet_20.72) //
eṣo 'haṃ te durācāra kāmopahatacetasaḥ /
utpāṭya hṛdayaṃ bhokṣye pāsyāmy eva ca śoṇitam // SoKss_12,27.73 (Vet_20.73) //
tac chrutvaiva tathā ghoraṃ tam avadhyam avekṣya ca /
trastāṅganaḥ savinayaṃ bhayāt pratyabravīn nṛpaḥ // SoKss_12,27.74 (Vet_20.74) //
ajānatāparāddhaṃ yan mayā te tat kṣamasva me /
tavāham āśrame hy asminn atithiḥ śaraṇāśritaḥ // SoKss_12,27.75 (Vet_20.75) //
dāsyāmi cepsitaṃ tubhyam ānīya puruṣaṃ paśum /
yena te bhavitā tṛptis tat prasīda krudhaṃ tyaja // SoKss_12,27.76 (Vet_20.76) //
iti rājño vacaḥ śrutvā śāntaḥ sa brahmarāksasaḥ /
astu ko doṣa ity anto vicintyaivam abhāṣata // SoKss_12,27.77 (Vet_20.77) //
yaḥ saptavarṣadeśyo 'pi mahāsattvo vivekavān /
tvadarthe svecchayātmānaṃ dadyād brāhmaṇaputrakaḥ // SoKss_12,27.78 (Vet_20.78) //
hanyamānaṃ ca yaṃ mātā hastayoḥ pādayoḥ pitā /
avaṣṭabhyātisudṛḍhaṃ saṃniveśya mahītale // SoKss_12,27.79 (Vet_20.79) //
tādṛśaṃ puruṣaṃ mahyam upahārīkaroṣi cet /
svayaṃ khaḍgaprahāreṇa hatvā saptadināntare // SoKss_12,27.80 (Vet_20.80) //
tat te kṣamiṣye nyakkāram anyathā tu mahīpate /
sadyo vināśayiṣyāmi tvām ahaṃ saparicchadam // SoKss_12,27.81 (Vet_20.81) //
śrutvaitat sa bhayād rājā pratipede tatheti tat /
tirobabhūva ca brahmarākṣasaḥ so 'pi tat kṣaṇam // SoKss_12,27.82 (Vet_20.82) //
atha candrāvaloko 'sau rājā sendīvaraprabhaḥ /
hayārūḍhas tataḥ prāyāt sainyaṃ cinvan sudurmanāḥ // SoKss_12,27.83 (Vet_20.83) //
aho ahaṃ mṛgayayā madanena ca mohitaḥ /
gataḥ pāṇḍur ivākāṇḍe vināśaṃ bata bāliśaḥ // SoKss_12,27.84 (Vet_20.84) //
prāpyate hy upahāro 'sya rākṣasas tādṛśaḥ kutaḥ /
tan nijaṃ nagaraṃ tāvad yāmi paśyāmi bhāvi kim // SoKss_12,27.85 (Vet_20.85) //
iti dhyāyan sa ca prāpa svasainyaṃ cinvad āgatam /
tadyuktaś ca sadāraḥ svaṃ citrakūṭam agāt puram // SoKss_12,27.86 (Vet_20.86) //
tatra tasyocitāṃ bhāryāprāptiṃ vīkṣya kṛtotsave /
rāṣṭre 'ntargataduḥkhasya dinaśeṣo jagāma saḥ // SoKss_12,27.87 (Vet_20.87) //
dvitīye 'hni rahaḥ sarvaṃ svavṛttāntaṃ śaśaṃsa saḥ /
mantribhyas teṣu caikas taṃ mantrī sumatir abravīt // SoKss_12,27.88 (Vet_20.88) //
viṣādo deva te mā bhūd upahāraṃ hi tādṛśam /
āneṣyāmy aham anviṣya bahvāścaryā hi medinī // SoKss_12,27.89 (Vet_20.89) //
evam āśvāsya rājānaṃ sa sauvarṇīm akārayat /
mantrī saptābdadeśīyabālakapratimāṃ drutam // SoKss_12,27.90 (Vet_20.90) //
ratnair alaṃkṛtāṃ tāṃ ca kṛtvā karṇirathārpitām /
bhrāmayāmāsa nagaragrāmaghoṣeṣv itas tataḥ // SoKss_12,27.91 (Vet_20.91) //
yaḥ saptavarṣadeśīyaḥ svecchayā vipraputrakaḥ /
dadāti sarvasattvārtham ātmānaṃ brahmarakṣase // SoKss_12,27.92 (Vet_20.92) //
upahārāya sattvastho mātāpitror anujñayā /
hanyamānaś ca yas tābhyāṃ hastapāde pragṛhyate // SoKss_12,27.93 (Vet_20.93) //
tasmai grāmaśatopetāṃ hemaratnamayīm imām /
dadāti pratimāṃ rājā pitror upacikīrṣave // SoKss_12,27.94 (Vet_20.94) //
iti ca bhrāmyamānāyās tasyāḥ pratikṛteḥ śiśoḥ /
paṭahodghoṣaṇāṃ mantrī so 'gre 'jasram adāpayat // SoKss_12,27.95 (Vet_20.95) //
tāvac chrutvā tad ekasminn agrahāre dvijārbhakaḥ /
ko'pi saptābdadeśīyo 'py atidhīro 'dbhutākṛtiḥ // SoKss_12,27.96 (Vet_20.96) //
pūrvābhyāsena bālye 'pi sadā parahite rataḥ /
prajāpuṇyaparīpāka iva sākāratāṃ gataḥ // SoKss_12,27.97 (Vet_20.97) //
uvācodghoṣakān etya yuṣmadarthe dadāmy aham /
ātmānaṃ pitarau gatvā bodhayitvābhyupaimi ca // SoKss_12,27.98 (Vet_20.98) //
ity ūcivāṃs tān muditān sa bālo 'numataś ca taiḥ /
gatvā gṛhaṃ jagāda svau pitarau racitāñjaliḥ // SoKss_12,27.99 (Vet_20.99) //
dadāmi sarvasattvārthaṃ deham etaṃ vinaśvaram /
tan mām abhyanujānītaṃ hatāṃ cāpadam ātmanaḥ // SoKss_12,27.100 (Vet_20.100) //
ātmapratikṛtiṃ hy etāṃ gṛhītvā vitarāmi vām /
hemaratnamayīṃ rājñā dattāṃ grāmaśatānvitām // SoKss_12,27.101 (Vet_20.101) //
evaṃ me yuṣmadānṛṇyaṃ parārthaś caiva sidhyati /
yuvāṃ ca dhvastadāridryau bahūn putrān avāpsyathaḥ // SoKss_12,27.102 (Vet_20.102) //
ity uktavantaṃ sahasā pitarau tau tam ūcatuḥ /
kim etad bhāṣase putra vātena kṣubhito 'si kim // SoKss_12,27.103 (Vet_20.103) //
kiṃ vā grahagṛhīto 'si pralapasy anyathā katham /
ko hy arthair ghātayet putraṃ dehaṃ dadyāc ca kaḥ śiśuḥ // SoKss_12,27.104 (Vet_20.104) //
etat pitror vacaḥ śrutvā bālaḥ puna uvāca saḥ /
na buddhimohāj jalpāmi śṛṇutaṃ me 'rthavad vacaḥ // SoKss_12,27.105 (Vet_20.105) //
avācyāśucisaṃpūrṇam utpattyaiva sugupsitam /
duḥkhakṣetraṃ vināśy eva śarīram acirād idam // SoKss_12,27.106 (Vet_20.106) //
tad etenātyasāreṇa sukṛtaṃ yad upārjyate /
tad eva sāraṃ saṃsāre kṛtabuddhibhir ucyate // SoKss_12,27.107 (Vet_20.107) //
sarvabhūtopakārāc ca kim anyat sukṛtaṃ param /
tatrāpi pitror bhaktiś cet kiṃ dehād dṛśyate phalam // SoKss_12,27.108 (Vet_20.108) //
ityādivākyaiḥ sa śiśuḥ śocantau dṛḍhaniścayaḥ /
tāv aṅgīkārayāmāsa pitarau svamanīṣitam // SoKss_12,27.109 (Vet_20.109) //
gatvā ca rājabhṛtyebhyaḥ pratimāṃ taṃ hiraṇmayīm /
ānīya pradadau tābhyāṃ sagrāmaśataśāsanām // SoKss_12,27.110 (Vet_20.110) //
tataḥ kṛtvāgrato rājabhṛtyāṃs tān eva sa drutam /
pitṛbhyām anvitaḥ prāyāc citrakūṭaṃ nṛpāntikam // SoKss_12,27.111 (Vet_20.111) //
tatra candrāvalokas taṃ vīkṣyākhaṇḍitatejasam /
rakṣāratnam iva prāptaṃ bālaṃ rājā nananda saḥ // SoKss_12,27.112 (Vet_20.112) //
āropya gajapṛṣṭaṃ ca racitasragvilepanam /
nīnāya taṃ sapitṛkaṃ ketanaṃ brahmarakṣasaḥ // SoKss_12,27.113 (Vet_20.113) //
tatra maṇḍalam ālikhya tasyāśvatthasya pārśvataḥ /
vihitocitapūjena hute vahnau purodhasā // SoKss_12,27.114 (Vet_20.114) //
āvirbabhūva muktāṭṭahāsaḥ so 'dhyayanaṃ paṭhan /
ghūrṇan raktāsavakṣībo jṛmbhamāṇo muhuḥ śvasan // SoKss_12,27.115 (Vet_20.115) //
jvalannetro diśaḥ kurvan dehacchāyāndhakāritāḥ /
jvālāmukho mahāraudradarśano brahmarākṣasaḥ // SoKss_12,27.116 (Vet_20.116) //
tataś candrāvalokas taṃ dṛṣṭvā prahvo 'bravīn nṛpaḥ /
naropahāro bhagavann ānītaḥ sa mayā tava // SoKss_12,27.117 (Vet_20.117) //
saptamo divasaś cādya pratijñātasya so 'sya te /
tat prasīda gṛhāṇaitam upahāraṃ yathāvidhi // SoKss_12,27.118 (Vet_20.118) //
iti rāñjārthito viprakumāraṃ brahmarākṣasaḥ /
sa tam ālokayāmāsa jihvayā sṛkkiṇī lihan // SoKss_12,27.119 (Vet_20.119) //
tat kṣaṇaṃ sa mahāsattvo bālo hṛṣyann acintayat /
svadehadānenānena sukṛtaṃ yan mayārjitam // SoKss_12,27.120 (Vet_20.120) //
tena mā bhūn mama svargo mokṣo vā nirupakriyaḥ /
bhūyāt tu me parārthāya deho janmani janmani // SoKss_12,27.121 (Vet_20.121) //
iti saṃkalpayaty eva tasminn āpūryata kṣaṇāt /
vimānaiḥ surasaṃghānāṃ puṣpavṛṣṭimucāṃ nabhaḥ // SoKss_12,27.122 (Vet_20.122) //
athāgre prāpitaṃ tasya bālaṃ taṃ brahmarakṣasaḥ /
mātā jagrāha karayoḥ pitā caraṇayos tathā // SoKss_12,27.123 (Vet_20.123) //
tato yāvat tam ākṛṣṭakhaḍgo rājā jighāṃsati /
tāvaj jahāsa sa śiśus tathā sarve 'tra te yathā // SoKss_12,27.124 (Vet_20.124) //
sabrahmarākṣasās tyaktvā svaṃ svaṃ karma savismayāḥ /
racitāñjalayaḥ prahvās tanmukhaprekṣiṇo 'bhavan // SoKss_12,27.125 (Vet_20.125) //
iti vyākhyāya vetālo vicitrasarasāṃ kathām /
taṃ trivikramasenaṃ sa nijagāda nṛpaṃ punaḥ // SoKss_12,27.126 (Vet_20.126) //
tad brūhi rājan ko hetur yat tena hasitaṃ tadā /
bālenaitādṛśe 'py asmin prāṇāntasamaye 'py aho // SoKss_12,27.127 (Vet_20.127) //
kautukaṃ ca mahan me 'tra tad etac cen na vakṣyasi /
jānāno 'pi tato mūrdhā śatadhā te sphuṭiṣyati // SoKss_12,27.128 (Vet_20.128) //
iti vetālataḥ śrutvā sa rājā pratyuvāca tam /
śṛṇu yo 'bhūd abhiprāyo hāse tasya śiśos tadā // SoKss_12,27.129 (Vet_20.129) //
yo nāma durbalo jantuḥ sa bhaye pratyupasthite /
krandati prāṇahetoḥ svaṃ pitaraṃ mātaraṃ tathā // SoKss_12,27.130 (Vet_20.130) //
tadvyapāye ca rājānam ārtatrāṇāya nirmitam /
tadalābhe 'pi yady atra yathāsaṃbhavi daivatam // SoKss_12,27.131 (Vet_20.131) //
tasya tv ekastham apy etat sarvaṃ saṃjātam anyathā /
pitṛbhyāṃ hastapādaṃ hi ruddhaṃ tasyārthatṛṣṇayā // SoKss_12,27.132 (Vet_20.132) //
rājā ca trātum ātmānaṃ svayaṃ taṃ hantum udyataḥ /
daivataṃ tatra yad brahmarakṣas tat tasya bhakṣakam // SoKss_12,27.133 (Vet_20.133) //
adhruvasyāntavirasasyādhivyādhikṣatasya ca /
dehasyārthe vimūḍhānāṃ teṣām īdṛg viḍambanā // SoKss_12,27.134 (Vet_20.134) //
brahmendraviṣṇurudrādyā yatrāvaśyaṃ vināśinaḥ /
tatraiṣām īdṛśī kāpi śarīrasthairyavāsanā // SoKss_12,27.135 (Vet_20.135) //
etat tan mohavaicitryaṃ dṛṣṭvā matvā ca vāñchitam /
siddham āścaryaharṣābhyāṃ sa jahāsa dvijārbhakaḥ // SoKss_12,27.136 (Vet_20.136) //
ity uktvā viratasya tasya nṛpater aṃsāt sa bhūyo 'pi tad vetālo jhagiti svakaṃ padam agād antarhito māyayā /
 rājā so 'py avikalpam eva punar apy anvag yayau taṃ javād akṣobhyaṃ hṛdayaṃ bateha mahatām ambhonidhīnām iva // SoKss_12,27.137 (Vet_20.137) 
aṣṭāviṃśas taraṅgaḥ /
atha gatvā punaḥ prāpya śiṃśapātas tato 'grahīt /
sa trivikramaseno 'ṃse vetālaṃ taṃ narādhipaḥ // SoKss_12,28.1 (Vet_21.1) //
āgacchantaṃ ca taṃ bhūyaḥ sa vetālo 'bravīn nṛpam /
rājann udgāḍhakandarpāṃ śṛṇv ekāṃ vacmi te kathām // SoKss_12,28.2 (Vet_21.2) //
asti śakrapurīvānyā dhātrā sukṛtināṃ kṛte /
divaś cyutānāṃ vihitā viśālākhyā purī bhuvi // SoKss_12,28.3 (Vet_21.3) //
tasyāṃ babhūva nṛpatiḥ padmanābha iti śrutaḥ /
saccakranandakaḥ srīmān ākrāntabalirājakaḥ // SoKss_12,28.4 (Vet_21.4) //
tasmin pṛthvīpatau tasyāṃ nagaryāṃ sumahāvaṇik /
arthadattābhidhāno 'bhūd dhanair vijitavittapaḥ // SoKss_12,28.5 (Vet_21.5) //
tasyaikā ca sutānaṅgamañjarīty udapadyata /
svaḥsundarīpratikṛtir bhuvi dhātreva darśitā // SoKss_12,28.6 (Vet_21.6) //
dattā ca tena vaṇijā vaṇigvarasutāya sā /
maṇivarmābhidhānāya tāmraliptīnivāsine // SoKss_12,28.7 (Vet_21.7) //
ekāpatyatayā cātivatsalaḥ sa na tāṃ vaṇik /
bhartṛyuktāṃ sutāṃ gehāt tatyājānaṅgamañjarīm // SoKss_12,28.8 (Vet_21.8) //
tasyāś cānaṅgamañjaryāḥ patir dveṣyo babhūva saḥ /
maṇivarmā sarogasya kaṭutiktam ivauṣadham // SoKss_12,28.9 (Vet_21.9) //
patyus tu sāsya sumukhī jīvitād apy abhūt priyā /
dhanarddhiḥ kṛpaṇasyeva kṛcchrāt sucirasaṃcitā // SoKss_12,28.10 (Vet_21.10) //
ekadā cāntikaṃ pitros tāmraliptīṃ nijaṃ gṛham /
utkaṇṭhādinimittena maṇivarmā jagāma saḥ // SoKss_12,28.11 (Vet_21.11) //
tato dineṣu yāteṣu tīkṣṇasūryāṃśusāyakaiḥ /
proṣitānāṃ niruddhādhvā gharmakāla ihābhyagāt // SoKss_12,28.12 (Vet_21.12) //
vasantavirahād uṣṇā niḥśvāsāḥ kakubhām iva /
mallikāpāṭalāmodamedurā maruto vavuḥ // SoKss_12,28.13 (Vet_21.13) //
utpetuḥ pavanoddhūtā gagane reṇurājayaḥ /
dūtyo ghanāgamāyeva prahitās taptayā bhuvā // SoKss_12,28.14 (Vet_21.14) //
ākāṅkṣitatarucchāyāḥ kaṭhorātapatāpitāḥ /
pathikā iva yānti sma cireṇa divasā api // SoKss_12,28.15 (Vet_21.15) //
candrāṃśupāṇḍurucayo gāḍhāśleṣasukhapradam /
vinā hemantam agamann atidurbalatāṃ niśāḥ // SoKss_12,28.16 (Vet_21.16) //
tatkālaṃ candanālepadhavalā sā vaṇiksutā /
saṃvītatanukauśeyaśobhitānaṅgamañjarī // SoKss_12,28.17 (Vet_21.17) //
dadarśa svagṛhottuṅgavātāyanagataikadā /
āptasakhyā yutā bhavyaṃ yuvānaṃ vipraputrakam // SoKss_12,28.18 (Vet_21.18) //
saṃcarantaṃ ratiprāptyai navotpannam iva smaram /
kamalākaranāmānaṃ putraṃ rājapurodhasaḥ // SoKss_12,28.19 (Vet_21.19) //
so 'pīndor iva mūrtiṃ tāṃ kāntāṃ dṛṣṭvopari sthitām /
kumudākaratāṃ bheje sānandaḥ kamalākaraḥ // SoKss_12,28.20 (Vet_21.20) //
tayor abhūd amūlyaṃ tan manaḥsaṃvananaṃ tadā /
smaragurvājñayā yūnor anyonyasyāvalokanam // SoKss_12,28.21 (Vet_21.21) //
unmūlitahriyau tau ca dūravikṣiptacetasā /
rajobhibhūtau jahrāte manmathāvegavātyayā // SoKss_12,28.22 (Vet_21.22) //
dṛṣṭvā ca madanāviṣṭaḥ sakhyā sa kamalākaraḥ /
sahasthitena nīto 'bhūt kathaṃcid bhavanaṃ nijam // SoKss_12,28.23 (Vet_21.23) //
sāpi taṃ nāmato 'nviṣya vivaśānaṅgamañjarī /
tayā svayā samaṃ sakhyā prāviśad vāsakaṃ śanaiḥ // SoKss_12,28.24 (Vet_21.24) //
tatra saṃcintayantī ca kāntaṃ kāmajvarāturā /
nāpaśyan nāśṛṇot kiṃcil luṭhantī śayanīyake // SoKss_12,28.25 (Vet_21.25) //
gateṣv ahaḥsu dvitreṣu satrapā sabhayā ca sā /
asahā virahonmādaṃ visoḍhuṃ kṛśapāṇḍurā // SoKss_12,28.26 (Vet_21.26) //
duṣprāpapriyasaṃyoganirāsthā naktam ekadā /
gavākṣapreritakareṇākṛṣṭeva himāṃśunā // SoKss_12,28.27 (Vet_21.27) //
supte parijane svairaṃ nirgatya maraṇonmukhī /
jagāma svagṛhodyānavāpīṃ tarulatāvṛtām // SoKss_12,28.28 (Vet_21.28) //
tatra pitrā kṛtodārapratiṣṭhāṃ kuladevatām /
upetya caṇḍikāṃ devīṃ natvā stutvā vyajijñapat // SoKss_12,28.29 (Vet_21.29) //
asmiñ janmani ced bhartā na mayā kamalākaraḥ /
prāptas tad devi bhūyān me so 'nyasminn api janmani // SoKss_12,28.30 (Vet_21.30) //
ity uktvā puratas tasyā devyāḥ sāśokapādape /
pāśaṃ viracayāmāsa svottarīyeṇa rāgiṇī // SoKss_12,28.31 (Vet_21.31) //
tāvad āptā sakhī tasyāḥ sā prabudhyātra vāsake /
tām adṛṣṭvā tad udyānaṃ daivād āgād vicinvatī // SoKss_12,28.32 (Vet_21.32) //
tatra dṛṣṭvā ca tāṃ pāśam arpayantīṃ tathā gale /
mā mety uktvā pradhāvyaiva pāśaṃ tasyās tam acchinat // SoKss_12,28.33 (Vet_21.33) //
sāpi tāṃ vīkṣya saṃprāptāṃ kṛttapāśāṃ nijāṃ sakhīm /
anaṅgamañjarī bhūmau papātādhikaduḥkhitā // SoKss_12,28.34 (Vet_21.34) //
āśvāsitā svasakhyā ca tayā pṛṣṭā ca sā kṣaṇāt /
duḥkhahetuṃ samākhyāya puna enām abhāṣata // SoKss_12,28.35 (Vet_21.35) //
sakhi mālatike tan me durlabhe priyasaṃgame /
gurvādiparatantrāyā na sukhaṃ maraṇāt param // SoKss_12,28.36 (Vet_21.36) //
iti bruvāṇaivānaṅgaśarāgnijvalitā bhṛśam /
sānaṅgamañjarī mohaṃ yayau nairāśyaniḥsahā // SoKss_12,28.37 (Vet_21.37) //
kaṣṭaṃ smarājñā durlaṅghyā yayā nītā daśām imām /
anyāvinītavanitāhāsinīyaṃ sakhī mama // SoKss_12,28.38 (Vet_21.38) //
ityādivilapantī ca tāṃ sā mālatikā sakhī /
śanair āśvāsayāmāsa śītāmbupavanādibhiḥ // SoKss_12,28.39 (Vet_21.39) //
tāpopaśāntaye cāsyāś cakāra nalinīdalaiḥ /
śayyāṃ dadau ca hṛdaye hāraṃ tuhinaśītalam // SoKss_12,28.40 (Vet_21.40) //
tataḥ sāśrur uvācaitāṃ sakhīṃ sānaṅgamañjarī /
sakhi hārādibhir nāyaṃ dāho 'nto mama śāmyati // SoKss_12,28.41 (Vet_21.41) //
yena praśāmyati punaḥ svabuddhyaiva vidhatsva tat /
māṃ saṃyojaya kāntena jīvitaṃ me yadīcchasi // SoKss_12,28.42 (Vet_21.42) //
evam uktavatīṃ tāṃ sā snehān mālatikābravīt /
sakhi bhūyiṣṭayātādya rātriḥ prātar ahaṃ punaḥ // SoKss_12,28.43 (Vet_21.43) //
ihaiva kṛtasaṃketam āneṣyāmi priyaṃ tava /
tad ālambya dhṛtiṃ tāvan nijaṃ praviśa mandiram // SoKss_12,28.44 (Vet_21.44) //
ityuktavatyai saṃtuṣya tasyai sānaṅgamañjarī /
hāraṃ svakaṇṭhād ākṛṣya pradadau pāritoṣikam // SoKss_12,28.45 (Vet_21.45) //
gacchādhunaiva svagṛhaṃ prātaḥ siddhyai tato vraja /
iti caitāṃ sakhīṃ preṣya sā viveśa svavāsakam // SoKss_12,28.46 (Vet_21.46) //
prātaś ca sā mālatikā kenāpy anupalakṣitā /
tatsakhī tasya kamalākarasya bhavanaṃ yayau // SoKss_12,28.47 (Vet_21.47) //
cinvatī tatra codyāne tarumūle dadarśa tam /
candanārdrāmburuhiṇīpattraśayyāvivartinam // SoKss_12,28.48 (Vet_21.48) //
rahasyadhāriṇaikena kadalīdalamārutaiḥ /
āśvāsyamānaṃ suhṛdā dahyamānaṃ smarāgninā // SoKss_12,28.49 (Vet_21.49) //
tasyā vineyam asya syāt kāmāvasthedṛśīti sā /
vicintya tasthau pracchannā jñātuṃ tatra viniścayam // SoKss_12,28.50 (Vet_21.50) //
tāvac ca suhṛdā tena sa ūce kamalākaraḥ /
kṣaṇam ekam ihodyāne dattvā dṛṣṭiṃ manorame // SoKss_12,28.51 (Vet_21.51) //
vinodaya mano mitra mātra viklavatām agāḥ /
tac chrutvā taṃ svasuhṛdaṃ vipraputro jagāda saḥ // SoKss_12,28.52 (Vet_21.52) //
yan mamānaṅgamañjaryā vaṇikputryā tayā hṛtam /
vinodayāmi tad idaṃ kutaḥ śūnyāśayo manaḥ // SoKss_12,28.53 (Vet_21.53) //
smareṇa śūnyahṛdayo bāṇatūṇīkṛto hy aham /
tat prāpsyāmi manaścaurīṃ tāṃ yathā kuru me tathā // SoKss_12,28.54 (Vet_21.54) //
ity ukte vipraputreṇa tenātmānaṃ pradarśya sā /
hṛṣṭā mālatikābhyetya tam uvācāstasaṃśayā // SoKss_12,28.55 (Vet_21.55) //
tavāsmy anaṅgamañjaryā subhaga prahitāntikam /
saṃdeśaṃ cāham evaiṣā vispaṣṭārthaṃ bravīmi te // SoKss_12,28.56 (Vet_21.56) //
eṣa kaḥ śiṣṭadharmo yat praviśya hṛdayaṃ haṭhāt /
mano muṣitvā mugdhāyā gamyate sthagitātmanā // SoKss_12,28.57 (Vet_21.57) //
citraṃ ca yad vāmadṛśā tubhyam eva tayādhunā /
manoharāya deho 'pi dātuṃ prāṇaiḥ saheṣyate // SoKss_12,28.58 (Vet_21.58) //
niḥśvāsān sā hi saṃtaptān vimuñcati divāniśam /
jvalato hṛdi kandarpavahner dhūmodgamān iva // SoKss_12,28.59 (Vet_21.59) //
saṃpatanti muhuś cāsyāḥ sāñjanā bāṣpabindavaḥ /
vadanāmbhojasaugandhyalubdhā madhukarā iva // SoKss_12,28.60 (Vet_21.60) //
tad yadīcchasi tad vacmi śivaṃ vām ubhayor aham /
ity ukto mālatikayā so 'bravīt kamalākaraḥ // SoKss_12,28.61 (Vet_21.61) //
bhadre bhayaṃ karoty eṣā vāk tavāśvāsayaty api /
vadantī vidhurāvasthāṃ baddhabhāvāṃ ca me priyām // SoKss_12,28.62 (Vet_21.62) //
tad ekā gatir atra tvaṃ yathā vetsi tathā kuru /
ityuktavākye kamalākare mālatikābravīt // SoKss_12,28.63 (Vet_21.63) //
anaṅgamañjarīm adya guptaṃ tāṃ prāpayāmy aham /
naktaṃ svabhavanodyānaṃ tvaṃ tiṣṭhes tatra bāhyataḥ // SoKss_12,28.64 (Vet_21.64) //
tataḥ praveśayiṣyāmi tvām atrāntaḥ svayuktitaḥ /
evaṃ yatheṣṭo yuvayor bhaviṣyati samāgamaḥ // SoKss_12,28.65 (Vet_21.65) //
ity uktvānandya taṃ vipraputraṃ mālatikā tataḥ /
gatvā kṛtārthā sānaṅgamañjarīm apy anandayat // SoKss_12,28.66 (Vet_21.66) //
athāhnā saha yāte 'rke kvāpi saṃdhyānurāgiṇi /
aindryā diśendutilakenānane suprasādhite // SoKss_12,28.67 (Vet_21.67) //
tyaktapadmākarā prāptā śrīr mayetīva harṣataḥ /
hasaty uphullavadane viśade kumudākare // SoKss_12,28.68 (Vet_21.68) //
kṛtaprasādhanaḥ sotkaḥ svairaṃ sa kamalākaraḥ /
kāmī kāntāgṛhodyānadvārabāhyam upāgamat // SoKss_12,28.69 (Vet_21.69) //
tāvac ca sā mālatikā tāṃ yuktyānaṅgamañjarīm /
ānināya tad udyānaṃ kṛcchrād gamitavāsarām // SoKss_12,28.70 (Vet_21.70) //
upaveśya ca tāṃ madhye gulmake cūtaśākhinām /
prāveśayat taṃ nirgatya tatraiva kamalākaram // SoKss_12,28.71 (Vet_21.71) //
sa ca praviśya pattraughaghanapādapamadhyagām /
tām adhvaga iva chāyāṃ dadarśānaṅgamañjarīm // SoKss_12,28.72 (Vet_21.72) //
upaiti yāvac ca sa tāṃ tāvad dṛṣṭvā pradhāvya sā /
kāmavegahṛtavrīḍā kaṇṭhe taṃ sahasāgrahīt // SoKss_12,28.73 (Vet_21.73) //
kva yāsi labdho 'si mamety ālapantī ca tat kṣaṇam /
sātiharṣabharastabdhaniḥśvāsā pañcatām agāt // SoKss_12,28.74 (Vet_21.74) //
papāta ca mahīpṛṣṭhe vātarugṇā lateva sā /
vicitro bata kāmasya vipākaviṣamaḥ kramaḥ // SoKss_12,28.75 (Vet_21.75) //
tad dṛṣṭvāśanipātograṃ sadyaḥ sa kamalākaraḥ /
hā hā kim etad ity uktvā mūrcchito nyapatad bhuvi // SoKss_12,28.76 (Vet_21.76) //
labdhasaṃjñaḥ kṣaṇenātha tām aṅkāropitāṃ priyām /
āliṅgan paricumbaṃś ca tat tac ca vilapan bahu // SoKss_12,28.77 (Vet_21.77) //
tathā dukhātibhāreṇa sa prasahya nipīḍitaḥ /
yathā tasya ṭasatkṛtya kṣaṇād dhṛdayam asphuṭat // SoKss_12,28.78 (Vet_21.78) //
atha tau mālatikayā śocyamānāv ubhāv api /
dṛṣṭvā prāptakṣayau śokād iva kṣīṇābhavat kṣapā // SoKss_12,28.79 (Vet_21.79) //
prāta udyānapālebhyo jñātvā bandhujanas tayoḥ /
tatrāyayau trapāścaryaduḥkhamohākulīkṛtaḥ // SoKss_12,28.80 (Vet_21.80) //
āsīt kartavyatāmūḍhaś ciraṃ khedād avāṅmukhaḥ /
kaṣṭāḥ kulakhalīkārahetavo bata kustriyaḥ // SoKss_12,28.81 (Vet_21.81) //
tāvac ca tāmraliptītaḥ sa tasyāḥ patir āgamat /
sotkaṇṭho 'naṅgamañjaryā maṇivarmā pitur gṛhāt // SoKss_12,28.82 (Vet_21.82) //
sa śvāśuraṃ gṛhaṃ prāpya yathātattvam avetya tat /
bāṣpāndhalocano dhyāyaṃs tad evodyānam āyayau // SoKss_12,28.83 (Vet_21.83) //
tatra bhāryāṃ gatāsuṃ tāṃ dṛṣṭvānyasahitām api /
śokāgnijvalito rāgī sadyaḥ so 'pi jahāv asūn // SoKss_12,28.84 (Vet_21.84) //
tataḥ krandati tatrasthe jane kolāhalākulāḥ /
āyayur jñātavṛttāntāḥ paurāḥ sarve 'tra vismitāḥ // SoKss_12,28.85 (Vet_21.85) //
athātrānaṅgamañjaryāḥ pitrā pūrvāvatāritā /
devī saṃnihitā caṇḍī vijñaptābhūn nijair gaṇaiḥ // SoKss_12,28.86 (Vet_21.86) //
tvadākārapratiṣṭhākṛd arthadattaḥ sadaiṣa te /
bhakto vaṇik tad asyāsmin duḥkhe devi dayāṃ kuru // SoKss_12,28.87 (Vet_21.87) //
etad gaṇebhyaḥ śrutvā sā śaraṇyā śaṅkarapriyā /
śāntānaṅgās trayo 'py ete jīvantv iti samādiśat // SoKss_12,28.88 (Vet_21.88) //
atha sarve 'pi te suptapratibuddhā iva kṣaṇāt /
tatprasādāt samuttasthur jīvanto vītamanmathāḥ // SoKss_12,28.89 (Vet_21.89) //
tato dṛṣṭvā tad āścaryaṃ sānande sakale jane /
lajjānatamukhaḥ prāyāt svagṛhaṃ kamalākaraḥ // SoKss_12,28.90 (Vet_21.90) //
arthadatto 'pi tāṃ hrītām ādāyānaṅgamañjarīm /
sutāṃ svabhartṛsahitāṃ yayau baddhotsavo gṛhān // SoKss_12,28.91 (Vet_21.91) //
iti kathayitvā tasyāṃ rātrau mārge kathāṃ sa vetālaḥ /
nijagāda taṃ trivikramasenaṃ kṣoṇīpatiṃ bhūyaḥ // SoKss_12,28.92 (Vet_21.92) //
rājan kasya vadaiteṣv adhiko moho 'nurāgamūḍheṣu /
so 'tra ca pūrvoktas te śāpo jānan na ced vadasi // SoKss_12,28.93 (Vet_21.93) //
ity etad vetālāc chrutvā sa pratyuvāca taṃ nṛpatiḥ /
eteṣu rāgamūḍhaḥ pratibhāti mamādhikaḥ sa maṇivarmā // SoKss_12,28.94 (Vet_21.94) //
itarau hi tāv ubhāv api kālakramapakvamanmathāvasthau /
anyonasānurāgau yadi jīvitam ujjhataḥ sma tad bhavatu // SoKss_12,28.95 (Vet_21.95) //
maṇivarmā tv atimūḍho yo bhāryām anyapuruṣasaktamṛtām /
dṛṣṭvaiva kopakāle pratyuta raktaḥ śucāmucat prāṇān // SoKss_12,28.96 (Vet_21.96) //
iti gaditavataḥ sa tasya rājño bata vetālapatiḥ punar jagāma /
nijam eva padaṃ tad aṃsapīṭhād atha rājāpi tam anvagāt sa bhūyaḥ // SoKss_12,28.97 (Vet_21.97) //
navaviṃśas taraṅgaḥ /
tato rājā punar gatvā vetālaṃ śiṃśapāgrataḥ /
sa trivikramasenas taṃ prāpyāṃsāropitaṃ vyadhāt // SoKss_12,29.1 (Vet_22.1) //
āyāntaṃ taṃ ca rājānaṃ sa vetālo 'bravīt pathi /
rājan sādhuḥ susattvas tvaṃ tad apūrvāṃ kathāṃ śṛṇu // SoKss_12,29.2 (Vet_22.2) //
babhūva pūrvaṃ kusumapurākhyanagareśvaraḥ /
pṛthvītale 'smin dharaṇīvarāho nāma bhūpatiḥ // SoKss_12,29.3 (Vet_22.3) //
tasya brāhmaṇabhūyiṣṭhe rāṣṭre brahmasthalābhidhaḥ /
agrahāro 'bhavat tatra viṣṇusvāmīty abhūd dvijaḥ // SoKss_12,29.4 (Vet_22.4) //
tasyānurūpā bhāryābhūd yathā svāhā havir bhujaḥ /
tasyāṃ ca tasya catvāraḥ kramād utpedire sutāḥ // SoKss_12,29.5 (Vet_22.5) //
adhītavedeṣūtkrāntaśaiśaveṣu ca teṣu saḥ /
viṣṇusvāmī divaṃ prāyād bhāryayānugatas tayā // SoKss_12,29.6 (Vet_22.6) //
tatas te tatra tatputrāḥ sarve 'py ānāyya duḥsthitāḥ /
gotrajair hṛtasarvasvā mantrayāṃcakrire mithaḥ // SoKss_12,29.7 (Vet_22.7) //
nāstīha gatir asmākaṃ tad vrajāmo vayaṃ na kim /
ito mātāmahagṛhaṃ grāmaṃ yañjasthalābhidham // SoKss_12,29.8 (Vet_22.8) //
etad eva viniścitya prasthitā bhaikṣyabhojanāḥ /
mātāmahagṛhaṃ prāpus te 'tha tad bahubhir dinaiḥ // SoKss_12,29.9 (Vet_22.9) //
tatra mātāmahābhāvān mātulair dattasaṃśrayāḥ /
bhuñjānās tadgṛhe tasthuḥ svādhyāyābhyāsatatparāḥ // SoKss_12,29.10 (Vet_22.10) //
kālakramāc ca teṣāṃ te mātulānām akiṃcanāḥ /
avajñāpātratāṃ jagmur bhojanācchādanādiṣu // SoKss_12,29.11 (Vet_22.11) //
tataḥ svajanasaṃsphūrjadavamānahatātmanām /
teṣāṃ rahaḥ sacintānāṃ jyeṣṭho bhrātābravīd idam // SoKss_12,29.12 (Vet_22.12) //
bho bhrātaraḥ kiṃ kriyate sarvam āceṣṭate vidhiḥ /
na śakyaṃ puruṣasyeha kvacit kiṃcit kadācana // SoKss_12,29.13 (Vet_22.13) //
ahaṃ hy udvegato bhrāmyan prāpto 'dya pitṛkānane /
vipannasthitam adrākṣaṃ trastāṅgaṃ puruṣaṃ bhuvi // SoKss_12,29.14 (Vet_22.14) //
acintayaṃ ca dṛṣṭvā tam ahaṃ tāṃ spṛhayan gatim /
dhanyo 'yam evaṃ viśrānto duḥkhabhāraṃ vimucya yaḥ // SoKss_12,29.15 (Vet_22.15) //
iti saṃcintya tat kālaṃ kṛtvā maraṇaniścayam /
vṛkṣāgrasaṅginā pāśenātmānam udalambayam // SoKss_12,29.16 (Vet_22.16) //
yāvac ca me visaṃjñasya tadā niryānti nāsavaḥ /
tāvat truṭitapāśo 'tra patito 'smi mahītale // SoKss_12,29.17 (Vet_22.17) //
labdhasaṃjñaś ca kenāpi puṃsā kṣiprāt kṛpālunā /
āśvāsyamānam ātmānam apaśyaṃ paṭamārutaiḥ // SoKss_12,29.18 (Vet_22.18) //
sakhe kathaya vidvān apy evaṃ kaṃ prati khidyase /
sukhaṃ hi sukṛtād duḥkhaṃ duḥkṛtād eti nānyataḥ // SoKss_12,29.19 (Vet_22.19) //
duḥkhād yadi tavodvegaḥ sukṛtaṃ tat samācara /
kathaṃ tu nārakaṃ duḥkham ātmatyāgena vāñchasi // SoKss_12,29.20 (Vet_22.20) //
ity uktvā māṃ samāśvāsya sa ca kvāpi gataḥ pumān /
ahaṃ cehāgatas tyaktvā tādṛśaṃ maraṇodyamam // SoKss_12,29.21 (Vet_22.21) //
tad evaṃ necchati vidhau na martum api labhyate /
idānīṃ ca tanuṃ tīrthe tapasā dāhayāmy aham // SoKss_12,29.22 (Vet_22.22) //
yena nirdhanatāduḥkhabhāgī na syām ahaṃ punaḥ /
ity uktavantaṃ jyeṣṭhaṃ taṃ kaniṣṭhā bhrātaro 'bruvan // SoKss_12,29.23 (Vet_22.23) //
arthair vinā kathaṃ prājño 'py ārya duḥkena bādhyase /
kiṃ na vetsi yad arthānāṃ śaradabhracalā gatiḥ // SoKss_12,29.24 (Vet_22.24) //
āhṛtya rakṣyamāṇāpi yatnenāntavirāgiṇī /
asanmaitrī ca veśyā ca śrīś ca kasya kadā sthirā // SoKss_12,29.25 (Vet_22.25) //
tad udyogena sa guṇaḥ ko 'py upārjyo manasvinā /
ānīyante haṭād baddhvā yenārthahariṇā muhuḥ // SoKss_12,29.26 (Vet_22.26) //
ity ukto bhrātṛbhir dhairyaṃ kṣaṇāj jyeṣṭho 'valambya saḥ /
uvāca ko guṇas tādṛgarjanīyo bhaved iti // SoKss_12,29.27 (Vet_22.27) //
tato vicitya sarve te vadanti sma parasparam /
vicintya pṛthvīṃ vijñānaṃ kiṃcic chikṣāmahe vayam // SoKss_12,29.28 (Vet_22.28) //
niścityaitac ca saṃketasthānam uktvā samāgame /
ekaikaśas te catvāraś catasraḥ prayayur diśaḥ // SoKss_12,29.29 (Vet_22.29) //
yāti kāle ca militās te saṃketaniketane /
kiṃ kena śikṣitam iti bhrātaro 'nyonyam abruvan // SoKss_12,29.30 (Vet_22.30) //
athātraiko 'bravīd īdṛg vijñānaṃ śikṣitaṃ mayā /
yenāsthiśakalaṃ prāpya prāṇino yasya kasyacit // SoKss_12,29.31 (Vet_22.31) //
utpādayāmy ahaṃ tasmin māṃsaṃ taducitaṃ kṣaṇāt /
etat tasya vacaḥ śrutvā dvitīyas teṣv abhāṣata // SoKss_12,29.32 (Vet_22.32) //
ahaṃ tatraiva saṃjātamāṃse 'sthiśakale kila /
jāne janayituṃ lomatvacaṃ tatprāṇisaṃbhavi // SoKss_12,29.33 (Vet_22.33) //
tatas tṛtīyo 'py avadaj jāne tatraiva cāsmy aham /
tatprānyavayavān sraṣṭuṃ jātatvaṅmāṃsalomani // SoKss_12,29.34 (Vet_22.34) //
caturthaś ca tato 'vādīd utpannāvayavākṛtim /
tam eva prāṇinaṃ prānair yuktaṃ kartum avaimy aham // SoKss_12,29.35 (Vet_22.35) //
evam uktvā mithaḥ svasvavijñānaprathanāya te /
catvāro 'py asthikhaṇḍāya prayayur bhrātaro 'ṭavīm // SoKss_12,29.36 (Vet_22.36) //
tatra siṃhasya te prāpur asthikhaṇḍaṃ vidher vaśāt /
avijñātaviśeṣāś ca gṛhnanti sma tathaiva tat // SoKss_12,29.37 (Vet_22.37) //
ekaś ca tat samucitais tato māṃsair ayojayat /
dvitīyo 'janayat tasya tadvat tvaglomasaṃhatīḥ // SoKss_12,29.38 (Vet_22.38) //
tṛtīyaś cākhilair aṅgais tadyogyais tad apūrayat /
caturthaś ca dadau tasya siṃhībhūtasya jīvitam // SoKss_12,29.39 (Vet_22.39) //
udatiṣṭhad athoddhūtasaṭābhāro 'tibhairavaḥ /
sa daṃṣṭrāsaṃkaṭamukhaḥ siṃhaḥ kharanakhāṅkuśaḥ // SoKss_12,29.40 (Vet_22.40) //
dhāvitvā ca svanirmātṝṃs tān eva caturo 'pi saḥ /
avadhīt kesarī tṛpto viveśa ca vanaṃ tataḥ // SoKss_12,29.41 (Vet_22.41) //
evaṃ te siṃhanirmāṇadoṣān naṣṭā dvijātayaḥ /
duṣṭaṃ hi jantum utthāpya kasyātmani sukhaṃ bhavet // SoKss_12,29.42 (Vet_22.42) //
itthaṃ copārjito yatnād guṇo 'pi vidhure vidhau /
saṃpattaye na na paraṃ jāyate tu vipattaye // SoKss_12,29.43 (Vet_22.43) //
mūle hy avikṛte daive sikte prajñānavāriṇā /
nayālavālaḥ phalati prāyaḥ pauruṣapādapaḥ // SoKss_12,29.44 (Vet_22.44) //
iti tasyāṃ niśi mārge vetālenāṃsataḥ kathāṃ tena /
ākhyāya sa trivikramaseno rājā punar jagade // SoKss_12,29.45 (Vet_22.45) //
rājaṃs teṣv aparādhyati caturṣu kas tatra siṃhanirmāṇe /
yan nyavadhīt tatkḷpto vada samayaḥ so 'tra pūrvas te // SoKss_12,29.46 (Vet_22.46) //
iti vetālāc chrutvā rājā so 'cintayad vimaunasya /
icchati gantum ayaṃ me yātv āneṣyāmy amuṃ bhūyaḥ // SoKss_12,29.47 (Vet_22.47) //
iti hṛdi niścitya sa taṃ mahīpatiḥ pratyuvāca vetālam /
yas tasya jīvadāyī siṃhasya sa pāpabhāk teṣu // SoKss_12,29.48 (Vet_22.48) //
prāṇiviśeṣam abuddhvā māṃsatvaglomagātranirmāṇam /
yuktibalāt tu kṛtaṃ yais teṣāṃ doṣo 'sti nājñānāt // SoKss_12,29.49 (Vet_22.49) //
yena tu siṃhākāraṃ dṛṣṭvā vidyāprakāśanotkena /
prāṇās tasya vitīrṇās tena kṛtā brahmahatyās tāḥ // SoKss_12,29.50 (Vet_22.50) //
etat sa rājño vacanaṃ niśamya svadhāma vetālavaro jagāma /
tasyāṃsatas tat puna eva māyī rājāpi taṃ so 'nusasāra bhūyaḥ // SoKss_12,29.51 (Vet_22.51) //
triṃśas taraṅgaḥ /
tato gatvā punaḥ prāpa śiṃśapāpādapāt tataḥ /
sa trivikramasenas taṃ vetālaṃ rājasattamaḥ // SoKss_12,30.1 (Vet_23.1) //
skandhe kṛtvā ca taṃ maunī darśitānekavaikṛtam /
yāvat pratiṣṭhate tāvat sa vetālas tam abravīt // SoKss_12,30.2 (Vet_23.2) //
rājann akārye 'py etasmin durvāro 'yaṃ grahas tava /
tat te śramavinodāya kathayāmi kathāṃ śṛṇu // SoKss_12,30.3 (Vet_23.3) //
āsīt kaliṅgaviṣaye nāmnā śobhāvatī purī /
divīva śakranagarī vasatiḥ śubhakarmaṇām // SoKss_12,30.4 (Vet_23.4) //
yāṃ pradyumna ivaiśvaryavīryātiśayaviśrutaḥ /
pradyumnanāmā nṛpatiḥ śaśāsorjitaśāsanaḥ // SoKss_12,30.5 (Vet_23.5) //
guṇāpakarṣaś cāpeṣu murajeṣu karāhatiḥ /
yugeṣv aśrūyata kalir yasyāṃ prajñāsu tīkṣṇatā // SoKss_12,30.6 (Vet_23.6) //
ekadeśe puras tasyā nṛpeṇa pratipāditaḥ /
yajñasthalābhidhāno 'bhūd agrahāro bahudvijaḥ // SoKss_12,30.7 (Vet_23.7) //
tatrāsīd yajñasomākhyo brāhmaṇo vedapāragaḥ /
mahādhano 'gnihotrī ca pūjitātithidevataḥ // SoKss_12,30.8 (Vet_23.8) //
tasya vyatīte tāruṇye manorathaśataiḥ sutaḥ /
bhāryāyām anurūpāyām eka evodapadyata // SoKss_12,30.9 (Vet_23.9) //
vavṛdhe ca pituḥ so 'sya gṛhe bālaḥ sulakṣaṇaḥ /
kṛtābhidhāno vidhivad devasoma iti dvijaiḥ // SoKss_12,30.10 (Vet_23.10) //
prāptaṣoḍaśavarṣaś ca sa vidyāvinayādibhiḥ /
āvarjitajano 'kasmāj jvareṇa prāpa pañcatām // SoKss_12,30.11 (Vet_23.11) //
tataḥ parāsuṃ snehāt tam āśliṣya saha bhāryayā /
yajñasenaḥ pitā śocan na dāhāya jahau ciram // SoKss_12,30.12 (Vet_23.12) //
brahman saṃsāragandharvanagarasya na vetsi kim /
parāvarajño 'pi gatiṃ vāribudbudabhaṅgurām // SoKss_12,30.13 (Vet_23.13) //
ye sainyaiḥ pūritadharā harmyapṛṣṭheṣu hāriṣu /
lasatsaṃgītanādeṣu ratnaparyaṅkavartinaḥ // SoKss_12,30.14 (Vet_23.14) //
śrīkhaṇḍadravaliptāṅgā varastrīparivāritāḥ /
vyalasann amaraṃmanyā bhūloke 'smin narādhipāḥ // SoKss_12,30.15 (Vet_23.15) //
te 'py ekakāḥ śmaśāneṣu rudatpretānuyāyiṣu /
citādhiśayino yatra jagdhāḥ kravyātkṛśānubhiḥ // SoKss_12,30.16 (Vet_23.16) //
śivābhir valitopāntāḥ kālena kavalīkṛtāḥ /
na roddhuṃ śakitāḥ kaiścit tatrānyeṣāṃ kathaiva kā // SoKss_12,30.17 (Vet_23.17) //
tad etaṃ pretam āśliṣya vidvan vada karoṣi kim /
ityādy abodhayan vṛddhā militās taṃ dvijaṃ tataḥ // SoKss_12,30.18 (Vet_23.18) //
tatas tena kathaṃcit taṃ muktam āropya tatsutam /
śibikāyāṃ gataprāṇaṃ kṛtapretaprasādhanam // SoKss_12,30.19 (Vet_23.19) //
bāndhavā vaiśasodaśrumiladbandhujanānvitāḥ /
śmaśānaṃ prāpayāmāsuḥ kolāhalasamākulāḥ // SoKss_12,30.20 (Vet_23.20) //
atrāntare ca tatrāsīc chmaśāne ko'pi tāpasaḥ /
vṛddhaḥ pāśupato yogī maṭhikāyāṃ kṛtasthitiḥ // SoKss_12,30.21 (Vet_23.21) //
vayasā tapasā cātibhūyasā sukṛśāṃ tanum /
bibhrāṇo bhaṅgabhītyeva sirābhiḥ pariveṣṭitam // SoKss_12,30.22 (Vet_23.22) //
nāmnā vāmaśivo bhasmapāṇḍuromāvṛtākṛtiḥ /
vidyutpiṅgajaṭājūṭo maheśvara ivāparaḥ // SoKss_12,30.23 (Vet_23.23) //
sa tāpaso 'tra tat kālaṃ dattopālambhakheditam /
mūrkhaṃ śaṭhaṃ dhyānayogādyavaliptam ahaṃkṛtam // SoKss_12,30.24 (Vet_23.24) //
bhikṣāphalavratadharaṃ śiṣyam antikavāsinam /
jagāda dūrāc chrutvā taṃ janakolāhalaṃ bahiḥ // SoKss_12,30.25 (Vet_23.25) //
uttiṣṭha gatvātra bahir vijñāyāgaccha satvaram /
kuto 'trāśrutapūrvo 'yaṃ śmaśāne tumulāravaḥ // SoKss_12,30.26 (Vet_23.26) //
ity ukte guruṇā tena sa śiṣyaḥ pratyuvāca tam /
nāhaṃ yāmi svayaṃ yāhi bhikṣāvelā hy apaiti me // SoKss_12,30.27 (Vet_23.27) //
tac chrutvovāca sa gurur dhiṅ mūrkhodaratatpara /
ahno 'rdhaprahare yāte bhikṣāvelātra kā tava // SoKss_12,30.28 (Vet_23.28) //
śrutvaivaitat sa taṃ kruddhaḥ kuśiṣyaḥ prāha tāpasam /
dhig jarājīrṇa nāhaṃ te śiṣyo na tvaṃ gurur mama // SoKss_12,30.29 (Vet_23.29) //
aham anyatra yāsyāmi vaha pātrīm imāṃ svayam /
ity uktvotthāya sa prāyāt tyaktvāgre daṇḍakuṇḍikām // SoKss_12,30.30 (Vet_23.30) //
vihasann atha nirgatya maṭhikāyāḥ sa tāpasaḥ /
tatrāgād yatra dāhārtham ānītaḥ sa dvijārbhakaḥ // SoKss_12,30.31 (Vet_23.31) //
dṛṣṭvā ca taṃ janatayā śocyamānāgryayauvanam /
yogī praveṣṭuṃ taddehaṃ matiṃ cakre jarārditaḥ // SoKss_12,30.32 (Vet_23.32) //
gatvā ca drutam ekānte muktakaṇṭhaṃ prarudya ca /
nanarta sa tataḥ kṣipram aṅgahārair yathocitaiḥ // SoKss_12,30.33 (Vet_23.33) //
tato viveśa yogāt tad dvijaputrakalevaram /
kṣaṇāt sa svatanuṃ tyaktvā tapasvī yauvanecchayā // SoKss_12,30.34 (Vet_23.34) //
tat kṣaṇaṃ racitāyāṃ ca citāyāṃ sahasaiva saḥ /
labdhajīvo dvijayuvā prottasthau kṛtajṛmbhikaḥ // SoKss_12,30.35 (Vet_23.35) //
tad dṛṣṭvā bandhuvargasya diṣṭyā jīvati jīvati /
ity udbabhūva nādo 'tra nikhilasya janasya ca // SoKss_12,30.36 (Vet_23.36) //
athāmokṣyan vrataṃ sarvān mṛṣā yogesvaraḥ sa tān /
vipraputraśarīrāntaḥpraviṣṭas tāpaso 'bravīt // SoKss_12,30.37 (Vet_23.37) //
lokāntaragatasyādya mahāpāśupatavratam /
grāhyaṃ sākṣān mamābhāṣya dattaṃ śarveṇa jīvitam // SoKss_12,30.38 (Vet_23.38) //
adhunaiva ca dhāryaṃ tad gatvaikānte vrataṃ mayā /
jīvitaṃ me 'nyathā nāsti tad yūyaṃ yāta yāmy aham // SoKss_12,30.39 (Vet_23.39) //
iti sarvān sa tatrasthān saṃbodhya dṛḍhaniścayaḥ /
svagṛhān preṣayāmāsa harṣaśokākulān vratī // SoKss_12,30.40 (Vet_23.40) //
svayaṃ ca gatvā śvabhre tat kṣiptvā pūrvakalevaram /
āttavrato mahāyogī yuvībhūto 'nyato yayau // SoKss_12,30.41 (Vet_23.41) //
iti vyākhyāya vetālaḥ kathāṃ niśi tadā pathi /
taṃ trivikramasenaṃ sa rājānaṃ punar abravīt // SoKss_12,30.42 (Vet_23.42) //
rājan brūhi sa yogīndraḥ kasmāt parapure vasan /
praruroda nanartātha kautukaṃ mahad atra me // SoKss_12,30.43 (Vet_23.43) //
iti vetālataḥ śrutvā śāpaśaṅkī sa bhūpatiḥ /
vimucya maunam evaṃ tam avādīd dhīmatāṃ varaḥ // SoKss_12,30.44 (Vet_23.44) //
śṛṇu tatra babhūvāsya yo 'bhiprāyas tapasvinaḥ /
saha vṛddhaṃ cirāyedaṃ śarīraṃ siddhisādhanam // SoKss_12,30.45 (Vet_23.45) //
pitṛbhyāṃ lālitaṃ bālye tyajāmy adyeti duḥkhitaḥ /
sa jarat tāpaso 'rodīd dehasneho hi dustyajaḥ // SoKss_12,30.46 (Vet_23.46) //
navaṃ dehaṃ pravekṣyāmi sādhayiṣyāmy ato 'dhikam /
iti harṣād anṛtyac ca kasya neṣṭaṃ hi yauvanam // SoKss_12,30.47 (Vet_23.47) //
etat tasya vaco niśamya nṛpater aṃsat sa bhūyo 'py agād vetālo mṛtapūruṣāntaragatas taṃ śiṃśapāpādapam /
 rājā so 'pi tam anvadhāvad adhikotsāhaḥ punaḥ prepsayā kalpānte 'py acalaṃ kulādrivijayi sthairyaṃ hi dhīrātmanām // SoKss_12,30.48 (Vet_23.48) 
ekatriṃśas taraṅgaḥ /
tatas tāṃ timiraśyāmāṃ citāgnijvalitekṣaṇām /
smaśāne bhīṣaṇe tasmin vīro rajanirākṣasīm // SoKss_12,31.1 (Vet_24.1) //
ghorām agaṇayan rājā gatvā tāṃ śiṃśapāṃ punaḥ /
sa trivikramasenas taṃ tasyā vetālam ādade // SoKss_12,31.2 (Vet_24.2) //
skandhe kṛtvā ca taṃ yāvat prakrāmati sa pūrvavat /
tāvad bhūyaḥ sa vetālo naradevam uvāca tam // SoKss_12,31.3 (Vet_24.3) //
bho rājann aham udvigno na punas tvaṃ gatāgataiḥ /
tad ekaṃ me mahāpraśnam imaṃ kathayataḥ śṛṇu // SoKss_12,31.4 (Vet_24.4) //
āsīn māṇḍalikaḥ ko'pi nṛpatir dakṣiṇāpathe /
dharmābhidhāno dhaureyaḥ sādhūnāṃ bahugotrajaḥ // SoKss_12,31.5 (Vet_24.5) //
tasya candravatīnāma bhāryā mālavadeśajā /
abhūn mahākulotpannā varastrīmaulimālikā // SoKss_12,31.6 (Vet_24.6) //
tasyāṃ ca tasya bhāryāyāṃ bhūpater udapadyata /
ekaiva lāvaṇyavatī nāmānvarthābhidhā sutā // SoKss_12,31.7 (Vet_24.7) //
pradeyāyāṃ ca tasyāṃ sa sutāyāṃ dharmabhūpatiḥ /
unmūlito 'bhūn militair dāyādai rāṣṭrabhedibhiḥ // SoKss_12,31.8 (Vet_24.8) //
tataḥ palāyya niragāt sa deśād bhāryayā saha /
duhitrā ca tayā rātrav āttasadratnasaṃcayaḥ // SoKss_12,31.9 (Vet_24.9) //
mālavaṃ prati ca svairaṃ prasthitaḥ śvaśurāspadam /
vindhyāṭavīṃ tayā rātryā prāpa bhāryāsutāyutaḥ // SoKss_12,31.10 (Vet_24.10) //
tasyāṃ praviṣṭasyodaśrur ivāvaśyāyaśīkaraiḥ /
niśānuyātrāṃ dattveva yayau tasya mahīkṣitaḥ // SoKss_12,31.11 (Vet_24.11) //
ārurohātha pūrvādrim utkṣiptāgrakaro raviḥ /
mā gāś caurāṭavīm etām iti taṃ vārayann iva // SoKss_12,31.12 (Vet_24.12) //
tato 'tra sasutājāniḥ kṣatāṅghriḥ kuśakaṇṭakaiḥ /
padātiḥ sa nṛpo gacchan bhillānāṃ prāpa pallikām // SoKss_12,31.13 (Vet_24.13) //
pareṣāṃ prāṇasarvasvahāribhiḥ puṃbhir āvṛtām /
varjitāṃ dhārmikair durgāṃ kṛtāntanagarīm iva // SoKss_12,31.14 (Vet_24.14) //
tatra dṛṣṭvaiva taṃ dūrāt savastrābharaṇaṃ nṛpam /
moṣituṃ bahavo 'dhāvañ śabarā vividhāyudhāḥ // SoKss_12,31.15 (Vet_24.15) //
tān vilokya sutābhārye rājā dharmo jagāda saḥ /
purā spṛśanti vāṃ mlecchās tad ito viśataṃ vanam // SoKss_12,31.16 (Vet_24.16) //
iti rājñoditā rajñī vanamadhyaṃ viveśa sā /
lāvaṇyavatyā sutayā sārdhaṃ candravatī bhayāt // SoKss_12,31.17 (Vet_24.17) //
rājāpy abhimukhāyātān khaḍgacarmadharo 'tra saḥ /
avadhīt tān bahūñ śūraḥ śabarāñ śaravartiṇaḥ // SoKss_12,31.18 (Vet_24.18) //
tatas tenākhilā pallī patyājñaptā nipatya tam /
prahārakṣatacarmāṇam avadhīn nṛpam ekakam // SoKss_12,31.19 (Vet_24.19) //
gṛhītābharaṇe yāte dasyusainye vilokya tam /
bhartāraṃ nihataṃ dūrād vanagulmāntarasthitā // SoKss_12,31.20 (Vet_24.20) //
rājñī candravatī sātra duhitrā saha vihvalā /
palāyamānā gahanaṃ dūram anvag agād vanam // SoKss_12,31.21 (Vet_24.21) //
tatra madhyāhnatāpārtāsv iva mūlāni śākhinām /
chāyāsv api praviṣṭāsu śiśirāṇi sahādhvagaiḥ // SoKss_12,31.22 (Vet_24.22) //
ekadeśe 'bjasarasas tīre 'śokataros tale /
śokārtā rudatī śrāntā sasutā samupāviśat // SoKss_12,31.23 (Vet_24.23) //
tāvat tad vanam abhyarṇanivāsī mṛgayākṛte /
mahāmanuṣyaḥ ko 'py āgād aśvārūḍhaḥ saputrakaḥ // SoKss_12,31.24 (Vet_24.24) //
sa caṇḍasiṃhanāmā taṃ putraṃ siṃhaparākramam /
uvāca dṛṣṭvātra tayoḥ pāṃsūtthe padapaddhatī // SoKss_12,31.25 (Vet_24.25) //
ete surekhe subhage anusṛtyāpnuvo yadi /
strīyau te tat tayor ekāṃ svīkuruṣva yathāruci // SoKss_12,31.26 (Vet_24.26) //
ity uktavantaṃ taṃ smāha putraḥ siṃhaparākramaḥ /
yasyāḥ sūkṣmāv imau pādau sā bhāryā pratibhāti me // SoKss_12,31.27 (Vet_24.27) //
sā hi svalpavayā nūnaṃ jāne samucitā mama /
bṛhatpādā tu yogyeyam etajjyeṣṭhavayās tava // SoKss_12,31.28 (Vet_24.28) //
iti sūnor vacaḥ śrutvā caṇḍasiṃho jagāda tam /
kaiṣā kathā bhavanmātā pratyagraṃ hi gatā divam // SoKss_12,31.29 (Vet_24.29) //
tādṛśe sukalatre ca gate kānyatra vāsanā /
tac chrutvā so 'pi putras taṃ caṇḍasiṃham abhāṣata // SoKss_12,31.30 (Vet_24.30) //
tāta maivam abhāryaṃ hi śūnyaṃ gṛhapater gṛham /
anyac ca mūladevoktā gāthā kiṃ na śrutā tvayā // SoKss_12,31.31 (Vet_24.31) //
yatra ghanastanajaghanā nāste mārgāvalokinī kāntā /
ajaḍaḥ kas tad anigaḍaṃ praviśati gṛhasaṃjñakaṃ durgam // SoKss_12,31.32 (Vet_24.32) //
taj jīvitena me tāta śāpito 'si na tāṃ yadi /
dvitīyāṃ madabhīṣṭāyāṃ bhāryārthe svīkarīṣyasi // SoKss_12,31.33 (Vet_24.33) //
etat putravacaḥ śrutvā pratipadya ca tatsakhaḥ /
sa caṇḍasiṃho 'nusaran padapaṅktiṃ śanair yayau // SoKss_12,31.34 (Vet_24.34) //
prāpya tac ca saraḥsthānaṃ muktātāraughamaṇḍitām /
śyāmāṃ candravatīṃ rājñīṃ tāṃ dadarśāvabhāsitām // SoKss_12,31.35 (Vet_24.35) //
lāvaṇyavatyā sutayā jyotsnayevāvadātayā /
naiśīṃ dyām iva madhyāhne tarucchāyām upāśritām // SoKss_12,31.36 (Vet_24.36) //
upāyayau ca putreṇa sākaṃ tāṃ sa sakautukaḥ /
sāpi dṛṣṭvā tam uttasthau vitrastā cauraśaṅkinī // SoKss_12,31.37 (Vet_24.37) //
alaṃ trāsena nāmbaitau caurau saumyākṛtī imau /
suveṣau kaucid ākheṭakṛte nūnam ihāgatau // SoKss_12,31.38 (Vet_24.38) //
ity uktā sutayā rājñī yāvad dolāyate 'tra sā /
tāvad aśvāvatīrṇas te caṇḍasiṃho 'bravīd ubhe // SoKss_12,31.39 (Vet_24.39) //
kiṃ saṃbhrameṇa vām āvāṃ praṇayād draṣṭum āgatau /
tad visvasya nirātaṅke vadataṃ ke yuvām iti // SoKss_12,31.40 (Vet_24.40) //
haranetrānalajvālādagdhamanmathaduḥsthite /
ratiprītī ivāraṇyam idam evam upāgate // SoKss_12,31.41 (Vet_24.41) //
praviṣṭe sthaḥ kathaṃ ceha bata nirmānuṣe vane /
ratnaprāsādavāsārham idaṃ hi yuvayor vapuḥ // SoKss_12,31.42 (Vet_24.42) //
kathaṃ varāṅganotsaṅgayogyau kaṇṭakinīm imām /
bhuvaṃ vāṃ caraṇau bhrāntāv iti nau manasi vyathā // SoKss_12,31.43 (Vet_24.43) //
eṣā ca citraṃ yuvayoḥ patantī dhūlir ānane /
vātoddhūtā hatacchāyam āvayoḥ kurute mukham // SoKss_12,31.44 (Vet_24.44) //
bhavatyor eṣa cāṅge 'smin nipatan puṣpapeśale /
kiraṇoṣmā dahaty asmān uccaṇḍaś caṇḍadīdhiteḥ // SoKss_12,31.45 (Vet_24.45) //
tad brūtam ātmavṛttāntaṃ dūyate hṛdayaṃ hi naḥ /
draṣṭuṃ na śaknumo 'raṇye sthitiṃ vāṃ svāpadāvṛte // SoKss_12,31.46 (Vet_24.46) //
ity ukte caṇḍasiṃhena rājñī niḥsvasya sā śanaiḥ /
lajjāśokākulā tasmai svaṃ vṛttāntam avarṇayat // SoKss_12,31.47 (Vet_24.47) //
tato niḥsvāmikāṃ matvā tām āśvāsya ca sātmajām /
svīcakre madhurair vākyaiś caṇḍasiṃho 'nurañjayan // SoKss_12,31.48 (Vet_24.48) //
āropya cāsvayoḥ pṛṣṭhaṃ saputras tāṃ saputrikām /
nināya vittapapurīsamṛddhāṃ vasatiṃ nijām // SoKss_12,31.49 (Vet_24.49) //
sāpi janmāntaragatevāvaśāṅgīcakāra tam /
anāthā kṛcchrapatitā videśe strī karoti kim // SoKss_12,31.50 (Vet_24.50) //
tatas tāṃ sūkṣmapādatvād rājñīṃ siṃhaparākramaḥ /
caṇḍasiṃhasutas tatra bhāryāṃ candravatīṃ vyadhāt // SoKss_12,31.51 (Vet_24.51) //
tatsutāṃ tāṃ ca lāvaṇyavatīṃ nṛpatikanyakām /
bṛhattvāt pādayor bhāryāṃ caṇḍasiṃhaś cakāra saḥ // SoKss_12,31.52 (Vet_24.52) //
prāg ghi sūkṣmabṛhatpādamudrāpaṅktidvayekṣaṇāt /
pratipannaṃ tathā tābhyāṃ satyaṃ kaś cātivartate // SoKss_12,31.53 (Vet_24.53) //
evaṃ pādaviparyāsāt te pitāputrayos tayoḥ /
duhitāmātarau bhārye jāte śvaśrūsnuṣe tadā // SoKss_12,31.54 (Vet_24.54) //
kālena ca tayos tābhyāṃ bhartṛbhyāṃ jajñire dvayoḥ /
putrā duhitaraś caiva teṣām anye 'py atha kramāt // SoKss_12,31.55 (Vet_24.55) //
itthaṃ saṃprāpya tau caṇḍasiṃhasiṃhaparākramau /
tasthatus tatra lāvaṇyavatīṃ candravatīṃ ca te // SoKss_12,31.56 (Vet_24.56) //
iti vyāvarṇya vetālas tadā pathi kathāṃ niśi /
sa trivikramasenaṃ taṃ papraccha nṛpatiṃ punaḥ // SoKss_12,31.57 (Vet_24.57) //
tayor mātāduhitror ye putrapitros tayor nṛpa /
sakāśāj jantavo jātāḥ kramād ubhayapakṣayoḥ // SoKss_12,31.58 (Vet_24.58) //
jñātvedaṃ brūhi me teṣām anyonaṃ ke bhavanti te /
pūrvoktaḥ so 'tra śāpas te jānānaś cen na vakṣyasi // SoKss_12,31.59 (Vet_24.59) //
etad vetālataḥ śrutvā vimṛśan bahudhāpi saḥ /
nājñāsīt tad yadā rājā tūṣṇīkaḥ prayayau tadā // SoKss_12,31.60 (Vet_24.60) //
tatas tadaṃsakūṭastho vetālo vihasan hṛdi /
mṛtapūruṣadehānto niviṣṭaḥ samacintayat // SoKss_12,31.61 (Vet_24.61) //
nāyaṃ rājā mahāpraśne vetty asmin dātum uttaram /
tena tūṣṇīṃ vrajaty eṣa hṛṣṭo 'ticaturaiḥ padaiḥ // SoKss_12,31.62 (Vet_24.62) //
na ca vañcayituṃ śakyaḥ sattvarāśir ayaṃ param /
krīḍan bhikṣuḥ sa cāsmābhir iyataiva na śāmyati // SoKss_12,31.63 (Vet_24.63) //
tad adya vañcayitvā taṃ durātmānam upāyataḥ /
tatsiddhiṃ bhāvikalyāṇe rājany asmin niveśaye // SoKss_12,31.64 (Vet_24.64) //
ity ālocya sa vetālo nṛpaṃ tam avadat tadā /
rājan kṛṣṇaniśāghore smaśāne 'smin gatāgataiḥ // SoKss_12,31.65 (Vet_24.65) //
etaiḥ kliṣṭaḥ sukhārhas tvaṃ na vikalpaś ca ko'pi te /
tad āścaryeṇa dhairyeṇa tuṣṭo 'ham amunā tava // SoKss_12,31.66 (Vet_24.66) //
śavam etaṃ nayedānīṃ nirgacchāmy amuto hy aham /
idaṃ tu śṛṇu yad vacmi hitaṃ tava kuruṣva ca // SoKss_12,31.67 (Vet_24.67) //
ānītam etad bhavatā yasyārthe nṛkalevaram /
kubhikṣuḥ so 'dya mām asmin samāhūyārcayiṣyati // SoKss_12,31.68 (Vet_24.68) //
upahārīcikīrṣuś ca tvām eva sa śaṭhas tataḥ /
bhūmau praṇāmam aṣṭābhir aṅgaiḥ kurv iti vakṣyati // SoKss_12,31.69 (Vet_24.69) //
tvaṃ prāg darśaya tāvan me kariṣye 'haṃ tathaiva tat /
iti so 'pi mahārāja vaktavyaḥ śramaṇas tvayā // SoKss_12,31.70 (Vet_24.70) //
tato nipatya bhūtau sa praṇāmaṃ yāvad eva te /
darśayiṣyati tāvat tvaṃ chindyās tasyāsinā śiraḥ // SoKss_12,31.71 (Vet_24.71) //
tato vidyādharaiśvaryasiddhir yā tasya vāñchitā /
tāṃ tvaṃ prāpsyasi bhuṅkṣvemaṃ bhuvaṃ tadupahārataḥ // SoKss_12,31.72 (Vet_24.72) //
anyathā tu sa bhikṣus tvām upahārīkariṣyati /
etadarthaṃ kṛto vighnas tavātreyac ciraṃ mayā // SoKss_12,31.73 (Vet_24.73) //
tat siddhir astu te gacchety uktvā tasyāṃsapṛṣṭhagāt /
nirgatya sa yayau tasmād vetālaḥ pretakāyataḥ // SoKss_12,31.74 (Vet_24.74) //
atha sa narapatis taṃ prītavetālavākyāc chramaṇam ahitam eva kṣāntiśīlaṃ vicintya /
vaṭaviṭapitalaṃ tat tasya pārśvaṃ pratasthe mṛtapuruṣaśarīraṃ tad gṛhītvā prahṛṣṭaḥ // SoKss_12,31.75 (Vet_24.75) //
dvātriṃśas taraṅgaḥ /
tatas tasyāntikaṃ bhikṣoḥ kṣāntiśīlasya bhūpatiḥ /
sa trivikramaseno 'tra prāpa skandhe śavaṃ vahan // SoKss_12,32.1 (Vet_25.1) //
dadarśa taṃ ca śramaṇaṃ mārgābhimukham ekakam /
kṛṣṇapakṣakṣapāraudre śmaśāne tarumūlagam // SoKss_12,32.2 (Vet_25.2) //
asṛgliptasthale gaureṇāsthicūrṇena nirmite /
maṇḍale dikṣu vinyastapūrṇaśoṇitakumbhake // SoKss_12,32.3 (Vet_25.3) //
mahātailapradīpāḍhye hutapārśvasthavahnini /
saṃbhṛtocitasaṃbhāre sveṣṭadaivatapūjane // SoKss_12,32.4 (Vet_25.4) //
upāgāc ca sa taṃ rājā so 'pi bhikṣur vilokya tam /
ānītamaṭakaṃ harṣād utthāyovāca saṃstuvan // SoKss_12,32.5 (Vet_25.5) //
duḥkaro me mahārāja vihito 'nugrahas tvayā /
tvā dṛśāḥ kva kva ceṣṭeyaṃ deśakālau kva cedṛśau // SoKss_12,32.6 (Vet_25.6) //
niḥkampaṃ satyam evāhur mukhyaṃ tvāṃ kulabhūbhṛtām /
evam ātmānapekṣeṇa parārtho yena sādhyate // SoKss_12,32.7 (Vet_25.7) //
etad eva mahattvaṃ ca mahatām ucyate budhaiḥ /
pratipannād acalanaṃ prāṇānām atyaye 'pi yat // SoKss_12,32.8 (Vet_25.8) //
iti bruvan sa siddhārthamānī bhikṣur mahīpateḥ /
tasyāvatārayāmāsa skandhāt taṃ maṭakaṃ tadā // SoKss_12,32.9 (Vet_25.9) //
snapayitvā samālabhya baddhamālyaṃ vidhāya ca /
maṭakaṃ maṇḍalasyāntaḥ sthāpayāmāsa tasya tat // SoKss_12,32.10 (Vet_25.10) //
bhasmoddhūlitagātraś ca keśayajñopavītabhṛt /
prāvṛtapretavasano bhūtvā dhyānasthitaḥ kṣaṇam // SoKss_12,32.11 (Vet_25.11) //
tasmin mantrabalāhūtaṃ praveśya nṛkalevare /
taṃ vetālavaraṃ bhikṣuḥ pūjayāmāsa sa kramāt // SoKss_12,32.12 (Vet_25.12) //
dadau tasmai kapālārghapātreṇārghyaṃ sunirmalaiḥ /
naradantais tataḥ puṣpaṃ sugāndhi ca vilepanam // SoKss_12,32.13 (Vet_25.13) //
dattvā mānuṣanetraiś ca dhūpaṃ māṃsair baliṃ tathā /
samāpya pūjāṃ rājānaṃ tam uvāca sa pārśvagam // SoKss_12,32.14 (Vet_25.14) //
rājann ihāsya mantrādhirājasya kṛtasaṃvidheḥ /
praṇāmam aṅgair aṣṭābhir nipatya kuru bhūtale // SoKss_12,32.15 (Vet_25.15) //
yenābhipretasiddhiṃ te dāsyaty eṣa varapradaḥ /
śrutvaitat smṛtavetālavacā rājābravīt sa tam // SoKss_12,32.16 (Vet_25.16) //
nāhaṃ jānāmi tat pūrvaṃ pradarśayatu me bhavān /
tatas tathaiva tad ahaṃ kariṣye bhagavann iti // SoKss_12,32.17 (Vet_25.17) //
tato darśayituṃ yāvat sa bhikṣuḥ patito bhuvi /
tāvat khaḍgaprahāreṇa sa rājāsya śiro 'cchinat // SoKss_12,32.18 (Vet_25.18) //
ācakarṣa ca hṛtpadmam udarād asya pāṭitam /
vetālāya ca tasmai tacchirohṛtkamalaṃ dadau // SoKss_12,32.19 (Vet_25.19) //
sādhuvāde tato datte prītair bhūtagaṇais tataḥ /
tuṣṭo 'bravīt sa vetālo nṛpaṃ taṃ nṛkalevarāt // SoKss_12,32.20 (Vet_25.20) //
rājan vidyādharendratvaṃ bhikṣor āsīd yad īpsitam /
tat tāvad bhūmisāmrājyabhogānte te bhaviṣyati // SoKss_12,32.21 (Vet_25.21) //
kleśito 'si mayā yat tvaṃ tad abhīṣṭaṃ varaṃ vṛṇu /
ity uktavantaṃ vetālaṃ sa rājā tam abhāṣata // SoKss_12,32.22 (Vet_25.22) //
tvaṃ cet prasannaḥ ko nāma na siddho 'bhimato varaḥ /
tathāpy amoghavacanād idaṃ tvatto 'ham arthaye // SoKss_12,32.23 (Vet_25.23) //
ādyāḥ praśnakathā etā nānākhyānamanoramāḥ /
caturviṃśatir eṣā ca pañcaviṃśī samāptigā // SoKss_12,32.24 (Vet_25.24) //
sarvāḥ khyātā bhavantv etāḥ pūjanīyāś ca bhūtale /
iti tenārthito rājñā vetālo nijagāda saḥ // SoKss_12,32.25 (Vet_25.25) //
evam astu viśeṣaṃ ca śṛṇu vacmy atra bhūtale /
yāś caturviṃśatiḥ pūrvā yaiṣā caikā samāpinī // SoKss_12,32.26 (Vet_25.26) //
kathāvalīyaṃ vetālapañcaviṃśatikākhyayā /
khyātā jagati pūjyā ca śivā caiva bhaviṣyati // SoKss_12,32.27 (Vet_25.27) //
yaḥ ślokamātram apy asyāḥ kathayiṣyati sādaraḥ /
yo vā śroṣyati tau sadyo muktapāpau bhaviṣyataḥ // SoKss_12,32.28 (Vet_25.28) //
yakṣavetālakūṣmāṇḍaḍākinīrākṣasādayaḥ /
na tatra prabhaviṣyanti yatraiṣā kīrtayiṣyate // SoKss_12,32.29 (Vet_25.29) //
ity uktvā sa yayau tasmān nirgatya nṛkalevarāt /
yathābhirucitaṃ dhāma vetālo yogamāyayā // SoKss_12,32.30 (Vet_25.30) //
tatas tatra suraiḥ sārdhaṃ rājñas tasya maheśvaraḥ /
sākṣād āvirabhūt tuṣṭaḥ praṇataṃ cādideśa tam // SoKss_12,32.31 (Vet_25.31) //
sādhu vatsa hato 'dyāyaṃ yat tvayā kūṭatāpasaḥ /
vidyādharamahācakravartitāhaṭhakāmukaḥ // SoKss_12,32.32 (Vet_25.32) //
tvam ādau vikramādityaḥ sṛṣṭo 'bhūḥ svāṃśato mayā /
mleccharūpāvatīrṇānām asurāṇāṃ praśāntaye // SoKss_12,32.33 (Vet_25.33) //
adya coddāmadurvṛttadamanāya mayā punaḥ /
tvaṃ trivikramasenākhyo hīraḥ sṛṣṭo 'tra bhūpatiḥ // SoKss_12,32.34 (Vet_25.34) //
ataḥ sadvīpapātālāṃ sthāpayitvā mahīṃ vaśe /
vidyādharāṇam acirād adhirājo bhaviṣyasi // SoKss_12,32.35 (Vet_25.35) //
bhuktvā divyāṃś ciraṃ bhogān udvignaḥ svecchayaiva tān /
tyaktvā mamaiva sāyujyam ante yāsyasy asaṃśayam // SoKss_12,32.36 (Vet_25.36) //
aparājitanāmānaṃ khaḍgaṃ caitaṃ gṛhāṇa me /
yasya prasādāt sarvaṃ tvaṃ prāpsyasy etad yathoditam // SoKss_12,32.37 (Vet_25.37) //
ity uktvā khaḍgaratnaṃ tad dattvā tasmai mahībhṛte /
vākpuṣpābhyarcitas tena devaḥ śaṃbhus tirodadhe // SoKss_12,32.38 (Vet_25.38) //
atha dṛṣṭvaiva samāptaṃ kāryam aśeṣaṃ niśi prabhātāyām /
praviveśa sa trivikramasenaḥ svapuraṃ nṛpaḥ pratiṣṭhānam // SoKss_12,32.39 (Vet_25.39) //
tatra kramāvagatarātriviceṣṭitābhir abhyarcitaḥ prakṛtibhir vitatotsavābhiḥ /
snānapradānagiriśārcananṛttagītavādyādibhis tad akhilaṃ sa dinaṃ nināya // SoKss_12,32.40 (Vet_25.40) //
alpair eva ca vāsaraiḥ sa nṛpatiḥ śārvasya vīryād aseḥ sadvīpāṃ sarasā talāṃ ca bubhuje niḥkaṇṭakāṃ medinīm /
saṃprāpyātha harājñayā sumahatīṃ vidyādharādhīśatāṃ bhuktvā tāṃ suciraṃ jagāma bhagavatsāyujyam ante kṛtī // SoKss_12,32.41 (Vet_25.41) //
iti vikramakesarī sa mantrī ciramilitaḥ pathi śāpaviprayogāt /
abhidhāya punar mṛgāṅkadattaṃ prakṛtārthaṃ nijagāda rājaputram // SoKss_12,32.42 //
evaṃ deva sa vṛddho vipro vetālapañcaviṃśatikām /
etāmākhyāya kathāṃ grāme tasminnuvāca māṃ bhūyaḥ // SoKss_12,32.43 //
tatputra sa trivikramaseno rājā kilaivamaklībaḥ /
vetālānugrahataḥ kim iva na yatprāptavāniṣṭam // SoKss_12,32.44 //
tasmād iha tvam api mantram imaṃ gṛhītvā mattaḥ prasādaya vimuktaviṣādavṛttiḥ /
vetālamukhyam amunā prabhuṇā mṛgāṅkadattena saṃgamamavāpsyasi vīra yena // SoKss_12,32.45 //
nahyaprāpyaṃ kiṃcid utsāhabhājāṃ bhagnotsāho vatsa ko nāvasīdet /
tat te prītyā vacmi yat tat kuruṣva tvaṃ me bandhuḥ sarpadaṃśārtihartā // SoKss_12,32.46 //
ity uktavatas tasmād viprād ādāya sakriyaṃ mantram /
taṃ cāmantrya tato 'haṃ devojjayinīṃ gato 'bhūvam // SoKss_12,32.47 //
tatra śmaśāne maṭakaṃ rajanyām āhṛtya kṛtvā snapanādi tasya /
āhūya mantreṇa ca tena tasmin vetālamasmyarcitavānyathāvat // SoKss_12,32.48 //
bhojyaṃ mahāmāṃsamadāyi tasmai tṛptyai tadā so 'pi tadāśu jagdhvā /
tṛpto 'smi naivānyadupānayeti mām abhyadhānmānuṣamāṃsagṛdhruḥ // SoKss_12,32.49 //
kālaṃ yadā nākṣamatātra kiṃcid utkṛttya māṃsāni tadā nijāni /
prādāmahaṃ prītikarāṇi tasmai yogeśvarastena sa me 'bhyatuṣyat // SoKss_12,32.50 //
athābravīn māṃ sa sakhe dṛḍhena sattvena tuṣṭo 'smyamunādhunā te /
tatpūrvavadvīra bhavākṣatāṅgo vṛṇīṣva matto varamīpsitaṃ cā // SoKss_12,32.51 //
ity uktavantaṃ tam ahaṃ tadaiva pratyabravaṃ māṃ naya deva tatra /
yatra prabhurme sa mṛgāṅgadatto nātaḥ paro 'nyo 'bhimato varo me // SoKss_12,32.52 //
etat sa vetālapatir niśamya mām abhyadhāttarhi mamāṃsapṛṣṭham /
āroha yāvattarasā bhavantaṃ tasyāntikaṃ svasya vibhornayābhi // SoKss_12,32.53 //
ity eva tasyoktavatas tatheti skandhāgramārohamahaṃ prasahya /
tatovahanmāṃ sa nabhaḥpathena prātiṣṭhata pretatanupraviṣṭaḥ // SoKss_12,32.54 //
ānīya cehādya vilokya yuṣmān mārge 'vatāryāmbarataś ca tena /
etena vetālavareṇa deva saṃprāpito 'haṃ tava pādamūlam // SoKss_12,32.55 //
samāgataś ca prabhuṇāham adya gataḥ sa cāpy eṣa samāptakṛtyaḥ /
ity eṣa me mānada nāgaśāpād bhavadviyuktasya mahānudantaḥ // SoKss_12,32.56 //
iti vikramakesariṇo nijasacivāc chrutaviyogavṛttāntaḥ /
mārge mṛgāṅkadatto gacchan kāntānimittam ujjayinīm // SoKss_12,32.57 //
pārāvatākhyaśāpabhraṣṭakramamilitakatipayāmātyaḥ /
mumude sa rājaputraḥ saṃbhāvitasakalasādhyasaṃpattiḥ // SoKss_12,32.58 //
iti mahākaviśrīsomadevabhaṭṭaviracite kathāsaritsāgare śaśāṅkavatīlambake dvātriṃśas taraṅgaḥ /
trayastriṃśas taraṅgaḥ /
namo vighnajite yasya jānudeśe vivartate /
kumbhasrasteva nakṣatramālā rātriṣu nṛtyataḥ // SoKss_12,33.1 //
tataḥ kathāvasāne sa mārgamadhyātsamutthitaḥ /
mṛgāṅkadatto muditaḥ prāptavikramakesarī // SoKss_12,33.2 //
guṇākareṇa sahitas tathā vimalabuddhinā /
savicitrakatho bhīmaparākramasamanvitaḥ // SoKss_12,33.3 //
pracaṇḍaśaktiyuktaś ca śrutadhidvijasaṃgataḥ /
prāptaśeṣānvicinvānaḥ śāpaviśleṣitānsakhīn // SoKss_12,33.4 //
śaśāṅkavatyāḥ saṃprāptyai prāgevojjayinīṃ prati /
gantuṃ pravṛttaḥ punarapyuccacālātmanāṣṭamaḥ // SoKss_12,33.5 //
kramātprāpa ca sa grīṣmaśuṣkatoyāmapādapām /
aṭavīṃ caṇḍamārtaṇḍatāpasaṃtaptavālukām // SoKss_12,33.6 //
tasyāṃ vrajansa sacivānrājaputro jagāda tān /
paśyataiṣāṭavī kīdṛgdurgamāyatabhair avā // SoKss_12,33.7 //
eṣā hi vibhraṣṭapathā janatyaktā nirāśrayā /
udyadduḥkhānalajvālevābhir marumarīcibhiḥ // SoKss_12,33.8 //
vikīrṇarūkṣakeśeva tṛṇair ucchuṣkamarmaraiḥ /
siṃhavyāghrādivitrāsasaromāñceva kaṇṭakaiḥ // SoKss_12,33.9 //
rudatīvātapaklāntajalākāṅkṣīmṛgāravaiḥ /
tadeṣā tvarayāsmābhir laṅghanīyā viśaṅkaṭā // SoKss_12,33.10 //
ityūcivān sa taiḥ sārdhaṃ sacivaiḥ kṣuttṛṣārditaiḥ /
drutaṃ mṛgāṅkadattastāmaṭavīmudalaṅghayat // SoKss_12,33.11 //
dadarśa cāgre sumahatsvacchaśītajalair bhṛtam /
saro 'rkatāpagalitasyāmṛtāṃśoriva dravaiḥ // SoKss_12,33.12 //
digantavyāpivistāraṃ pratibimbamivātmanaḥ /
draṣṭuṃ trailokyalakṣmyeva vihitaṃ maṇidarpaṇam // SoKss_12,33.13 //
dhārtarāṣṭrakṛtakṣobhaṃ vicitrārjunavibhramam /
viśrāntikṛtsvādurasaṃ bhāratānukṛtiṃ dadhat // SoKss_12,33.14 //
upakaṇṭhamilannīlakaṇṭhapītaviṣottamam /
acyutāśritalakṣmīkaṃ manthakālābdhisaṃnibham // SoKss_12,33.15 //
sūryaraśmibhir aprāptagambhīraśiśirāntaram /
anantapadmanilayaṃ pātālam iva bhūmigam // SoKss_12,33.16 //
tasya tīre ca sarasaḥ paścime sa vyalokayat /
rājaputraḥ sasacivo mahāntaṃ divyapādapam // SoKss_12,33.17 //
vātāndolitavistāriśākhābhujakadambakam /
mūrdhalagnābhrasaritaṃ nṛtyantam iva śaṃkaram // SoKss_12,33.18 //
atyunnatena śirasā vyomapṛṣṭhāvagāhinā /
kautukānnandanodyānaśobhāṃ draṣṭumivodyatam // SoKss_12,33.19 //
śobhamānaṃ phalair divyarasaiḥ śākhāvalambibhiḥ /
kalpadrumaṃ surānaddhaiḥ pīyūṣakalaśair iva // SoKss_12,33.20 //
mā māṃ yathā tathā kaś citsprākṣīditi khagāravaiḥ /
vyāharantam iva preṅkhatpallavāgrakaraṃ muhuḥ // SoKss_12,33.21 //
yāvan mṛgāṅkadattas taṃ sa nirvarṇayati prabhuḥ /
tāvat tanmantriṇas tasmin pradhāvya kṣuttṛṣārditāḥ // SoKss_12,33.22 //
phalāni bhoktumārūḍhās tasya dṛṣṭvaiva tāni te /
phalatvaṃ ṣaḍapi prāptā mānuṣā apyaśaṅkitam // SoKss_12,33.23 //
tato mṛgāṅkadattastānapaśyanvihvalaḥ sakhīn /
ekaikaṃ sa tarau tatra nāmagrāhamaśabdayat // SoKss_12,33.24 //
yadā dadurna vacanaṃ na cādṛśyanta te kva cit /
tadā hā hā hato 'smīti nair āśyavidhuraṃ vadan // SoKss_12,33.25 //
sa rājaputro nyapatanmūrcchito 'tra mahītale /
drumānārūḍhapārśvasthakevalaśrutadhidvijaḥ // SoKss_12,33.26 //
śrutadhiḥ sa ca viprastam uvācāśvāsya tatkṣaṇam /
kṛtaprajño 'pi kiṃ deva tyaktadhair yo 'vasīdasi // SoKss_12,33.27 //
aśnute hi sa kalyāṇaṃ vyasane yo na muhyati /
nāgaśāpaviyuktān kiṃ naitān saṃprāptavān asi // SoKss_12,33.28 //
tathaiva punarapyetānmantriṇo 'nyāṃś ca lapsyase /
śaśāṅkavatyā saṃyogo 'py acirātte bhaviṣyati // SoKss_12,33.29 //
evaṃ śrutadhinoktaḥ sanrājaputro jagāda saḥ /
kuta etadidaṃ dhātrā nāśāyāsūtritaṃ hi naḥ // SoKss_12,33.30 //
kvānyathā niśi vetālaḥ kva ca bhīmaparākramaḥ /
kva śaśāṅkavatījñānaṃ tatsaṃvādaprasaṅgataḥ // SoKss_12,33.31 //
tāṃ ca prāptumayodhyāyāḥ kva cāsmākaṃ vinirgamaḥ /
vindhyāṭavyāṃ kva cānyonyaviyogo nāgaśāpataḥ // SoKss_12,33.32 //
tataḥ katipayānāṃ naḥ kramaśaḥ kva ca saṃgamaḥ /
kva cādhunā viyogo 'yamiṣṭatyāgaḥ punaḥ sakhe // SoKss_12,33.33 //
te hi vṛkṣe 'tra bhūtena grastāstaiś ca vinā mama /
kā śaśāṅkavatī kiṃ ca jīvitaṃ tadalaṃ bhramaiḥ // SoKss_12,33.34 //
ity ūcivāñ śucā so 'tra sarasy ātmānam ujjhitum /
mṛgāṅkadatta uttasthau śrutadhau vārayaty api // SoKss_12,33.35 //
tāvadvāgatra gaganāduccacārāśarīriṇī /
mā putra sāhasaṃ kārṣīḥ sarvaṃ svantaṃ hi bhāvi te // SoKss_12,33.36 //
asmin gaṇapatir devaḥ svayaṃ vasati pādape /
sa ca tvatsacivair etair adyājñānād vimānitaḥ // SoKss_12,33.37 //
te hy aśuddhā anācāntā akṣālitakarāṅghrayaḥ /
kṣudhārtāstannivāse 'sminnārūḍhāḥ phalalipsavaḥ // SoKss_12,33.38 //
tataḥ spṛṣṭeṣu teṣv atra phalatām eva te gatāḥ /
yaccittāstadgatiṃ gacchantviti vighneśaśāpataḥ // SoKss_12,33.39 //
anye 'pi ye tvatsacivāścatvāras te pathāmunā /
āgatā evamevāsminnārūḍhāḥ phalatāṃ gatāḥ // SoKss_12,33.40 //
tasmādārādhayaitaṃ tvaṃ tapobhir gaṇanāyakam /
etatprasādāt sarveṣṭasiddhis tava bhaviṣyati // SoKss_12,33.41 //
ity uktaḥ sa sudhāsārasṛjevākāśato girā /
mṛgāṅkadatto jātāstho dehatyāgānnyavartata // SoKss_12,33.42 //
kṛtvā ca sarasi snānaṃ tarau tasmin gaṇādhipam /
arcayitvojjhitāhāras tam astauṣīt kṛtāñjaliḥ // SoKss_12,33.43 //
jaya nijatāṇḍavaḍambaramardabharanyañcitena bhuvanena /
samahīśailavanena praṇamyamāneśa gajavadana // SoKss_12,33.44 //
jaya sasurāsuramānuṣabhuvanatrayapūjitāṅghrikamalayuga /
varavividhasiddhinirbharanidhāna kumbhopamākāra // SoKss_12,33.45 //
jaya yugapaduditacaṇḍadvādaśadinakṛtpradīptatejaska /
haraharisurapatidurjayaditijakulākālakalpānta // SoKss_12,33.46 //
jaya bhaktavṛjinavāraṇa līlānīrājanolmukeneva /
paraśuvareṇa virājitakaratalakalitānalajvāla // SoKss_12,33.47 //
abhimatasiddhyai bhartustripurāvajaye gaṇeśa gauryāpi /
yaḥ pūjito 'si taṃ tvāṃ śrito 'smi śaraṇaṃ namas te 'stu // SoKss_12,33.48 //
iti saṃstutavighneśo nirāhāraḥ kuśāstare /
mṛgāṅkadatto 'naiṣīttāṃ rātriṃ tasya tarostale // SoKss_12,33.49 //
tathaivaikādaśāhāni śrutadhau paricārake /
vighneśārādhanaparo rājaputro nināya saḥ // SoKss_12,33.50 //
dvādaśe 'hni niśi svapne taṃ jagāda gaṇeśvaraḥ /
vatsa tuṣṭo 'smi te muktaśāpān prāpsyasi mantriṇaḥ // SoKss_12,33.51 //
gatvā ca taiḥ samaṃ prāpya tāṃ śaśāṅkavatīṃ kramāt /
pratyāvṛtya svanagarīṃ pṛthvīrājyaṃ kariṣyasi // SoKss_12,33.52 //
evaṃ gaṇeśvarādiṣṭaḥ prabuddhaḥ sa niśākṣaye /
mṛgāṅkadattaḥ svapnaṃ taṃ dṛṣṭaṃ śrutadhaye 'bhyadhāt // SoKss_12,33.53 //
tenābhinanditaḥ prātaḥ snātvābhyarcya vināyakam /
tadvāsavṛkṣaṃ taṃ yāvatkurute sa pradakṣiṇam // SoKss_12,33.54 //
tāvat samaṃ tarostasmādavatīrya daśāpi te /
phalatvamuktāḥ sacivā nipetus tasya pādayoḥ // SoKss_12,33.55 //
vyāghrasenas tathā sthūlabāhurmeghabalo 'pi ca /
dṛḍhamuṣṭiścaturthaś ca ṣaṭ cādau ye 'tra varṇitāḥ // SoKss_12,33.56 //
tataḥ sa sakalānsamaṃ sapadi mantriṇaḥ prāpya tān dṛśākulitayā girā pramadamantharārambhayā /
nareśvarasuto 'dhikapraṇayam ekam ekaṃ muhur dadarśa pariṣasvaje tad anu saṃbabhāṣe kṛtī // SoKss_12,33.57 //
te 'pi navendukṣāmaṃ kṛtatapasaṃ vīkṣya taṃ prabhuṃ sāsrāḥ /
śrutadhinigaditayathārthāḥ praśaśaṃsurnārthavantamātmānam // SoKss_12,33.58 //
atha tatra sa tair mṛgāṅkadattaḥ sarasi kṛtāplavanādibhiḥ sahaiva /
sacivaiḥ sukhapāraṇaṃ saharṣo vidadhe labdhadhṛtiḥ svakāryasiddhyai // SoKss_12,33.59 //
iti mahākaviśrīsomadevabhaṭṭaviracite kathāsaritsāgare śaśāṅkavatīlambake trayastriṃśas taraṅgaḥ /
catustriṃśas taraṅgaḥ /
tataḥ so 'tra sarastīre kṛtapāraṇasusthitaḥ /
mṛgāṅkadattas taiḥ sākaṃ sacivaiḥ svair upāviśat // SoKss_12,34.1 //
tatas te tadahaḥ prāptāścatvāro nijamantriṇaḥ /
tenāpṛcchyanta viśleṣakālavṛttāntamādarāt // SoKss_12,34.2 //
atha sa vyāghrasenākhyas teṣāṃ madhyāt tam abravīt /
devāsmadīyavṛttāntaṃ śrūyatāṃ varṇayāmy aham // SoKss_12,34.3 //
yadā pārāvatākhyasya tasya nāgasya śāpataḥ /
bhavadbhyo dūravibhraṣṭo jāto 'haṃ naṣṭacetanaḥ // SoKss_12,34.4 //
tadā bhrāntvāṭavīṃ rātrau labdhasaṃjño 'py ahaṃ cirāt /
na diśo na ca panthānam apaśyaṃ tamasā vṛtaḥ // SoKss_12,34.5 //
kṛcchrāc ca duḥkhadīrghāyāṃ gatāyāṃ viratiṃ niśi /
udite bhagavatyarke kramādāśāprakāśake // SoKss_12,34.6 //
acintayamahaṃ hā dhik kva nu yātaḥ sa naḥ prabhuḥ /
asmadviyuktaś caikākī kathaṃ so 'tra bhaviṣyati // SoKss_12,34.7 //
kathaṃ vā tamavāpsyāmi kutrānviṣyāmi kā gatiḥ /
varamujjayinīṃ yāmi tatra prāpyeta jātu saḥ // SoKss_12,34.8 //
sā śaśāṅkavatīhetorgantavyā tasya hi sthitā /
ityāśayā śanaiḥ prāyāmahamujjayinīṃ prati // SoKss_12,34.9 //
gāhamāno 'tha kaṣṭāṃ tāmaṭavīṃ durdaśāmiva /
dahyamāno 'rkakiraṇair agnicūrṇotkarair iva // SoKss_12,34.10 //
kathaṃcitprāptavānasmi saraḥ phullotpalekṣaṇam /
haṃsādimadhurārāvaiḥ saṃbhāṣaṇamivācarat // SoKss_12,34.11 //
prayuktavīcihastāgraṃ prasannavipulāśayam /
darśanādeva sarvārtiharaṃ satpuruṣaṃ yathā // SoKss_12,34.12 //
tatra snātvā ca bhuktvā ca bisānyāpīya vāri ca /
yāvat sthito 'smi tāvat trīn etān adrākṣamāgatān // SoKss_12,34.13 //
dṛḍhamuṣṭimatha sthūlabāhuṃ meghabalaṃ tathā /
sametya ca bhavadvārtā mitho 'smābhir apṛcchyata // SoKss_12,34.14 //
ajānantaś ca sarve 'pi vayaṃ te pāpaśaṅkinaḥ /
akārṣma dehatyāgāya matiṃ tvadvirahāsahāḥ // SoKss_12,34.15 //
tāvac ca tasminsarasi snātuṃ munikumārakaḥ /
āgamad dīrghatapasaḥ suto nāmnā mahātapāḥ // SoKss_12,34.16 //
jaṭīkṛtanijajvālo bhūyo 'gniriva khāṇḍavam /
didhakṣurāśrito brāhmīṃ prajvalaṃstejasā tanum // SoKss_12,34.17 //
kṛṣṇājinena saṃvītaḥ savyenāttakamaṇḍaluḥ /
dakṣiṇena kareṇākṣamālāvalayamudvahan // SoKss_12,34.18 //
sahāgatamṛgaiḥ śṛṅgaprotkhātasnānamṛttikaḥ /
yuktaḥ katipayair anyaiḥ samānair muniputrakaiḥ // SoKss_12,34.19 //
so 'smān upāgād dṛṣṭvaiva saraḥ prapatanodyatān /
karuṇārdrā hi sarvasya santo 'kāraṇabāndhavāḥ // SoKss_12,34.20 //
avadac ca na kāryaṃ vaḥ pāpaṃ kāpuruṣocitam /
duḥkhāndhā hi patantyeva vipacchvabhreṣu kātarāḥ // SoKss_12,34.21 //
dhīrāstu dṛṣṭasanmārgā vivekāmalacakṣuṣaḥ /
na patantyavaṭe prāpyamavaśyaṃ prāpnuvanti ca // SoKss_12,34.22 //
yūyaṃ ca bhavyākṛtayaḥ kalyāṇaṃ prāpsyatha dhruvam /
tadbrūta kiṃ nu duḥkhaṃ vo mānasaṃ dūyate hi me // SoKss_12,34.23 //
evam uktavate tasmai muniputrāya tatkṣaṇam /
āmūlānnijavṛttāntaṃ sarvaṃ kathitavānaham // SoKss_12,34.24 //
tatastena vayaṃ taistair vākyair āyatidarśibhiḥ /
saṃbodhya sānugenāpi dehatyāgānnivartitā // SoKss_12,34.25 //
atha snātvā tato nātidūraṃ sa muniputrakaḥ /
asmān anaiṣīd ātithyaṃ vidhitsuḥ pitur āśramam // SoKss_12,34.26 //
tatroccaśākhordhvabhujair vedikāsūtthitasthitaiḥ /
prārabdhatapasīvārkaraśmipaiḥ pādapair api // SoKss_12,34.27 //
upaveśyaikadeśe 'smāndattārghyānsa muneḥ sutaḥ /
ekaikamāśramataruṃ gatvā bhikṣāmayācata // SoKss_12,34.28 //
apūryata kṣaṇāttasya phalaistebhyaḥ svataścyutaiḥ /
bhikṣāpātramathāgāttadgṛhītvā so 'smadantikam // SoKss_12,34.29 //
adāc ca divyāsvādāni tānyasmabhyaṃ phalāni saḥ /
yair bhuktair amṛteneva tṛptā jātā vayaṃ tadā // SoKss_12,34.30 //
kṣīṇe 'hni cābdhau patite sūrye jyotirbhir ambare /
tatpātocchalitair ambhaḥśīkarair iva pūrite // SoKss_12,34.31 //
tadvair āgyādiva prācīśailaśṛṅgatapovanam /
saṃvītacandrikādhautavalkale śaśini śrite // SoKss_12,34.32 //
ekasthānopaviṣṭānāṃ kṛtāśeṣasvakarmaṇām /
munīnāmāśrame tatra darśanāya gatā vayam // SoKss_12,34.33 //
praṇipatyopaviṣṭāś ca kṛtātithyaiḥ priyaṃvadaiḥ /
kuto yūyamiti kṣiprātpṛṣṭāḥ smastair maharṣibhiḥ // SoKss_12,34.34 //
tato munikumāreṇa tena tebhyo niveditaḥ /
tadāśramapraveśānto vṛttānto 'smannibandhanaḥ // SoKss_12,34.35 //
athāsmān atra kaṇvākhyo jñānī munir abhāṣata /
kimevaṃ vīrapuruṣā api klaibyaṃ gatāḥ stha bhoḥ // SoKss_12,34.36 //
āpadyabhagnadhair yatvaṃ saṃpadyanabhimānitā /
yadutsāhasya cātyāgastaddhi satpuruṣavratam // SoKss_12,34.37 //
mahāntaś ca mahānty eva kṛcchrāṇy uttīrya dhairyataḥ /
mahato 'rthānsamāsādya mahacchabdamavāpnuvan // SoKss_12,34.38 //
iyaṃ sundarasenasya tathā ca śrūyatāṃ kathā /
yathā mandāravatyarthe kleśastenānvabhūyata // SoKss_12,34.39 //
ity uktvā sa muniḥ kaṇvaḥ sarveṣv atra maharṣiṣu /
asmāsu copaśṛṇvatsu kathāmetāmavarṇayat // SoKss_12,34.40 //
astyalaṃkṛtakauberīdiṅmukho niṣadhābhidhaḥ /
deśastatrālakā nāma babhūva nagarīṃ purā // SoKss_12,34.41 //
yasyāṃ sadaiva sarvārthasamṛddhisukhito janaḥ /
kevalaṃ ratnadīpānāmāsīcchaśvadanirvṛtiḥ // SoKss_12,34.42 //
tasyāmanvarthanāmābhūnmahāseno mahīpatiḥ /
śarajanmādbhutāpyugragratāpapluṣṭaśātravaḥ // SoKss_12,34.43 //
tasya rājño mahāmantrī guṇapālita ityabhūt /
śauryālayo mahībhāravoḍhā śeṣa ivāparaḥ // SoKss_12,34.44 //
tasminnyastabharasyāsya sukhinaḥ kṣapitadviṣaḥ /
devyāṃ śaśiprabhākhyāyāmutpede nṛpateḥ sutaḥ // SoKss_12,34.45 //
nāmnā sundaraseno yaḥ śiśurevāśiśurguṇaiḥ /
śauryasaundaryalakṣmībhyāṃ svayaṃvarapatirvṛtaḥ // SoKss_12,34.46 //
tasya rājasutasyātra śūrāstulyavayoguṇāḥ /
ā bālyātsaha saṃvṛddhā babhūvuḥ pañca masntriṇaḥ // SoKss_12,34.47 //
caṇḍaprabho bhīmabhujas tathā vyāghraparākramaḥ /
vīro vikramaśaktiś ca dṛḍhabuddhiś ca pañcamaḥ // SoKss_12,34.48 //
te ca sarve mahāsattvā balabuddhisamanvitāḥ /
kulīnāḥ svāmibhaktāś ca rutajñā api pakṣiṇām // SoKss_12,34.49 //
taiḥ samaṃ sa uvāsātra rājaputraḥ pitur gṛhe /
anurūpāṃ vinā bhāryāṃ taruṇo 'py aparigrahaḥ // SoKss_12,34.50 //
anamrākramaṇaṃ śauryaṃ dhanaṃ nijabhujārjitam /
bhāryā rūpānurūpā ca puruṣasyeha pūjyate // SoKss_12,34.51 //
anyathā tu kimetena trayeṇāpītyacintayat /
sa ca sundaraseno 'tha vīrastaiḥ sacivaiḥ saha // SoKss_12,34.52 //
ekadā cānvitaḥ sainyair vayasyaistaiś ca pañcabhiḥ /
niryayau mṛgayāhetornagaryāḥ sa nṛpātmajaḥ // SoKss_12,34.53 //
niryātaṃ ca dadarśaitaṃ dūradeśāntarāgatā /
kāpi kātyāyanī nāma prauḍhā pravrājikottamā // SoKss_12,34.54 //
arohiṇīkaś candro 'yaṃ kiṃ vāpyaratikaḥ smaraḥ /
iti cāmānuṣaṃ vīkṣya tadrūpaṃ sā vyacintayat // SoKss_12,34.55 //
buddhvā ca rājaputraṃ taṃ pṛṣṭāttatparivārataḥ /
dhātuḥ sā sargavaicitryaṃ praśaṃsantī visismiye // SoKss_12,34.56 //
athārāttāradīrgheṇa rājaputraṃ svareṇa tam /
kumāra vijayasveti vadantī praṇanāma sā // SoKss_12,34.57 //
so 'pi sundarasenastadanākarṇyaiva tatkṣaṇam /
yayau svasacivārabdhakathāvyagreṇa cetasā // SoKss_12,34.58 //
athoccaiḥ śrāvayantī taṃ sā kruddhovāca tāpasī /
na śṛṇoṣyāśiṣaṃ kasmādrājaputra mamāpyaho // SoKss_12,34.59 //
kasyāhaṃ nārcitā pṛthvyāṃ rājño rājasutasya vā /
evam eva ca darpo 'yaṃ yadi te yauvanādibhiḥ // SoKss_12,34.60 //
tanmandāravatīṃ kanyāṃ haṃsadvīpeśvarātmajām /
jagallalāmabhūtāṃ ca bhāryātvena tvamāpsyasi // SoKss_12,34.61 //
tato manye mahendrāderapi śroṣyasi na dhruvam /
madāvalepādvacanaṃ ke varākāstu mānuṣāḥ // SoKss_12,34.62 //
evam uktavatīṃ śrutvā tāmāhūya sakautukaḥ /
prahvaḥ sundaraseno 'sau kṣamayām āsa tāpasīm // SoKss_12,34.63 //
prajighāya ca bhṛtyānāṃ has te viśramaṇāya saḥ /
gṛhaṃ vikramaśaktestāṃ praṣṭukāmaḥ svamantriṇaḥ // SoKss_12,34.64 //
tato gatvā kṛtākheṭaḥ pratyāgatya kṛtāhnikaḥ /
tāmānāyya sa papraccha kumāro bhuktabhojanām // SoKss_12,34.65 //
bhagavatyucyatāṃ kaiṣā tvayādya parikīrtitā /
kanyā mandāravatyākhyā paraṃ kautūhalaṃ hi naḥ // SoKss_12,34.66 //
tac chrutvā tāpasī sā tam uvāca śṛṇu vacmyadaḥ /
tīrthādihetoḥ sadvīpāṃ bhramāmi pṛthivīmimām // SoKss_12,34.67 //
bhramantī prāptavatyasmi haṃsadvīpaṃ prasaṅgataḥ /
tatra mandāradevasya rājño dṛṣṭā mayā sutā // SoKss_12,34.68 //
devaputropabhogārhā dṛśyā nāpuṇyakarmabhiḥ /
yā mandāravatītyākhyāṃ dhatte śrīriva nāndanī // SoKss_12,34.69 //
bibhratī hāriṇīṃ mūrtiṃ darśanoddīpitasmarā /
dhātrā sudhāmayī sṛṣṭā yā cānyevaindavī tanuḥ // SoKss_12,34.70 //
tasyā rūpeṇa sadṛśo nāstyevānyatra bhūtale /
jāne 'nuharati tveko bhavāṃstadrūpasaṃpadam // SoKss_12,34.71 //
yaiḥ sā na dṛṣṭā viphale teṣāṃ netre ca janma ca /
iti śrutvā ca tāpasyā mukhādrājasuto 'bravīt // SoKss_12,34.72 //
tasyāstattādṛśaṃ rūpaṃ paśyāmo 'mba vayaṃ katham /
etattadvacanaṃ śrutvā sāpi pravrājikābhyadhāt // SoKss_12,34.73 //
ahaṃ citrapaṭe tāṃ ca tatkālalikhitāṃ rasāt /
vahe valgulikāntaḥsthāṃ kautukaṃ yadi dṛśyatām // SoKss_12,34.74 //
evam uktavatī tasmai tuṣṭāya nṛpasūnave /
kṛṣṭvā valgulikātaḥ sā citrasthāṃ tāmadarśayat // SoKss_12,34.75 //
so 'pi sundarasenas tāṃ kanyāṃ citragatāmapi /
vicitrarūpām ānandaniḥspandaṃ pravilokayan // SoKss_12,34.76 //
romāñcakaṇṭakacitair aṅgair āste sma tatkṣaṇam /
kīlitaḥ puṣpacāpasya bāṇair iva nirantaraiḥ // SoKss_12,34.77 //
śanair aśṛṇvannavadannapaśyaṃścaiva kiṃcana /
tanmayībhūya citrastha iva so 'py abhavacciram // SoKss_12,34.78 //
taddṛṣṭvā mantriṇas tasya jagadustāṃ tapasvinīm /
ārye sundarasenaṃ tvaṃ devamatra paṭe likha // SoKss_12,34.79 //
sadṛśālekhyavijñānaṃ tāvadvīkṣāmahe tava /
tac chrutvaiva lilekhaitaṃ kumāraṃ sā kṣaṇātpaṭe // SoKss_12,34.80 //
taṃ cātisadṛśaṃ dṛṣṭvā sarve 'py atraivamabruvan /
nāstyālekhyavisaṃvādo bhagavatyā manāgiti // SoKss_12,34.81 //
ayaṃ kumāra eveti citre 'smiñjāyate hi dhīḥ /
tanmandāravatīdevīrūpaṃ nātra visaṃvadet // SoKss_12,34.82 //
ity uktavatsu saciveṣvāttacitrapaṭadvayaḥ /
prītaḥ sundarasenas tāṃ pūjayām āsa tāpasīm // SoKss_12,34.83 //
visṛjya ca yathārhaṃ tāmekasthānānivāsinīm /
viveśābhyantaragṛhaṃ kāntācitrapaṭaṃ vahan // SoKss_12,34.84 //
kiṃ mukhaṃ kimu kāntyāsyāḥ kṣālitāṅkamalaḥ śaśī /
rājyābhiṣekakalaśau smarasyaitāvuta stanau // SoKss_12,34.85 //
laharyo rūpajaladheḥ kimetāstrivalīlatāḥ /
nitambaḥ kimayaṃ kiṃ vā vilāsaśayanaṃ rateḥ // SoKss_12,34.86 //
iti citragatāṃ tatra pratyaṅgaṃ tā vibhāvayan /
sa mandāravatīṃ tasthau nipatya śayanīyake // SoKss_12,34.87 //
tathaiva cānvahaṃ tiṣṭhannāhārādiparāṅmukhaḥ /
smarajvarabharākrāntaḥ so 'lpair evābhavaddinaiḥ // SoKss_12,34.88 //
tadbuddhvāgatya pitarau tasya papracchatuḥ sakhīn /
śaśiprabhāmahāsenau svair amasvāsthyakāraṇam // SoKss_12,34.89 //
tadvayasyāś ca te tābhyāṃ tathā sarvaṃ tadabruvan /
yathātra hetutāṃ prāptā haṃsadvīpanṛpātmajā // SoKss_12,34.90 //
tataḥ sundarasenaṃ taṃ mahāseno jagāda saḥ /
putra kiṃ gūhyate sthāne khalvabhiṣvaṅga eṣa te // SoKss_12,34.91 //
kanyāratnaṃ hi mandāravatī yogyā tavaiva sā /
mittraṃ mandāradevaś ca paramaṃ tatpitā mama // SoKss_12,34.92 //
taddūtasādhye yukte ca kasminnarthe kadarthanā /
evaṃ tamuktvā saṃmantrya kanyāṃ tāṃ tasya yācitum // SoKss_12,34.93 //
rājño mandāradevasya haṃsadvīpaṃ visṛṣṭavān /
dūtaṃ suratadevākhyaṃ sa mahāsenabhūpatiḥ // SoKss_12,34.94 //
dadau sundarasenaṃ taṃ tāpasyā likhitaṃ tayā /
has te citrapaṭe tasya rūpotkarṣaprakāśakam // SoKss_12,34.95 //
sa dūtaścaturaṃ gatvā prāpyāmbudhitaṭe puram /
mahendrādityanṛpateḥ śaśāṅkapurasaṃjñakam // SoKss_12,34.96 //
tataḥ pravahaṇārūḍho haṃsadvīpamavāpa tat /
dinair mandāradevasya nṛpates tasya mandiram // SoKss_12,34.97 //
dvāḥsthair āveditas tatra praviśyāntarvilokya saḥ /
yathāvṛttaṃ nṛpaṃ dūto dattakośaliko 'bhyadhāt // SoKss_12,34.98 //
saṃdiṣṭaṃ te mahārāja mahāsenena bhūbhujā /
dehi sundarasenāya matputrāya nijāṃ sutām // SoKss_12,34.99 //
paṭe ca likhitā sā hi kātyāyanyabhidhānayā /
tāpasyā kanyakāratnamityānīyeha darśitā // SoKss_12,34.100 //
rūpānurūpyāc cāsmābhir jātecchair likhitaṃ paṭe /
rūpaṃ sundarasenasyāpyatra prahitamīkṣyatām // SoKss_12,34.101 //
eṣa cāsadṛśo rūpe bhāryāṃ svasadṛśīṃ vinā /
necchatyudvāhamekā ca tvatsutāsyānukāriṇī // SoKss_12,34.102 //
iti saṃdiśya has te me paṭo rājñāyamarpitaḥ /
dṛśyatāṃ yujyatāṃ devamadhunā mādhavī latā // SoKss_12,34.103 //
etaddūtavacaḥ śrutvā harṣādānāyayannṛpaḥ /
suptāṃ sa mandāravatīṃ devīṃ tasyāś ca mātaram // SoKss_12,34.104 //
tābhyāṃ saha tamuddhāṭya dṛṣṭvā citrapaṭaṃ ca saḥ /
tulyo madduhituḥ pṛthvyāṃ nāstītyetanmadaṃ jahau // SoKss_12,34.105 //
jagāda cāmunā rājaputreṇa yadi yujyate /
tadasyā rūpanirmāṇaṃ sutāyāḥ saphalaṃ mama // SoKss_12,34.106 //
anena rahitā hyeṣā rājate nānayāpyasau /
kā hy abjinī vinā haṃsaṃ kaś ca haṃso 'bjinīṃ vinā // SoKss_12,34.107 //
iti rājñodite rājñyāṃ śraddhāvatyāmatīva ca /
sā mandāravatī jajñe sadyo madanamohitā // SoKss_12,34.108 //
tasthau citrapaṭanyastaṅiścalotphullalocanā /
adhiṣṭhiteva supteva vinidrā likhiteva ca // SoKss_12,34.109 //
tato mandāradevastāṃ sutāṃ dṛṣṭvā tathāvidhām /
aṅgīkṛtyaiva taddānaṃ sa taṃ dūtamapūjayat // SoKss_12,34.110 //
anyedyuḥ prāhiṇottaṃ ca pratidūtaṃ ca sa svakam /
vipraṃ kumāradattākhyaṃ mahāsenanṛpaṃ prati // SoKss_12,34.111 //
jagāda cobhāvapi tau gatvā tamalakeśvaram /
mama vākyānmahāsenaṃ rājānaṃ vadataṃ drutam // SoKss_12,34.112 //
sauhārdena mayā tāvatkanyā dattā tad ucyatām /
tvatputraḥ kimihāyātu kiṃ kanyātra prahīyatām // SoKss_12,34.113 //
iti rājñoktasaṃdeśau tataḥ pravahaṇena tau /
saha prayayaturdūtāvabdhimārgeṇa satvaram // SoKss_12,34.114 //
śaśāṅkapuramāsādya tataḥ sthalapathena tau /
prāpatustāṃ purīmṛddhāmalakāmalakāmiva // SoKss_12,34.115 //
upetya rājasadmātha praviśya ca yathocitam /
kṛtādaraṃ mahāsenaṃ rājānaṃ tāvapaśyatām // SoKss_12,34.116 //
taṃ ca mandāradevoktaṃ pratisaṃdeśamūcatuḥ /
rājñe tasmai sa ca śrutvā tuṣṭastau dvāvapūjayat // SoKss_12,34.117 //
pṛṣṭvā ca kanyājanmarkṣaṃ tasmāt tatpitṛdūtataḥ /
lagnaṃ vivāhe papraccha sūnoḥ sa gaṇakānnṛpaḥ // SoKss_12,34.118 //
te ca māsatraye śuklapañcamyāṃ māsi kārtike /
lagnaṃ tasmai vadanti sma śubhaṃ vadhvā varasya ca // SoKss_12,34.119 //
tasmiṃllagne vivāhaṃ ca sūnoś ca preṣaṇaṃ tadā /
tasmai mandāradevāya saṃdideśālakāpatiḥ // SoKss_12,34.120 //
haste kumāradattasya taddūtasyāparasya ca /
candrasvāmyabhidhānasya svasya lekhe 'bhilikhya saḥ // SoKss_12,34.121 //
tau ca dūtau tato gatvā lekhaṃ dattvā tathaiva ca /
haṃsadvīpeśvarasyāgre tasya sarvaṃ śaśaṃsatuḥ // SoKss_12,34.122 //
so 'pi rājā tathety uktvā candrasvāminamarcitam /
vyasṛjyattaṃ mahāsenadūtaṃ svasvāmino 'ntikam // SoKss_12,34.123 //
pratyāgate 'lakāṃ tasminnnuktakāryaviniścaye /
lagnapratīkṣās te tasthuḥ sarve 'pyubhayapakṣayoḥ // SoKss_12,34.124 //
tāvac ca haṃsadvīpe sā prākcitrapaṭadarśanāt /
jātānurāgā mandāravatī taṃ cirabhāvinam // SoKss_12,34.125 //
vivāhalagnaṃ buddhvā taṃ tāvatkālakramāsahā /
preyasyatyutsukā gāḍhaṃ saṃtepe madanāgninā // SoKss_12,34.126 //
aṅgāravarṣamaṅge ca candanair api lepanam /
padminīpatraśayyāpi saṃtaptasikatāstaraḥ // SoKss_12,34.127 //
dīpradāvānalaśikhāḥ sudhāṃśorapi raśmayaḥ /
tasyāḥ sundarasenotkacetaso vata jajñire // SoKss_12,34.128 //
maunasthā varjitāhārā virahavratamāśritā /
ākulāptasakhīpṛṣṭā kṛcchrādevam uvāca sā // SoKss_12,34.129 //
sakhi dūre vivāho me na ca śaknomi taṃ vinā /
varaṃ pratīkṣituṃ kālamalakādhipateḥ sutam // SoKss_12,34.130 //
dūro deśaś ca kālaś ca vicitrā ca gatirvidheḥ /
tad atra madhye ko vetti kiṃ kasyeha bhaviṣyati // SoKss_12,34.131 //
tanme martavyameveti vadantī virahāturā /
jagāma mandāravatī sadyaḥ sā viṣamāṃ daśām // SoKss_12,34.132 //
tadbuddhvā tatsakhīvaktrāttāṃ ca dṛṣṭvā tathāvidhām /
sabhāryo mantrayām āsa tatpitā saha mantribhiḥ // SoKss_12,34.133 //
rājā sa mittramasmākaṃ mahāseno 'lakāpatiḥ /
eṣā ca mandāravatī kālaṃ suḍhumihākṣamā // SoKss_12,34.134 //
tatkā trapā yathā cāstu tatraiva preṣyatāmiyam /
kāntāntikasthā dhṛtyā hi kālakṣepaṃ sahiṣyate // SoKss_12,34.135 //
ityālocya samāśvāsya tāṃ mandāravatīṃ sutām /
āropya ca pravahaṇe sadhanāṃ saparicchadām // SoKss_12,34.136 //
śubhe 'hani tato haṃsadvīpādambudhivartmanā /
vivāhahetorvidhivajjananīkṛtamaṅgalām // SoKss_12,34.137 //
vinītamatināmānaṃ saha dattvā svamantriṇam /
rājā mandāradevo 'sau visasarjālakāṃ prati // SoKss_12,34.138 //
tato dināni katicidyāvat pravahaṇena sā /
prayāti mandāravatī rājaputrī mahodadhau // SoKss_12,34.139 //
akasmāttāvaduttasthau garjañjaladataskaraḥ /
saśūtkāramaruddhoramuktadhārāśarotkaraḥ // SoKss_12,34.140 //
kṣaṇāc ca duramākṛṣya vidhineva balīyasā /
vātena tasyā vahanaṃ hanyamānamabhajyata // SoKss_12,34.141 //
magne tasmin parīvāre vinītamatinā saha /
mamajja tasyāḥ sakalaṃ bhāṇḍāgāraṃ mahodadhau // SoKss_12,34.142 //
sā tvabdhinā rājaputrī jīvantyevormibāhunā /
utkṣipya nītvā nikaṭe kṣiptā velāvane tadā // SoKss_12,34.143 //
kvābdhau pātaḥ kva cātyuccenormiṇā prāpaṇaṃ vane /
bhavitavyasya nāsādhyaṃ dṛśyate bata dṛśyatām // SoKss_12,34.144 //
tataḥ sā tādṛśī trastavihvalā vijane vane /
dṛṣṭvaikākinamātmānaṃ duḥkhābdhāvapatatpunaḥ // SoKss_12,34.145 //
kva prasthitāsmi kva prāptā kva ca me sa paricchadaḥ /
kva vinītamatirvṛttamakasmātkimidaṃ mama // SoKss_12,34.146 //
mandabhāgyā kva gacchāmi hā hatāsmi karomi kim /
uttāritā hatavidhe kimahaṃ jaladhestvayā // SoKss_12,34.147 //
hā tāta hāmba hā hāryaputra putrālakāpateḥ /
tvāmaprāpya vipadye 'haṃ paśya kiṃ trāyase na mām // SoKss_12,34.148 //
ityādi vilapantī ca sā mandāravatī bhṛśam /
prarurodāśrubhiś chinnahāramuktāphalopamaiḥ // SoKss_12,34.149 //
tāvac ca nātidūrasthāttatrāśramapadānmuniḥ /
ājagāma mataṅgākhyaḥ snātuṃ jalanidherjale // SoKss_12,34.150 //
sa bālabrahmacāriṇyā duhitrā yamunākhyayā /
anvitastamṛṣistasyāḥ śuśrāva ruditadhvanim // SoKss_12,34.151 //
upetya kṛpayā tāṃ ca dadarśa tanayāyutaḥ /
yuthabhraṣṭām iva mṛgīṃ dikṣu kṣiptārtalocanām // SoKss_12,34.152 //
kā tvaṃ vane 'tra te prāptiḥ kathaṃ kasmāc ca rodiṣi /
iti tāṃ ca sa papraccha maharṣiḥ snigdhayā girā // SoKss_12,34.153 //
tatas taṃ sakṛpaṃ dṛṣṭvā sā mandāravatī śanaiḥ /
āśvāsyākathayattasmai svavṛttāntaṃ trapānatā // SoKss_12,34.154 //
atha sa praṇidhāyaitāṃ mataṅgamunirabravīt /
rājaputri viṣādena kṛtaṃ dhṛtimavāpnuhi // SoKss_12,34.155 //
śirīṣapeśalāṅgīṃ tvāṃ bādhate kleśaviplavaḥ /
apekṣante hi vipadaḥ kiṃ pelavamapelavam // SoKss_12,34.156 //
bhavatī tvacirādeva patiṃ prāpsyatyabhīpsitam /
tadāgacchāśramaṃ tāvannātidūramito mama // SoKss_12,34.157 //
tatrānayā matsutāyā sahāssva svagṛhe yathā /
iti tāṃ sa samāśvāsya kṛtvā snānaṃ mahāmuniḥ /
nināya mandāravatīmāśramaṃ svaṃ sutānvitaḥ // SoKss_12,34.159 //
tatra sā saṃyatā tasthau bhartṛsaṃgamakāṅkṣiṇī /
paricaryāvinodena tasyarṣestatsutānvitā // SoKss_12,34.160 //
atrāntare cālakāyāṃ dināni gaṇayansadā /
tasyāṃ sa mandāravatīvivāhadivasonmukhaḥ // SoKss_12,34.161 //
kālaṃ sundaraseno 'pi cirotkaṇṭhākṛśo nayan /
āsīdāśvāsyamānaḥ svair mittraiścaṇḍaprabhādibhiḥ // SoKss_12,34.162 //
kramāc ca lagnadivase pratyāsanne pitā nṛpaḥ /
tasya yātrāsamārambhaṃ haṃsadvīpaṃ prati vyadhāt // SoKss_12,34.163 //
śubhe 'hni ca tataḥ prāyātkṛtaprasthānamaṅgalaḥ /
sainyaiḥ sundarasenaḥ kṣmāṃ kampayansa nṛpātmajaḥ // SoKss_12,34.164 //
gacchan krameṇa ca prāpa tuṣṭaḥ svasacivānvitaḥ /
tīrābharaṇam ambhodhe sa śaśāṅkapuraṃ puram // SoKss_12,34.165 //
tatra pratyudgato rājñā praśrayāvanatena saḥ /
buddhvā mahendrādityena praviveśānugaiḥ saha // SoKss_12,34.166 //
vātyāyamānarūpaśrīḥ paurastrīpadminīvane /
samāsasāda cārūḍhavāraṇo rājamandiram // SoKss_12,34.167 //
tatropacaritastena mahendrādityabhūbhujā /
pratipannānuyātreṇa sa viśaśrāma taddinam // SoKss_12,34.168 //
api vāridhimuttīrya tāmahaṃ prāpnuyāṃ priyām /
navoḍhāsulabhapremalajjāsādhvasaśīlinīm // SoKss_12,34.169 //
āliṅgyamānāṃ mā meti lapantīṃ śṛṇuyāṃ ca tām /
ityādibhir anaiṣīttāṃ yāminīṃ sa manorathaiḥ // SoKss_12,34.170 //
prātaścātraiva nagare sthāpayitvā svasainikam /
mahendrādityasahitaḥ kūlaṃ vārinidheryayau // SoKss_12,34.171 //
tatra tena samaṃ rājñā svayaṃ pravahaṇaṃ mahat /
ārurohaikamannāmbupūrṇaṃ svasacivair yutaḥ // SoKss_12,34.172 //
dvitīyasmin pravahaṇe rājaputraḥ paricchadam /
avaśyaneyaṃ saṃkṣiptaṃ samāropitavāṃś ca saḥ // SoKss_12,34.173 //
tato mukte pravahaṇe calavātapaṭadhvaje /
abhiprayayatuste dve diśaṃ dakṣiṇapaścimām // SoKss_12,34.174 //
dvitreṣv ahaḥ su yāteṣu gacchatoścāmbudhau tayoḥ /
akasmādudabhūttatra mahānutpātamārutaḥ // SoKss_12,34.175 //
aho vāyurapūrvo 'yamityāścaryavaśādiva /
vyāghūrṇante sma jaladhestaṭeṣu vanarājayaḥ // SoKss_12,34.176 //
vyatyastāś ca muhurvātādadharottaratāṃ yayuḥ /
vāridhervārinicayā bhāvāḥ kālakramādiva // SoKss_12,34.177 //
ākrandena samaṃ datte ratnair arghe mahābdhaye /
prayatnena sahāpāste karṇadhārair marutpaṭe // SoKss_12,34.178 //
muktāsu jivitāśābhiḥ saha sarvaiḥ sasaṃbhramaiḥ /
śilāsu śṛṅkhalābaddhāsvatigurvīṣu sarvataḥ // SoKss_12,34.179 //
taraṅgotkṣiptavikṣipte nāgabandhair ivāmbudhau /
prabhrematuḥ pravahaṇe prayuddha iva te ubhe // SoKss_12,34.180 //
tataḥ sundarasenastaddṛṣṭvā dhair yādivāsanāt /
calitastam uvācedaṃ mahendrādityabhūpatim // SoKss_12,34.181 //
mamāpuṇyair akāṇḍe vaḥ pralayo 'yam upasthitaḥ /
tan na śaknomyahaṃ draṣṭuṃ kṣipāmyātmānamambudhau // SoKss_12,34.182 //
ity uktvā svottarīyeṇa baddhvā parikaraṃ drutam /
sa rājaputro jaladhau tatrātmānamapātayat // SoKss_12,34.183 //
taddṛṣṭvā tadvayasyāste pañca caṇḍaprabhādayaḥ /
mahendrādityasahitāstatraivātmānamakṣipan // SoKss_12,34.184 //
bāhubhyāṃ ca tarantas te nadīnāṃ gatasaṃbhramāḥ /
sarve 'pītastato jagmurvikṣiptā vīcivegataḥ // SoKss_12,34.185 //
kṣaṇāc ca śānte pavane niḥśabdastimito 'mbudhiḥ /
dadau praśāntakopasya sajjanasya samānatām // SoKss_12,34.186 //
tāvac ca vātena kuto 'pyānītāṃ yānapātrikām /
prāpa sundaraseno 'tra sahito dṛḍhabuddhinā // SoKss_12,34.187 //
tamāruroha caikena samaṃ tena svamantriṇā /
sa jīvitapramayayor antardolāmivāparām // SoKss_12,34.188 //
tato diśamajānānaḥ payomayamivākhilam /
prabhraṣṭapauruṣaḥ paśyandevatāśaraṇastadā // SoKss_12,34.189 //
nāvā mandānukūlena daiveneva nabhasvatā /
saṃpreryamāṇayā tīraṃ prāpito 'bhūttribhir dinaiḥ // SoKss_12,34.190 //
tatastīravilagnāyāṃ tasyāmātmadvitīyakaḥ /
sthalaṃ ca jīvitāśāṃ ca samamadhyāruroha saḥ // SoKss_12,34.191 //
tatrasthaś ca samāśvasya dṛḍhabuddhim abhāṣata /
uttīrṇo 'py ambudherasmi pātālādapyadho gataḥ // SoKss_12,34.192 //
yato vikramaśaktiṃ taṃ taṃ ca vyāghraparākramam /
caṇḍaprabhaṃ bhīmabhujaṃ sacivāṃstāṃs tathāvidhān // SoKss_12,34.193 //
mahendrādityanṛpatiṃ taṃ cākāraṇabāndhavam /
vināśya sarvānadhunā kā śobhā jīvitena me // SoKss_12,34.194 //
ity uktavantaṃ taṃ mantrī dṛḍhabuddhirjagāda saḥ /
deva dhair yaṃ gṛhāṇa tvaṃ jāne kalyāṇamasti naḥ // SoKss_12,34.195 //
yathā hy āvāṃ tathā te 'pi tareyurjātu vāridhim /
śakyā hi kena niścetuṃ durjñānā niyatergatiḥ // SoKss_12,34.196 //
ityādi tat tad yāvat taṃ dṛḍhabuddhir bravīti saḥ /
tāvad ājagmatus tatra snānārthaṃ tāpasāv ubhau // SoKss_12,34.197 //
tau vilokya viṣaṇṇaṃ taṃ rājaputram upetya ca /
paripṛcchya ca vṛttāntaṃ sādhū sadayamūcatuḥ // SoKss_12,34.198 //
sumate nānyathābhāvaṃ balinaḥ pūrvakarmaṇaḥ /
api devāḥ kṣamāḥ kartuṃ sukhaduḥkhapradāyinaḥ // SoKss_12,34.199 //
hātumicchannato duḥkhaṃ dhīraḥ sukṛtamācaret /
sā hi pratikriyā tasya na śokaḥ śātanastanoḥ // SoKss_12,34.200 //
tadviṣādaṃ jahīhi tvaṃ śarīraṃ rakṣa dhair yataḥ /
śarīre sati ko nāma puruṣārtho na siddhyati // SoKss_12,34.201 //
kalyāṇalakṣaṇaścāsi bhāvyavaśyaṃ śubhaṃ tava /
ity uktvā tau samāśvāsya ninyatuḥ svāśramaṃ munī // SoKss_12,34.202 //
tatra kāṃścic ca divasān pratīkṣan sa nṛpātmajaḥ /
tasthau sundaraseno 'tha dṛḍhabuddhisamanvitaḥ // SoKss_12,34.203 //
atrāntare ca tanmantrī dorbhyāṃ bhīmabhujo 'mbudhim /
tīrtvā vikramaśaktiś ca dvau pṛthakprāpatustaṭam // SoKss_12,34.204 //
asmadvaduttarejjātu so 'pītyāśāvaśāc ca tau /
mahāṭavīṃ viviśatuścinvānau duḥkhamohitau // SoKss_12,34.205 //
śeṣau tatsacivau caṇḍaprabhavyāghraparākramau /
rājā mahendrādityaś ca tathaivottīrya vāridhim // SoKss_12,34.206 //
ārtāḥ sundarasenaṃ tamanviṣyaprāpya duḥkhitāḥ /
alabdhabhagnavahanāstacchaśāṅkapuraṃ yayuḥ // SoKss_12,34.207 //
tatas tau mantriṇau tatra taca prāksthāpitaṃ balam /
rudanto jñātavṛttāntā yayuḥ svāmalakāṃ purīm // SoKss_12,34.208 //
prāpteṣv arājatanayeṣv anuśocatsu teṣu sā /
ākrandaikamayī jajñe purī praruditaprajā // SoKss_12,34.209 //
mahāsenanṛpaścātra sadevīko niśamya tat /
sutodantaṃ na yatprāṇair jahe tadbalamāyuṣaḥ // SoKss_12,34.210 //
dehatyāgodyataṃ taṃ ca sadevīkaṃ nyavārayan /
sacivā vacanaistastair darśitāśopapattibhiḥ // SoKss_12,34.211 //
tataḥ sa nagarībāhye svayaṃbhvāyatane nṛpaḥ /
sūnoḥ pravṛttiṃ cinvānastapasyannāsta sānugaḥ // SoKss_12,34.212 //
tāvanmandāradevo 'pi haṃsadvīpe sa bhūpatiḥ /
jāmāturduhituścābdhipātodantamabudhyata // SoKss_12,34.213 //
śuśrāva cālakaprāptaṃ jāmātṛsacivadvayam /
mahāsenanṛpaṃ cāsthādhṛtaprāṇaṃ tapaḥ sthitam // SoKss_12,34.214 //
tataḥ so 'pi sutāśokakātaro maraṇodyamāt /
vārito mantribhistaistaisteṣu nyastabharo nṛpaḥ // SoKss_12,34.215 //
mahāsenanṛpasyāgātpārśvaṃ tasyālakāṃ purīm /
samaduḥkhasya sahito devyā kaṃdarpasenayā // SoKss_12,34.216 //
yadvijñātasutodantaniścayaḥ sa kariṣyati /
tadevāhaṃ samaṃ tena kariṣyāmīti niścitaḥ // SoKss_12,34.217 //
vijñātamandāravatīvṛttāntādhikaduḥkhinā /
mahāsenāvanīśena samāgamyānvaśocata // SoKss_12,34.218 //
tenaiva saha tatrāsīttapasyanniyatendriyaḥ /
mitāśī darbhaśayano haṃsadvīpeśvaro 'pi saḥ // SoKss_12,34.219 //
evaṃ dhātrā vikīrṇeṣu teṣu sarveṣvitas tataḥ /
māruteneva parṇeṣu prasthāya svāśramāttataḥ // SoKss_12,34.220 //
daivātsundaraseno 'tra mataṅgarṣyāśramasya saḥ /
tasya prāpāntikaṃ yatra sā mandāravatī sthitā // SoKss_12,34.221 //
tatra nānārasānekaparipakvaphalānataiḥ /
niruddhatīraṃ tarubhir dadarśācchajalaṃ saraḥ // SoKss_12,34.222 //
śrāntas tasmin kṛtasnāno bhuktasvāduphalas tataḥ /
dṛḍhabuddhisakho gatvā prāpaikāṃ vananimnagām // SoKss_12,34.223 //
tasyāstīreṇa gacchaṃś ca liṅgāyatanapārśvataḥ /
sa puṣpāvacayavyagrā dṛṣṭavān munikanyakāḥ // SoKss_12,34.224 //
tāsāṃ madhye dadarśaikāṃ kanyāṃ kokaikasundarīm /
kāntyā prakāśayantīṃ tajjyotsnayevākhilaṃ vanam // SoKss_12,34.225 //
vilokitena kurvāṇāṃ phullanīlotpalā diśaḥ /
tanvatīṃ caraṇanyāsair avanau nalinīvanam // SoKss_12,34.226 //
keyaṃ sahasranayanaprekṣaṇīyā kimapsarāḥ /
vanaśrīrathavā puṣpalagnāgrakarapallavā // SoKss_12,34.227 //
bahu divyāṅganāsargasiddhābhyāsena vedhasā /
etasyā nirmitamidaṃ nūnamatyadbhutaṃ vapuḥ // SoKss_12,34.228 //
tasyāścānuharatyeṣā citradṛṣṭākṛteraho /
priyāyā mama mandāravatyāḥ saiva bhavennu kim // SoKss_12,34.229 //
kathaṃ vaitatka sā haṃsadvīpe kvaitadvanāntaram /
tan na jānīmahe keyaṃ kutaḥ kutreha bhāminī // SoKss_12,34.230 //
iti rājasutastaṃ ca dṛḍhabuddhiṃ jagāda saḥ /
dṛḍhabuddhiś ca dṛṣṭvā tāṃ varakanyāṃ tadābravīt // SoKss_12,34.231 //
anyaiva deva kāpyasyā vanapuṣpamayeṣv api /
hārakāñcīkalāpādibhaṅgirābharaṇeṣviyam // SoKss_12,34.232 //
na cedaṃ jāyate rūpaṃ saukumāryaṃ ca kānane /
taddivyā rājakanyā vā kāpyeṣā narṣikanyakā // SoKss_12,34.233 //
uttiṣṭhāvaḥ kṣaṇaṃ jñātumiheti dṛḍhabuddhinā /
ukte tau tasthatus tatra pādapāntaritāvubhau // SoKss_12,34.234 //
tāvac coccitapuṣpāstā munikanyāstayā saha /
varakanyakayā snātuṃ saritaṃ tāmavātaran // SoKss_12,34.235 //
tatra tāsu jalakrīḍāpravṛttāsu vidhervaśāt /
grāheṇāgatya jagṛhe saivātra varakanyakā // SoKss_12,34.236 //
tadvilokyaiva tatkālaṃ kanyās tās trastavihvalāḥ /
cakrandur ārtās trāyadhvaṃ trāyadhvaṃ vanadevatāḥ // SoKss_12,34.237 //
eṣā hi mandāravatī snāntī nadyāmaśaṅkitam /
grāheṇāgatya tarasā gṛhītā hā vipadyate // SoKss_12,34.238 //
etac chrutvaiva kiṃ saiva syātpriyeti pradhāvya saḥ /
drutaṃ sundarasenastaṃ grāhaṃ kṣurikayāvadhīt // SoKss_12,34.239 //
mṛtyoriva mukhāttasmāddrutamutkṣipya rodhasi /
āśvāsayām āsa ca tāṃ sa mandāravatīṃ tataḥ // SoKss_12,34.240 //
sāpi tīrṇabhayā dṛṣṭvā subhagaṃ tamacintayat /
mahātmā prāṇadaḥ ko 'yaṃ mama bhāgyair ihāgataḥ // SoKss_12,34.241 //
citraṃ susadṛśaścaiṣa citradṛṣṭasya tasya me /
prāṇeśasyālakānāthatanayasya sujanmanaḥ // SoKss_12,34.242 //
api nāma sa eva syāddhigdhigduścintitaṃ mama /
īdṛśaḥ sa videśasthaḥ śāntaṃ mā bhūtkadācana // SoKss_12,34.243 //
tannānyapuruṣopānte sthātuṃ yuktaṃ mamādhunā /
vrajāmi taditaḥ svasti bhavatvasmai mahātmane // SoKss_12,34.244 //
iti saṃcintya mandāravatī prāha sma tāḥ sakhīḥ /
praṇamyaitaṃ mahābhāgameta yāmo 'dhunā vayam // SoKss_12,34.245 //
tac chrutvā bahusādhāro nāmaśravaṇamātrataḥ /
prāganucchinnasaṃdeho rājaputraḥ sa tatsakhīm // SoKss_12,34.246 //
ekāṃ sundaraseno 'tra papracchākhyāyatāṃ śubhe /
kasyātmajā kīdṛśīyaṃ sakhī vaḥ kautukaṃ hi me // SoKss_12,34.247 //
iti taṃ pṛṣṭavantaṃ sā munikanyaivam abhyadhāt /
rājño mandāradevasya haṃsadvīpapateriyam // SoKss_12,34.248 //
sutā mandāravatyākhyā kumārī rājasūnave /
dātuṃ sundarasenāya nīyamānālakāṃ purīm // SoKss_12,34.249 //
bhagnapravahaṇāmbhodhāvutkṣiptā vīcibhistaṭe /
ānīteha kila prāpya mataṅgamunināśramam // SoKss_12,34.250 //
evam ukte tayā harṣaviṣādākulitaṃ sakhā /
nṛtyansundarasenaṃ taṃ dṛḍhabuddhir uvāca saḥ // SoKss_12,34.251 //
diṣṭyādya mandāravatī devīlābhena vardhase /
saivaiṣā hi na yāsmākaṃ manorathapathe 'py abhūt // SoKss_12,34.252 //
ity uktvā sā sakhī tasyāḥ pṛcchantīrmunikanyakāḥ /
abodhayattaṃ vṛttāntaṃ tāḥ sakhīṃ tāmanandayan // SoKss_12,34.253 //
tataḥ sundarasenasya hāryaputretyudīrya sā /
papāta mandāravatī rudatī tasya pādayoḥ // SoKss_12,34.254 //
so 'py āśliṣya rurodaitāṃ rudatos tatra caitayoḥ /
arudan karuṇārdrāṇi kāṣṭhāny api tṛṇāny api // SoKss_12,34.255 //
gatvātha munikanyābhistābhiḥ sa śrāvito drutam /
ājagāma munis tatra mataṅgo yamunānvitaḥ // SoKss_12,34.256 //
so 'tra sundarasenaṃ tamāśvāsya caraṇānatam /
mandāravatyā sahitaṃ nināya nijamāśramam // SoKss_12,34.257 //
tadahaś ca tadātithyaviśrāntaṃ jātanirvṛtim /
anyedyuḥ sa tamāha sma rājaputraṃ mahāmuniḥ // SoKss_12,34.258 //
śvetadvīpe mayā putra gantavyaṃ kāryato 'dhunā /
tanmandāravatīyukto gaccha tvamalakāṃ prati // SoKss_12,34.259 //
tatra rājasutāmetāṃ pariṇīyānupālayeḥ /
suteti pratipannā hi tubhyameṣā mayārpitā // SoKss_12,34.260 //
suciraṃ cānayā sārdhaṃ pṛthvīrājyaṃ kariṣyasi /
sacivāṃś ca nijānsarvānacirāttānavāpsyasi // SoKss_12,34.261 //
ity uktvā savadhūkaṃ tamāmantrya nabhasā yayau /
muniryamunayā sākaṃ duhitrā sa svatulyayā // SoKss_12,34.262 //
tataḥ sundaraseno 'pi sa mandāravatīyutaḥ /
dṛḍhabuddhisahāyaś ca proccacālāśramāttataḥ // SoKss_12,34.263 //
prāpya vārinidhestīraṃ dadarśa nikaṭāgatam /
kenāpyadhiṣṭhitaṃ yūnā vaṇijā vahanaṃ laghu // SoKss_12,34.264 //
yayāce cāśrayaṃ tasminnadhvasaukaryalobhataḥ /
dṛḍhabuddhimukhenārāttatpatiṃ taṃ vaṇiksutam // SoKss_12,34.265 //
so 'pi tīre tathety asya vahanaṃ tad aḍhaukayat /
tāṃ mandāravatīṃ paśyan kuvaṇik smaramohitaḥ // SoKss_12,34.266 //
tataḥ sundaraseno 'tra tām āropyāgrataḥ priyām /
taṭasthitaḥ sann āroḍhum ātmanā yāvad icchati // SoKss_12,34.267 //
tāvat sa karṇadhārasya saṃjñāṃ kṛtvā vaṇigdrutam /
vahanaṃ cālayām āsa parastrīlolubhaḥ śaṭhaḥ // SoKss_12,34.268 //
krandadrājasutaṃ tac ca kṣaṇenādṛṣṭigocaram /
abhūtsundarasenasya vahanaṃ tasya paśyataḥ // SoKss_12,34.269 //
hā dhik cauraiḥ pramuṣito 'smīty ākrandan papāta saḥ /
vilapaṃś ca ciraṃ so 'tra jagade dṛḍhabuddhinā // SoKss_12,34.270 //
uttiṣṭha muñca vaiklavyaṃ nāyaṃ vīrocitaḥ kramaḥ /
ehi cauraṃ tamanveṣṭuṃ gacchāvo 'nena vartmanā // SoKss_12,34.271 //
āpatkāle ca kaṣṭe 'pi notsāhastyajyate budhaiḥ /
iti prabodhitastena kathaṃciddṛḍhabuddhinā /
tīrātsundaraseno 'bdherutthāya prasthito 'bhavat // SoKss_12,34.273 //
gacchan kramāc ca hā devi hā mandāravatīti saḥ /
vilapan sāśruniraśaṃ saṃtapto virahāgninā // SoKss_12,34.274 //
nirāhāraḥ sabāṣpaikadṛḍhabuddhiparicchadaḥ /
viveśa sonāda iva vyāmohena mahadvanam // SoKss_12,34.275 //
na cātra gaṇayām āsa sakhyus tasya vaco hitam /
tatra tatrābhyadhāvattu kevalaṃ dayitāmayaḥ // SoKss_12,34.276 //
unnidrapuṣpābharaṇā vaṇik caurāt palāyitā /
āgatā hi priyā sā syād iti phullāsu valliṣu // SoKss_12,34.277 //
bhayātsaronimagnā kiṃ vadanaṃ pakṣmalekṣaṇam /
unnamayyekṣate sā māmiti cābjeṣu sāliṣu // SoKss_12,34.278 //
kiṃ vyāharati saiṣātra mugdhā māṃ mañjubhāṣiṇī /
iti patralatācchannakokilākūjiteṣv api // SoKss_12,34.279 //
evaṃ pratipadaṃ muhyanyathārkeṇa tathendunā /
tāpyamānaḥ sa babhrāma tulyanaktaṃdinaściram // SoKss_12,34.280 //
kathaṃcinnirgatastasmādvanātsadṛḍhabuddhikaḥ /
rājaputro 'tha sa prāpa mārgabhraṣṭo mahāṭavīm // SoKss_12,34.281 //
udagrakhaḍgaviṣamāṃ siṃhādhiṣṭhānabhīṣaṇām /
senām iva sudurdarśāṃ dasyusenāniṣevitām // SoKss_12,34.282 //
tāṃ gāhamānaḥ sulabhānekapāyāṃ nirāśrayām /
durdaśām iva sa prāpi pulindair udyatāyudhaiḥ // SoKss_12,34.283 //
bhagavatyupahārārthaṃ cinvadbhiḥ puruṣān paśūn /
vindhyaketoḥ pulindendrasyājñayā tannivāsinaḥ // SoKss_12,34.284 //
videśo virahakleśo nīcātparibhavo 'pi saḥ /
anāhāro 'dhvasaṃtāpa iti pañcāgniviplave // SoKss_12,34.285 //
asṛjaddasyusaṃpātaṃ ṣaṣṭhamagnimaho vidhiḥ /
rājaputrasya tasyātra dhairyasyāntam avekṣitum // SoKss_12,34.286 //
sa cātmanā dvitīyas tān grahaṇārthaṃ pradhāvitān /
pṛṣatkavarṣiṇo dasyūn bahūn kṣurikayāvadhīt // SoKss_12,34.287 //
tadbuddhvā praiṣyata balaṃ rājñānyadvindhyaketunā /
tato 'pi subahūṃścaurānyuddhajño nijaghāna saḥ // SoKss_12,34.288 //
tataḥ sa savayasyo 'pi vraṇitaklāntamūrcchitaḥ /
baddhvā kārāgṛhe nītvā śabaraistair nicikṣipe // SoKss_12,34.289 //
tatra kīṭotkarākīrṇe jālakārālayāvile /
sūcyamānāhisaṃcāre nirmokair gartalambibhiḥ // SoKss_12,34.290 //
gulphadaghnocchaladdhūlāvākhukhātabilolbaṇe /
antaḥ kṣiptasthitānekabhītāpannajanākule // SoKss_12,34.291 //
nirayāṇāmivotpattidhāmni dvau tāvapaśyatām /
mantriṇau tadvadevādau baddhānītasthitāvubhau // SoKss_12,34.292 //
yau tau praviśatāṃ tadvadaṭavīṃ tīrṇavāridhī /
tamanveṣṭuṃ prabhuṃ bhīmabhujavikramaśaktikau // SoKss_12,34.293 //
tau rudantau parijñāya petatus tasya pādayoḥ /
so 'pi tau pratyabhijñātau kaṇṭhe bāṣpākulo 'grahīt // SoKss_12,34.294 //
tataḥ śataguṇībhūtaduḥkhāste 'nyonyadarśanāt /
āśvāsayadbhir aparair ūcire bandhanasthitaiḥ // SoKss_12,34.295 //
kṛtaṃ duḥkhena kiṃ śakyaṃ pūrvakarmātivartitum /
kiṃ na paśyatha sarveṣāṃ saha mṛtyum upasthitam // SoKss_12,34.296 //
āgāminyāṃ caturdaśyāṃ pulindakṣmābhṛtāmunā /
devyāḥ paśūpahārārthaṃ vayamete hi saṃbhṛtāḥ // SoKss_12,34.297 //
tatkiṃ śucā gatiścitrā jantuṣu krīḍato vidheḥ /
tadabhadraṃ yathā tadvaddadyādbhadraṃ sa eva vaḥ // SoKss_12,34.298 //
ity uktā bandhanasthaiste baddhāstatrāvatasthire /
kaṣṭaṃ niranurodhatvamāpadāṃ sumahatsvapi // SoKss_12,34.299 //
prāptāyāṃ ca caturdaśyāmatra rājājñayā tataḥ /
te sarve 'py upahārārthamanīyantāmbikāgṛham // SoKss_12,34.300 //
dīpajvālācalajjihvaṃ ghaṇṭālīdantamālayā /
vyāsaktavīraśirasā ghoraṃ mṛtyumukhaṃ yathā // SoKss_12,34.301 //
tatra sundarasenastāṃ dṛṣṭvāṃ devīṃ praṇamya saḥ /
bhaktiprahvena manasā stuvannevaṃ vyajijñapat // SoKss_12,34.302 //
dāritoddāmadaityena triśikhenāsravarṣiṇā /
śamitāsurasaṃtāpe praṇatābhayadāyini // SoKss_12,34.303 //
nirvāpaya prasannena locanenāmṛtaścyutā /
dṛṣṭā māṃ duḥkhadāvāgnidagdhaṃ devi namo 'stu te // SoKss_12,34.304 //
iti rājasute tasminvyāharatyeva tatra saḥ /
āgāt pūjayituṃ devīṃ vindhyaketuḥ pulindarāṭ // SoKss_12,34.305 //
taṃ dṛṣṭvaiva parijñāya bhillarājaṃ trapānataḥ /
sa tānsundarasenaḥ svānvayasyānsvair am abravīt // SoKss_12,34.306 //
aho saiṣa pulindendro vindhyaketurupaiti yaḥ /
tātasya pārśve sevārthaṃ bhuṅkte caitāṃ mahāṭavīm // SoKss_12,34.307 //
tad yad astu na vaktavyam asmābhir iha kiṃcana /
śreyān hi mānino mṛtyur nedṛgātmaprakāśanam // SoKss_12,34.308 //
iti mantrayate yāvat sakhibhiḥ sa nṛpātmajaḥ /
tāvat sa vindhyaketuḥ svānrājā bhṛtyānabhāṣata // SoKss_12,34.309 //
are pradarśayata taṃ pravīraṃ me mahāpaśum /
hatāḥ subahavo yodhā gṛhyamāṇena yena me // SoKss_12,34.310 //
tac chrutvaiva sa śuṣkāsṛgdigdho vraṇitadhūsaraḥ /
tasya sundaraseno 'gre tadbhṛtyaiḥ prāpito 'bhavat // SoKss_12,34.311 //
sa taṃ dṛṣṭvā pulindendraḥ parijñāya manāgiva /
brūhi kastvaṃ kutaśceti papraccha pariśaṅkitaḥ // SoKss_12,34.312 //
yo 'haṃ yataḥ kurudhvaṃ yatprastutaṃ kimanena vaḥ /
iti sundaraseno 'pi bhillendraṃ pratyuvāca tam // SoKss_12,34.313 //
tatas taṃ samyagālāpātpratyabhijñāya saṃbhramāt /
hā heti jalpannavanau vindhyaketuḥ papāta saḥ // SoKss_12,34.314 //
hā mahārāja pāpena mahāsena mayādhunā /
paśya yuṣmatprasādānāmucitaṃ kīdṛśaṃ kṛtam // SoKss_12,34.315 //
yatte prāṇasamaḥ sūnurnīto 'vasthāmihedṛśīm /
devaḥ sundaraseno 'yaṃ kuto 'pyevamihāgataḥ // SoKss_12,34.316 //
ityādyāśliṣya taṃ rājaputraṃ sa vyalapat tathā /
vindhyaketuryathā sarve 'py atrābhūvannudaśravaḥ // SoKss_12,34.317 //
etan na bahu yatpūrvaṃ pratyabhijñātavānasi /
rājaputramimaṃ paścādvṛtte 'rthe kiṃ vyadhāsyathāḥ // SoKss_12,34.318 //
tatko viṣādo harṣe 'sminnityāśvāsyata taiś ca saḥ /
hṛṣṭaiḥ sundarasenasya vayasyair bhillabhūpatiḥ // SoKss_12,34.319 //
tataś ca pādapatitaḥ sa rājā samamānayat /
prītyā sundarasenaṃ taṃ mocitākhilapuṃpaśum // SoKss_12,34.320 //
kṛtārcanaś ca nītvainaṃ svapallīṃ savayasyakam /
kramādupācaratpathyair ābaddhavraṇapaṭṭikam // SoKss_12,34.321 //
papraccha cehāgamanaṃ rājaputra kathaṃ nu te /
mahatkautukametaddhi mama tatkathyatāmiti // SoKss_12,34.322 //
tataḥ sundarasenena svavṛttānte 'nuvarṇite /
citrīyamāṇacetāstaṃ śabarendro jagāda saḥ // SoKss_12,34.323 //
kva mandāravatīhetoryātrā pātaḥ kva cāmbudhau /
kva mataṅgāśramaprāptiḥ kva tayā tatra saṃgamaḥ // SoKss_12,34.324 //
kvāpahāraś ca vaṇijā tasyā viśvāsataḥ punaḥ /
kva cāṭavīpraveśas te kopahāsrāya bandhanam // SoKss_12,34.325 //
kva cāsmābhiḥ pratyabhijñā mṛtyorāsyāc ca nirgamaḥ /
vicitravidhaye tasmai sarvathā vidhaye namaḥ // SoKss_12,34.326 //
tan na kāryā tvayā cintā kāntāṃ prati yato vidhiḥ /
yathedamakarotkartā tathaitadapi te drutam // SoKss_12,34.327 //
iti vādinamevaitaṃ pulindendraṃ drutāgataḥ /
nijasenāpatiḥ prītaḥ praviśyaivaṃ vyajijñapat // SoKss_12,34.328 //
devādāya dhanaṃ bhūri strīratnaṃ cātirūpavat /
praviṣṭaḥ sānugajanaḥ ko 'pyetāmaṭavīṃ vaṇik // SoKss_12,34.329 //
sa ca buddhvā mayā gatvā sabalena sahānugaḥ /
vaṣṭabhya sadhanastrīka ihānīto bahiḥ sthitaḥ // SoKss_12,34.330 //
tac chrutvā kiṃ vaṇiksa syātsā mandāravatī ca kim /
iti sundaraseno 'ntarvindhyaketuś ca dadhyatuḥ // SoKss_12,34.331 //
praveśyatāmihaivāsau strī cety uktavatostayoḥ /
prāveśayaccamūpastaṃ vaṇijaṃ tāṃ ca yoṣitam // SoKss_12,34.332 //
tato dṛṣṭvaiva tau so 'tra dṛḍhabuddhirabhāṣata /
saiva mandāravatyeṣā devī caiṣa ca durvaṇik // SoKss_12,34.333 //
hā devi gharmadagdheva latāvasthāmimāṃ katham /
gatāsyapuṣpābharaṇā viśuṣkādharapallavā // SoKss_12,34.334 //
iti krandati tasmiṃś ca dṛḍhabuddhau pradhāvya saḥ /
priyāṃ sundarasenastāṃ kaṇṭhe sarabhaso 'grahīt // SoKss_12,34.335 //
tato virahamālinyamaśrudhārājalena tau /
kṣālayantāvivānyonyaṃ priyau rurudatuściram // SoKss_12,34.336 //
athobhau tau samāśvāsya vindhyaketur uvāca tam /
vaṇijaṃ kiṃ tvayā dārā viśvas tasya hṛtā iti // SoKss_12,34.337 //
tato jagāda sa vaṇig bhayagadgadayā girā /
vṛthā mayedaṃ nāśāya kṛtameṣā tu rakṣitā // SoKss_12,34.338 //
nijenādharṣaṇīyena mahasaiva manasvinī /
vahnijvāleva na spraṣṭum apy asau śakitā mayā // SoKss_12,34.339 //
kiṃ ca nītvā nijaṃ deśaṃ śāntamanyuḥ prasāditā /
pariṇetumabhipretā pāpasyābhūdiyaṃ mama // SoKss_12,34.340 //
ity uktavantamādiṣṭavadhaṃ tenātra bhūbhujā /
so 'tha sundarasenas taṃ rarakṣa vaṇijaṃ vadhāt // SoKss_12,34.341 //
prāṇādhikaṃ tu tattasya dhanodrekamahārayat /
dine dine mriyante hi gatārthā na gatāsavaḥ // SoKss_12,34.342 //
evaṃ sundarasenena tasminvaṇiji mocite /
prāṇalābhena saṃtuṣṭe yathecchaṃ kṛpaṇe gate // SoKss_12,34.343 //
sa vindhyaketurādāya tāṃ mandāravatīṃ nṛpaḥ /
yuktāṃ sundarasenena svadevīmandiraṃ yayau // SoKss_12,34.344 //
tatrādiśya sa devīṃ tāṃ snānavastrānulepanaiḥ /
saṃmānya mandāravatīṃ tadvat snātamalaṃkṛtam // SoKss_12,34.345 //
svayaṃ sundarasenaṃ tam upaveśya varāsane /
prābhṛtair arcayām āsa muktāmṛgamadādibhiḥ // SoKss_12,34.346 //
cakre tayoś ca daṃpatyoḥ saṃgamādbhṛśamutsavam /
sa rājā muditāśeṣapranṛttaśabarāṅganam // SoKss_12,34.347 //
atha sundarasenastamanyedyurnṛpam abhyadhāt /
rūḍhaṃ vraṇair me siddhaṃ ca yatheṣṭaṃ tadito 'dhunā // SoKss_12,34.348 //
yāmo vayaṃ svanagarīṃ tātāya preṣayāśu tat /
lekhahāraṃ savṛttāntaṃ madāgamanaśaṃsinam // SoKss_12,34.349 //
ity ukto rājaputreṇa sa tena śabareśvaraḥ /
tathaiva dattasaṃdeśaṃ lekhahāraṃ visṛṣṭavān // SoKss_12,34.350 //
sa lekhahārako yāvattāṃ prāpnotyalakāṃ purīm /
tāvattatra mahāsenaḥ sadevīkaḥ sa bhūpatiḥ // SoKss_12,34.351 //
tasya sundarasenasya pravṛttyajñānaduḥkhitaḥ /
agnipraveśāyodyuktaḥ śaṃkarāyatanāgrataḥ // SoKss_12,34.352 //
abhūtkilānuśocadbhiḥ pauraiḥ parivṛto 'khilaiḥ /
taṃ dṛṣṭvā sa mahāsenaṃ nṛpatiṃ lekhahārakaḥ /
upājagāma śabaro dhāvannāveditātmakaḥ // SoKss_12,34.354 //
dhūlīlipto dhanuṣpāṇirlatātvagbaddhamūrdhajaḥ /
śyāmaḥ kaṭīnivasanaṃ bilvapattramayaṃ dadhat // SoKss_12,34.355 //
diṣṭyādya vardhase deva yanmandāravatīyutaḥ /
putraḥ sundarasenas te nistīryāmbhodhimāgataḥ // SoKss_12,34.356 //
asmatprabhor vindhyaketoḥ sa hi prāpyantikaṃ prabho /
tenaiva sākamāgantuṃ pravṛttaḥ preṣya māṃ puraḥ // SoKss_12,34.357 //
ity udīrya ca tasyātra rājñaḥ pādāntike nyadhāt /
lekhaṃ sa bhillabhūpālalekhahāro harañ śucam // SoKss_12,34.358 //
tato hṛṣṭair janaiḥ sarvaiḥ kṛte kalakalārave /
lekhe ca vācite jñāte yathāvṛtte mahādbhute // SoKss_12,34.359 //
satkṛtya lekhahāraṃ sa tyaktaśokaḥ kṛtotsavaḥ /
rājadhānīṃ mahāsenanṛpaḥ sarvaiḥ sahāviśat // SoKss_12,34.360 //
utsukaś ca tato 'nyedyuḥ sūnostasyāgamiṣyataḥ /
agrato bhavituṃ prāyāddhaṃsadvīpeśvarānvitaḥ // SoKss_12,34.361 //
cacāla caturaṅgaṃ ca balaṃ tasyāmitaṃ tathā /
asahyamardabhīteva cakampe vasudhā yathā // SoKss_12,34.362 //
tāvat sundaraseno 'pi svagṛhābhimukhaṃ tataḥ /
pratasthe bhillapallītaḥ sa mandāravatīsakhaḥ // SoKss_12,34.363 //
bandhanāgāralabdhena tena vikramaśaktinā /
sakhyā bhīmabhujenāpi yuktaḥ sadṛḍhabuddhikaḥ // SoKss_12,34.364 //
vātaraṃhohayārūḍhaḥ sahito vindhyaketunā /
pulindasainyaiḥ pṛthivīṃ tanmayīm iva darśayan // SoKss_12,34.365 //
gacchan katipayair eva dinair mārge dadarśa tam /
pitaraṃ saṃmukhāyātaṃ saparicchadabāndhavam // SoKss_12,34.366 //
tato 'varuhya turagātsānandair vīkṣito janaiḥ /
upetya pādayos tasya savayasyo 'patatpituḥ // SoKss_12,34.367 //
so 'pi taṃ putramālokya rākācandramivodadhiḥ /
ātmanyeva na māti sma harṣollāsataraṅgitaḥ // SoKss_12,34.368 //
dṛṣṭvā ca mandāravatīṃ tāṃ pādāvanatāṃ snuṣām /
ātmānaṃ kṛtinaṃ mene kulaṃ caiva nananda ca // SoKss_12,34.369 //
tāṃś ca trīn dṛḍhabuddhyādīn praṇatān putramantriṇaḥ /
tato 'dhikaṃ so 'bhyanandadvindhyaketuṃ ca taṃ nṛpaḥ // SoKss_12,34.370 //
atha sundaraseno 'pi pitrā tena niveditam /
natvā mandāradevaṃ taṃ śvaśuraṃ mumude param // SoKss_12,34.371 //
tau ca pūrvāgatau caṇḍaprabhavyāghraparākramau /
dṛṣṭvāṅghrilagnau sacivau pūrṇānmene manorathān // SoKss_12,34.372 //
tatkṣaṇaṃ cātra so 'pyāgānmahendrādityabhūpatiḥ /
śaśāṅkapurataḥ prītyā śrutavṛttāntaharṣulaḥ // SoKss_12,34.373 //
atha taiḥ samaṃ samagraiḥ sundarasenaḥ sa rājasutaḥ /
naḍakūbara iva rambhāṃ mandāravatīṃ vahandayitām // SoKss_12,34.374 //
alakāpurīmayāsīnnijavasatiṃ vāhanottamārūḍhaḥ /
sakalasamṛddhiniketanabhūmiṃ bhūyiṣṭhapuṇyajanām // SoKss_12,34.375 //
tasyāṃ ca vātāyanasaṃśritābhir netrotpalaiḥ paurajanāṅganābhiḥ /
ākīryamāṇaḥ priyayā sametaḥ sa rājadhānīṃ svapiturviveśa // SoKss_12,34.376 //
ānandabāṣpākulalocanāyāḥ praṇamya mātuścaraṇau ca tatra /
sa rājaputro 'khilabandhubhṛtyabaddhotsavaṃ taṃ divasaṃ nināya // SoKss_12,34.377 //
athāparedyurgaṇakopadiṣṭe lagne sa tasyāścirakāṅkṣitaṃ tam /
jagrāha pāṇiṃ janakārpitāyā mandāravatyā naranāthasūnuḥ // SoKss_12,34.378 //
dadau ca tasmai śvaśuro mahārghāṇyaputrako mandaradevabhūpaḥ /
ratnāni bhūyāṃsi nijaṃ ca rājyaṃ prītaḥ svadehottarakālabhāvi // SoKss_12,34.379 //
cakāra cecchāvibhavānurūpaṃ pitā mahāsenanṛpaś ca tasyā /
adugdhaguṃ mocitabandhanasthaṃ mahotsavaṃ vṛṣṭahiraṇyavastram // SoKss_12,34.380 //
dṛṣṭvātha mandāravatīsamāgamāt kṛtārthatāṃ sundarasenamāgatam /
pramodamāsevya ca tadvivāhajaṃ pragītanṛtyannikhilāṅganāgaṇam // SoKss_12,34.381 //
yayau mahāsenamahībhṛtārcitaḥ svamaṇḍalaṃ mandaradevabhūpatiḥ /
śaśāṅkapūrvaṃ ca puraṃ sa pārthivaḥ sa vindhyaketuś ca mahāṭavīpatiḥ // SoKss_12,34.382 //
tato 'tra yāteṣu dineṣu sadguṇaṃ prajāpriyaṃ sundarasenamātmajam /
avekṣya rājye ca niveśya taṃ nije vanaṃ mahāsenanṛpo jagāma saḥ // SoKss_12,34.383 //
saṃprāpya rājyamatha sundarasenadevaḥ so 'pi svabāhubalanirjitavair ivargaḥ /
tair mantribhiḥ saha mahīmakhilāṃ śaśāsa mandāravatyadhigamaprasaratpramodaḥ // SoKss_12,34.384 //
iti tatra sarastīre vyākhyāya kathāṃ mṛgāṅkadattāya /
sa vyāghrasenanāmā sacivo nijagāda taṃ bhūyaḥ // SoKss_12,34.385 //
etatsa kaṇvo munirāśramāntaḥ kathādbhutaṃ varṇitavān prabho naḥ /
kathāvasāne ca dayālur asmān āśvāsayann evam asāv avocat // SoKss_12,34.386 //
tatputrakāḥ suviṣamāṇi duruttarāṇi kṛcchrāṇi dhīrahṛdayāḥ kila ye sahante /
te prāpnuvanti param ittham abhīpsitāni nānye tu ye galitasattvaviluptaceṣṭāḥ // SoKss_12,34.387 //
tasmādimāṃ tyajata viklavatāṃ prayāta yuṣmākam apy adhipatiḥ sa mṛgāṅkadattaḥ /
saṃprāptasarvasacivaḥ suciraṃ pṛthivyāṃ rājyaṃ kariṣyati sametya śaśāṅkavatyā // SoKss_12,34.388 //
iti tena vayaṃ maharṣiṇoktā dhṛtimālambya niśāṃ ca tatra nītvā /
calitāstata āśramādavāptāḥ kramaśaḥ kānanametadadhvakhinnāḥ // SoKss_12,34.389 //
iha cātitṛṣā kṣudhā ca taptāḥ phalahetorgaṇanāthavṛkṣametam /
adhiruhya phalatvam eva yātās tapasā deva tavādya mocitāḥ smaḥ // SoKss_12,34.390 //
ity asmākaṃ nāgaśāpopanīto vṛttānto 'yaṃ tvadviyoge caturṇām /
kṣīṇe śāpe cādhunāsmābhir etair yuktaḥ sarvaiḥ kāryasiddhyai prayāhi // SoKss_12,34.391 //
etanmṛgāṅkadatto nijasacivādvyāghrasenataḥ śrutvā /
lābhe śaśāṅkavatyā labdhadhṛtistāṃ niśāmanayat // SoKss_12,34.392 //
iti mahākaviśrīsomadevabhaṭṭaviracite kathāsaritsāgare śaśāṅkavatīlambake catustriṃśas taraṅgaḥ /
pañcatriṃśas taraṅgaḥ /
tataḥ prāptaḥ samutthāya tasmād varasaras taṭāt /
mṛgāṅkadattaḥ sacivair aśeṣair militaiḥ saha // SoKss_12,35.1 //
yuktaḥ śrutadhinā tena prāyādujjayinīṃ prati /
sa śaśāṅkavatīṃ prepsurnatvā taṃ vighnajiddrumam // SoKss_12,35.2 //
tatastāstā vanabhuvo bhūyo 'nekaśatahradāḥ /
tamālaśyāmalābhogā ghanāgamaniśā iva // SoKss_12,35.3 //
anyāś ca vicaradbhīmamattebhābhagnakīcakāḥ /
viparītārjunākārā virāṭanagarīnibhāḥ // SoKss_12,35.4 //
girīndrakaṃdarāścaiva śuddhāḥ puṣpavatīrapi /
krūrasattvāśritāḥ śāntair munibhiḥ saṃśritā api // SoKss_12,35.5 //
atikramya kramādvīraḥ sa sarvasacivānvitaḥ /
prāpadujjayinīpuryāḥ saṃnikarṣaṃ nṛpātmajaḥ // SoKss_12,35.6 //
tato gandhavatīṃ prāpya nadīṃ snānahṛtaklamaḥ /
tīrtvā ca tāṃ mahākālaśmaśānaṃ prāpa sānugaḥ // SoKss_12,35.7 //
dadarśa tac ca nānāsthikapālaśakalākulam /
dhṛtamānuṣakaṅkālakarālaṃ vīrasevitam // SoKss_12,35.8 //
bahubhūtagaṇākīrṇamākrīḍaḍḍākinīpriyam /
mahābhairava māsannacitādhūmamalīmasam // SoKss_12,35.9 //
tadatikramya cāpaśyatsa tāṃ yugapurātanīm /
purīmujjayinīṃ guptāṃ karmasenena bhūbhujā // SoKss_12,35.10 //
adhiṣṭhitapratolīkāṃ rakṣibhir vividhāyudhaiḥ /
pravīrakulajānekarājaputrābhir akṣitaiḥ // SoKss_12,35.11 //
girīndraśikharākāraiḥ prākāraiḥ pariveṣṭitām /
duṣpraveśāmavijñātair hastyaśvarathasaṃkulām // SoKss_12,35.12 //
vilokya tādṛśīṃ tāṃ ca sarvato 'py atidurgamām /
mṛgāṅkadatto vimanāḥ sacivānsvānuvāca saḥ // SoKss_12,35.13 //
kaṣṭaṃ kleṃśaśatair evamabhavyasyāgatasya me /
praveśa eva nāstīha priyāprāptau tu kā gatiḥ // SoKss_12,35.14 //
tac chrutvā te 'py avocaṃstaṃ kimeṣā pratibhāti te /
asmākamiyatāṃ deva balasādhyā mahāpurī // SoKss_12,35.15 //
upāyo 'tra vicetavyaḥ sa cāvaśyaṃ bhaviṣyati /
daivatair bahuśo hyetadādiṣṭaṃ vismṛtaṃ katham // SoKss_12,35.16 //
ity uktaḥ sacivais tasyā nagaryā bahir eva saḥ /
mṛgāṅkadatto divasān kāṃścit tasthau paribhraman // SoKss_12,35.17 //
prāksiddhamatha vetālaṃ dadhyau vikramakesarī /
tanmantrī vāsabhavanāttatpriyākarṣaṇecchayā // SoKss_12,35.18 //
so 'pi kṛṣṇacchaviḥ prāṃśuruṣṭragrīvo gajānanaḥ /
mahiṣāṅghrirulūkākṣo vetālaḥ kharakarṇakaḥ // SoKss_12,35.19 //
etya tatra praveṣṭuṃ yanna śaśāka jagāma tat /
śaṃbhorvarāttāṃ nagarīṃ nākrāmanti tathāvidhāḥ // SoKss_12,35.20 //
athāmātyair vṛtaṃ khinnaṃ praveśonmukhacetasam /
mṛgāṅkadattaṃ śrutadhirnītijñaḥ so 'bravīddvijaḥ // SoKss_12,35.21 //
kiṃ deva nītitattvajño 'py ajānanniva muhyasi /
svaparāntaramaprekṣya mataḥ kasyeha vikramaḥ // SoKss_12,35.22 //
ekaikasminnagaryāṃ hi dvāreṣv asyāṃ caturṣvapi /
kuñjarāṇāṃ sahasre dve vājināṃ pañcaviṃśatiḥ // SoKss_12,35.23 //
rathānāṃ daśalakṣaṃ ca padātīnāṃ divāniśam /
saṃnaddhamāste rakṣārthaṃ vīrādhiṣṭhānadurjayam // SoKss_12,35.24 //
tan naḥ katipayānāṃ yatsahasātra praveśanam /
paraṃ pataṅgavṛttiḥ sā nārthasiddhistu kācana // SoKss_12,35.25 //
sainyenāpi ca nālpena yuktā kṣeptum iyaṃ purī /
hastipādātayuddhaṃ tadvirodho 'dhibalena yat // SoKss_12,35.26 //
tanmāyābaṭunā tena pulindapṛthivībhṛtā /
suhṛdā narmadāgrāhabhayāttrātena dāruṇāt // SoKss_12,35.27 //
tanmittreṇa ca mātaṅgarājenātibalīyasā /
tena durgapiśācena tatsaṃbandhānurāgiṇā // SoKss_12,35.28 //
kirātarājena yathā bālasabrahmacāriṇā /
śaktirakṣitasaṃjñena tena vikramaśālinā // SoKss_12,35.29 //
sametya sabalaiḥ sarvaiḥ sainyapūritadiṅmukhaḥ /
samyaksahāyasaṃpannaḥ sādhayaitatsamīhitam // SoKss_12,35.30 //
kirātarājaś ca sa te dūtāgamanasaṃvidam /
pratīkṣamāṇaḥ sthita ityetatte vismṛtaṃ katham // SoKss_12,35.31 //
māyābaṭuś ca mātaṅgarājādeśāgato dhruvam /
sajjastena sahaivāste saṃvittasya kṛtā hy asau // SoKss_12,35.32 //
tattasya mātaṅgapatervindhyadakṣiṇapārśvagam /
nivāsakoṭṭaṃ gacchāmaḥ karabhagrīvanāmakam // SoKss_12,35.33 //
tatraivāhūyate rājā kair ātaḥ śaktirakṣitaḥ /
tataḥ saṃbhūya sarvaistair udyogaḥ siddhaye śubhaḥ // SoKss_12,35.34 //
śrutvaitac chrutadhervākyamarthavatprājñasaṃmatam /
mṛgāṅkadattaḥ sāmātyas tatheti śraddadhetarām // SoKss_12,35.35 //
anyedyuś ca namaskṛtya guṇibandhuṃ dhṛtodayam /
pradarśitāśaṃ viśvasya nabhonityādhvagaṃ ravim // SoKss_12,35.36 //
uccacāla tato vindhyapārśvaṃ taṃ dakṣiṇaṃ prati /
tasya durgapiśācasya mātaṅgendrasya ketanām // SoKss_12,35.37 //
tanmantriṇaś ca sa vyāghraseno bhīmaparākramaḥ /
guṇākaro meghabalaḥ samaṃ vimalabuddhinā // SoKss_12,35.38 //
sa vicitrakathaḥ sthūlabāhurvikramakesarī /
pracaṇḍaśaktiḥ śrutadhirdṛḍhamuṣṭistamanvaguḥ // SoKss_12,35.39 //
taiḥ samaṃ so 'tivistīrṇā nijacceṣṭā ivāṭavīḥ /
gahanāṃś ca vanoddeśānsvābhiprāyāniva kramāt // SoKss_12,35.40 //
atikrāmansarastīratarumūlaniśāśrayaḥ /
prāpyāruroha vindhyādrimātmacittamivonnatam // SoKss_12,35.41 //
tasyāgrāddakṣiṇaṃ pārśvamavaruhya ca dūrataḥ /
dantidattājinacitā bhillapallīrvilokayan // SoKss_12,35.42 //
kutra syādāspadaṃ tasya mātaṅgādhipateriha /
kuto jñāsyāma ityantardadhyau rājasuto 'tra saḥ // SoKss_12,35.43 //
tāvac ca saṃmukhāyātam ekaṃ munikumārakam /
sa dadarśa sahāmātyaiḥ papraccha ca kṛtānatiḥ // SoKss_12,35.44 //
api jānāsi kutreha gṛhaṃ mātaṅgabhūpateḥ /
saumya durgapiśācasya draṣṭavyo vartate hi naḥ // SoKss_12,35.45 //
tac chrutvā sa jagādaivaṃ sādhustāpasaputrakaḥ /
itaḥ pañcavaṭītyasti pradeśaḥ krośamātrake // SoKss_12,35.46 //
nātidūre ca tasyābhūdagastyasyāśramo muneḥ /
nākataḥ pātitotsiktanahuṣendrasya helayā // SoKss_12,35.47 //
yatra pitrājñayopāttavanavāsaḥ salakṣmaṇaḥ /
sītayānugato rāmo munimanvāsta taṃ ciram // SoKss_12,35.48 //
rakṣovināśapiśunau candrārkaviva yatra saḥ /
āskandituṃ pravṛtto 'bhūtkabandho rāmalakṣmaṇau // SoKss_12,35.49 //
yatra yojanabāhoś ca rāmo bhujamapātayat /
agastyaprārthanāyātanahuṣājagaropamam // SoKss_12,35.50 //
yatra meghāgame 'dyāpi śrutvā jaladharadhvanim /
smaranto rāmakodaṇḍaravasyāmbararodhinaḥ // SoKss_12,35.51 //
vīkṣya viṣvagdiśaḥ śūnyā gṛhṇantyudbāṣpalocanāḥ /
jānakīvardhitāḥ śaṣpakavalaṃ na jaranmṛgāḥ // SoKss_12,35.52 //
hataśeṣāniva trātuṃ hariṇānyatra rāghavam /
jahāra hemahariṇo vaidehīvirahapradaḥ // SoKss_12,35.53 //
kāverīvāribahale yatrānekamahāhrade /
pītvodgīrṇamivāgastyenābdhipāthaḥ pade pade // SoKss_12,35.54 //
tasyāśramasya nātyantadūre vindhyasya sānuni /
karabhagrīvanāmāsti koṭṭaḥ kuṭiladurgamaḥ // SoKss_12,35.55 //
tatra prativasatyantarbhūpālānirjito balī /
sa mātaṅgapatirdurgapiśācaścaṇḍavikramaḥ // SoKss_12,35.56 //
dhanurdharāṇāṃ lakṣasya teṣāmadhipatiś ca saḥ /
yodhapañcaśatī yeṣāmekaikamanudhāvati // SoKss_12,35.57 //
tair dasyubhiḥ sa muṣṇāti sārthāndalayati dviṣaḥ /
bhuṅkte mahāṭavīṃ caitāṃ tāṃstānagaṇayannṛpān // SoKss_12,35.58 //
etan munisutāc chrutvā tam āmantrya sa sānugaḥ /
mṛgāṅkadattas tenaiva mārgeṇa tvaritaṃ yayau // SoKss_12,35.59 //
prāpac ca tasya karabhagrīvasya nikaṭaṃ kramāt /
mātaṅgarājakoṭṭasya bhillapallīsamākulam // SoKss_12,35.60 //
dadarśādūrataścātra śabaraughānitas tataḥ /
barhibarhebhadaśanavyāghracarmamṛgāmiṣān // SoKss_12,35.61 //
tiryañca iva jīvanti paśyatāraṇyavṛttayaḥ /
citraṃ tadapyamī durgapiśācaṃ bruvate prabhum // SoKss_12,35.62 //
nāstyevārājakaṃ kiṃcidbata ko'pi prajāsvaho /
rājaśabdaḥ suraiḥ sṛṣṭo mātsyanyāyabhayādayam // SoKss_12,35.63 //
evaṃ mṛgāṅkadattas tān bhillān vīkṣya sakhīn bruvan /
yāvat sa karabhagrīvakoṭṭamārgaṃ vivitsati // SoKss_12,35.64 //
tāvanāyābaṭos tasya tatrādāvabhyupeyuṣaḥ /
taṃ pūrvadṛṣṭaṃ dadṛśuścārāḥ śabarabhūbhṛtaḥ // SoKss_12,35.65 //
te māyābaṭave tasmai gatvā sadyo nyavedayan /
tadāgamaṃ sasainyaś ca so 'pi pratyujjagāma tam // SoKss_12,35.66 //
nikaṭībhūya dṛṣṭvā ca muktavāhaḥ pradhāvya saḥ /
papāta pādayos tasya rājasūnoḥ pulindarāṭ // SoKss_12,35.67 //
kṛtakaṇṭhagrahaṃ rājā sa pṛṣṭakuśalaś ca tam /
sāmātyaṃ vāhanārūḍhamanaiṣītkaṭakaṃ nijam // SoKss_12,35.68 //
prāhiṇoc ca pratīhāraṃ tadāgamanaśaṃsinam /
tasmai mātaṅgarājāya nijaṃ sa śabarādhipaḥ // SoKss_12,35.69 //
ājagāma ca mātaṅgarājaḥ so 'pi svadeśataḥ /
drutaṃ durgapiśāco 'tra nāmno bibhradyathārthatām // SoKss_12,35.70 //
śilākūṭakaṭhorāṅgastamālamalinacchadhiḥ /
pulindāśritapāpaś ca vindhyācala ivāparaḥ // SoKss_12,35.71 //
bhrukuṭyā bhīṣaṇamukhaḥ prakṛtyaiva triśākhayā /
svīkartuṃ vindhyavāsinyā triśūleneva cihnitaḥ // SoKss_12,35.72 //
taruṇaḥ kṣapitāśeṣavayā apyasudarśanaḥ /
kṛṣṇo 'py ananyasevī ca bhūbhṛtpādopajīvyapi // SoKss_12,35.73 //
navābhra iva māyūrapicchacitradhanurdharaḥ /
hiraṇyākṣa ivoddāmavarāhakṣatavigrahaḥ // SoKss_12,35.74 //
ghaṭotkaca ivotsiktabhīmarūpadharo balī /
kalikāla ivādharmaniratocchṛṅkhalaprajaḥ // SoKss_12,35.75 //
āyayau ca balābhogastasyāpūritabhūtalaḥ /
mukto 'rjunabhujāsaṅgātpravāha iva nārmadaḥ // SoKss_12,35.76 //
śilākalāpo luṭhitaḥ kimañjanagirerayam /
kimutākālakalpāntameghaughaḥ patito bhuvi // SoKss_12,35.77 //
iti śaṅkāṃ sa vidadhaccaṇḍālānīkinīcayaḥ /
prasasarpāsitacchāyāmalinīkṛtadiṅmukhaḥ // SoKss_12,35.78 //
upagamya ca tatsvāmī dūrānnyastaśirāḥ kṣitau /
mṛgāṅkadattaṃ taṃ durgapiśācaḥ praṇanāma saḥ // SoKss_12,35.79 //
uvāsa cādya devī me prasannā vindhyavāsinī /
ucitocitavaṃśo yadgṛhān prāpto bhavān mama // SoKss_12,35.80 //
taddhanyo 'smi kṛtārtho 'smīty uktvā tasmādupāyanam /
mātaṅgarājaḥ sa dadau muktākastūrikādikam // SoKss_12,35.81 //
so 'py abhyanandat prītyā taṃ rājaputro yathocitam /
tatas tatraiva sarve te cakruḥ senāniveśanam // SoKss_12,35.82 //
ālānabaddhair dviradaisturagair mandurāśritaiḥ /
kṛtāspadaiś ca pādātaiḥ sthagitā sā mahāṭavī // SoKss_12,35.83 //
ājanmāpūrvanagarībhāvasaṃprāptisaṃpadā /
ghūrṇamāneva tatkālaṃ naiva svātmanyavartata // SoKss_12,35.84 //
tato 'tra kānanodyāne vihitasnānamaṅgalam /
kṛtāhāraṃ sukhāsīnamekānte sacivānvitam // SoKss_12,35.85 //
māyābaṭau sthite durgapiśāca sa kathāntare /
mṛgāṅkadattamavadatprītipraśrayapeśalam // SoKss_12,35.86 //
māyābaṭurayaṃ rājā bahukālamihāgataḥ /
tvannideśapratīkṣaḥ sansvāminsākaṃ mayā sthitaḥ // SoKss_12,35.87 //
tadrājaputra yuṣmābhiḥ kutra sthitam iyac ciram /
kiṃ kṛtaṃ ceti kāryaṃ svam asmān bodhayatādhunā // SoKss_12,35.88 //
etattadvacanaṃ śrutvā rājaputro jagāda saḥ /
tadā māyābaṭorasya gṛhādvimalabuddhinā // SoKss_12,35.89 //
guṇākareṇa ca samaṃ prāpya bhīmaparākramam /
gatvā śrutadhiyā sākaṃ cinvatānyānsakhīnmayā // SoKss_12,35.90 //
prāptaḥ pracaṇḍaśaktiś ca vicitrakatha eṣa ca /
mārgakrameṇa caiṣo 'pi tato vikramakesarī // SoKss_12,35.91 //
tato varasarastīre prāpya vighneśapādapam /
phalārthamadhiruhyaite tacchāpātphalatāṃ gatāḥ // SoKss_12,35.92 //
ārādhyātha gaṇeśaṃ taṃ kathaṃcinmocitā mayā /
śeṣāścādau tathābhūtās tatra muktās tathaiva me // SoKss_12,35.93 //
dṛḍhamuṣṭirayaṃ vyāghrasenameghabalāvimau /
sthūlabāhurasau ceti catvāraḥ sacivā ime // SoKss_12,35.94 //
dṛḍhamuṣṭirayaṃ vyāghrasenameghabalāvimau /
sthūlabāhurasau ceti catvāraḥ sacivā ime // SoKss_12,35.95 //
etaiḥ prāptaiḥ samaṃ sarvair ahamujjayinīmagām /
sainyahīnasya cābhūnme na dūtapreṣaṇārhatā // SoKss_12,35.96 //
tataḥ saṃmantrya yuṣmākamāgatā nikaṭaṃ vayam /
idānīṃ siddhaye yūyaṃ pramāṇamiha naḥ sakhe // SoKss_12,35.97 //
evaṃ mṛgāṅkadattena svavṛttānte 'bhyudīrite /
so 'tha urgapiśācastaṃ samāyābaṭurabravīt // SoKss_12,35.98 //
dhīro bhava kiyatkāryametadasmābhir añjasā /
prāṇāḥ prathamamevaite tvadartham upakalpitāḥ // SoKss_12,35.99 //
ānayāmo 'tra taṃ baddhvā karmasenaṃ mahībhṛtam /
prasahya ca harāmo 'sya tāṃ śaśāṅkavatīṃ sutān // SoKss_12,35.100 //
iti mātaṅgarājena samāyābaṭunodite /
mṛgāṅkadattaḥ saprītibahumānamabhāṣata // SoKss_12,35.101 //
kiṃ na saṃbhāvyate yuṣmāsviyameva hi vakti vaḥ /
pratipannasuhṛtkāryanirvāhaṃ dhīrasattvatā // SoKss_12,35.102 //
dārḍhyaṃ vindhyādritaḥ śauryaṃ vyāghrebhyo miśrarāgitām /
vanābjinībhyaś cādāya yūyaṃ dhātreha nirmitāḥ // SoKss_12,35.103 //
tadvicārya yathāyuktaṃ kurudhvam iti vādini /
mṛgāṅkadatte dinakṛdviśaśrāmāstamastake // SoKss_12,35.104 //
tatas tatra triyāmāṃ tāṃ skandhāvāre viśaśramuḥ /
te karmāntikakḷpteṣu niveśeṣu yathocitam // SoKss_12,35.105 //
prātar mṛgāṅkadattaś ca visasarja guṇākaram /
kirātarājamānetuṃ suhṛdaṃ śaktirakṣitam // SoKss_12,35.106 //
tena gatvoktavṛttāntaḥ svalpair eva dinaiś ca saḥ /
tadyukto 'timahāsainyaḥ kirātapatirāyayau // SoKss_12,35.107 //
padātilakṣadaśakaṃ dve lakṣe vājināmapi /
mahāvīrādhirūḍhānāmayutaṃ mattadantinām // SoKss_12,35.108 //
aṣṭāśītisahasrāṇi rathānāṃ ca mahīpatim /
anvāyayur dhvajacchattrasaṃchāditanabhāṃsi tam // SoKss_12,35.109 //
mṛgāṅkadattaś ca mudā pratyudgamyābhipūjya tam /
prāveśayatsakaṭakaṃ sasuhṛtsacivo nṛpam // SoKss_12,35.110 //
tāvanmātaṅgarājasya ye 'py anye mittrabāndhavāḥ /
māyābaṭoś ca taddattadūtāḥ sarve 'py upāyayuḥ // SoKss_12,35.111 //
vavṛdhe ca lasannādaḥ saṃmiladvāhinīśataḥ /
mṛgāṅkadattahṛdayānandaḥ śibiravāridhiḥ // SoKss_12,35.112 //
muktāmṛgamadair vastrair māṃsabhāraiḥ phalāsavaiḥ /
tānsa durgapiśāco 'tra nṛpatīnsamamānayat // SoKss_12,35.113 //
snānānulepanāhārapānaśayyādyanuttamam /
sarvebhyaḥ śabarādhīśo māyābaṭurupāharat // SoKss_12,35.114 //
mṛgāṅkadattaś caikatra bubhuje nikhilaiḥ saha /
tair yathocitabhūbhāgeṣūpaviṣṭair nareśvaraiḥ // SoKss_12,35.115 //
api mātaṅgarājaṃ taṃ so 'gre dūrādabhojayat /
kāryaṃ deśaś ca kālaś ca garīyānna punaḥ pumān // SoKss_12,35.116 //
viśrānte ca navāyāte kirātādibale tataḥ /
mṛgāṅkadattaḥ so 'nyedyurdantidantāsanasthitaḥ // SoKss_12,35.117 //
asthāne rājalokasya yathārhakṛtasatkriyaḥ /
vijanīkṛtya mātaṅgarājādīnsuhrado 'bravīt // SoKss_12,35.118 //
idānīṃ kālahāraḥ kiṃ kriyate kiṃ na gamyate /
anena sarvasainyena śīghramujjayinīṃ prati // SoKss_12,35.119 //
tac chrutvā śrutadhīrvipro rājaputraṃ jagāda tam /
śṛṇu deva vadāmyatra yathā nītividāṃ matam // SoKss_12,35.120 //
kāryākāryavibhāgaḥ prāgboddhavyo vijigīṣuṇā /
asādhyaṃ yadupāyena tadakāryaṃ parityajet // SoKss_12,35.121 //
tatkāryaṃ yadupāyena sādhyaṃ tatra caturvidhaḥ /
upāyaḥ sāma dānaṃ ca bhedo daṇḍa iti smṛtaḥ // SoKss_12,35.122 //
pūrvaḥ pūrvo varasteṣāṃ nikṛṣṭaś ca paraḥ paraḥ /
tasmātsāmaprayogas te pūrvaṃ deveha yujyate // SoKss_12,35.123 //
nirlobhe karmasene hi rājñi dānaṃ na siddhaye /
na bhedo nahi santyasya kruddhalubdhāvamānitāḥ // SoKss_12,35.124 //
daṇḍaś ca durgadeśasthe tasminnatibalādhike /
nṛpair ajitapūrve 'nyaiḥ prayuktaḥ saṃśayāvahaḥ // SoKss_12,35.125 //
aviśvāsyā ca yuddheṣu jayaśrīr balinām api /
na ca kanyārthino yuktaḥ kartuṃ tadbāndhavakṣayaḥ // SoKss_12,35.126 //
tattasya rājñaḥ sāmnaiva dūtastāvadvisṛjyatām /
tadasiddhau haṭhāyāto daṇḍa eva prayokṣyate // SoKss_12,35.127 //
ityetac chrutadhervākyaṃ sarve tatra tatheti te /
śraddadhuḥ praśaśaṃsuś ca tasya mantrakramajñatām // SoKss_12,35.128 //
tataḥ saṃmantrya tair eva samaṃ dūtaguṇānvitam /
kirātarājānucaraṃ tadākhyātaṃ dvijottamam // SoKss_12,35.129 //
dūtaṃ suvigrahaṃ nāma karmasenāya bhūbhṛte /
mṛgāṅkadatto vyasṛjallekhasaṃdeśahāriṇam // SoKss_12,35.130 //
sa gatvojjayinīṃ dūtaḥ pratīhāraniveditaḥ /
vallabhāśvadvipākīrṇakakṣyāntaramanoramam // SoKss_12,35.131 //
praviśya rājabhavanaṃ siṃhāsanagataṃ nṛpam /
dadarśa karmasenaṃ taṃ mantribhiḥ parivāritam // SoKss_12,35.132 //
praṇamya cāsanāsīnaḥ sa pṛṣṭakuśalaḥ kramāt /
rājñābhinanditastena lekhaṃ tasmai samarpayat // SoKss_12,35.133 //
ādāya taṃ ca tanmantrī mudrākṣepaprasāritam /
prajñākoṣābhidhāno 'tra spaṣṭamevamavācayat // SoKss_12,35.134 //
svasti śrīkarabhagrīvakoṭṭamūlāṭavītaṭāt /
mahārājādhirājasya putro 'yodhyāpurīpateḥ // SoKss_12,35.135 //
śrīmato 'maradattasya mahīmaṇḍalamaṇḍanam /
śrīmānmṛgāṅkadatto 'tra prahvopanatarājakaḥ // SoKss_12,35.136 //
ujjayinyāṃ mahārājakarmasenasya sādaram /
nijavaṃśapayodhīndoridaṃ saṃdiśati sphuṭam // SoKss_12,35.137 //
kanyā tavāsti sāvaśyaṃ deyānyasmai prayaccha tat /
mahyaṃ tāṃ sadṛśī sā me bhāryādiṣṭā hi daivataiḥ // SoKss_12,35.138 //
evaṃ nau bandhubhāvaḥ syānnaśyetpūrvā ca vairitā /
no cennijabhujāveva prārthayiṣye 'tra vastuni // SoKss_12,35.139 //
ity atra vācite lekhe prajñākoṣeṇa mantriṇā /
rājā sakopaḥ sacivān karmaseno jagāda saḥ // SoKss_12,35.140 //
vipakṣāste sadāsmākamanātmajñena tena ca /
etat tathaiva saṃdiṣṭaṃ paśyatādyāsamañjasam // SoKss_12,35.141 //
ātmābhilikhitaḥ pūrvaṃ vayaṃ paścādavajñayā /
darpādhmātena paryante bāhuvīryam udīritam // SoKss_12,35.142 //
tan na me pratisaṃdeśo yogyaḥ kanyākathaiva kā /
gaccha dūta bhavatsvāmī yatsa vetti karotu tat // SoKss_12,35.143 //
ity uktaḥ karmasenena rājñā dūto 'tra sa dvijaḥ /
suvigrahastamojasvī kramāyātam abhāṣata // SoKss_12,35.144 //
adṛṣṭvā rājaputraṃ taṃ saṃpratyojāyase jaḍa /
sajjo bhavāgate tasminvetsyasi svaparāntaram // SoKss_12,35.145 //
iti tenodite rājasabhā kṣobhamiyāya sā /
gacchāvadhyo 'si kiṃ kurma iti kruddho 'bhyadhānnṛpaḥ // SoKss_12,35.146 //
anye 'tra dantadaṣṭauṣṭhā mṛdnantaḥ svān karān karaiḥ /
kiṃ nādhunaiva gatvā taṃ hanma ity abruvan mithaḥ // SoKss_12,35.147 //
yātvayaṃ baṭuvācāṭasyāsya kiṃ kupyate girā /
drakṣyate yatkariṣyāma ityūcurdhair yataḥ pare // SoKss_12,35.148 //
bhrūbhaṅgaiḥ kecidāsannacāparopaṇasūcanam /
kurvanta iva niḥśabdaṃ tasthuḥ kopāruṇair mukhaiḥ // SoKss_12,35.149 //
evaṃ sabhāyāṃ kruddhāyāṃ sa nirgatya suvigrahaḥ /
dūto mṛgāṅkadattasya pārśvaṃ svakaṭakaṃ yayau // SoKss_12,35.150 //
tasmai sa karmasenoktaṃ samitrāya śaśaṃsa tat /
so 'pyādideśa tac chrutvā yātrāṃ sainye nṛpātmajaḥ // SoKss_12,35.151 //
tataḥ svāmyādeśaprabalapavanāpātavidhuto balāmbhodhir dhāvan naraturagamātaṅgamakaraḥ /
sapakṣāṇāṃ tanvan manasi paritoṣaṃ kṣitibhṛtāṃ sa saṃprāpa kṣobhaṃ pratibhayakaraṃ kātaranṛṇām // SoKss_12,35.152 //
kṣitimatha vidadhadbalāśvalālā gajamadakardamitāṃ mṛgāṅkadattaḥ /
badhiritabhuvanaḥ sa tūryanādair udacaladujjayinīṃ śanair jayāya // SoKss_12,35.153 //
iti mahākaviśrīsomadevabhaṭṭaviracite kathāsaritsāgare śāśāṅkavatīlambake pañcastriṃśas taraṅgaḥ /
ṣaṭtriṃśas taraṅgaḥ /
tataḥ sa vindhyamullaṅghya prāpa saṃnaddhasainikaḥ /
mṛgāṅkadattaḥ sīmāntamujjayinyāḥ suhṛdyutaḥ // SoKss_12,36.1 //
tadbuddhvā karmaseno 'pi rājāsya sabalo 'grataḥ /
dhīro yuddhāya saṃnahya nagaryā niragāttataḥ // SoKss_12,36.2 //
nikaṭībhūya cānyonyadarśinyorubhayostayoḥ /
tatsenayoḥ pravavṛte saṃgrāmo vīraharṣaṇaḥ // SoKss_12,36.3 //
nṛsiṃhanādavitrastabhagnaklībāsurākulaḥ /
so 'bhūddhiraṇyakaśipornivāsa iva saṃgaraḥ // SoKss_12,36.4 //
saṃtatā vinikṛntanto ghanā gaganagāminaḥ /
subhaṭeṣviṣavaḥ petuḥ sasyeṣu śalabhā iva // SoKss_12,36.5 //
khaḍgāhatebhakumbhottho babhau muktāphalotkaraḥ /
saṃrambhatruṭito hāra iva tatsamaraśriyaḥ // SoKss_12,36.6 //
tīkṣṇakuntāgradaśanaṃ grastāśvanarakuñjaram /
kṛtāntasyeva vadanaṃ tadvireje raṇājiram // SoKss_12,36.7 //
utphellurbhallalūnāni śirāṃsi bhujaśālinām /
divi dattordhvajhampāni divyastrīriva cumbitum // SoKss_12,36.8 //
kabandhā nanṛtuścātra subhaṭānāṃ pade pade /
nirbhāsitottamasvāmisaṃgarapramadādiva // SoKss_12,36.9 //
evaṃ ca pañcadivasānvahacchoṇitanimnagaḥ /
āsītkaraṅkakūṭāḍhyaḥ sa śūrāntakaro raṇaḥ // SoKss_12,36.10 //
pañcame 'hni rahaḥ sāyaṃ taṃ sametaṃ svamantribhiḥ /
mṛgāṅkadattaṃ śrutadhirvipro 'bhyetya jagāda saḥ // SoKss_12,36.11 //
yuṣmāsu samaravyagreṣvito bhikṣukarūpiṇā /
gatvā nirākuladvārāṃ praviśyojjayinīṃ mayā // SoKss_12,36.12 //
nikaṭādapyadṛśyena bhūtvā vidyāprabhāvataḥ /
yadanviṣṭaṃ yathavattacchṛṇu deva vadāmi te // SoKss_12,36.13 //
yadaiva karmaseno 'sau rājā yuddhāya nirgataḥ /
tadaivānujñayā mātuḥ sā śaśāṅkavatī gṛhāt // SoKss_12,36.14 //
nirgatya tatpurīvartigauryāyatanamāśritā /
tāmārādhayituṃ devīṃ śreyorthaṃ samare pituḥ // SoKss_12,36.15 //
tatrasthā ca rahasyekāṃ sakhīmāptām uvāca sā /
matkṛte sakhi tātasya vigraho 'yam upāgataḥ // SoKss_12,36.16 //
ākrāntaścārpayedeṣa tasmai rājasutāya mām /
gaṇayanti na rājyārthe 'patyasnehaṃ mahībhujaḥ // SoKss_12,36.17 //
na ca jāne 'nurūpaḥ kiṃ sa me rājasuto na vā /
kāmaṃ hi mṛtyumiccheyaṃ na virūpamahaṃ patim // SoKss_12,36.18 //
manye rūpābhisaṃpanno daridro 'pi varaṃ patiḥ /
na virūpaḥ punaḥ kṛtsnapṛthivīcakravartyapi // SoKss_12,36.19 //
tatkīdṛgiti gatvā taṃ vilokyāgaccha sainyataḥ /
prajñānena ca nāmnā ca śubhe caturikā hy asi // SoKss_12,36.20 //
evaṃ sakhī tayoktā sā yuktyā kaṭakametya naḥ /
tvāṃ vilokya vibho gatvā rājaputrīm uvāca tām // SoKss_12,36.21 //
kim anyat sakhi sā jihvā jāne nāsty api vāsuke /
yā śaktā gadituṃ tasya rūpaṃ rājasutasya tat // SoKss_12,36.22 //
bravīmi punaretāvadyathā nānyā samāsti te /
nārī rūpeṇa manujas tathā nānyo 'sti tatsamaḥ // SoKss_12,36.23 //
atyalpaṃ dhiṅmayoktaṃ vā manye hy asmiñjagattraye /
na siddho nāpi gandharvo na devo 'py asti tādṛśaḥ // SoKss_12,36.24 //
evaṃ sakhīgirā tasyāstvayi nyastaṃ ca mānasam /
śaśāṅkavatyāḥ kāmena kīlitaṃ ca samaṃ śaraiḥ // SoKss_12,36.25 //
tatkṣaṇātprabhṛti śreyaskāmā tava pituś ca sā /
kṛśībhavantī tapasā sthitā tvadviraheṇa ca // SoKss_12,36.26 //
tadguptaṃ niśi gatvādya hṛtvā gauryāśramāt tataḥ /
vijanādānayata tāṃ rājaputrīmalakṣitam // SoKss_12,36.27 //
yāta māyābaṭorasya gṛhānete nṛpās tataḥ /
paścātprakopaṃ rakṣitvā tatraiṣyanti samaṃ mayā // SoKss_12,36.28 //
nivartatāmidaṃ yuddhaṃ mā sma bhūtsainyasaṃkṣayaḥ /
astu vaḥ kuśalaṃ dehe rājñastvacchvaśurasya ca // SoKss_12,36.29 //
gatireṣā hy agatikā yuddhaṃ prāṇārpaṇena yat /
upāyeṣu jaghanyo 'yam upāyo gīyate budhaiḥ // SoKss_12,36.30 //
evam uktaḥ śrutadhinā sa guptaṃ prayayau niśi /
mṛgāṅkadattas tatrāśvān āruhya sacivaiḥ saha // SoKss_12,36.31 //
suptastrībālaśeṣāṃ tāṃ viveśojjayinīṃ ca saḥ /
gatvaiva saṃvṛtadvārāṃ suptaiḥ svalpaiś ca rakṣibhiḥ // SoKss_12,36.32 //
tataḥ śrutadhinā dattair abhijñānaiḥ sulakṣitam /
khyātaṃ puṣpakaraṇḍākhyamahodyānāntarasthitim // SoKss_12,36.33 //
tatkālālaṃkṛtaprācīmukhena śaśinā karaiḥ /
prakāśitaṃ rājasutastaṃ sa gauryāśramaṃ yayau // SoKss_12,36.34 //
tāvac ca paricaryādiśrānte supte sakhījane /
sā śaśāṅkavatī tatra vītanidrā vyacintayat // SoKss_12,36.35 //
madarthaṃ bata rājāno rājaputrā dine dine /
vīrāste te ca hanyante samityubhayasainyayoḥ // SoKss_12,36.36 //
sa ca rājasuto devyā svapne hy ambikayānayā /
ādiṣṭaḥ pūrvabhartā me madarthaprārthitāhavaḥ // SoKss_12,36.37 //
hṛdayaṃ ca yam ācchidya dattvā śaraparamparām /
siddhalakṣeṇa kāmena nītvā tasmai samarpitam // SoKss_12,36.38 //
tātastu mandapuṇyāṃ māṃ naiva tasmai pradāsyati /
pūrvavair āc ca darpāc ca lekhādityadya hi śrutam // SoKss_12,36.39 //
vāme vidhau ca kaḥ svapnadevatādeśaniścayaḥ /
priyaprāptau ca paśyāmi na kāṃcitsarvathā diśam // SoKss_12,36.40 //
tadyāvannāhitaṃ kiṃcittasya tātasya vā raṇe /
śṛṇomi tāvadātmānaṃ hatāśaṃ na tyajāmi kim // SoKss_12,36.41 //
ity utthāya puro gatvā gauryāḥ sāśokapādape /
pāśaṃ viracayām āsa svottarīyeṇa duḥkhitā // SoKss_12,36.42 //
tāvanmṛgāṅkadatto 'pi savayasyaḥ praviśya tam /
udyānaṃ tarubaddhāśvo gauryāgārāśramaṃ gataḥ // SoKss_12,36.43 //
tatra tatsacivenārādrājaputrīṃ vilokya tām /
mṛgāṅkadatto jagade svairaṃ vimalabuddhinā // SoKss_12,36.44 //
deva paśyātra kāpyeṣā pāśena varakanyakā /
udyatā hantumātmānaṃ tatkā nāma bhavediyam // SoKss_12,36.45 //
tac chrutvaiva vilokyaitāṃ rājasūnur uvāca saḥ /
aho keyaṃ ratiḥ kiṃsvidrūpiṇī kimu nirvṛtiḥ // SoKss_12,36.46 //
sākārā kāntirindorvā manmathājñāya jaṅgamā /
kiṃ vāmarāṅganā maivamasyāḥ pāśodyamaḥ katham // SoKss_12,36.47 //
tattāvadiha tiṣṭhāmaḥ pādapantaritāḥ kṣaṇam /
yāvajjānīmahe keyamiti vyaktaṃ kathaṃcana // SoKss_12,36.48 //
ity uktvā savayasyo 'tra yāvac channaḥ sa tiṣṭhati /
sā śaśāṅkavatī tāvadvignā devīṃ vyajijñapat // SoKss_12,36.49 //
asmiñjanmani ceddevi na sa rājasutaḥ patiḥ /
devo mṛgāṅkadatto me niṣpannaḥ pūrvaduṣkṛtaiḥ // SoKss_12,36.50 //
tvatprasādena tadbhūyādanyasminnapi janmani /
sa bhartā gauri bhagavatyāpannārtihare mama // SoKss_12,36.51 //
iti vijñapya devīṃ sā rājaputrī praṇamya ca /
kaṇṭhe samarpayām āsa pāśaṃ bāṣpārdralocanā // SoKss_12,36.52 //
tatkṣaṇaṃ ca prabuddhyaiva tadadarśanavihvalāḥ /
cinvantyaḥ sahasā tasyāḥ sakhyo 'ntikam upāyayuḥ // SoKss_12,36.53 //
hā hā kim idamārabdhaṃ sakhi dhiksāhasaṃ tvayā /
ity uktvaiva ca tāstasyāḥ pāśaṃ kaṇṭhādapāharan // SoKss_12,36.54 //
atha hrītaviṣaṇṇā sā yāvadbālātra tiṣṭhati /
udabhūdbhāratī tāvadgaurīgarbhagṛhāntarāt // SoKss_12,36.55 //
mā viṣādaṃ kṛthāḥ putri śaśāṅkavati naiva tat /
vaco mṛṣā me yatsvapne tavoktaṃ subhage mayā // SoKss_12,36.56 //
so 'yaṃ mṛgāṅkadatto hi pūrvabhartā tavāntike /
prāpta eva vrajānena saha bhuṅkṣvākhilāṃ bhuvam // SoKss_12,36.57 //
śrutvaitāṃ sahasā vāṇīṃ sā śaśāṅkavatī śanaiḥ /
yāvadvilokayatyatra pārśve kiṃcitsasādhvasā // SoKss_12,36.58 //
tāvanmṛgāṅkadattasya mantrī vikramakesarī /
tam upāgamya vakti sma darśayannagrapāṇinā // SoKss_12,36.59 //
devi satyaṃ bhavānyā te samādiṣṭamayaṃ hi saḥ /
rājaputraḥ patiḥ premapāśākṛṣṭastavāgrataḥ // SoKss_12,36.60 //
tacchrtuvā sā tatastiryaṅnyastadṛṣṭirdadarśa tam /
kāntaṃ tejasvinaṃ madhyavartinaṃ sahacāriṇām // SoKss_12,36.61 //
grahaiḥ parivṛtaṃ candramavatīrṇamivāmbarāt /
rūpopamānām anyeṣām amṛtasyandanaṃ dṛśoḥ // SoKss_12,36.62 //
tataḥ patadanaṅgeṣupuṅkhapakṣmacitair iva /
aṅgaiḥ kaṇṭakitair yāvadāste sā stambhaniścalā // SoKss_12,36.63 //
tāvan mṛgāṅkadattas tām upetya tyājayan hriyam /
sa kālocitam āha sma girā premamadhuś cyutā // SoKss_12,36.64 //
tyājayitvā nijaṃ deśaṃ rājyaṃ bandhūṃś ca dūrataḥ /
dāsīkṛtyāhamānīto guṇair baddhvā natāṅgi te // SoKss_12,36.65 //
tanmayāraṇyavāsasya vasudhāśayanasya ca /
phalāhārasya tīvrārkatāpasaṃsevanasya ca // SoKss_12,36.66 //
tapaḥkaṣṭasya tanvaṅgi saṃprāptaṃ phalamīdṛśam /
yaddṛṣṭā netrapīyūṣavṛṭireṣā tanustava // SoKss_12,36.67 //
yadi snehānurodhaś ca mayi te hariṇākṣi tat /
asmatpurīpuraṃdhrīṇāṃ prayaccha nayanotsavam // SoKss_12,36.68 //
saṅgrāmaḥ śāmyatu śreyo bhavatūbhayapakṣayoḥ /
kṛtārthaṃ jāyatāṃ janma saha gurvāśiṣā mama // SoKss_12,36.69 //
evaṃ mṛgāṅkadattena sā śaśāṅkavatī tadā /
uktā jagāda vasudhāvinyastanayanā śanaiḥ // SoKss_12,36.70 //
ayaṃ tāvadguṇakrīto janaḥ svādhīna eva te /
tadāryaputra kuśalaṃ yadavaiṣi kuruṣva tat // SoKss_12,36.71 //
iti vāksudhayā tasyāḥ kṛtī nirvāpito 'tha saḥ /
mṛgāṅkadatto devīṃ tāṃ gaurīṃ stutvā praṇamya ca // SoKss_12,36.72 //
āropya rājaputrīṃ ca tāṃ turaṃge svapṛṣṭhataḥ /
tatsakhībhiḥ samārūḍhapaścād bhāgāśvapṛṣṭhagaiḥ // SoKss_12,36.73 //
daśabhiḥ sahito vīraiḥ sacivaiḥ śastrapāṇibhiḥ /
uccacāla tato rātrau rājaputro dhṛtāyudhaḥ // SoKss_12,36.74 //
te caikādaśa dṛṣṭvāpi tatra roddhuṃ na śekire /
nagarīrakṣibhiḥ kruddhā rudrā eva durāsadāḥ // SoKss_12,36.75 //
vinirgatyojjayinyāś ca jagmur māyābaṭor gṛham /
saśaśāṅkavatīkāste yathā śrutadhinoditam // SoKss_12,36.76 //
ka ete kva prayātāścetyudbhrānteṣv atra rakṣiṣu /
sā cojjayinyāṃ bubudhe kramādrājasutā hṛtā // SoKss_12,36.77 //
taccākhyātuṃ mahādevī karmasenāya bhūbhṛte /
satvaraṃ nagarādhyakṣaṃ prāhiṇotkaṭakaṃ prati // SoKss_12,36.78 //
atrāntare ca kaṭake tatra rātrāvupetya tam /
cārādhikārī rājānaṃ karmasenaṃ vyajijñapat // SoKss_12,36.79 //
deva pradoṣa egvādya guptaṃ nirgatya sainyataḥ /
mṛgāṅkadattaḥ sāmātyo hayair ujjayinīṃ gataḥ // SoKss_12,36.80 //
tāṃ śaśāṅkavatīṃ hartuṃ gauryāyatanavartinīm /
iti samyaṅ mayā jñātaṃ prabhur jānāty ataḥ param // SoKss_12,36.81 //
ityākarṇya samāhūya karmasenaḥ sa bhūpatiḥ /
rahaḥ svasenāpataye yathāśrutamavarṇayat // SoKss_12,36.82 //
jagāda ca varāśvānāṃ sahitaḥ pañcabhiḥ śataiḥ /
śūrādhirūḍhaiḥ pracchannaṃ drutamujjayinīṃ braja // SoKss_12,36.83 //
mṛgāṅkadattaṃ jahi taṃ pāpaṃ prāpya badhāna vā /
viddhi māmāgataṃ paścātpṛṣṭhasthāpitasainikam // SoKss_12,36.84 //
ity uktastena rājñā sa yathādiṣṭabalānvitaḥ /
prāyātsenāpatī rātrau tathetyujjayinīṃ prati // SoKss_12,36.85 //
mārge tan nagarādhyakṣānmilitādaśṛṇoc ca saḥ /
rājaputrīṃ hṛtāṃ vīrair yathānyair eva kaiścana // SoKss_12,36.86 //
tataḥ sanagarādhyakṣaḥ pratyāgatya tathaiva tat /
karmasenaṃ sa rājānaṃ yathāvṛttamabodhayat // SoKss_12,36.87 //
sa tadbuddhvā vicintyaiva tadaśakyaṃ tato nṛpaḥ /
avaskandanivṛttastāṃ tūṣṇīmevānayanniśām // SoKss_12,36.88 //
mṛgāṅkadattasainye 'pi māyābaṭumukhā nṛpāḥ /
ninyus tathaiva tāṃ rātriṃ saṃnaddhāḥ śrutadhergirā // SoKss_12,36.89 //
prātaścānviṣṭhavṛttāntaḥ karmasenanṛpaḥ sudhīḥ /
mṛgāṅkadattakaṭake rājñāṃ dūtaṃ visṛṣṭavān // SoKss_12,36.90 //
mṛgāṅkadattena hṛtā sutā tāvac chalena me /
tadastu ko 'paro hy asyāstādṛśaḥ sadṛśaḥ patiḥ // SoKss_12,36.91 //
tadidānīṃ sa yuṣmābhiḥ samamāyātu madgṛham /
karomi yāvadudvāhaṃ tanayāyā yathāvidhi // SoKss_12,36.92 //
evaṃ sa saṃdideśāsya mukhe dūtasya bhūpatiḥ /
tac ca te saśrutadhayo rājānaḥ śraddadhustadā // SoKss_12,36.93 //
ūcuś ca dūtaṃ svapurīṃ tarhi yātveṣa vaḥ prabhuḥ /
yāvattamānayāmo tra gatvā rājasutaṃ vayam // SoKss_12,36.94 //
tac chrutvaiva tathā tena gatvā dūtena varṇite /
sa karmasenaḥ sabalas tathetyujjayinīmagāt // SoKss_12,36.95 //
taddṛṣṭvā te 'pi rājāno māyābaṭupuraḥsarāḥ /
mṛgāṅkadattaṃ prati taṃ celuḥ śrutadhinā saha // SoKss_12,36.96 //
tāvanmṛgāṅkadatto 'pi sa śaśāṅkavatīyutaḥ /
māyābaṭugṛhaṃ prāpa tatkāñcanapuraṃ puram // SoKss_12,36.97 //
tatra so 'ntaḥ purais tasya yathārhakṛtasatkriyaḥ /
savayasyo viśaśrāma siddhakāryaḥ priyāsakhaḥ // SoKss_12,36.98 //
anyedyuḥ saśrutadhayo nṛpāste 'tra sam āyayuḥ /
sa kirātapatirbīraḥ sasainyaḥ śaktirakṣitaḥ // SoKss_12,36.99 //
śabarādhipatiḥ so 'pi rājā māyābaṭurbalī /
śūro durgapiśācaś ca sa mātaṅgacamūpatiḥ // SoKss_12,36.100 //
sarve śaśāṅkavatyā te yuktaṃ rātry eva kairavam /
mṛgāṅkadattaṃ dṛṣṭvā tam abhyanandan kṛtotsavāḥ // SoKss_12,36.101 //
yathārhakṛtamānāya tasmai taṃ ca nyavedayan /
saṃdeśaṃ karmasenīyaṃ praveśaṃ ca nije gṛhe // SoKss_12,36.102 //
saṃniveśyātha kaṭakaṃ calannagarasaṃnibham /
mṛgāṅkadatto mantrāya samaṃ sarvair upāviśat // SoKss_12,36.103 //
vivāhāyojjayinyaṃ kiṃ gantavyamuta no mayā /
ucyatāmiti papraccha nṛpatīnsacivāṃś ca saḥ // SoKss_12,36.104 //
duṣṭaḥ sa rājā tadgehagamane kuśalaṃ kutaḥ /
kāryaṃ ca tatra nāstyeva prāptaiva hi tadātmajā // SoKss_12,36.105 //
ityaikamatyena nṛpāḥ sacivāścābruvanyadā /
tadā mṛgāṅkadattastamapṛcchacchrutadhiṃ dvijam // SoKss_12,36.106 //
udāsīna iva brahmaṃstūṣṇīmevaṃ sthito 'si kim /
kimetadevābhimataṃ tavāpyuta na vā vada // SoKss_12,36.107 //
tataḥ śrutadhirāha sma yadi śroṣyasi vacmi tat /
gantavyaṃ karmasenasya gṛheṣviti matirmama // SoKss_12,36.108 //
aśāṭhyena hi saṃdiṣṭametattenānyathā katham /
sutāpahāre sa balī yuddhaṃ tyaktvā gṛhaṃ vrajet // SoKss_12,36.109 //
sabalasya ca kiṃ kuryātprāptasyāpi gṛhaṃ sa te /
prītistu tatra yātasya bhavettena samaṃ tava // SoKss_12,36.110 //
sahāyo 'gre sa ca syānnaḥ snehena duhituḥ punaḥ /
necchatyavidhinodvāhaṃ tenaivaṃ vakti tattvataḥ // SoKss_12,36.111 //
tadyuktaṃ gamanaṃ tatrety ukte śrutadhinā tadā /
sādhu sādhviti tatrocuḥ sarve śraddhāya tadvacaḥ // SoKss_12,36.112 //
tato mṛgāṅkadattastānavocatsarvamastvadaḥ /
kiṃ tu tātaṃ vināmbāṃ ca vivāho me na rocate // SoKss_12,36.113 //
tadambātātayoḥ kaścid āhvānāya vrajatv itaḥ /
buddhvā ca tadabhiprāyaṃ kariṣyāmo yathocitam // SoKss_12,36.114 //
ityūcivān sa saṃmantrya pitroḥ pārśvaṃ svamantriṇam /
tatrastha eva vyasṛjadvīro bhīmaparākramam // SoKss_12,36.115 //
tāvac ca tatrāyodhyāyāṃ puri rājā sa tatpitā /
kālenāmaradattastajjñātavāṃs tasya lokataḥ // SoKss_12,36.116 //
mṛgāṅkadattasya kṛtaṃ deśanirvāsanapradam /
vinītamatinā mithyā rājaputrasya paiśunam // SoKss_12,36.117 //
tataḥ kumantriṇaṃ kopāttaṃ nihatya sa sānvayam /
putranirvāsanodagraduḥkhakaṣṭāmagāddaśām // SoKss_12,36.118 //
nirgatya ca purībāhye tasthāvāyatane hareḥ /
rājā sa nandigrāmākhye carandāraiḥ samaṃ tapaḥ // SoKss_12,36.119 //
tatra sthite cirāttasminsa cārāveditāgamaḥ /
ayodhyāṃ prāpa vātāśvavegādbhīmaparākramaḥ // SoKss_12,36.120 //
sa tāmapaśyadudvignāṃ gatarājasutāṃ purīm /
rāmapravāsavaidhuryakaṭaṃ punarivāgatām // SoKss_12,36.121 //
rājaputrasya pṛcchadbhir vārtāṃ paurair vṛto 'tha saḥ /
tanmukhāc chrutavṛttānto nandigrāmaṃ tato yayau // SoKss_12,36.122 //
tatrābhīṣṭasutodantasotsukaṃ mahiṣīyutam /
dadarśāmaradattaṃ taṃ tapaḥkṣāmatanuṃ nṛpam // SoKss_12,36.123 //
tam etya pādapatitaḥ kṛtakaṇṭhagrahaṃ nṛpam /
pṛṣṭodantam avocat sa sāsraṃ bhīmaparākramaḥ // SoKss_12,36.124 //
prāptā mṛgāṅkadattena sūnunā te svavīryataḥ /
sā śaśāṅkavatī deva karmasenanṛpātmajā // SoKss_12,36.125 //
tadvivāhaś ca devena vinā devyā ca sarvathā /
na tasya pitṛbhaktasya śobhanaḥ pratibhāsate // SoKss_12,36.126 //
atas tena visṛṣṭo 'ham ihaivāgamyatām iti /
vijñāpanāya dharaṇinyastamūrdhnā sutena vaḥ // SoKss_12,36.127 //
pratīkṣamāṇo yuṣmāṃś ca sa kāñcanapure sthitaḥ /
śabarādhipaterdeva rājño māyābaṭorgṛhe // SoKss_12,36.128 //
śṛṇvidānīṃ ca vṛttāntamity uktvā deśanirgamāt /
ārabhya so 'ṭavīvāsaviyogaviṣamāyatam // SoKss_12,36.129 //
sa yuddhaṃ karmasenīyasaṃdhyantaṃ vividhādbhutam /
kṛtsnaṃ svaprabhuvṛttāntaṃ jagau bhīmaparākramaḥ // SoKss_12,36.130 //
tac chrutvā sutakalyāṇe sa rājā jātaniścayaḥ /
tadaivāmaradattaḥ svaṃ harṣātprasthānamādiśat // SoKss_12,36.131 //
gajārūḍhaḥ samaṃ devyā rājabhiḥ sacivaiś ca saḥ /
sahastyaśvabalaḥ prāyātputraṃ pratyutsukas tataḥ // SoKss_12,36.132 //
alpair eva ca sa prāpa divasair avilambitaḥ /
śabarādhipadeśasthaṃ sutasya kaṭakaṃ nṛpaḥ // SoKss_12,36.133 //
tadbuddhvaiva ca tasyāgre samagrai rājabhiḥ saha /
mṛgāṅkadatto niragātsavayasyaścirotsukaḥ // SoKss_12,36.134 //
dṛṣṭvaiva dūrātturagādavatīryāsya pādayoḥ /
gajāvarūḍhasya piturmātuś ca nipapāta saḥ // SoKss_12,36.135 //
āliṅgitaḥ sa ca pituḥ śarīreṇa bhujāntaram /
manorathena hṛdayaṃ bāṣpaiś cāpūrayad dṛśau // SoKss_12,36.136 //
mātāpyāśliṣya sucirātpaśyantīṃ taṃ muhuḥ sutam /
bhūyo viyogabhīteva na moktumaśakacciram // SoKss_12,36.137 //
te cāpy amaradattaṃ taṃ sadevīkaṃ nṛpāḥ prabhum /
mṛgāṅkadattasuhṛdastadākhyātāstadāsnaman // SoKss_12,36.138 //
sa rājā sāpi taddevi daṃpatīvidhureṣu tān /
sahāyānekaputrasya snehādabhinanandatuḥ // SoKss_12,36.139 //
māyābaṭoḥ praviśyātha rājadhānīṃ vilokya ca /
sa śaśāṅkavatīṃ tatra tāṃ pādāvanatāṃ snuṣāsm // SoKss_12,36.140 //
gṛhītaprābhṛto devyā tayā ca snuṣayā saha /
nirgatyāmaradattaḥ sve kaṭake vasatiṃ vyadhāt // SoKss_12,36.141 //
bhuktvā ca tatra putreṇa saha sarvaiś ca rājabhiḥ /
gītavāditranṛttaistannināya sasukhaṃ dinam // SoKss_12,36.142 //
mene ca labdhayaśasā kṛtinaṃ tena sūnunā /
mṛgāṅkadattenātmānaṃ bhāvinā cakravartinā // SoKss_12,36.143 //
tāvac ca karmasenena rājñā tena sumedhasā /
dūto mṛgāṅkadattasya saṃmantryātra vyasṛjyata // SoKss_12,36.144 //
bhavānujjayinīṃ tāvadimāṃ naivāgamiṣyati /
tatpreṣayiṣyāmy atraiva suṣeṇākhyam ahaṃ sutam // SoKss_12,36.145 //
sa śaśāṅkavatīṃ tubhyaṃ vidhivadbhaginīṃ nijām /
dāsyatyato nāvidhinā sā vivāhyā tvayānagha // SoKss_12,36.146 //
asmatsnehānurodhaścediti taṃ saṃdideśa ca /
lekhe dūtamukhe cāsya rājasūnoḥ sa bhūpatiḥ // SoKss_12,36.147 //
rājasthāne śrute tasminsaṃdeśe rājasūnunā /
tatpitā tasya dūtasya sa rājaivottaraṃ dadau // SoKss_12,36.148 //
karmasenanṛpātko 'nyo vaktyetattasya sanmateḥ /
sneho 'sti kāmamasmāsu tadenaṃ preṣayatvitaḥ // SoKss_12,36.149 //
suṣeṇaṃ sa nijaṃ putraṃ kariṣyāmas tathā vayam /
yathā saṃtoṣakṛttasya sutodvāho bhaviṣyati // SoKss_12,36.150 //
ity uktvā pratisaṃdeśaṃ dūtaṃ taṃ preṣya satkṛtam /
rājā saśrutadhiṃ putraṃ nṛpatīṃś ca jagāda saḥ // SoKss_12,36.151 //
ayodhyāmadhunā yāmo vivāhas tatra śobhate /
suṣeṇasya ca satkāro yathāvattatra siddhyati // SoKss_12,36.152 //
rājā māyābaṭuśceha suṣeṇaṃ saṃpratīkṣatām /
tenāgatena sahito 'yodhyāṃ paścādupaiṣyati // SoKss_12,36.153 //
vayaṃ vivāhasaṃbhārahetoryāmo 'grataḥ punaḥ /
iti rājavacas tatra te sarve 'py anumenire // SoKss_12,36.154 //
tato 'nyedyuḥ samaṃ devyā sainyaiś ca sa mahīpatiḥ /
mṛgāṅkadattaś ca yutau rājabhiḥ sacivaiś ca taiḥ // SoKss_12,36.155 //
māyābaṭuṃ nidhāyātra suṣeṇāgamanāvadhi /
śaśāṅkavatyā sahitau celatuḥ kṛtinau tataḥ // SoKss_12,36.156 //
valgatturaṃgasaṃghātataraṅgaśatasaṃkulaḥ /
asaṃkhyasarpatpādātapāthaḥ pūritadiṅmukhaḥ // SoKss_12,36.157 //
tumulaprollasacchabdapihitānyaravaśravaḥ /
cacāla sa balāmbhodhistayor gambhīrabhīṣaṇaḥ // SoKss_12,36.158 //
kurvāṇau ca rajaś channāṃ vasudhāvibhramāṃ divam /
garjadgajaghanākīrṇāṃ vasudhāṃ ca dyuvibhramām // SoKss_12,36.159 //
mārge krameṇa gacchantau śaktirakṣitakasya tau /
gṛhaṃ kirātarājasya pitāputrāvavāpatuḥ // SoKss_12,36.160 //
tatra tena mahāratnahemasadvastrarāśibhiḥ /
sadāreṇa kṛtodārasaparyau saparigrahau // SoKss_12,36.161 //
dinamekaṃ kṛtāhārau viśramya sabalau tataḥ /
prasthāya ca svanagarīmayodhyāṃ prāpatuḥ kramāt // SoKss_12,36.162 //
harmyavātāyanārūḍhacañcatpaurāṅganānanaiḥ /
kāntipallavitaiḥ phullavilolakamalāmiva // SoKss_12,36.163 //
savadhūkacirāyātarājaputrekṣaṇotsukaiḥ /
netraiḥ pāriplavaiścāsāṃ calatkuvalayair iva // SoKss_12,36.164 //
saṃpatadbhir vṛtāṃ rājahaṃsair viviśatuś ca tām /
taraṅgitāṃ patākābhiḥ pravāte sarasīmiva // SoKss_12,36.165 //
tatrābhyanandan paurās tau dīyamānāśiṣau dvijaiḥ /
bandibhiḥ stūyamānau ca gīyamānau ca cāraṇaiḥ // SoKss_12,36.166 //
karmasenasya tanayāmimāmālokayedyadi /
na punaḥ sutayā lakṣmyā darpaṃ kuryānmahodadhiḥ // SoKss_12,36.167 //
na ca gauryāpi himavānityatra ca jagau janaḥ /
śaśāṅkavatyā lāvaṇyasaṃpadaṃ vīkṣya vismita // SoKss_12,36.168 //
tadā ca maṅgalamahātūryapratiravair diśaḥ /
utsavādhigame rājñāṃ saṃvedanam iva vyadhuḥ // SoKss_12,36.169 //
bahiḥ sṛteneva bharād anurāgeṇa nirbharā /
sindūreṇa pranṛttā sā sarvābhūtsotsavā purī // SoKss_12,36.170 //
anyeyurgaṇakaiḥ sūnorlagnāhe niścite nṛpaḥ /
cakārāmaradatto 'tra tadvivāhāya saṃbhṛtim // SoKss_12,36.171 //
apūri tasya nagarī taistair nānādigāgataiḥ /
ratnais tathā yathā cakre sā kuberapurīm adhaḥ // SoKss_12,36.172 //
athāgatyācirād eko hṛṣṭadvāḥsthaniveditaḥ /
dūto māyābaṭor atra nṛpatiṃ taṃ vyajijñapat // SoKss_12,36.173 //
devāgato rājaputraḥ suṣeṇo nṛpatiś ca saḥ /
māyābaṭurayodhyāyāḥ sīmānte 'syāḥ sthitābubhau // SoKss_12,36.174 //
śrutvaivāmaradattastadrājā sainyaiḥ samaṃ nijam /
senāpatiṃ suṣeṇasya tasyāgre visasarja saḥ // SoKss_12,36.175 //
tena sākamayodhyāto rājaputram upāgatam /
mṛgāṅkadattaḥ sasuhṛtprītyā pratyudyayau tataḥ // SoKss_12,36.176 //
dūrādvāhāvatīrṇau ca kṛtakaṇṭhagrahau mithaḥ /
tāvubhau pṛṣṭakuśalau milataḥ sma nṛpātmajau // SoKss_12,36.177 //
premṇā caikarathārūḍhau nagarīṃ viśataḥ sma tām /
diśantau pauranārīṇāṃ vilocanamahotsavam // SoKss_12,36.178 //
suṣeṇaścātra rājānaṃ dṛṣṭvā tadbahumānitaḥ /
śaśāṅkavatyāstadanu svasurvāsagṛhaṃ yayau // SoKss_12,36.179 //
tatrotthāya kṛtāśleṣastayā bāṣpāyamāṇayā /
upaviśya sa savrīḍāṃ rājaputrīṃ jagāda tām // SoKss_12,36.180 //
tātastvāmāha nāyuktaṃ putri kiṃcittvayā kṛtam /
adyaitaddhi mayā jñātaṃ yatsvapne 'mbikayā tava // SoKss_12,36.181 //
mṛgāṅkadatto bhartāsau samādiṣṭo nṛpātmajaḥ /
bhartṛmārgānusaraṇaṃ strīṇāṃ ca paramaṃ vratam // SoKss_12,36.182 //
ity uktā tena sā bālā hṛdayaṃ svamadhomukhī /
siddhamiṣṭaṃ tavetyevaṃ paśyantī vijahau trapām // SoKss_12,36.183 //
atha tasyai suṣeṇo 'sau nītvā rājāgrato dadau /
dhanaṃ śaśāṅkavatyai tadyat tasyā nijasaṃcitam // SoKss_12,36.184 //
hemno bhārasahasre dve ratnābharaṇakāraṇam /
subhṛtān pañca karabhān bhāṇḍaṃ cānyad dhiraṇmayam // SoKss_12,36.185 //
uvāca caitadasyāḥ svaṃ tātānupreṣitaṃ tu yat /
vivāhavedyām asyaitat pradāsyāmi kramād iti // SoKss_12,36.186 //
tataḥ sarve 'pi te tatra bhuktapītā nṛpāntike /
mṛgāṅkadattādiyutā ninyustannirvṛtā dinam // SoKss_12,36.187 //
prāpte lagnadine 'nyedyurvyagre rājñi svayaṃ mudā /
mṛgāṅkadattaḥ snānādi cakārātmānurūpataḥ // SoKss_12,36.188 //
tāṃ śaśāṅkavatīṃ cātra kāntyaiva kṛtakautukām /
nāryaḥ prasādhayāmāsurācāra iti kevalam // SoKss_12,36.189 //
nirgatya kautukāgārādatha vyagrasuṣeṇataḥ /
hutāśanavatī vedīmadhyāsātāṃ vadhūvarau // SoKss_12,36.190 //
tasyāṃ sa rājaduhitustasyā vyagrasuṣeṇataḥ /
dhṛtābjaśobhāruciraṃ pāṇiṃ lakṣmyā ivācyutaḥ // SoKss_12,36.191 //
babhau kim apitāpāc ca dhūmāccāgnipradakṣiṇe /
akope 'py aruṇodbāṣpaṃ tacchaśāṅkavatīmukham // SoKss_12,36.192 //
vahnau ca lājāñjalayo vikīrṇā vibabhustayā /
hāsāḥ prayatnasāphalyahṛṣṭasyeva manobhuvaḥ // SoKss_12,36.193 //
dadau lājavisarge ca suṣeṇaḥ prathame tadā /
pañcāśvānāṃ sahasrāṇi vāraṇānāṃ śataṃ tathā // SoKss_12,36.194 //
svarṇabhāraśate dve ca navatiṃ ca kareṇukāḥ /
bhṛtāḥ sadvastrasadratnamuktābharaṇabhārakaiḥ // SoKss_12,36.195 //
mahīvijayajaṃ vittaṃ tad eva dviguṇaṃ kramāt /
anyeṣu lājamokṣeṣu prādāttasyāḥ sa sodaraḥ // SoKss_12,36.196 //
athollasatyutsavatūryaniḥsvane viveśa niṣpannavivāhamaṅgalaḥ /
mṛgāṅkadattaḥ sa navoḍhayā tayā śaśāṅkavatyā saha mandiraṃ nijam // SoKss_12,36.197 //
pitā carājāsya yathārhadattair hastyaśvaratnābharaṇānnapānaiḥ /
ā rājacakraṃ śukaśārikāntaṃ so 'rañjayatsvāḥ prakṛtīḥ sapaurāḥ // SoKss_12,36.198 //
tyāgaprakarṣaś ca tadāsya rājñas tenaiva paryāptatayātra jajñe /
ābaddhavastrābharaṇā viterur drumā mahīkalpatarubhramaṃ yat // SoKss_12,36.199 //
tataḥ sa rājā samṛgāṅkadattaḥ śaśāṅkavatyā saha rājabhiś ca /
bhuktvā suṣeṇena ca sākam etam āpānagoṣṭhyā divasaṃ nināya // SoKss_12,36.200 //
atha sevitanṛttacarcarīke gṛhage tatra jane subhuktapīte /
paripītadharāraso gatādhvā ravirastācalakaṃdaraṃ viveśa // SoKss_12,36.201 //
tam avekṣya ca saṃdhyayā sametaṃ navarāgojjvalayā kva citprayātam /
vicalatkhagamekhalā kilerṣyākupitevānudadhāva vāsaraśrīḥ // SoKss_12,36.202 //
dadṛśe ca vilolatārakeṇa prabalībhūtamanobhuvā mukhena /
vilasattimirāsitāṃśukāntā prasṛtā rātryabhisārikā krameṇa // SoKss_12,36.203 //
udayācalabāraṇāṅkuśatvaṃ navasindūrasamujjvalo jagāma /
udayann atha kupyadāyatākṣīkuṭilāpāṅgasahodaraḥ śaśāṅkaḥ // SoKss_12,36.204 //
śaśinā kṛtakelikarṇapūraṃ rativallīnavapallavena tena /
tamaso 'pagame dhṛtaprasādā haridaindrī hasadānanaṃ babhāra // SoKss_12,36.205 //
kṛtasāṃdhyavidhiś ca so 'pi naktaṃ navavadhvā sahito mṛgāṅkadattaḥ /
praviveśa tayā śaśāṅkavatyā rajanīvāsagṛhaṃ mahārhaśayyam // SoKss_12,36.206 //
mukhacandramasā tadāṅganāyā niśi tasyāḥ praviluptatāmasena /
avabhāsitacitrabhittināntaḥ punaruktīkṛtasanmaṇipradīpam // SoKss_12,36.207 //
śayanīyagataś ca tatra tasyāḥ sthitavatyāḥ parivṛtya sapriyāyāḥ /
aharatparirabhya cumbanena kramaśaścādharakhaṇḍanena lajjām // SoKss_12,36.208 //
cirakāṅkṣitamanvabhūc ca mā mety alamalpoccaradakṣaraṃ sa tasyāḥ /
navamohanamantrasārasaukhyaṃ truṭitasphāramahārharatnakāñci // SoKss_12,36.209 //
aramata lulitālakena cāsyā mukhaśaśinārdhanimīlitekṣaṇena /
śramavaśaśithilālasaiś ca so 'ṅgair viralaviluptavilepanai ratānte // SoKss_12,36.210 //
atha tatparibhogalīlayeva kṣapitākṣīyata sā tayostriyāmā /
vikasat suratotsavābhilāṣaprasarā prītirupāyayau tu vṛddhim // SoKss_12,36.211 //
gatā niśā saṃprati deva mucyatāṃ vilāsaśayyā surataklamacchidaḥ /
amī hi cūrṇālakakampadāyino mṛgīdṛśāṃ vānti niśāntavāyavaḥ // SoKss_12,36.212 //
candraṃ niśāyāḥ sahasānuyāntyā hāsracyutānīva ca mauktikāni /
dūrvāvanāgreṣv avapiṇḍitāni sphuranti sacchāyamuṣojalāni // SoKss_12,36.213 //
koṣeṣu vyalasannipītamadhavo ye kair avāṇāṃ ciraṃ labdhābhyantarasusthitā vikasatāminduprabhāsaṃgame /
te saṃkocam upāgateṣu vigalacchrīkeṣu teṣv anyato bhṛṅgāḥ paśya kumāra yānti malināḥ kasya sthirā hy āpadi // SoKss_12,36.214 //
dinakṛtkaramaṇḍitādharām avalokyaiva niśāṃ manobhuvā /
apaśaśitilakaṃ vapuḥ kṛtaṃ mathitālpālpatamoñjanaṃ tathā // SoKss_12,36.215 //
iti mṛdumadhuraiḥ sa bandivākyair uṣasi śaśāṅkavatīvimuktakaṇṭhaḥ /
apagatasuratāntakhedanidraḥ sapadi jahau śayanaṃ mṛgāṅkadattaḥ // SoKss_12,36.216 //
utthāya ca vyadhita vāsarakṛtyameṣa pitrā nijocitakṛtākhilasaṃvidhānaḥ /
bhūyas tathaiva ca nināya tadā bahūni tānyutsavena dayitāsahito dināni // SoKss_12,36.217 //
atha rājāmaradattas tajjanakas tacchvaśuryasya /
śirasi suṣeṇasyādau babandha paṭṭaṃ kṛtābhiṣekasya // SoKss_12,36.218 //
viṣayaṃ tad ucitam ekaṃ hastyaśvahiraṇyabhāravastrāṇi /
śatasaṃkhyāś ca varastrīr dadau sa tasmai kṛtādaro nṛpatiḥ // SoKss_12,36.219 //
śabarakirātādhipatī māyābaṭuśaktirakṣitau ca tataḥ /
sahabāndhavau sadārau mātaṅgacamūpatiṃ ca taṃ sa nṛpam // SoKss_12,36.220 //
durgapiśācaṃ sacivān mṛgāṅkadattasya tāṃś ca saśrutadhīn /
samam ānayat pradattair viṣayair govājihemavastraiś ca // SoKss_12,36.221 //
tataḥ kirātendramukhān visṛjya tān nṛpān svadeśeṣu suṣeṇasaṃyutān /
śaśāsa rājyaṃ sutaśauryanirvṛtaḥ sa tatsukhenāmaradattabhūpatiḥ // SoKss_12,36.222 //
mṛgāṅkadatto 'pi vijitya vairiṇaḥ śaśāṅkavatyā sucirādavāptayā /
nijaiś ca tair bhīmaparākramādibhiḥ sahāvatasthe sacivaiściraṃ sukhī // SoKss_12,36.223 //
kāle 'tha yātyamaradattanṛpasya tasya svair aṃ jarā śravaṇamūlam upājagāma /
bhuktāḥ śriyaḥ pariṇataṃ vayasā śamasya nanveṣa kāla iti vaktumivāṅgabhūtā // SoKss_12,36.224 //
tataḥ sa bhogeṣu viraktamānaso mahīpatiḥ svānnijagāda mantriṇaḥ /
niśamyatāṃ saṃprati varṇayāmi vo vidhitsitaṃ yanmama vartate hṛdi // SoKss_12,36.225 //
gataṃ vayo naḥ palitena sāṃprataṃ kṛtāntadūtena kacagrahaḥ kṛtaḥ /
jarāgame jīrṇarasaṃ ca mādṛśāṃ kubhogatṛṣṇāvyasanaṃ viḍambanā // SoKss_12,36.226 //
vivṛddhibhājā vayasā samaṃ ca yad vivardhate lobhamanobhavagrahaḥ /
asaṃśayaṃ kāpuruṣavrataṃ hi tat svabhāvajaṃ satpuruṣair aśikṣitam // SoKss_12,36.227 //
tad asti me labdhayaśā mahītale sarājakāvantinarendranirjayāt /
svato 'nuraktaprakṛtirguṇādhiko mṛgāṅkadattaḥ susahāyavānayam // SoKss_12,36.228 //
tad etad asmai nijarājyamūrjitaṃ samarpya tīrthaṃ tapase 'hamāśraye /
parair anindyaṃ caritaṃ manasvināṃ vayonusārocitam eva śobhate // SoKss_12,36.229 //
iti kṣitīśasya vacaḥ suniścitaṃ niśamya dhīrāḥ kila tasya mantriṇaḥ /
krameṇa devīpramukhāś ca paurās tatheti sarve pratipedire tadā // SoKss_12,36.230 //
tataḥ sa rājā gaṇakoktalagne dine vivikte sahito dvijāgryaiḥ /
mṛgāṅkadattasya cakāra tasya rājyābhiṣekotsavamātmajasya // SoKss_12,36.231 //
itas tataḥ kṣattṛnideśadhāvajjanākulaṃ vyagraniyuktavargam /
tadāsya nṛtyadvaracāraṇastri mudā jughūrṇeva gṛhaṃ nṛpasya // SoKss_12,36.232 //
tīrthodakaṃ bhūri sabhāryakasya mṛgāṅkadattasya papāta mūrdhni /
jalapravāhāḥ punar asya pitroḥ sānandayor netrayugānnirīyuḥ // SoKss_12,36.233 //
adhiṣṭhite tena navena rājñā siṃhāsane siṃhaparākrameṇa /
tadvidviṣāṃ kopabhayānatānāṃ bhūmāv asiṃhāsanam eva mene // SoKss_12,36.234 //
tataḥ pitā tasya dināni sapta tatāna sajjīkṛtarājamārgam /
yathārhasaṃmānitarājalokaṃ mahotsavaṃ so 'maradattabhūpaḥ // SoKss_12,36.235 //
dine 'ṣṭame dārayuto nagaryā nirgatya putraṃ sa mṛgāṅkadattam /
nivartya taṃ bāṣpamukhaṃ sapauraṃ vārāṇasīṃ mantrisakho jagāma // SoKss_12,36.236 //
tasyāṃ sa gaṅgāmbupariplutāṅgo rājā trisaṃdhyaṃ tripurāntakasya /
kurvan saparyāṃ phalamūlavṛttis tasthau tapasyan munivat sadāraḥ // SoKss_12,36.237 //
āsādya rājyamatha so 'pi mṛgāṅkadatto bhāsvānivāmbaratalaṃ vipulāmalaṃ tat /
ākramya ca kṣitibhṛtaḥ karasaṃnipātaiḥ prāvartata pratapituṃ prasaratpratāpaḥ // SoKss_12,36.238 //
māyābaṭuprabhṛtibhiś ca sakarmasenaiḥ saṃbhūya saśrutadhibhiḥ sacivaiḥ sa taiḥ svaiḥ /
sadvīpametadavajitya caturdigantam ekātapatram avanīvalayaṃ śaśāsa // SoKss_12,36.239 //
tasmiṃś ca rājani kathāsu niśamyamānadurbhikṣadasyuparacakrabhayādiduḥkhā /
nityaprahṛṣṭasukhitā navarāmabhadrasaurājyasaukhyagasamaṃ vasudhā babhāra // SoKss_12,36.240 //
adhyāsya taiś ca sacivaiḥ saha tāmayodhyāṃ nānādigāgatanṛpārcitapādapadmaḥ /
samrāṭ samaṃ dayitayā sa śaśāṅkavatyā bhogānakaṇṭakasukhān bubhuje cirāya // SoKss_12,36.241 //
iti sa vyākhyāya kathāṃ malayavanānte muniḥ piśaṅgajaṭaḥ /
taṃ naravāhanadattaṃ rājasutaṃ virahiṇaṃ jagade // SoKss_12,36.242 //
tasmātsoḍhakleśo mṛgāṅkadatto yathā śaśāṅkavatīm /
prāpa purā putra tathā prāpsyasi tāṃ madanamañcukāṃ tvamapi // SoKss_12,36.243 //
iti tasmātsa munīndrādākarṇya vacomṛtaṃ piśaṅgajaṭāt /
hṛdi naravāhanadatto dhṛtimādhānmadanamañcukāprāptau // SoKss_12,36.244 //
tadgatacitto 'tha sa taṃ munivaramāmantrya hāritāṃ pūrvam /
tatrānetrīṃ cinvanmalayagirau lalitalocanāṃ vyacarat // SoKss_12,36.245 //
iti mahākaviśrīsomadevabhaṭṭaviracite kathāsaritsāgare śaśāṅkavatīlambake ṣaṭtriṃśas taraṅgaḥ /
samāptaś cāyaṃ śaśāṅkavatīlambako dvādaśaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
madirāvatī nāma trayodaśo lambakaḥ /
idaṃ gurugirīndrajāpraṇayamandarandolanāt purā kila kathāmṛtaṃ haramukhāmbudher udgatam /
prasahya rasayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_13,0.1 //
prathamas taraṅgaḥ /
sa vo vighneśvaraḥ pāyānnamitonnamiteva yam /
anunṛtyati nṛtyantaṃ saṃdhyāsu bhuvanāvalī // SoKss_13,1.1 //
gaurīprasādhanālagnacaraṇālattakaśriyaḥ /
sakhī sukhāya bhūyādvaḥ śaṃbhorbhālekṣaṇaprabhā // SoKss_13,1.2 //
kavīndramānasāmbhojanivāsabhramarīṃ numaḥ /
devīṃ sahṛdayānandaśabdamūrti sarasvatīm // SoKss_13,1.3 //
tato virahasaṃtapto vinā madanamañcukām /
naravāhanadattaḥ sa teṣu vatseśvarātmajaḥ // SoKss_13,1.4 //
malayācalapādeṣu tadupantavaneṣu ca /
bhramanmadhumanojñeṣu naiva prāpa ratiṃ kva cit // SoKss_13,1.5 //
bibheda tasya mṛdurapyāpatadbhiḥ śilīmukhaiḥ /
smaracāpalatevātra hṛdayaṃ cūtamañjarī // SoKss_13,1.6 //
karṇau madhuram apy asya dunoti sma ca duḥsaham /
māranirbhartsanāvākyakaṭu kokilakūjitam // SoKss_13,1.7 //
puṣpareṇupiśaṅgaś ca madanāgnirivāpatan /
vidadāha tamaṅgeṣu śīto 'pi malayānilaḥ // SoKss_13,1.8 //
tato 'likulajhāṃkāramukharaistaiḥ sa kānanaiḥ /
niṣkālyamāna iva taṃ pradeśaṃ śanakair jahau // SoKss_13,1.9 //
gacchan krameṇa ca prāpa kathaṃcid devatāsakhaḥ /
gaṅgāgāmipathābhyarṇavanāntasarasastaṭam // SoKss_13,1.10 //
tarumūlopaviṣṭau ca tatra brāhmaṇaputrakau /
ubhau bhavyākṛtī svair aṃ kathāsaktau dadarśa saḥ // SoKss_13,1.11 //
tau ca dṛṣṭvā tam utthāya prahvau madanaśaṅkayā /
avocatāṃ namas tubhyaṃ bhagavan kusumāyudha // SoKss_13,1.12 //
brūhi deva kimekākī tyaktakausumakārmukaḥ /
ito bhramasi sā kutra ratiḥ sahacarī tava // SoKss_13,1.13 //
tac chrutvā tau sa vatseśasuto viprāvabhāṣata /
nāhaṃ kāmo manuṣyo 'haṃ naṣṭā satyaṃ tu me ratiḥ // SoKss_13,1.14 //
ity uktvākhyātavṛttāntastau viprau pṛṣṭavānnṛpaḥ /
kau yuvāṃ kīdṛśī caiṣā kathātra yuvayor iti // SoKss_13,1.15 //
tatas tayor viprayūnorekastaṃ vinato 'bravīt /
rājñāṃ bhavādṛśāmagre rahasyaṃ kathamucyate // SoKss_13,1.16 //
tathāpyājñānirodhātte kathayāmi niśamyatām /
asti śobhāvatī nāma kaliṅgaviṣaye purī // SoKss_13,1.17 //
kalinā na praviṣṭā sā na spṛṣṭā pāpakarmabhiḥ /
na dṛṣṭā pararāṣṭreṇa dhātrā sṛṣṭeva tādṛśī // SoKss_13,1.18 //
tasyāsṃ yaśaskaro nāma vidvānāḍhyo bahukratuḥ /
brāhmaṇo 'bhūdabhūttasya sapatnī mekhaleti ca // SoKss_13,1.19 //
tayor eko 'hamutpannaḥ suto vayasi madhyame /
vardhitaścopanītaś ca tābhyāmasmi tataḥ kramāt // SoKss_13,1.20 //
tataḥ paṭhatyadhyayanaṃ bāle mayyatidustaram /
tatrāvṛṣṭikṛtaṃ deśe durbhikṣamudapadyata // SoKss_13,1.21 //
tena tāto 'mbayā sākaṃ māmādāya tato gataḥ /
viśālāṃ nāma nagarīṃ sadhanaḥ saparicchadaḥ // SoKss_13,1.22 //
tasyāṃ lakṣmīsarasvatyorvasatau muktavair ayoḥ /
tato mittreṇa vaṇijā dattavāsaḥ sthitiṃ vyadhāt // SoKss_13,1.23 //
ahaṃ ca vidyādhigamaṃ kurvāṇo guruveśmani /
tatrāvasaṃ savayasāṃ madhye sabrahmacāriṇām // SoKss_13,1.24 //
ekaścas teṣu me mittramabhūtkṣatrakumārakaḥ /
guṇī vijayasenākhyo mahāḍhyakṣattriyāstmajaḥ // SoKss_13,1.25 //
ekadāsmadupādhyāyagṛhaṃ mittrasya tasya me /
svasā kumārī madirāvatī nāma sahāgamat // SoKss_13,1.26 //
yasyā vadanalāvaṇyaśeṣeṇa himadīdhiteḥ /
jananetrāmṛtaṃ jāne bimbaṃ dhātrā vinirmitam // SoKss_13,1.27 //
jagatsaṃmohanaṃ ṣaṣṭhamastramālokya tadvapuḥ /
pañcasvanyeṣu bāṇeṣu manye mandādaraḥ smaraḥ // SoKss_13,1.28 //
tāṃ dṛṣṭvā suhṛdastasmāc chrutanāmānvayāmaham /
smarājñāvivaśo 'bhūvaṃ sadyas tanmayamānasaḥ // SoKss_13,1.29 //
paśyasntī sāpi māṃ tiryaksnigdhamugdhena cakṣuṣā /
bruvāṇāṅkuritaṃ prema pulakena kapālayoḥ // SoKss_13,1.30 //
krīḍānibhācciraṃ sthitvā kathaṃcitsvagṛhānagāt /
kṣipantī valitāpāṅgāṃ prītidūtīṃ dṛśaṃ mayi // SoKss_13,1.31 //
tatas tadvirahārto 'haṃ gṛhaṃ gatvā nipatya ca /
sthale matsya ivākārṣamudvartanavivartane // SoKss_13,1.32 //
lāvaṇyāmṛtasarvasvanidhānaṃ yatprajāpateḥ /
api bhūyo 'pi tattasyāḥ paśyeyam aham ānanam // SoKss_13,1.33 //
dhanyaḥ sakhījano yaṃ sā tena smereṇa paśyati /
cakṣuṣā tena ca mukhenālapatyapayantraṇam // SoKss_13,1.34 //
ityādi cintayan kṛcchrād ahorātraṃ vyatītya tam /
tadupādhyāyasadanaṃ dvitīye 'hany ahaṃ gataḥ // SoKss_13,1.35 //
tatropetya savisrambhakathāmadhye sa sādaraḥ /
suhṛdvijayaseno māṃ sapraharṣo 'bravīdidam // SoKss_13,1.36 //
svasurme madirāvatyā mukhānmanmittramīdṛśam /
śrutvā tvāṃ māmakī mātā sasnehā draṣṭumicchati // SoKss_13,1.37 //
tadehyasmadgṛhaṃ sākaṃ maya sneho 'sti cenmayi /
tvatpādapadmarajasā tadvibhūṣitamastu naḥ // SoKss_13,1.38 //
etattadvacanaṃ sadyo nirvāpaṇamabhūnmama /
marubhumyadhvagasyeva mahadvarṣamaśaṅkitam // SoKss_13,1.39 //
tatheti tadgṛhaṃ gatvā dṛṣṭvā tanmātaraṃ tataḥ /
tat satkṛto 'haṃ tatrāsaṃ priyādarśananirvṛtaḥ // SoKss_13,1.40 //
gate vijayasene 'tha pitrāhūte madantikāt /
māmetya madirāvatyā dhātreyī praṇatāvadat // SoKss_13,1.41 //
bhartṛdārikayāsmākamudyāne bhartṛdāraka /
vivṛddhiṃ madirāvatyā nītā yā mālatīlatā // SoKss_13,1.42 //
nūtano vartate tasyāḥ khalu puṣpabharodgamaḥ /
madhusaṃgamasānandavilāsahasitojjvalaḥ // SoKss_13,1.43 //
viṣahyāpatitāṃstasyāḥ kusumeṣuśilīmukhān /
mukulānyuccitānyadya bhartṛdārikayā svayam // SoKss_13,1.44 //
mauktikair iva tair eṣā vidhāyaikāvalī tayā /
prahitā te navaṃ vastu pūrvaṃ preṣṭhāya dīyate // SoKss_13,1.45 //
ity uktvā sārpitā mahyaṃ mālā caturayā tayā /
sapañcaphalakarpūrair nāgavallīdalair yutā // SoKss_13,1.46 //
priyāsvahastaracitāṃ kaṇṭhe kṛtvā ca tāmaham /
sukhaṃ kim apisaṃprāpaṃ tattadāliṅganādhikam // SoKss_13,1.47 //
mukhe kṛtvā ca tāmbūlaṃ tāmavocaṃ priyāsakhīm /
kiṃ bravīmyadhikaṃ bhadre hṛdi kāmo mamedṛśaḥ // SoKss_13,1.48 //
tyajeyaṃ jīvitamidaṃ tvadvayasyākṛte yadi /
tadeva me janmaphalaṃ sā hi prāṇeṣu me prabhuḥ // SoKss_13,1.49 //
ity uktvā tāṃ visṛjyāham upādhyāyagṛhānagām /
samaṃ vijayasenena samāyātena tatkṣaṇam // SoKss_13,1.50 //
anyedyurmadirāvatyā sahito 'smadgṛhaṃ ca saḥ /
agādvijayaseno 'tra matpitrordattasaṃmadaḥ // SoKss_13,1.51 //
tadevaṃ madirāvatyā mama caikanivāsataḥ /
gūḍha eva gato vṛddhimanurāgo 'nuvāsaram // SoKss_13,1.52 //
ekadā madirāvatyā dāsī mām abravīdrahaḥ /
śṛṇu yatte mahābhāga vacmi citte tathā kuru // SoKss_13,1.53 //
yataḥ prabhṛti dṛṣṭastvaṃ tatropādhyāyaveśmani /
vatsayā madirāvatyā tataḥ prabhṛti sā kila // SoKss_13,1.54 //
abhinandati nāhāraṃ na tatnoti prasādhanam /
ramate na ca saṃgīte na krīḍati śukādibhiḥ // SoKss_13,1.55 //
kadalīpattrapavanaiḥ śrīkhaṇḍārdravilepanaiḥ /
tapyate candrapādaiś ca tuṣāraśiśirair api // SoKss_13,1.56 //
kṛṣṇapakṣendulekheva kṣāmībhavati sānvaham /
nirvāti yuṣmatkathayā kevalaṃ kriyamāṇayā // SoKss_13,1.57 //
etanme svaduhitroktaṃ tasyāḥ sarvakriyāvidā /
yā chāyeva na tatpārśvātkṣaṇam apy apasarpati // SoKss_13,1.58 //
punarnītvā ca visrambhaṃ sā svayaṃ madirāvatī /
pṛṣṭā mayā tayā proktaṃ svaṃ manastvadgataṃ mama // SoKss_13,1.59 //
tadidānīṃ yathā tasyāḥ phaledeva manorathaḥ /
tathā subhaga kurvīthā jīvantīṃ tāṃ yadīcchasi // SoKss_13,1.60 //
iti vāksudhayā tasyā dattānando 'ham abhyadhām /
yuṣmadāyattam evaitatsvādhīno 'yaṃ janastava // SoKss_13,1.61 //
etac chrutvā prahṛṣṭā sā tato yātā yathāgatam /
tatpratyayāc ca jātāstho nirvṛto 'hamagāṃ gṛham // SoKss_13,1.62 //
anyedyus tāṃ ca madirāvatīṃ pitur ayācata /
ujjayinyāḥ samāyāto mahān kṣattriyaputrakaḥ // SoKss_13,1.63 //
tatpitā ca sutāṃ tasmai pradātuṃ pratyapadyata /
tac cāhaṃ tatparijanāc chrutavāñ śrotradāruṇam // SoKss_13,1.64 //
tataḥ svārgādiva bhraṣṭo vajreṇeva samāhataḥ /
ākrānta iva bhūtena mohaṃ prāpam ahaṃ ciram // SoKss_13,1.65 //
āśvasyācintayaṃ cāhaṃ vaiklavyenādhunaiva kim /
paśyāmi tāvat paryantaṃ prāpnotīṣṭamaviklavaḥ // SoKss_13,1.66 //
ityāśayāhaṃ divasānyāvatkāṃścinnayāmi tān /
priyāsakhībhir āgatya dhāryamāṇastaduktibhiḥ // SoKss_13,1.67 //
lagno 'tra niścitastāvadabhyaktā madirāvatī /
prāptaścodvāhadivasastasyāḥ pravitatotsavaḥ // SoKss_13,1.68 //
svecchāsaṃcāraruddhāyāṃ tasyāṃ tatpitṛveśmani /
janyayātrāpraveśo 'bhūdāsannastūryanāditaiḥ // SoKss_13,1.69 //
taddṛṣṭvā tannirāśo 'haṃ kaṣṭaṃ jīvitavaiśasam /
kalayanmanyamānaś ca virahānmaraṇaṃ sukham // SoKss_13,1.70 //
gatvā ca nagarībāhyamāruhya vaṭapādapam /
pāśaṃ vyaracayaṃ tena pāśenānokahāttataḥ // SoKss_13,1.71 //
priyāprāptimanorājyam ātmānaṃ cātyajaṃ samam /
kṣaṇāccāpaśyamātmānaṃ naṣṭāṃ saṃprāpya cetanām // SoKss_13,1.72 //
yūnaḥ patitamutsaṅge chinnapāśasya kasyacit /
anena nūnaṃ trāto 'hamiti matvābravaṃ ca tam // SoKss_13,1.73 //
mahāsattva tvayā tāvaddarśitaiva dayālutā /
kiṃ tu me virahārtasya mṛtyuriṣṭo na jīvitam // SoKss_13,1.74 //
candro 'gnirviṣamāhāro gītāni śrutisūcayaḥ /
udyānaṃ bandhanaṃ pauṣpī mālā digdhā śarāvalī // SoKss_13,1.75 //
jvalitāṅgāravarṣaṃ ca candanādyanulepanam /
yeṣāṃ mittraṃ viparyastaṃ saṃsāre vidhurātmanām /
jīvite ko rasasteṣāṃ mādṛśāṃ viprayoginām // SoKss_13,1.77 //
ity uktvāvarṇayaṃ cāsmai tamahaṃ kṛcchrabandhave /
pṛṣṭodantāya madirāv atīvṛttāntavistaram // SoKss_13,1.78 //
tato 'bravītsa sādhurmāṃ kiṃ prājño 'pi vimuhyasi /
sarvaṃ yasya kṛte tena kiṃ tyaktenātmanā phalam // SoKss_13,1.79 //
ātmīyamatra vṛttāntaṃ śṛṇvimaṃ kathayāmi te /
astīha niṣadho nāma deśo himavadāśrayaḥ // SoKss_13,1.80 //
kalividrāvitasyaiko yo dharmasya samāśrayaḥ /
janmakṣetraṃ ca satyasya gṛhaṃ kṛtayugasya ca // SoKss_13,1.81 //
atṛptiryatra lokasya śrute na tvarthasaṃcaye /
saṃtoṣaś ca svadāreṣu nopakāreṣu sarvadā // SoKss_13,1.82 //
tatra śīlaśrutāḍhyasya brāhmaṇasyāhamātmajaḥ /
so 'haṃ deśāntarālokakautukānnirgato gṛhāt // SoKss_13,1.83 //
bhraman deśānupādhyāyān paśyan prāpto 'smi ca kramāt /
sakhe śaṅkhapuraṃ nāma nātidūramitaḥ puram // SoKss_13,1.84 //
śaṅkhapālasya yatrāsti nāgarājasya pāvanam /
śaṅkha hrada iti khyātaṃ svacchatoyaṃ mahatsaraḥ // SoKss_13,1.85 //
tatropādhyāyasadane vasaṃstadahamekadā /
snānayātrotsave 'gacchaṃ draṣṭuṃ śaṅkhahradaṃ saraḥ // SoKss_13,1.86 //
asaṃkhyaiḥ pūritataṭaṃ nānādeśāgatair janaiḥ /
surāsurair ivāmbhodhiṃ kṣobhyamāṇaṃ samantataḥ // SoKss_13,1.87 //
vadhūnāṃ ślathadhammillavisrastakusumasrajām /
vīcihastaiḥ parāmṛṣṭajaghanastanamaṇḍalam // SoKss_13,1.88 //
āśliṣyāpahṛtenāṅgarāgeṇāpiñjarīkṛtam /
mahāhradaṃ tamadrākṣaṃ tanvānaṃ kāmukāyitam // SoKss_13,1.89 //
tasya dakṣiṇato gatvā tarukhaṇḍaṃ vyalokayam /
sāhūmam iva tāpicchaiḥ sāṅgāram iva kiṃśukaiḥ // SoKss_13,1.90 //
sajvālam iva cotphullalohitāśokavallibhiḥ /
haranetrānalapluṣṭaṃ dehaṃ ratipateriva // SoKss_13,1.91 //
tatrātimuktakalatāmaṇḍapadvāri kurvatīm /
kusumāvacayaṃ kāṃcidapaśyaṃ kanyakāmaham // SoKss_13,1.92 //
līlākaṭākṣavikṣepatarjitaśravaṇotpalām /
utkṣiptabāhulatikālakṣitaikapayodharām // SoKss_13,1.93 //
vahantīṃ kabarīpāśaṃ pṛṣṭhataḥ parimocitam /
vadanendubhayeneva timiraṃ śaraṇāgatam // SoKss_13,1.94 //
nūnaṃ rambhādinirmāṇasiddhahastena vedhasā /
sṛṣṭā sākṣṇor nimeṣeṇa vijñeyā mānuṣīti yā // SoKss_13,1.95 //
sā ca dṛṣṭā praviṣṭaiva hṛdayaṃ me mṛgekṣaṇā /
hastabhallīva mārasya jagattritayamohinī // SoKss_13,1.96 //
sāpi māmavalokyaiva sadyaḥ smaravaśābhavat /
vimucya puṣpāvacayakrīḍāṃ premavihastitā // SoKss_13,1.97 //
caladdhāralatāmadhyapadmarāgaprabhodgamaiḥ /
anurāgamivodbhinnaṃ bhareṇa hṛdayādbahiḥ // SoKss_13,1.98 //
darśayantī parāvṛtya tanuṃ muhurivaikṣata /
sā māmapāṅgaviśrāntatārakāntena cakṣuṣā // SoKss_13,1.99 //
evaṃ yavatsthitāvāvāmanyonyālokinau kṣaṇam /
tāvattatrodabhūnnaśyajjanahāhāravo mahān // SoKss_13,1.100 //
āgādvanyebhagandhāndho dhāvandalitaśṛṅkhalaḥ /
mattahastī dhutārohakarṇāntalulitāṅkuśaḥ // SoKss_13,1.101 //
taṃ dṛṣṭvaiva pradhāvyāhaṃ vitrastāṃ vidrutānugām /
janamadhyamanaiṣaṃ tāmutsaṅgāropitāṃ priyām // SoKss_13,1.102 //
samāśvasiti yāvat sā tatrāgataparicchadā /
tāvajjanaravākṛṣṭastatraivāgātsa vāraṇaḥ // SoKss_13,1.103 //
tadbhayādvidravadbhūrijanamadhyatirohitā /
anugaiḥ sāmyataḥ kvāpi nītāhaṃ ca gato 'nyataḥ // SoKss_13,1.104 //
tato gajabhaye śānte cinvānastāṃ sumadhyamām /
yan nāvāpamavijñātanāmānvayaniketanām // SoKss_13,1.105 //
tacchūnyacitto vibhraṣṭavidyo vidyādharo yathā /
bhramannupādhyāyagṛhaṃ katham apy ahamāptavān // SoKss_13,1.106 //
tatra saṃmūrchita iva pradhvasta iva cābhavam /
tatpremabhaṅgasotkampastadāśleṣasukhaṃ smaran // SoKss_13,1.107 //
kramāc ca sustrīsulabhādārdrabhāvāśrayādiva /
nipātito 'hamutsaṅge cintayā darśitāśayā // SoKss_13,1.108 //
aśrutyā ca parāmṛṣṭo hṛdaye vyathitātmanā /
uttamāṅge gṛhītaś ca śirortyātyantavṛddhayā // SoKss_13,1.109 //
tāvac ca dhair yeṇa samaṃ tanme vigalitaṃ dinam /
saṃkocamāgataṃ padmavanaṃ saha mukhena me // SoKss_13,1.110 //
manorathair madīyaiś ca sākaṃ vighaṭitānyatha /
rathāṅganāmnāṃ mithunānyastaṃ yāte vivasviti // SoKss_13,1.111 //
tataḥ smarasyaikasuhṛtsukhināṃ nayanotsavaḥ /
udagacchanniśānāthaḥ prācīmukhaviśeṣakaḥ // SoKss_13,1.112 //
tena jvaladbhir iva me karair api sudhāmayaiḥ /
āśāprakāśakeṇāpi jīvitāśāṃ nyamīlyata // SoKss_13,1.113 //
atha jyotsnānalakṣiptaśarīraṃ mṛtyukāṅkṣiṇam /
eko 'bravītsahādhyāyī vidhuraṃ vīkṣya tatra mām // SoKss_13,1.114 //
kim evaṃ duḥkhito 'syadya vyādhis tava na dṛśyate /
arthakāmakṛtas tvādhir yadi tad vacmi te śṛṇu // SoKss_13,1.115 //
atigardhena ye hy arthā vañcayitvā paraṃ ca ye /
apahṛtya pareṣāṃ vā vāñchyante naiva te sthirāḥ // SoKss_13,1.116 //
pāpamūlā yataḥ pāpaphalabhāraṃ prasūya te /
tadbhareṇaiva bhajyante śīghraṃ dhanaviṣadrumāḥ // SoKss_13,1.117 //
arjanādiparikleśaḥ kevalaṃ tair dhanair iha /
amutra duḥkhamācandratārakaṃ nārakaṃ mahat // SoKss_13,1.118 //
kāmo 'py aprāpya naṣṭo yaḥ sā prāṇāntaviḍambanā /
yaścādharmo 'gradūtaḥ sa nirayāgnermukhapriyaḥ // SoKss_13,1.119 //
nyāyyau tu pūrvasukṛtair dhīdhair yotsāhavān pumān /
arthakāmāv avāpnoti na tu klībo bhavādṛśaḥ // SoKss_13,1.120 //
tadbhadra dhair yamālambya yatasvābhīṣṭasiddhaye /
ity uktastena sakhyāhaṃ nādāṃ yastkiṃciduttaram // SoKss_13,1.121 //
nigūhyāśayamāśritya dhair yaṃ nītvā niśāṃ kramāt /
ihāgato 'haṃ sā nāma māsyāṃ puri vasediti // SoKss_13,1.122 //
atra prāptena dṛṣṭastvaṃ pāśārpitagalo mayā /
pāśottīrṇāc chrutaṃ vattastvadduḥkhaṃ svaṃ ca varṇitam // SoKss_13,1.123 //
tadavijñātanāmāderapi tasyāḥ kṛte sakhe /
sutanorāśritodyogaḥ pauruṣāgocare 'py aham // SoKss_13,1.124 //
atastvaṃ madirāvatyāḥ sthitāyā api gocare /
prāptau puruṣakārādi muktvā klībāyase katham // SoKss_13,1.125 //
na śrutaḥ pūrvavṛttāntaḥ kiṃ tvayā rukmiṇīgataḥ /
dattāpi cedipataye hṛtā sā hariṇā na kim // SoKss_13,1.126 //
iti bruvati mittre me tasminnātodyamaṅgalaiḥ /
agratastata evāgātsānugā madirāvatī // SoKss_13,1.127 //
mātṛdevakule 'muṣmin kāmapūjārtham āgatāḥ /
atra sthitāḥ kāmadevaṃ vivāhe 'rcanti kanyakāḥ // SoKss_13,1.128 //
ata evaitadagre 'sminvaṭe pāśo mayārpitaḥ /
ihāgatā sā tadarthaṃ mṛtaṃ paśyatu māmiti // SoKss_13,1.129 //
etac chrutvaiva sa suhṛdvīro mām abravīddvijaḥ /
tarhi devakule 'traiva praviśyābhyantare drutam // SoKss_13,1.130 //
mātṛṇāṃ pṛṣṭhataśchannāvehi sāṃpratamāsvahe /
paśyāvaḥ kim upāyo 'tra kaś citsyādāvayor na vā // SoKss_13,1.131 //
evam uktavatā tena sakhyā sākaṃ tathety aham /
gatvā devakulaṃ tatra tathaivāsamalakṣitaḥ // SoKss_13,1.132 //
tataḥ pariṇayodgītamaṅgalāgatya sā śanaiḥ /
prāviśattatra madirāvatī devakulāntare // SoKss_13,1.133 //
ekākinyeva yāciṣye varaṃ kaṃcinmanogatam /
kāmadevābhagavatastadbahirbhavatākhilāḥ // SoKss_13,1.134 //
itisarvā bahiṣkṛtvā sakhīranucaraiḥ saha /
ekaiva kāmadevaṃ tamarcayitvā vyajijñapat // SoKss_13,1.135 //
manobhavenāpi satā tvayā deva kathaṃ na me /
manogataḥ priyo jñāto vipralabdhā hatāsmi kim // SoKss_13,1.136 //
nāsmiñjanmani bhūtaścettvaṃ varāya kṣamo mama /
janmāntare 'pi tatkuryāḥ kṛpāṃ ratipate mayi // SoKss_13,1.137 //
tathā prasādaṃ kurvīthā yathā dehāntare 'pi me /
sa eva bhartā subhago bhavedviprakumārakaḥ // SoKss_13,1.138 //
ity uktvā sāvayor bālā paśyatoḥ śṛṇvatorapi /
śaṅkau kṛtvottarīyeṇa pāśaṃ kaṇṭhe nyaveśayat // SoKss_13,1.139 //
upetya darśayātmānamasyāḥ pāśaṃ galāddhara /
ity uktastena sakhyāham upāsarpaṃ tadaiva tām // SoKss_13,1.140 //
mā priye sāhasaṃ paśya saiṣa prāṇapaṇārjitaḥ /
ārtikāloktasahajasneho dāso 'gratastava // SoKss_13,1.141 //
ity ahaṃ vyāharan harṣabharagadgadayā girā /
sutanos tvaritaṃ tasyāḥ pāśaṃ kaṇṭhādapāharam // SoKss_13,1.142 //
tato māṃ vīkṣya sahasā yāvat sānandasādhvasā /
kṣaṇaṃ tiṣṭhati sā tāvat so 'bravīnmāṃ drutaṃ suhṛt // SoKss_13,1.143 //
dinakṣayāprakāśe 'smin kāle nirgatya yāmy aham /
veṣeṇa madirāvatyā etatparijanaiḥ saha // SoKss_13,1.144 //
āvayor uttarīyābhyāṃ saṃvītāṃ tvam imāṃ vadhūm /
ādāyāgaccha nirgatya dvitiyadvāravartmanā // SoKss_13,1.145 //
yāhi deśāntaraṃ rātrau yathākāmam alakṣitaḥ /
maccintāṃ mā kṛthā daivaṃ śivaṃ mama vidhāsyati // SoKss_13,1.146 //
ity uktvopāttamadirāvatīveṣaḥ suhṛtsa me /
nirgatyaiva tataḥ prāyānnaktaṃ tadanugair vṛtaḥ // SoKss_13,1.147 //
ahaṃ ca madirāvatyānargharatnasrajā samam /
dvāreṇānyena niṣkramya rātryā yāto 'smi yojanam // SoKss_13,1.148 //
prātarnirvartitāhāraḥ kramādgacchandinair aham /
prāpto 'calapuraṃ nāma nagaraṃ dayitāsakhaḥ // SoKss_13,1.149 //
mittrībhūya gṛhe datte tatraikena dvijanmanā /
pariṇītā mayā sātra sattvaraṃ madirāvatī // SoKss_13,1.150 //
tato 'tra vasataḥ siddhayatheṣṭasukhitasya me /
kiṃ syānmitrasya me vṛttaṃ tasyetyeṣābhavadvyathā // SoKss_13,1.151 //
tadanantaram eṣo 'dya dṛṣṭo 'kāraṇabāndhavaḥ /
mayeha gaṅgāsnānārtham āgatenottarāyaṇe // SoKss_13,1.152 //
ciraṃ caitaṃ savailakṣyamivāśliṣyopaviśya ca /
yāvat pṛcchāmi vṛttāntaṃ tāvaddeva ihāgataḥ // SoKss_13,1.153 //
tametamaparaṃ viddhi prāṇadārapradaṃ mama /
kṛcchraikamittraṃ pārśvasthaṃ vipraṃ vatseśanandana // SoKss_13,1.154 //
iti tena yathāvṛtte vipreṇaikena varṇite /
naravāhanadattas tamapṛcchadaparaṃ dvijam // SoKss_13,1.155 //
tuṣṭirme brūhi muktastvaṃ tādṛśātsaṃkaṭātkatham /
mittrārthāgaṇitaprāṇā durlabhā hi bhavādṛśāḥ // SoKss_13,1.156 //
etattasya vacaḥ śrutvā vatsarājasutasya saḥ /
dvitīyo 'pi svavṛttāntaṃ vipro vaktuṃ pracakrame // SoKss_13,1.157 //
tadā tato māṃ madirāvatīveṣaṃ vinirgatam /
devāgārāttadanugāstadbuddhyā paryavārayan // SoKss_13,1.158 //
āropya śibikāṃ taiś ca nṛtyavādyamadākulaiḥ /
nīto 'smi somadattasya bhavanaṃ vibhavānvitam // SoKss_13,1.159 //
kvacit sadvastrabhārāḍhyaṃ saṃbhṛtābharaṇaṃ kva cit /
kva cinniṣpannapakvānnaṃ kva citsajjitavedikam // SoKss_13,1.160 //
kva citpragītadāsīkaṃ kva ciccāraṇasaṃkulam /
lagnavelāpratīkṣyaiś ca kva cidadhyāsitaṃ dvijaiḥ // SoKss_13,1.161 //
tatraikasmin gṛhe pānakṣībaiḥ parijanair aham /
kṛtāvaguṇṭhano naktaṃ vadhūbuddhyā praveśitaḥ // SoKss_13,1.162 //
upaviṣṭaṃ ca māṃ tatra vanitāḥ paryavārayan /
vivāhotsavasānandanānāceṣṭāsamākulāḥ // SoKss_13,1.163 //
kṣaṇāddvāropakaṇṭhe ca mekhalānūpurāravaḥ /
aśrāvi prāviśaccātra kanyaikā sasakhījanā // SoKss_13,1.164 //
nāgīva visphuradratnamūrdhā dhavalakañcukā /
abdhivīcīva lāvaṇyapūrṇā muktāvalīcitā // SoKss_13,1.165 //
udyānadevatā sākṣād iva satpuṣpamālinī /
suparvabāhulatikāvirājatkarapallavā // SoKss_13,1.166 //
sā cāgatyopaviṣṭā me pārśve priyasakhīdhiyā /
paśyāmi yāvat saivātra cittacaurī samāgatā // SoKss_13,1.167 //
yā sā śaṅkhahrade dṛṣṭā kanyā snānāgatā mayā /
trātā gajād dṛṣṭanaṣṭā madhyelokamagānmama // SoKss_13,1.168 //
kimetatkākatālīyaṃ kiṃ svapnaḥ satyam eva vā /
iti harṣabharodbhrāntastadā cāhamacintayam // SoKss_13,1.169 //
kṣaṇāntare ca madirāvatīsakhyo 'bruvaṃś ca tām /
kimevamāryaduhitarunmanā iva lakṣyase // SoKss_13,1.170 //
etac chrutvābravītkanyā sā nigūhyāśayaṃ tadā /
jānītha kiṃ na madirāvatī me yādṛśī sakhi // SoKss_13,1.171 //
eṣā kṛtavivāhā ca yāsyati śvāśuraṃ gṛham /
etadviyuktā na sthātuṃ śakṣyāmītyasmi duḥkhitā // SoKss_13,1.172 //
tanniryāta bahiḥ kṣipraṃ yāvadvisrambhasaṃkathāḥ /
kurvatī madirāvatyā saha tiṣṭhāmyahaṃ sukham // SoKss_13,1.173 //
iti niṣkāsya tāḥ sarvā dvāre dattvārgalaṃ svayam /
upaviśya sakhībuddhyā sā māmevam abhāṣata // SoKss_13,1.174 //
madirāvati nāsty asmād duḥkhaṃ tvadduḥkhato 'dhikam /
prāṇapriye yad anyasmin pitrānyasmai pradīyase // SoKss_13,1.175 //
tathāpi te bhavejjātu darśanaṃ saṃgamo 'pi vā /
saṃstavājjñāyamānena tena svapreyasā saha // SoKss_13,1.176 //
mama tvanāsthamutpannaṃ yadduḥkhaṃ tadvadāmi te /
yathāhaṃ te tathā tvaṃ hi visrambhaikāspadaṃ mama // SoKss_13,1.177 //
gatavatyasmi yātrāyāṃ snātuṃ śaṅkhahradaṃ saraḥ /
vinodayitum ātmānaṃ bhāvitvadvirahāturam // SoKss_13,1.178 //
tatrodyānaṃ divā muktvā nabhaścandra ivāgataḥ /
ālānakāñcanastambha iva saundaryadantinaḥ // SoKss_13,1.179 //
navīnaśmaśrumadhupaśreṇīśritamukhāmbujaḥ /
ko'pi kānto dvijayuvā dṛṣṭo navavayā mayā // SoKss_13,1.180 //
vaneṣu kevalaṃ kliṣṭāstapobhir munikanyakāḥ /
na dṛṣṭo 'yaṃ yuvā yābhiḥ kiṃ tāsāṃ tapasaḥ phalam // SoKss_13,1.181 //
iti saṃcintayantyā me kāmena hṛdayaṃ śaraiḥ /
tathā viddhaṃ yathā lajjā bhayaṃ ca galitaṃ tataḥ // SoKss_13,1.182 //
tataḥ paśyāmi paśyantaṃ yāvattaṃ tiryagīkṣaṇā /
ālānamukto mattebhastāvadāgādaśaṅkitam // SoKss_13,1.183 //
tena naśyatparijanāṃ bhītāṃ dṛṣṭvā sa māṃ yuvā /
dhāvitvāṅke kṛtāṃ dūre madhye lokasya nītavān // SoKss_13,1.184 //
tatsaṃsparśāmṛtānandabhīlitāhaṃ tadā sakhi /
ko hastī kiṃ bhayaṃ kāhaṃ kva sthitāsmīti nāvidam // SoKss_13,1.185 //
tataḥ parijano yāvat prāpto me tāvadāgataḥ /
mattahastī sa tatraiva viraho mūrtimāniva // SoKss_13,1.186 //
utkṣipyāhamathānītā tadbhayādanugair gṛham /
sa ca me janasaṃkṣobhe na jāne kva gataḥ priyaḥ // SoKss_13,1.187 //
tadāprabhṛtyavijñātanāmādikamasupradam /
smarantī taṃ karaprāptaṃ kenāpīha hṛtaṃ nidhim // SoKss_13,1.188 //
sarvaduḥkhaharāṃ nidrāṃ svapne taddarśanecchayā /
vāñchantī cakravākībhiḥ samaṃ krandāmi rātriṣu // SoKss_13,1.189 //
tadevaṃ nirupāye 'sminduḥkhe mama vinodanam /
tvaddarśanaṃ yatsakhi taddūrībhavati cādhunā // SoKss_13,1.190 //
upasthitaṃ taditthaṃ me maraṇaṃ madirāvati /
tvanmukhālokanasukhaṃ saṃpratyanubhavāmi tat // SoKss_13,1.191 //
ity uktvā śrotrapīyūṣavarṣābhaṃ vacanaṃ mama /
kalaṅkayantī vaktrenduṃ sāñjanair aśrubindubhiḥ // SoKss_13,1.192 //
avaguṇṭhanamutkṣipya mukhānmama nirīkṣya mām /
parijñāya tadā sābhūtsaharṣāścaryasādhvasā // SoKss_13,1.193 //
tato mayoktaṃ mugdhe kiṃ saṃbhramaḥ so 'ham eva te /
vidhirhi ghaṭayatyarthānacintyānapi saṃmukhaḥ // SoKss_13,1.194 //
mayāpi tvatkṛte duḥkhamanubhūtaṃ suduḥsaham /
yādṛśaṃ yādṛśī caiṣā prapañcaracanā vidheḥ // SoKss_13,1.195 //
vakṣyāmi vistarāttatte nāyaṃ kālaḥ kathākrame /
nirgamopāya evaikaścintyatāṃ saṃprati priye // SoKss_13,1.196 //
ity uktā sā mayā bālā prāptakālam abhāṣata /
anena paścād dvāreṇa nirgacchāvaḥ śanair itaḥ // SoKss_13,1.197 //
bahiścātra gṛhodyānaṃ pituḥ sukṣattriyasya me /
tanmārgeṇaiva nirgatya vrajāvo yatra kutracit // SoKss_13,1.198 //
ity uktavatyaiva tayā guptābharaṇayā saha /
taduktenaiva mārgeṇa niragacchamahaṃ tataḥ // SoKss_13,1.199 //
rātryā ca duram adhvānaṃ tayā gatvā drutaṃ bhayāt /
prabhāte prāptavān asmi priyāyukto mahāṭavīm // SoKss_13,1.200 //
gacchatoścāvayostasyāṃ svakathaikavinodayoḥ /
nirmānuṣāyāṃ śanakair madhyāhnaḥ samavartata // SoKss_13,1.201 //
nirāśrayādhvagamanāṃ nirākrandāmatāpayat /
bhūmiṃ tāṃ duṣṭabhūpāla iva tīkṣṇakaraḥ karaiḥ // SoKss_13,1.202 //
tasmin kāle pariśrāntāṃ preyasīṃ tāṃ tṛṣārditām /
kṛcchraprāptāṃ tarucchāyāṃ śanaiḥ prāpitavān aham // SoKss_13,1.203 //
āśvāsayāmi yāvac ca tatra tāṃ paṭamārutaiḥ /
akasmānmahiṣastāvadāgādvraṇitavidrutaḥ // SoKss_13,1.204 //
tasya paścātpradhāvaṃś ca hayārūḍho dhanurdharaḥ /
āgāt ko'pi mahāsattva ityākṛtyaiva sūcitaḥ // SoKss_13,1.205 //
sa mahāmahiṣaṃ bhallīprahāreṇāpareṇa tam /
vajraghātena vajrīva giriṃ vīro nyapātayat // SoKss_13,1.206 //
dṛṣṭvā cāsmānupāgatya sa māṃ prītyaiva pṛṣṭavān /
kastvaṃ kaiṣā ca te sādho kvehāyātau yuvāmiti // SoKss_13,1.207 //
athopavītamudghāṭya proktaṃ satyānṛtaṃ mayā /
vipro 'hameṣā bhāryā me kāryāddeśāntarāgatau // SoKss_13,1.208 //
āvāṃ caurahatātsārthādvibhraṣṭau mārganāśataḥ /
iha praviṣṭau dṛṣṭaś ca bhavānnaṣṭāś ca bhītayaḥ // SoKss_13,1.209 //
evaṃ mayokte brāhmaṇyātsānukampaś ca so 'bhyadhāt /
ahaṃ vanacarādhīśo mṛgayārthamihāgataḥ // SoKss_13,1.210 //
yuvāṃ cānvapariśrāntau saṃprāptavatithī mama /
tadetaṃ viśramāyaitannātidūraṃ madāspadam // SoKss_13,1.211 //
ity uktvā matpriyāṃ śrāntāmāropya svaturaṃgame /
pādacārībhavannāvāṃ svanivāsaṃ sa nītavān // SoKss_13,1.212 //
tatra bāndhavavatso 'smān bhojanādyair upācarat /
kudeśeṣv api jāyante kvacit kecin mahāśayāḥ // SoKss_13,1.213 //
tato 'ṭavīṃ tām utkramya tadvitīrṇānuyātrikām /
prāpyāgrahāramekaṃ sā pariṇītā mayā vadhūḥ // SoKss_13,1.214 //
tataḥ paribhramandeśāndṛṣṭvā sārthaṃ samaṃ tayā /
adya bhāgirathīsnānamahaṃ kartumihāgataḥ // SoKss_13,1.215 //
ihaiva caiṣa saṃprāptaḥ svayaṃvarasuhṛnmayā /
devaś ca dṛṣṭa ityeṣa vṛttānto māmakaḥ prabho // SoKss_13,1.216 //
ity uktvā virataṃ sa yāvad atha taṃ nirvyājasattvocitaprāptābhīṣṭaphalaṃ praśaṃsatitarāṃ vatseśaputro dvijam /
yāvattaṃ yuvarājamātmasacivā bambhramyamāṇāściraṃ cinvantaḥ kila gomukhaprabhṛtayastatrāgatā lebhire // SoKss_13,1.217 //
sa ca naravāhanadattaś caraṇanatān harṣabāṣpadhautamukhān /
tān abhinananda sarvān saṃmānya yathocitaṃ sacivān // SoKss_13,1.218 //
atha tau viprayuvānau sadarthanītipriyau sahādāya /
sa yayau saha tair mantribhir anvāgatalalitalocanaḥ svapurīm // SoKss_13,1.219 //
iti mahākaviśrīsomadevabhaṭṭaviracite kathāsaritsāgare madirāvatīlambake prathamas taraṅgaḥ /
samāptaś cāyaṃ madirāvatīlambakastrayodaśaḥ /
mahākaviśrīsomadevabhaṭṭaviracitaḥ kathāsaritsāgaraḥ /
pañcalambakaścaturdaśaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya rasayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_14,0.1 //
prathamas taraṅgaḥ /
tuṣṭena yena dehārdham apy umāyai samarpitam /
sa vo dadātvabhimataṃ varadaḥ pārvatīpatiḥ // SoKss_14,1.1 //
niśi vighnajito vo 'vyāttāṇḍavoddaṇḍitaḥ karaḥ /
śoṇaścandrātapatrasya tanvanvidrumadaṇḍatām // SoKss_14,1.2 //
tato vatseśvarasutas tās tās trailokyasundarīḥ /
bhāryā dadhānas tāṃ cādyāṃ devīṃ madanamañcukām // SoKss_14,1.3 //
naravāhanadatto 'tra kauśāmbyāṃ gomukhādibhiḥ /
uvāsa saha saṃpūrṇakāmaḥ pitṛvibhūtibhiḥ // SoKss_14,1.4 //
tasyābhīṣṭavadhūsaṅgasukhāmṛtamanoramāḥ /
nṛttagītakathālāparamyāste divasā yayuḥ // SoKss_14,1.5 //
athaikadā sa tāmagryāṃ kāntāṃ madanamañcukām /
na dadarśāvarodhāntarna vā parijanaṃ kva cit // SoKss_14,1.6 //
tām anālokayan kāntāṃ sa jagāma vivarṇatām /
rajanīvirahadhvastakāntir indur ivoṣasi // SoKss_14,1.7 //
cittaṃ jijñāsituṃ kiṃ nu cchannā syātkvāpi me priyā /
kiṃ vāparādhaleśātsā kuto 'pi kupitaiva me // SoKss_14,1.8 //
māyayācchāditā kenāpyathavāpahṛtā nu kim /
ityanekavikalpaughavihvalo 'tha babhūva saḥ // SoKss_14,1.9 //
anveṣayanyadā naiva labhate sma kuto 'pi tām /
saṃtepe sa tadoddāmatadviyogadavāgninā // SoKss_14,1.10 //
upetya jñātavṛttāntas tasya vatseśvaraḥ pitā /
mātaraḥ sacivā bhṛtyāḥ sarve vihvalatāṃ yayuḥ // SoKss_14,1.11 //
hāracandanacandrāṃśumṛṇālanalinīdalaiḥ /
vavṛdhe tasya saṃtāpo na jagāma śamaṃ punaḥ // SoKss_14,1.12 //
kaliṅgasenā sadyaś ca vihīnā sutayā tayā /
vidyādharīva vibhraṣṭavidyā saṃmūḍhatāṃ yayau // SoKss_14,1.13 //
atha tatrābravīdekā vṛttāntaḥpurarakṣikā /
naravāhanadattāgre sarveṣvākarṇayatsvidam // SoKss_14,1.14 //
harmyāgre tāṃ tadā kanyāṃ satīṃ madanamañcukām /
dṛṣṭvāvatīrya nabhasaḥ sadyo vidyādharo yuvā // SoKss_14,1.15 //
yo 'sau mānasavegākhyo nāmoktvā samayācata /
kaliṅgasenām abhyetya dehyetāṃ me sutāmiti // SoKss_14,1.16 //
tenaitayā niṣiddhena satā gatvā yathāgatam /
idānīṃ guptamāgatya hṛtā sā kiṃ na māyayā // SoKss_14,1.17 //
paradāragṛhaṃ naiva divyā yady api kurvate /
tathāpyamārgaṃ mārgaṃ vā rāgāndhaḥ ko hi paśyati // SoKss_14,1.18 //
śrutvaitaccittamākopavimarśavirahotplutam /
naravāhanadattasya jajñe vīciṣvivāmbujam // SoKss_14,1.19 //
rumaṇvānatha vakti sma purīyaṃ rakṣyate 'bhitaḥ /
praveśanirgamau neha vidyete gamanaṃ vinā // SoKss_14,1.20 //
haraprasādāc cāsty asyā nāniṣṭaṃ tad iha sthitā /
kva citpraṇayakopātsā tathā ca śrūyatāṃ kathā // SoKss_14,1.21 //
muniḥ purāṅgirā nāma vivāhārthamayācata /
aṣṭāvaktrasya tanayāṃ sāvitrīṃ nāma kanyakām // SoKss_14,1.22 //
aṣṭāvakro na tāṃ tasmai dadāvaṅgirase sutām /
saguṇāyāpi sāvitrīmanyasmai pūrvakalpitām // SoKss_14,1.23 //
tatas tadbhrātṛtanayamaśrutāṃ nāma so 'ṅgirāḥ /
upayeme tayā sākaṃ sa tasthau bhāryayā sukham // SoKss_14,1.24 //
sā ca bhāryāsya vetti sma sāvitrīṃ pūvavāñchitām /
ekadā so 'ṅgirā maunī japannāsīcciraṃ muniḥ // SoKss_14,1.25 //
bhāryātha sā taṃ papraccha muhuḥ sapraṇayāśrutā /
ciraṃ kimāryaputraivaṃ cintayasyucyatāmiti // SoKss_14,1.26 //
priye dhyāyāmi sāvitrīmity ukte tena sāśrutā /
sāvitrīṃ tāṃ munisutāṃ matvātmani cukopa ha // SoKss_14,1.27 //
durbhago 'yamiti tyaktuṃ dehaṃ gatvā vanaṃ ca sā /
śubhaṃ bharturanudhyāya kaṇṭhe pāśaṃ samarpayat // SoKss_14,1.28 //
mā putri sāhasaṃ kārṣīḥ patyā dhyātā na te 'ṅganā /
dhyātāhaṃ tena sāvitrīty uktvā pāśādrarakṣa tām // SoKss_14,1.29 //
prakaṭībhūya gāyatrī sākṣasūtrakamaṇḍaluḥ /
bhaktānukampinī caitāṃ samāśvāsya tirodadhe // SoKss_14,1.30 //
ahaiṣāṅgirasā bhartrā saṃprāptānviṣyatā vanāt /
tadevaṃ duḥsahaṃ strīṇāmiha praṇayakhaṇḍanam // SoKss_14,1.31 //
tatsvalpenāparādhena kupiteha kva citsthitā /
anveṣyā śaṃbhurakṣyā sā rājaputravadhūḥ punaḥ // SoKss_14,1.32 //
evaṃ rumaṇvatā prokte rājā vatseśvaro 'bravīt /
evametan na duritaṃ tasyāḥ saṃbhāvyate yataḥ // SoKss_14,1.33 //
naravāhanadattasya bhāryā devavinirmitā /
kāmāṃśasyāvatīrṇaiṣā ratirmadanamañcukā // SoKss_14,1.34 //
asau vidyādharaiśvaryaṃ divyaṃ kalpaṃ sahānayā /
kariṣyatīti divyā vāgabravīnna ca tanmṛṣā // SoKss_14,1.35 //
tadeṣānviṣyatāṃ samyagiti rājñodite svayam /
naravāhanadattaḥ sa tadavastho 'pi niryayau // SoKss_14,1.36 //
yathāyathā hi cinvāno na tāṃ prāpa tathātathā /
teṣu teṣu pradeśeṣu sonmāda iva so 'bhramat // SoKss_14,1.37 //
opete tatpurāt tasmin pihitadvārakā gṛhāḥ /
tadduḥkhadarśanodvegād iva saṃmīlitekṣaṇāḥ // SoKss_14,1.38 //
vaneṣu taṃ ca pṛcchantaṃ calatpallavapāṇayaḥ /
na sā dṛṣṭā tavāsmābhir ityūcuriva pādapāḥ // SoKss_14,1.39 //
udyāneṣūtpatantaś ca khagāstasmai vicinvate /
itaḥ sā na gatetyevaṃ śaśaṃsuriva sārasāḥ // SoKss_14,1.40 //
marubhūtirhariśikho gomukhaḥ savasantakaḥ /
te te ca sacivā bhremustāmanveṣṭuṃ samantataḥ // SoKss_14,1.41 //
atrāntare vegavatī nāma vidyādharī kila /
kanyā dṛṣṭacarodāravapurmadanamañcukā // SoKss_14,1.42 //
tadīyaṃ rūpamāsthāya tasthāvupavanāntare /
āgatyaikākinī svair amatrāśokataroradhaḥ // SoKss_14,1.43 //
tāṃ dadarśa vicinvāno marubhūtiḥ paribhraman /
sadyo viśalyakaraṇīṃ saśalyasyeva cetasaḥ // SoKss_14,1.44 //
naravāhanadattaṃ taṃ gatvā hṛṣṭo jagāda saḥ /
samāśvasihi dṛṣṭā te mayodyāne sthitā priyā // SoKss_14,1.45 //
ityevoktavatā tena sākaṃ tatkṣaṇam eva saḥ /
naravāhanadattas tadudyānaṃ mudito yayau // SoKss_14,1.46 //
tatrātivirahaklānto bhāryāsṃ madanamañcukām /
tāmapaśyatsa tṛṣito vāridhārāmivādhvagaḥ // SoKss_14,1.47 //
dṛṣṭvaivāliṅgituṃ tāṃ ca bhṛśārto yāvadicchati /
tāvat sā taṃ jagādaivaṃ dhūrtā pariṇayaiṣiṇī // SoKss_14,1.48 //
māṃ tvaṃ saṃprati mā sprākṣīḥ śṛṇu tāvadvaco mama /
mayopayācitā yakṣāstvatprāptyai prāgvivāhataḥ // SoKss_14,1.49 //
vivāhe vaḥ pradāsyāmi svahastena balīniti /
vivāhakāle te tasminmama prāṇeśa vismṛtāḥ // SoKss_14,1.50 //
tatkopāttair ahamito yakṣair apahṛtābhavam /
gaccha bhūyo vivāhaṃ taṃ kṛtvā dattvā baliṃ ca naḥ // SoKss_14,1.51 //
nijaṃ patim upeyāstvaṃ nānyathā te śivaṃ bhavet /
ity uktvā tair ihānīya yakṣair muktāsmi sāṃpratam // SoKss_14,1.52 //
tanmāṃ pariṇayasvāśu punaryāvaddadāmy aham /
yakṣebhyo 'bhimatāsṃ pūjāṃ tataḥ pūraya vāñchitam // SoKss_14,1.53 //
tac chrutvaiva samāhūya śāntisomaṃ purohitam /
kṣaṇātsaṃbhṛtya saṃbhārānmāyāmadanamañcukām // SoKss_14,1.54 //
vidyādharīṃ vegavatīm upayeme sa tatkṣaṇam /
naravāhanadattas tāṃ viyogakṣaṇakātaraḥ // SoKss_14,1.55 //
prahṛṣṭavatsarājo 'tha devyānandī mahotsavaḥ /
nandatkaliṅgaseno 'bhūt tatrātodyaravākulaḥ // SoKss_14,1.56 //
dadau baliṃ ca yakṣebhyo māyāmadanamañcukā /
vidyādharī svahastena sā madyapiśitādibhiḥ // SoKss_14,1.57 //
naravāhanadatto 'tha vāsakasthastayā saha /
papau sa sotsavaḥ pānaṃ pānaśauṇḍo 'pi tadgirā // SoKss_14,1.58 //
siṣeve ca tayā sākaṃ jīvalokasukhaṃ tataḥ /
chāyayeva dinādhīśaḥ parivartitarūpayā // SoKss_14,1.59 //
rahaḥsthā cābravītsā taṃ suptā nāhaṃ priya tvayā /
sahasā mukhamudghāṭya vīkṣaṇīyeha saṃprati // SoKss_14,1.60 //
tac chrutvā sa kim etat syād iti yāvat sakautukaḥ /
suptāyā rājaputro 'syā mukhamanyedyurīkṣate // SoKss_14,1.61 //
tāvadanyaiva sā kāpi na sā madanamañcukā /
svāpavelāvaśadhvastamāyārūpavivartanā // SoKss_14,1.62 //
tataḥ sa jāgrad evāsīd yāvat prabubudhe 'tra sā /
kā tvaṃ satyaṃ vadety evam atha tāṃ pṛcchati sma saḥ // SoKss_14,1.63 //
sāpy anidropaviṣṭaṃ taṃ dṛṣṭvā rūpe nije sthitā /
vaktuṃ pracakrame jātapratibhedā manasvinī // SoKss_14,1.64 //
śṛṇvidānīṃ bravīmyetadyathāvastu tava priya /
astyāṣāḍhapuraṃ nāma vidyādharapuraṃ giriḥ // SoKss_14,1.65 //
tatra vegavato rājñaḥ putro vidyādharādhipaḥ /
asti mānasavegākhyo rājā bhujabaloddhataḥ // SoKss_14,1.66 //
tasya vegavatī nāma bhaginyasmi kanīyasī /
sa ca bhrātā na me vidyāṃ dātumaicchadatidviṣan // SoKss_14,1.67 //
tato mayā tāḥ kleśena tapovanagatātpituḥ /
prāptāstadvarataścaitāḥ sarvādhikabalā mama // SoKss_14,1.68 //
sāhaṃ dṛṣṭavatī dīnāmudyāne rakṣibhir vṛtām /
āṣāḍhādripure tasminsthitāṃ madanamañcukām // SoKss_14,1.69 //
māyayāpahṛtā tena bhrātrā me dayitā tava /
rāvaṇeneva duḥkhārtā rāmabhadrasya jānakī // SoKss_14,1.70 //
anicchantī ca sā sādhvī tenākrāntuṃ na śakyate /
strīṇāṃ haṭhopabhoge hi śāpastasyāsti mṛtyujaḥ // SoKss_14,1.71 //
tatastena prayuktāhaṃ kubhrātrā tatprabodhane /
tasyāḥ samīpamagamaṃ tvatpralāpamayātmanaḥ // SoKss_14,1.72 //
tatprasaṅgāc ca kāmājñātulye tvannāmnyudīrite /
tayā sādhvyā tvadekāgramidaṃ jātaṃ mano mama // SoKss_14,1.73 //
sa te patiḥ syādyanāmni śrute smaravaśā bhaveḥ /
ityādyaś ca tadā devīsvapnādeśo mayā smṛtaḥ // SoKss_14,1.74 //
saṃsmṛtya grāhayitvā tāṃ dhṛtiṃ madanamañcukām /
tadrūpaṇe mayāgatya yuktyātmeha vivāhitaḥ // SoKss_14,1.75 //
tadehi yatra tvadbhāryā sthitā madanamañcukā /
tatraiva tatkṛpāviṣṭā prāṇeśa tvāsṃ nayāmy aham // SoKss_14,1.76 //
tvatpriyeti tavevāhaṃ sapatnyā api kiṃkarī /
mamātmanirapekṣā hi kāpi tvatpremavaśyatā // SoKss_14,1.77 //
ity uktvā sā svavidyānāṃ balādvegavatī niśi /
naravāhanadattaṃ taṃ gṛhītvodapatan nabhaḥ // SoKss_14,1.78 //
śanaiḥ prayāti sā vyomnā yāvattāvadadarśanāt /
jāyāpatyostayoḥ prāptaḥ parivāro 'tra cukṣubhe // SoKss_14,1.79 //
tac ca vatseśvaro buddhvā saha vāsavadattayā /
padmāvatyādibhiś cāśu vajrāhata ivābhavat // SoKss_14,1.80 //
yaugandharāyaṇādyāś ca saṃpaurās tasya mantriṇaḥ /
marubhūtimukhaiḥ putraiḥ sahābhūvansuvihvalāḥ // SoKss_14,1.81 //
tato 'ntarikṣatas tatra dvitīya iva bhāskaraḥ /
avātarat prabhābaddhamaṇḍalo nārado muniḥ // SoKss_14,1.82 //
vidyādharyā nijabhuvaṃ nītaḥ śīghramihaiṣyati /
putras te tava dhṛtyarthaṃ preṣitaścāsmi śūlinā // SoKss_14,1.83 //
ity uktvā vatsarājāya kṛtārghāya tato muniḥ /
sa vegavatyāścaritaṃ yathāvṛttaṃ śaśaṃsa tat // SoKss_14,1.84 //
tatas tasminsamāśvas te muniḥ so 'tra tirodadhe /
atrāntare vegavatī vyomnā prāpayati sma sā // SoKss_14,1.85 //
naravāhanadattaṃ taṃ tamāṣāḍhapuraṃ girim /
buddhvā mānasavegastatsa hantuṃ tāvadhāvata // SoKss_14,1.86 //
tatastena samaṃ bhrātrā yuddhaṃ vidyābaloddhatam /
vegavatyā abhūtstrīṇāṃ patiḥ prāṇā na bāndhavāḥ // SoKss_14,1.87 //
atha nijavidyābalato bhairavarūpaṃ vidhāya vikaṭaṃ sā /
mānasavegaṃ sahasā saṃmohya tam agniparvate nidadhe // SoKss_14,1.88 //
tam apica vidyāhas te naravāhanadattamādito nyastam /
nītvā gandharvapure kūpe cikṣepa rakṣituṃ vijale // SoKss_14,1.89 //
tatra sthitaṃ ca tam uvāca manāg iha tvaṃ tiṣṭhāryaputra bhavitā ca śivaṃ tavātra /
mā cādhṛtiṃ hṛdi kṛthāḥ śubhapātra sarvavidyādharādhipatitā tava bhāvinīha // SoKss_14,1.90 //
yāmi prasādhayitumadya punaryato 'haṃ jyeṣṭhavyatikramaṇadurbalitāḥ svavidyāḥ /
tvāmabhyupaimi nacirāditi sā tamuktvā vidyādharī kvacana vegavatī jagāma // SoKss_14,1.91 //
iti mahākaviśrīsomadevabhaṭṭaviracite kathāsaritsāgare pañcalambake prathamas taraṅgaḥ /
dvitīyas taraṅgaḥ /
tataḥ kūpasthitaṃ tatra gandharvaḥ ko 'py avaikṣata /
naravāhanadattaṃ taṃ vīṇādatta iti śrutaḥ // SoKss_14,2.1 //
parārthaphalajanmāno na syurmārgadrumā iva /
tāpacchido mahāntaścejjīrṇāraṇyaṃ jagadbhavet // SoKss_14,2.2 //
yaddṛṣṭvā taṃ sa sujanaḥ pṛṣṭvā cānvayanāmanī /
has te 'valambyodaharatkūpāttasmāduvāca ca // SoKss_14,2.3 //
mānuṣo 'si na devaścedgandharvanagaraṃ katham /
mānuṣāgamyametattvamāgataḥ kathyatāmiti // SoKss_14,2.4 //
vidyādharyāhamānīya kṣipto 'trātmabalāditi /
naravāhanadatto 'pi sa taṃ pratyabravīttadā // SoKss_14,2.5 //
tatas taṃ vīkṣya saccakravarticihnaṃ guṇī gṛham /
nītvā sa vīṇādattaḥ svair upacārair upācarat // SoKss_14,2.6 //
anyedyustatpuraṃ dṛṣṭvā vīṇāhastākhilaprajam /
naravāhanadattas taṃ vīṇādattaṃ sa pṛṣṭavān // SoKss_14,2.7 //
sarve 'pyābālamete kiṃ vīṇāhastā janā iti /
vīṇādatto 'pi sa tatas tam evaṃ pratyabhāṣata // SoKss_14,2.8 //
rājā sāgaradattākhyo gandharvāṇāmihāsti yaḥ /
tasya gandharvadattākhyā sutāsti nyakkṛtāpsarāḥ // SoKss_14,2.9 //
dhātrā kṛtaṃ sudhācandracandanādyair ivocitaiḥ /
sarvasundaranirmāṇavarṇakāyeva yadvapuḥ // SoKss_14,2.10 //
satataṃ sā ca gāyantī vīṇāyāṃ śauriṇā svayam /
dattaṃ svagītakaṃ kāṣṭhāṃ gāndharve paramāṃ gatā // SoKss_14,2.11 //
yo vādayati vīṇāyāṃ tribhir grāmaiś ca gāyati /
gāndharve kovidaḥ samyagvaiṣṇavaṃ stutigītakam // SoKss_14,2.12 //
sa me patiḥ syād ity asyā rājaputryāś ca niścayaḥ /
tena sarve 'tra vīṇāsu śikṣante na ca tadviduḥ // SoKss_14,2.13 //
etac chrutvaiva sānando vīṇādattamukhādvacaḥ /
naravāhanadatto 'sau rājaputro jagāda tam // SoKss_14,2.14 //
ahaṃ kalānāṃ sarvāsāṃ svayaṃvaravṛtaḥ patiḥ /
jānāmi sarvaṃ gāndharvaṃ trailokyodaravarti yat // SoKss_14,2.15 //
ity uktavantaṃ sa suhṛdvīṇādatto nināya tam /
rājñaḥ sāgaradattasya pārśvaṃ tatra jagāda ca // SoKss_14,2.16 //
naravāhanadatto 'yaṃ vatsarājasutaḥ kila /
iha vidyādharīhastādvibhaṣṭo nagare tava // SoKss_14,2.17 //
gāndharvācārya evāyaṃ keśavastutigītakam /
vetti gandharvadattāyā trayopari mahānrasaḥ // SoKss_14,2.18 //
tac chrutvā so 'bravīdrājā satyametanmayā śrutam /
gandharvāṇāṃ mukhātpūrvaṃ tanmānyo 'yamihādya naḥ // SoKss_14,2.19 //
devāṃśaścaiṣa na bhrāntirdevabhūmau kimanyathā /
iha vidyādharīsaṅgādāgacchenmānuṣo bhavan // SoKss_14,2.20 //
ānīyatāṃ tad gandharvadattā vīkṣāmahe 'dbhutam /
iti rājñodite jagmurānetuṃ tāṃ mahattarāḥ // SoKss_14,2.21 //
āgāc ca sā tataḥ kāntā kusumābharaṇojjvalā /
yauvanena vighūrṇantī vātenevārtavī latā // SoKss_14,2.22 //
upaviśya pituḥ pārśve tadvākyāc ca kṣaṇāntare /
bhṛtyaiḥ kathitavṛttāntā vīṇāyāṃ gītakaṃ jagau // SoKss_14,2.23 //
svarāñ śrutiṣu yuñjantyās tasyā brāhmyā iva śriyaḥ /
naravāhanadatto 'bhūd gīte rūpe ca vismitaḥ // SoKss_14,2.24 //
rājaputri na te vīṇā susvarā pratibhāti me /
jāne bālaḥ sthitas tantryām iti so 'tra jagāda ca // SoKss_14,2.25 //
tato 'ta vīkṣyate yāvadbālastāvadavāpi saḥ /
tena sarve 'pi te jagmurgandharvā api vismayam // SoKss_14,2.26 //
rājaputra gṛhāṇemāṃ karṇau siñcāmṛtena naḥ /
iti rājā sutāhastādvīṇāṃ tasmai dadau vadan // SoKss_14,2.27 //
so 'pi tāṃ vādayanviṣṇoragāyadgītakaṃ tathā /
yathā te tatra gandharvāścitranyastā ivābhavan // SoKss_14,2.28 //
tato gandharvadattā sā dṛṣṭyaiva praṇayārdrayā /
taṃ vavre phullanīlābjamālayevāstayā svayam // SoKss_14,2.29 //
tadālokya tathārūpāṃ tatpratijñāṃ smaraṃś ca saḥ /
rājā gandharvadattāṃ tāṃ sadyastasmai sutāṃ dadau // SoKss_14,2.30 //
divyātodyādikaścātra vivāho yastayor abhūt /
kopamā kathyate tasya yenānyadupamīyate // SoKss_14,2.31 //
tatas tayā samaṃ tatra tasthau gandharvadattayā /
naravāhanadatto 'sau divyair bhogair navoḍhayā // SoKss_14,2.32 //
ekasmiṃś ca dine draṣṭuṃ nirgato nagaraśriyam /
tāṃs tān pradeśān ālokya purodyānaṃ viveśa saḥ // SoKss_14,2.33 //
tatra vyomno 'varohantīṃ so 'paśyaddivyayoṣitam /
samaṃ duhitrānabhre 'pi savṛṣṭim iva vidyutam // SoKss_14,2.34 //
vatsarājasutaḥ so 'yaṃ putri bhāvi patistava /
iti tāṃ vīkṣya jalpantīṃ jñānatastāṃ nijāṃ sutām // SoKss_14,2.35 //
kā tvaṃ kimāgatāsīti so 'pṛcchattām upāgatām /
sapīpsitopakramiṇī divyayoṣittam abravīt // SoKss_14,2.36 //
devasiṃhābhidhānasya vidyādharapateraham /
bhāryā dhanavatī nāma kanyaiṣā ca sutā mama // SoKss_14,2.37 //
caṇḍasiṃhasya bhaginī nāmneyamajināvatī /
asyā bhartā tvamādiṣṭo gaganodgatayā girā // SoKss_14,2.38 //
vegavatyātra nikṣiptaṃ bhāvividyādhareśvaram /
buddhvāhaṃ nijavidyātastvāṃ prāptā vaktumīpsitam // SoKss_14,2.39 //
na vidyādharagamye 'tra sthāne yuktaṃ tavāsitum /
te hi dveṣeṇa hanyustvāmaprāptapadamekakam // SoKss_14,2.40 //
tadehi tadagamyāṃ tvāṃ nayāvaḥ sāṃprataṃ bhuvam /
nenduḥ kṣipati kiṃ kālaṃ parikṣīṇo 'rkamaṇḍale // SoKss_14,2.41 //
saṃprāpte 'vasare caitāṃ sutāṃ me pariṇeṣyasi /
ity uktvaiva tamādāya sasutā sā khamudyayau // SoKss_14,2.42 //
śrāvasyāṃ puri nītvaiva nikṣipyopavane ca tam /
samaṃ tayājināvatyā sutayā sā tirodadhe // SoKss_14,2.43 //
tatra prasenajidrājā dūrādākheṭakāgataḥ /
dadarśa rājaputraṃ tamudārākāralakṣaṇam // SoKss_14,2.44 //
sa sakautukamabhyetya pṛṣṭvā nāma kulaṃ tathā /
prītaḥ sapraśrayaṃ rājā nināyaitaṃ svamandiram // SoKss_14,2.45 //
ābaddhavāraṇaghaṭaṃ vājirājivirājitam /
bhramaṇaśrāntarājaśrīviśrāntibhavanopamam // SoKss_14,2.46 //
yatra tatra sthitaṃ sotkā naraṃ kalyāṇabhājanam /
saṃpado 'bhisarantyeva priyaṃ janamivāṅganāḥ // SoKss_14,2.47 //
yatsa tasmai dadau rājā guṇalubdho nijāṃ sutām /
naravāhanadattāya bhagīrathayaśobhidhām // SoKss_14,2.48 //
tayā samaṃ ca tatrāsīnmahārhavibhavaḥ sukham /
lakṣmy eva mūrtayā dhātrā tadvinodāya sṛṣṭayā // SoKss_14,2.49 //
ekadābhyudite lokalocanānandavarṣiṇi /
rajanīramaṇe prācīdigvadhūmukhamaṇḍane // SoKss_14,2.50 //
nirabhranirmalavyomadarpaṇapratibimbite /
bhagīrathayaśovaktra ivāmṛtamanorame // SoKss_14,2.51 //
kaumudīsudhayā dhaute harmyāgre sa tayā saha /
pradoṣe priyayā pānamasevata tadicchayā // SoKss_14,2.52 //
papau priyatamāvaktrapratimālaṃkṛtaṃ madhu /
rasanāyā ivānandadāyi locanayor api // SoKss_14,2.53 //
priyāsmukhasamaṃ kāntaminduṃ mene tadā na saḥ /
tasya te samadātāmranetrabhrūvibhramāḥ kutaḥ // SoKss_14,2.54 //
sevitāpānalīlaś ca praviśyābhyantaraṃ tataḥ /
bhagīrathayaśoyuktaḥ sa bheje śayanīyakam // SoKss_14,2.55 //
tatra priyāyāṃ suptāyāṃ tasyāṃ suptavinidrakaḥ /
naravāhanadatto 'sau smṛtvākasmātkilābravīt // SoKss_14,2.56 //
bhagīrathayaśaḥprītivismṛtā eva tā mama /
anyabhāryāḥ kathaṃ tatsyāditi cātra vidhiḥ prabhuḥ // SoKss_14,2.57 //
sacivā ye ca me dūre tebhyo 'pi marubhūtikaḥ /
vikramaikaraso nītimātre hariśikhaḥ sthitaḥ // SoKss_14,2.58 //
tābhyāṃ na sāṃprataṃ kṛtyaṃ gomukhaścasturaḥ punaḥ /
sarvāvasthāsu me mittraṃ vidūrastho dunoti mām // SoKss_14,2.59 //
ity ullapansa tatrāśu nidrāghnaṃ madhuraṃ mṛdu /
hā duḥkhamiti śuśrāva nāryevodīritaṃ vacaḥ // SoKss_14,2.60 //
śrutvā ca dīpradīpe 'tra sarvato yāvadīkṣate /
tāvannāryā mukhaṃ divyaṃ gavākṣāntardadarśa saḥ // SoKss_14,2.61 //
samalo vyomni dṛṣṭo 'dya candro 'neneti kautukāt /
avyomni darśitaṃ dhātrā candramanyamivāmalam // SoKss_14,2.62 //
aṅgaṃ śeṣamapaśyaṃś ca tasyāstaddarśanotsukaḥ /
tadrūpākṛṣṭanayano chagityevamacintayat // SoKss_14,2.63 //
ātāpidaityo yuktyā prāgbrahmaṇā sargavighnakṛt /
āścaryaṃ paśya gatvātrety uktvā praiṣyata nandanam // SoKss_14,2.64 //
tatra tenādbhutākāro dṛṣṭo 'ṅghriḥ kevalaṃ striyaḥ /
vipannaś ca tadanyāṅgadidṛkṣāvyasanena saḥ // SoKss_14,2.65 //
evaṃ mamāpi dhātredaṃ mukhamātraṃ vipattaye /
sṛṣṭaṃ syāditi yāvac ca so 'trākalayati kṣaṇam // SoKss_14,2.66 //
tāvad gavākṣād divyā strī pradarśya karapallavam /
ita ehīti sāṅgulyā saṃjñāṃ tasyākarot tadā // SoKss_14,2.67 //
tataḥ saṃsuptadayitātsvair aṃ nirgatya vāsakāt /
tasyāḥ samīpaṃ saṃprāpa sa sotko divyayoṣitaḥ // SoKss_14,2.68 //
anyāsaktaṃ praśaṃsantī patiṃ madanamañcuke /
hā hatāsīti sā cāsminnikaṭopagate 'bravīt // SoKss_14,2.69 //
tac chrutvā tāṃ priyāṃ smṛtvā prajvaladvirahānalaḥ /
naravāhanadattas tāṃ pṛcchati sma sa bhāminīm // SoKss_14,2.70 //
kā tvaṃ kutra tvayā dṛṣṭā priyā madanamañcukā /
mām upetā kimarthaṃ ca bhavatī kathyatāmiti // SoKss_14,2.71 //
tato vidūraṃ nītvā taṃ prauḍhā rājasutaṃ niśi /
śṛṇu sarvaṃ tvamity uktvā sātha vaktuṃ pracakrame // SoKss_14,2.72 //
nagaryāṃ puṣkarāvatyāmagnyārādhanapiṅgalaḥ /
asti piṅgalagāndhāro nāma vidyādhareśvaraḥ // SoKss_14,2.73 //
tasya prabhāvatīṃ nāma sutāsṃ māṃ viddhi kanyakām /
ārādhitaprasannāddhi varātprāptāṃ vibhāvasoḥ // SoKss_14,2.74 //
sāhaṃ tadāṣāḍhapuraṃ draṣṭuṃ vegavatīṃ sakhīm /
agacchaṃ na ca tāṃ tatra prāpaṃ kvāpi tapaḥsthitām // SoKss_14,2.75 //
tanmātuḥ pṛthivīdevyā mukhānmadanamañcukām /
buddhvā tāṃ tvatpriyāsṃ cātra sthitāṃ draṣṭumagāpaham // SoKss_14,2.76 //
apaśyaṃ tāmanāhārakṛśāṃ pāṇḍuradhūsarām /
baddhaikaveṇīṃ rudatīṃ tvadguṇaikapralāpinīm // SoKss_14,2.77 //
vṛtāṃ vidyādharādhīśakanyāvṛndair udaśrubhiḥ /
taddarśanatvacchravaṇaprodyadduḥkhasukhākulaiḥ // SoKss_14,2.78 //
tayoktatvasvarūpā ca bhavadānayanena tām /
āśvāsya tatkṛpākrānā tvadguṇākṛṣṭamānasā // SoKss_14,2.79 //
vidyāprabhāvād buddhvā ca saṃprati tvām iha sthitam /
āgatāsmi tavābhyāśaṃ tadarthasvārthasiddhaye // SoKss_14,2.80 //
vismṛtādya priyaṃ dṛṣṭvā vāmihānyapralāpinam /
mayā hā duḥkhamity uktvā sā te bhāryānuśocitā // SoKss_14,2.81 //
ity uktaḥ sa tayā sotko rājaputro jagāda tām /
naya māṃ tatra sā yatra niyuṅkṣva ca yathecchasi // SoKss_14,2.82 //
tac chrutvā sā tamādāya khamutpatya prabhāvatī /
vidyādharī candravatyāṃ gantuṃ pravavṛte niśi // SoKss_14,2.83 //
yāntī kvāpy agnimālokya jvālantaṃ sā pradakṣiṇam /
naravāhanadattasya tasyādāya karaṃ vyadhāt // SoKss_14,2.84 //
tenodvāhavidhiṃ yuktyā prauḍhā sā niravartayat /
saṃkalpaikapradhānā hi divyānāmakhilāḥ kriyāḥ // SoKss_14,2.85 //
tato nabhastalāttasya pṛthivīṃ vedikāmiva /
nadīrbhujaṃgīsadṛśīrvalmīkāniva parvatān // SoKss_14,2.86 //
tāni tāni tathānyāni kautukāni pade pade /
darśayantī priyasyātra yayau dūraṃ krameṇa sā // SoKss_14,2.87 //
ākāśagamanaśrānte tṛṣārte 'smiñjalārthini /
naravāhanadatte sā vyomamargādavātarat // SoKss_14,2.88 //
nināya ca vanāntaṃ taṃ candrāṃśudhavalāmbhasaḥ /
rājatena draveṇeva bhṛtasya saraso 'ntikam // SoKss_14,2.89 //
tatra śāntaṃ jalatṛṣā tasya pītāmbhaso vane /
utpannaṃ ramaṇīye tu kāntāsaṃbhogatṛṣṇayā // SoKss_14,2.90 //
tato haṭhārthitā kṛcchrātsaṃbhoge sā prabhāvatī /
sānukrośā kṛtaśvāsāṃ dhyātvā madanamañcukām // SoKss_14,2.91 //
naravāhanadattasya tasya pravavṛte tadā /
parārthapratipannā hi nekṣante svārthamuttamāḥ // SoKss_14,2.92 //
jagāda taṃ ca mā maṃsthā āryaputra tvamanyathā /
abhiprāyo mamāstīha tathā cātra kathāṃ śṛṇu // SoKss_14,2.93 //
purā pāṭaliputre 'bhūtkāpi strī mṛtabhartṛkā /
bālaikaputrā taruṇī nirdhanā rūpaśālinī // SoKss_14,2.94 //
sā cātmaparitoṣāya parapūruṣasaṃgamam /
vidadhānā yayau gehādrātrau rārau yatas tataḥ // SoKss_14,2.95 //
modakaṃ putra te prātarāneṣyāmīti taṃ sutam /
bālaṃ cāśvāsya sāyāsīttaṃ ca sānvahamānayat // SoKss_14,2.96 //
sa ca bālo gṛhe tūṣṇīṃ tayāsīnmodakāśayā /
ekadā na tayānīto vismṛtyāsya sa modakaḥ // SoKss_14,2.97 //
yācamānaṃ ca taṃ bālaṃ modakaṃ sā kilābravīt /
ahaṃ svakāmukaṃ vedmi modakaṃ nāparaṃ suta // SoKss_14,2.98 //
tac chrutvā nānayānīto modako me 'nyasaktayā /
iti tasya nirāśasya śiśorhṛdayamasphuṭat // SoKss_14,2.99 //
tadahaṃ priya pūrvaṃ tvāṃ sutarāṃ svīkaromi cet /
tanmayaiva kṛtāśvāsā tvatsaṃgamamahotsave // SoKss_14,2.100 //
matta eva nirāśā ced buddhvā madanamañcukā /
bhavet taddhṛdayaṃ tasyāḥ sphuṭet kusumapeśalam // SoKss_14,2.101 //
tadetenānṛśaṃsyena tāmanāśvāsya saṃprati /
na tathābhilaṣāmi tvām apiprāṇādhikaṃ priyam // SoKss_14,2.102 //
ity uktaḥ sa prabhāvatyā tayā sānandavismayaḥ /
naravāhanadatto 'tra tatkālaṃ samacintayat // SoKss_14,2.103 //
aho navanavāścaryanirmāṇe rasiko vidhiḥ /
acintyodāracaritā yena sṛṣṭā prabhāvatī // SoKss_14,2.104 //
iti dhyāyan sa tāṃ premṇā stutvā rājasuto 'bravīt /
tarhi māṃ naya sā yatra sthitā madanamañcukā // SoKss_14,2.105 //
tac chrutvā ca gṛhītvā taṃ nabhasā sā prabhāvatī /
kṣaṇena prāpayām āsa tamāṣāḍhapuraṃ girim // SoKss_14,2.106 //
tatra saṃgamayām āsa tena śuṣyattanuṃ cirāt /
pūreṇeva nadīṃ vṛṣṭiḥ sā tāṃ madanamañcukām // SoKss_14,2.107 //
so 'py apaśyadviyogārtāṃ kāntāṃ tāṃ kṛśapāṇḍurām /
naravāhanadatto 'tra parvaṇīndukalāmiva // SoKss_14,2.108 //
sa tadā prāṇalābhāya tayor anyonyasaṃgamaḥ /
babhūva jagadānandī śarvarīśaśinoriva // SoKss_14,2.109 //
virahānalasaṃtaptāvāśliṣṭau daṃpatī ca tau /
svedacchalāddravībhūtāvekatām iva jagmatuḥ // SoKss_14,2.110 //
tataḥ prabhāvatīvidyābalena niśi kalpitān /
bubhujāte 'tra tau sadyaḥ svair aṃ bhogānubhāvapi // SoKss_14,2.111 //
na dadarśa ca tadvidyābalenaivātra kaścana /
naravāhanadattaṃ taṃ vinā madanamañcukām // SoKss_14,2.112 //
prātastaṃ cātra muñcantamekavāṇīṃ nijaṃ priyam /
sā jagādāhitāmarṣavaśānmadanamañcukā // SoKss_14,2.113 //
hate mānasavege 'sau moktavyāsryasutena me /
mṛtāyāḥ pakṣibhir vāpi veṇī dāhyāthavāgninā // SoKss_14,2.114 //
iti pratijñātamabhūnmayā sādya mama tvayā /
jīvatyasminnṛpe muktā tena me dūyate manaḥ // SoKss_14,2.115 //
kṣipto 'pi na mṛto hyeṣa vegavatyāgniparvate /
tvaṃ cādṛśyā prabhāvatyā vihito 'tra svamāyayā // SoKss_14,2.116 //
anyathā tvatsamīpe hi śatrorasyānuśāyinaḥ /
ihaite saṃcaranto 'dya tvāṃ saheranvilokya kim // SoKss_14,2.117 //
evam uktastayā patnyā sādhvyā kālānurodhavān /
naravāhanadatto 'tra sāntvayansa jagāda tām // SoKss_14,2.118 //
sasṃpatsyate 'yaṃ kāmas te haniṣyāmyacirādamum /
śatruṃ vidyāḥ samāsādya pratīkṣasva manākpriye // SoKss_14,2.119 //
ityādyuktvā samāśvāsya sa tāṃ madanamañcukām /
naravāhanadatto 'tra tasthau vaidyādhare pure // SoKss_14,2.120 //
atha prabhāvatī tasya cakre vidyāprabhāvataḥ /
atarkyaṃ rūpamātmīyaṃ svayamantarhitā satī // SoKss_14,2.121 //
sa tadrūpeṇa tatrāsīdrājaputro yathāsukham /
aśaṅkitaḥ prakāśo 'pi tadvidyāsiddhabhogabhuk // SoKss_14,2.122 //
vegavatyā vayasyeyametāṃ madanamañcukām /
upācarati tatprītyā nijasakhyavaśena ca // SoKss_14,2.123 //
iti prabhavatītyenaṃ tadrūpacchannavigraham /
manvānāḥ sarva evocus tatra mānasavegataḥ // SoKss_14,2.124 //
athaikadā prasaṅgena tasmai madanamañcukā /
naravāhanadattāya svavṛttāntaṃ śaśaṃsa sā // SoKss_14,2.125 //
tadā mānasavego mām ihānīya svamāyayā /
pravartayitum abhyaicchad bhāyayan krūrakarmabhiḥ // SoKss_14,2.126 //
tāvac ca prakaṭībhūya bhagavān bhairavākṛtiḥ /
uddhṛtāsir lalajjihvaḥ kṛtvā huṃkāram abhyadhāt // SoKss_14,2.127 //
iyaṃ vidyādharendrāṇāṃ bhāvinaścakravartinaḥ /
bhāryā kathaṃ tvayāsmāsu sthiteṣu paribhūyate // SoKss_14,2.128 //
evam ukto bhagavatā papāta dharaṇītale /
pāpo mānasavego 'sau mukhena rudhiraṃ vaman // SoKss_14,2.129 //
tatastirohite deve samāśvastaḥ kṣaṇādasau /
gataḥ svamandiraṃ bhūyo mayi krauryānnyavartata // SoKss_14,2.130 //
atha bhītāṃ viyogārtāṃ prāṇatyāgonmukhīmiha /
etyāntaḥpuraceṭyo māṃ sāntvayantyo 'bruvannidam // SoKss_14,2.131 //
munikanyāṃ purā kāṃciddṛṣṭvā rūpavatīṃ haṭhāt /
haranmānasavego 'yaṃ tadbandhubhir aśapyata // SoKss_14,2.132 //
paranārīmanicchantīṃ yadā pāpa gamiṣyasi /
tadā te śatadhā mūrdhā vidaliṣyastyasāviti // SoKss_14,2.133 //
ato naiṣa balādgacchetparastrīṃ mā bhayaṃ kṛthāḥ /
devādeśāc ca bhartrā te bhūyo bhāvyeva saṃgamaḥ // SoKss_14,2.134 //
evaṃ mamokte ceṭībhiḥ kṣaṇādvegavatī svasā /
sāsya mānasavegasya saṃbodhayitumāgamat // SoKss_14,2.135 //
maddarśanakṛpāviṣṭā sā tvadānayanena mām /
āśvāsya tvāṃ yathā prāptā tathaiva viditaṃ tava // SoKss_14,2.136 //
atha jyotsnāsitair vastraiścāndrī tanurivāmalā /
darśanenaiva saumyena siñcantī sudhayeva mām // SoKss_14,2.137 //
upetā pṛthivīdevī mātā sādhvī durātmanaḥ /
asya mānasavegasya sasneham idam abravīt // SoKss_14,2.138 //
tyaktvāhāraṃ śubhodarkaṃ kimātmānam upekṣase /
śatrorannaṃ kathaṃ bhokṣya iti mā ca kṛthā hṛdi // SoKss_14,2.139 //
duhitur vegavatyā me rājye 'smin pitṛkalpitaḥ /
bhāgo 'sti sā ca bhartrā te pariṇītā sakhī tava // SoKss_14,2.140 //
tadhanaṃ bhartṛsaṃbandhi tava cātmīyam eva ca /
tadetadbhuṅkṣva vidyāto jñātvā satyaṃ vadāmi te // SoKss_14,2.141 //
evam uktvā saśapathaṃ bhojitāsmi tayā tadā /
avasthocitamāhāraṃ sutāsaṃbandhabaddhayā // SoKss_14,2.142 //
tatastvayā sahāgatya vegavatyaiṣa nirjitaḥ /
bhrāteha rakṣitastvaṃ ca śeṣamatra na vedmy aham // SoKss_14,2.143 //
aha vegavatīsiddhiṃ taddaivatavaco 'py aham /
smarantī nāmucaṃ prāṇāṃstvatprāptyāśāvalambitān // SoKss_14,2.144 //
tato mahānubhāvāyāḥ prabhāvatyāḥ prabhāvataḥ /
tvaṃ śatrusaṃkaṭe 'py asmin prāptas tāvan mayādhunā // SoKss_14,2.145 //
cintā tu me viluptā cedbhaved atra prabhāvatī /
naśyec ca tava tadrūpaṃ tato 'smākaṃ nu kiṃ bhavet // SoKss_14,2.146 //
ityādi bruvatīṃ dhīrīkurvanmadanamañcukām /
naravāhanadatto 'sau vīro 'trāsta tayā saha // SoKss_14,2.147 //
ekadā ca prabhāvatyāṃ yātāyāṃ bhavanaṃ pituḥ /
prabhātasamaye naṣṭatadrūpaṃ tadasaṃnidheḥ // SoKss_14,2.148 //
naravāhanadattaṃ taṃ dṛṣṭvā puruṣarūpiṇam /
pāradārika eṣo 'tra praviṣṭa iti sākulaḥ // SoKss_14,2.149 //
bhayādrājakule gatvā sarvaḥ parijano 'bhyadhāt /
vārayantīmapāsyaiva bhītāṃ madanamañcukām // SoKss_14,2.150 //
tato mānasavego 'tra sa rājā svabalānvitaḥ /
naravāhanadattaṃ taṃ dhāvitvā paryaveṣṭayat // SoKss_14,2.151 //
atha taṃ pṛthivīdevī mātā satvarametya sā /
rājānam abravītputra hantavyo 'yaṃ na te na me // SoKss_14,2.152 //
na pāradāriko hyeṣa vatsarājātmajo hy ayam /
naravāhanadatto 'tra nijāṃ bhāryām upāgataḥ // SoKss_14,2.153 //
vidyābalena jāne 'haṃ kopāndhaḥ kiṃ na vīkṣase /
jāmātā cāyamasmākaṃ pūjyaḥ śaśikulodbhavaḥ // SoKss_14,2.154 //
evam uktastayā mātrā tarhi śatrurayaṃ mama /
iti mānasavego 'sau jātāmarṣo jagāda tām // SoKss_14,2.155 //
tataḥ sā taṃ punarmātā jāmātṛsnehato 'bhyadhāt /
nādharmo labhyate kartuṃ loke vaidyādhare suta // SoKss_14,2.156 //
iha vidyādharāṇāṃ hi dharmārthā vidyate sabhā /
tatrāsya tatpradhānāgre doṣaṃ śirasi pātaya // SoKss_14,2.157 //
tato yatkriyate 'muṣya śobhate tadato 'nyathā /
vidyādharā vikurvīranna saheraṃś ca devatāḥ // SoKss_14,2.158 //
etat tasyā vaco mātur gauravāt pratipadya saḥ /
sabhāṃ mānasavegas taṃ neṣyan banddhuṃ pracakrame // SoKss_14,2.159 //
sa ca bandhāsahiṣṇuḥ sanstambhamutpāṭya toraṇāt /
naravāhanadatto 'tra tadbhṛtyānavadhīdbahūn // SoKss_14,2.160 //
tanmadhyātkhaḍgamekasya hatasyāsādya tatkṣaṇāt /
jaghāna so 'nyānapi tānvīro divyaparākramaḥ // SoKss_14,2.161 //
tato mānasavegastaṃ divyayā nijavidyayā /
babandha bhāryānugataṃ nayati sma ca tāṃ sabhām // SoKss_14,2.162 //
tatra bherīmahāśabdasamāhūtā itas tataḥ /
vidyādharā milanti sma sudharmāyāṃ yathā surāḥ // SoKss_14,2.163 //
āgatyopāviśaccātra ratnasiṃhāsanopari /
rājā vāyupatho nāma sabhyo vidyādharair vṛtaḥ // SoKss_14,2.164 //
vyādhunvadbhir ivādharmaṃ vījyamānasya cāmaraiḥ /
tasya mānasavego 'gre sthitvā pāpo 'bravīdidam // SoKss_14,2.165 //
martyo 'py antaḥ puradhvaṃsakārī vidhvaṃsakaḥ svasuḥ /
śatrurmamāyaṃ vadhyo 'dya svāmyakāmaḥ kilaiṣa naḥ // SoKss_14,2.166 //
tac chrutvā tena sabhyena pṛṣṭaḥ pratyuttaraṃ prati /
naravāhanadatto 'tra vīro visrabdham abravīt // SoKss_14,2.167 //
sā sabhā yatra sabhyo 'sti sa sabhyo dharmam āha yaḥ /
sa dharmo yatra satyaṃ syātatsatyaṃ yatra na cchalam // SoKss_14,2.168 //
baddho 'haṃ māyayātraiva sthito bhūmāv ayaṃ punaḥ /
asanasthaś ca muktaś ca ko vivādaḥ samo 'tra nau // SoKss_14,2.169 //
etadvāyupathaḥ śrutvā tam upāveśayatkṣitau /
nyāyānmānasavegaṃ sa taṃ muktaṃ cāpy akārayat // SoKss_14,2.170 //
tataḥ sarveṣu śṛṇvatsu tatra vāyupathāgrataḥ /
naravāhanadatto 'sāvevaṃ prativaco 'bhyadhāt // SoKss_14,2.171 //
hṛtānītāmanenaitāṃ bhāryāṃ madanamañcukām /
nijāṃ prāpto 'smi cetkasya śuddhānto dhvaṃsito mayā // SoKss_14,2.172 //
asyā rūpeṇa cābhyetya vipralabhya kṛto yadi /
ahaṃ bhartā bhaginyāsya tatra kā me 'parādhitā // SoKss_14,2.173 //
svāmyakāmo 'smi cetkāmaḥ kasya kutra na jāyate /
etac chrutvā vimṛśyātha rājā vāyupatho 'bravīt // SoKss_14,2.174 //
dharmyāmāha mahātmāyaṃ bhaviṣyatsumahodayaḥ /
asminmānasavegatvamadharmaṃ bhadra mā kṛthāḥ // SoKss_14,2.175 //
ity ukte tena nādharmānmohāndho yannyavartata /
so 'tra mānasavegastatkrodhaṃ vāyupatho yayau // SoKss_14,2.176 //
tato mānasavegena saha saṃnaddhasainikaḥ /
babhūva tasya saṃkṣobhas tatra dharmānurodhinaḥ // SoKss_14,2.177 //
dharmāsanopaviṣṭā hi durbalaṃ balinaṃ param /
ātmīyaṃ bata jānanti dhīrā nyāyaikadarśinaḥ // SoKss_14,2.178 //
vihāya māyāṃ yudhyasva spaṣṭam eva mayā saha /
yāvadekaprahāreṇa hanmi tvāṃ paśya pauruṣam // SoKss_14,2.179 //
iti mānasavegaṃ ca tadāvocadvilokayan /
naravāhanadatto 'tra divyakanyāḥ sakautukāḥ // SoKss_14,2.180 //
anyonyajātakalaheṣu ca tatra teṣu vidyādhareṣu sahasaiva sabhāntarasthāt /
stambhottamāṭṭasaditi pravibhinnamadhyād devo 'tha bhair avavapuḥ kila nirjagāma // SoKss_14,2.181 //
vyāptāmbaro 'ñjananibhaś ca vinihnutārko vidyullatātaraladīpravilocanārciḥ /
dantaprabhāvitatapaṅktipatadbalāko garjanmahāpralayamegha iva pracaṇḍaḥ // SoKss_14,2.182 //
na bhāvividyādharacakravartinaḥ parābhavo 'syāsti śaṭheti sa bruvan /
adhomukhaṃ mānasavegamīśvaro nirākarodvāyupathaṃ praharṣayan // SoKss_14,2.183 //
ādāya taṃ ca bhujayor bhagavānbhujābhyāṃ saṃrakṣaṇāya naravāhanadattamāśu /
prāpayya parvatavaraṃ śubhamṛṣyamūkam āsthāpayat sa kila tatra tatas tiro 'bhūt // SoKss_14,2.184 //
praśaśāma parasparaṃ sabhāyām atha vidyādharasaṃbhramaḥ sa tasyām /
sa ca vāyupatho yathāgataṃ taiḥ sahitaḥ svair aparaistato jagāma // SoKss_14,2.185 //
so 'pi ca mānasavegaḥ kṛtvā tāṃ madanamañcukāṃ purataḥ /
harṣaviṣādākulitām āṣāḍhapuraṃ nijaṃ yayau vignaḥ // SoKss_14,2.186 //
iti mahākaviśrīsomadevabhaṭṭaviracite kathāsaritsāgare pañcalambake dvitīyas taraṅgaḥ /
tṛtīyas taraṅgaḥ /
manye kalyāṇam eva syātpuruṣasyāsamaṃ vidhiḥ /
mūhuḥ parīkṣate gāḍhaṃ dhīratvaṃ sukhaduḥkhayoḥ // SoKss_14,3.1 //
yadekakaṃ videśeṣu taistair dāraiḥ pade pade /
naravāhanadattaṃ sa yojayitvā vyayojayat // SoKss_14,3.2 //
athaitamṛṣyamūkādrau sthitaṃ tasmin prabhāvatī /
naravāhanadattaṃ taṃ samāgatyābravīt priyā // SoKss_14,3.3 //
madasaṃnidhidoṣeṇa labdhvā nīto bhavāṃstadā /
tāṃ hi mānasavegena sabhāṃ pāpaṃ cikīrṣuṇā // SoKss_14,3.4 //
tadbuddhvāgatya tatkālaṃ devavirbhāvaḍambaram /
kṛtvā vidyāprabhāveṇa mayeha prāpito bhavān // SoKss_14,3.5 //
nāsminvidyādharāṇāṃ hi girau balavatāmapi /
vidyāprapañcaḥ kramate siddhakṣetramidaṃ yataḥ // SoKss_14,3.6 //
mamāpi vidyāvibhavo nāta eveha siddhyati /
tanme duḥkhaṃ kathaṃ tvaṃ hi vanyāhāreṇa vartsyati // SoKss_14,3.7 //
ity uktavatyā tatrāsītkālākāṅkṣī tayā saha /
naravāhanadatto 'sau dhyāyanmadanamañcukām // SoKss_14,3.8 //
sasnau tatparvatāsanne pampāsarasi pāvane /
divyāsvādāni bubhuje mūlāni ca phalāni ca // SoKss_14,3.9 //
mṛgamāṃsopadaṃśaṃ ca puṇyaṃ vāpīpayaḥ papau /
phalaistīratarubhraṣṭaiḥ sarasaṃ ca sugandhi ca // SoKss_14,3.10 //
uvāsa vṛkṣamūleṣu guhāgarbhagṛheṣu ca /
rāmasyānuyayau vṛttaṃ taddeśavanavāsinaḥ // SoKss_14,3.11 //
rāmāśramāṃś ca dṛṣṭvātra tasmai tāṃs tān prabhāvatī /
sā rāmāyaṇavṛttāntaṃ vinodārtham avarṇayat // SoKss_14,3.12 //
iha rāmaḥ sasaumitriḥ sītayānugato vane /
uvāsa tāpasaiḥ sārdhaṃ tarumūle kṛtoṭajaḥ // SoKss_14,3.13 //
anasūyāṅgarāgeṇa sītāmoditakānanā /
ihāsta munipatnīnāṃ madhye valkaladhāriṇī // SoKss_14,3.14 //
atra dundubhidaityaś ca guhāyāṃ vālinā hataḥ /
valisugrīvayor vaire yadabhūtkāraṇaṃ purā // SoKss_14,3.15 //
sugrīvo hi bhramānmatvā hataṃ daityena vālinam /
guhāyāḥ parvatair dvāraṃ pidhāya sabhayo yayau // SoKss_14,3.16 //
vālī ca bhittvā taddvāraṃ nirgatya niravāsayat /
sugrīvaṃ rājyakāmo 'tra māmabadhnādasāviti // SoKss_14,3.17 //
sa sugrīvaḥ palāyyāsminnṛṣyamūke kapīśvaraḥ /
hanumatpramukhaiḥ sārdhamatra sānau padaṃ vyadhāt // SoKss_14,3.18 //
athaitya hemahariṇavyājavañcitacetasaḥ /
jahāra rāmadevasya rāvaṇo janakātmajām // SoKss_14,3.19 //
tataḥ sītāpravṛttyarthī sa vālinidhanārthinā /
sugrīveṇa samaṃ sakhyamatra cakre raghūdvahaḥ // SoKss_14,3.20 //
bibheda ca balajñaptyai tālānsaptātra pattriṇā /
ekaṃ yeṣv abhinatkṛcchrātso 'pi vālī mahābalaḥ // SoKss_14,3.21 //
ito gatvā ca kiṣkindhāṃ helāmuktaikasāyakaḥ /
hatvā taṃ vālinaṃ vīraḥ sugrīve tacchriyaṃ nyadhāt // SoKss_14,3.22 //
atha sītāpravṛttyarthaṃ hanumatprabhṛtiṣvitaḥ /
caturdikkaṃ prayāteṣu sugrīvasyānuyāyiṣu // SoKss_14,3.23 //
iha rāmeṇa varṣāsu saha meghair virāvibhiḥ /
pataddhārāśrutoyaiś ca samaduḥkhair ivāsitam // SoKss_14,3.24 //
saṃpātivacanottīrṇavāridheś ca hanūmataḥ /
yatnātpravṛttau jñātāyāṃ gatvā kapibalaiḥ saha // SoKss_14,3.25 //
baddhvābdhiṃ setunā tena hatvā laṅkeśvaraṃ ripum /
āninye jānakī devī vimānenāmunā pathā // SoKss_14,3.26 //
evaṃ prāpsyasi kalyāṇam āryaputra bhavān api /
āpatsu dhīrān puruṣān svayam āyānti saṃpadaḥ // SoKss_14,3.27 //
ityādi kathayantyā sa prabhāvatyā tayā saha /
naravāhanadatto 'tra krīḍannāsīditas tataḥ // SoKss_14,3.28 //
ekadā taṃ ca pampāyāṃ vidyādharyāvubhe divaḥ /
dhanavatyajināvatyāvavatīryopajagmatuḥ // SoKss_14,3.29 //
yābhyāṃ sa gandharvapurāc chrāvastīṃ prāpito 'bhavat /
bhagīrathayaśā yasyāṃ tena sā paryaṇīyata // SoKss_14,3.30 //
prabhāvatyājināvatyāṃ militāyāṃ svasakhyataḥ /
naravāhanadattaṃ sā dhanavatyevam abravīt // SoKss_14,3.31 //
eṣājināvatī prākte vācā dattā sutā mayā /
tasmātpariṇayasvaināmāsanno bhyudayo hi te // SoKss_14,3.32 //
etaddhanavatīvākyaṃ sakhīsnehātprabhāvatī /
naravāhanadattaś ca tathetyabhinanandatuḥ // SoKss_14,3.33 //
tato dhanavatī tasmai dadau tāmajināvatīm /
sā vatseśvaraputrāya yathārhavidhinā sutām // SoKss_14,3.34 //
svavidyākalpitodāradivyasaṃbhārasundaram /
nirvartayām āsa ca tatsā sutodvāhamaṅgalam // SoKss_14,3.35 //
naravāhanadattaṃ sā tamanyedyurathābravīt /
na putra yatra tatrehaṃ sthātuṃ yuktaṃ ciraṃ tava // SoKss_14,3.36 //
māyī vidyādharajano na ca kāryam ihāsti te /
tad gaccha bhāryāyuktas tvaṃ kauśāmbīmadhunā nijām // SoKss_14,3.37 //
ahaṃ ca tatraivaiṣyāmi caṇḍasiṃhena sūnunā /
saha vidyādharendrai śca svakair abhyudayāya te // SoKss_14,3.38 //
evam uktvā dhanavatī sajyotsnām iva sāhnyapi /
sitātmavasrtraprabhayā kurvāṇā divamudyayau // SoKss_14,3.39 //
prabhāvatyajināvatyau prāpayāmāsatuś ca tam /
naravāhanadattaṃ te kauśāmbīṃ nabhasā purīm // SoKss_14,3.40 //
so 'tra prāptastadudyānaṃ tasyāṃ vyomno 'vatāritaḥ /
naravāhanadatto 'bhūddṛṣṭaḥ parijanair nijaiḥ // SoKss_14,3.41 //
āgato rājaputro 'yaṃ diṣṭyā vardhāmahe vayam /
iti tatrodabhūnnādo janasyātha samantataḥ // SoKss_14,3.42 //
tato 'kāṇḍasudhāsārasaṃsikta iva sotsavaḥ /
vatsarājo 'tha tadbuddhvā yukto vāsavadattayā // SoKss_14,3.43 //
padmāvatyā vadhūbhiś ca drutaṃ ratnaprabhādibhiḥ /
yaugandharāyaṇādyāś ca ye vatseśvaramantriṇaḥ // SoKss_14,3.44 //
kaliṅgasenā sve caiva sacivā gomukhādayaḥ /
yathārhaṃ tam upājagmurgrīṣme hradamivādhvagāḥ // SoKss_14,3.45 //
dadṛśuste ca madhye taṃ sudaśārhakulaṃ dvayoḥ /
patnyoḥ kṛṣṇamivāsīnaṃ rukmiṇīsatyabhāmayoḥ // SoKss_14,3.46 //
aṅgeṣv eva na varteranphuṭatsv iti bhayād iva /
teṣāṃ taddarśane harṣabāṣpaiḥ pidadhire dṛśaḥ // SoKss_14,3.47 //
vatsarājaś ca devyau ca cirādāliṅgya taṃ sutam /
na śekurmoktumaṅgeṣu protaṃ kaṇṭakiteṣviva // SoKss_14,3.48 //
tataḥ prahatatūrye 'tra vartamāne mahotsave /
naravāhanadattasya bhāryā vegavataḥ sutā // SoKss_14,3.49 //
svasā mānasavegasya dyumārgeṇāvatīrya sā /
āgādvegavatī buddhvā siddhasvidyāprabhāvataḥ // SoKss_14,3.50 //
patitvā pādayoḥ śvaśrūśvaśurāṇāṃ nijaṃ patim /
naravāhanadattaṃ sa jagāda caraṇānatā // SoKss_14,3.51 //
tvatkṛte durbalībhūtāḥ sādhayitvā tapovane /
vidyā punarahaṃ prāptā tava kalyāṇino 'ntikam // SoKss_14,3.52 //
evam uktavatī patyā taiścānyair abhinanditā /
prabhāvatyajināvatyau sakhyāvupajagāma sā // SoKss_14,3.53 //
tābhyāmāśliṣya sā madhye yāvadatropaveśyate /
tāvanmātājināvatyā āyayau dhanavatyapi // SoKss_14,3.54 //
ājagmuś ca tayā sākaṃ te te vidyādharādhipāḥ /
ācchāditāmbaratalair meghair iva balair vṛtāḥ // SoKss_14,3.55 //
tasyā eva suto vīraś caṇḍasiṃho mahābhujaḥ /
tathāmitagatir nāma tadbandhuḥ sumahābalaḥ // SoKss_14,3.56 //
sa ca piṅgalagāndhāraḥ prabhāvatyāḥ pitā balī /
so 'pi vāyupathaḥ pūrvapratipannaḥ sabhāpatiḥ // SoKss_14,3.57 //
sa ca hemaprabhaḥ śūro rājā ratnaprabhāṣitā /
vajraprabheṇa putreṇa sākaṃ balasamanvitaḥ // SoKss_14,3.58 //
gandharvarājo gandharvadattayā sutayā yutaḥ /
āgātsāgaradatto 'pi saha citrāṅgadena saḥ // SoKss_14,3.59 //
upāgatāś ca te samyagvatsarājena pūjitāḥ /
saputreṇāsanevatra yathocitam upāviśan // SoKss_14,3.60 //
atha piṅgalagāndhāro rājā jāmātaraṃ kṣaṇāt /
naravāhanadattaṃ taṃ jagāda sadasi sthitam // SoKss_14,3.61 //
tvaṃ cakravartī sarveṣām asmākaṃ devanirmitaḥ /
atisnehavaśāt tvāṃ ca vayaṃ sarve 'bhyupāgatāḥ // SoKss_14,3.62 //
iyaṃ dhanavatī devī śvaśrūste niyatavratā /
divyajñānavatī sākṣasūtra kṛṣṇājināmbarā // SoKss_14,3.63 //
rakṣituṃ tvāṃ kṛtodyogā sākṣādbhagavatī yathā /
sāvitrī siddhavidyā vā vandyā vidyādharottamaiḥ // SoKss_14,3.64 //
tadasti kāryasiddhiste kiṃ tu yadvacmi tacchṛṇu /
iha vidyādharāṇāṃ dvau vedyardhau sto himācale // SoKss_14,3.65 //
uttaro dakṣiṇaścaiva nānātacchṛṅgabhūmigau /
parataḥ kila kailāsāduttaro 'rvāktu dakṣiṇaḥ // SoKss_14,3.66 //
tatrottarādhipatyārthamidānīṃ duścaraṃ tapaḥ /
eṣo 'mitagatiḥ kṛtvā śaṃkaraṃ paryatoṣayat // SoKss_14,3.67 //
naravāhanadattas te cakravartī samīhitam /
kariṣyatīti tenāyamādiṣṭastvām upāgataḥ // SoKss_14,3.68 //
tatra mandaradevākhyo mukhyo rājāsti durmatiḥ /
balavānapi nāsādhyaḥ prāptavidyasya so 'tra te // SoKss_14,3.69 //
yastu dakṣiṇamadhye 'sti gair imuṇḍa iti śrutaḥ /
rājā vidyāprabhāveṇa sa duṣṭātmātidurjayaḥ // SoKss_14,3.70 //
sa ca mānasavegasya śatroste paramaḥ suhṛt /
yāvanna sādhitaḥ so 'tra tāvatkāryaṃ na siddhyati // SoKss_14,3.71 //
tattvaṃ sādhaya sotkarṣaṃ śīghraṃ vidyābalaṃ mahast /
iti piṅgalagāndhāreṇokte dhanavatī jagau // SoKss_14,3.72 //
evaṃ putra yathāyaṃ te rājā vadati tat tathā /
siddhakṣetramato gatvā vidyāsiddhyarthamīśvaram // SoKss_14,3.73 //
ārādhaya prakarṣo hi tatprasādaṃ vinā kutaḥ /
militāścātra rakṣanti rājānastvāmamī iti // SoKss_14,3.74 //
tataś citrāṅgado 'vādīdevametadahaṃ punaḥ /
sarveṣāmagrayāyyeṣa vijayaḥ kriyatāmiti // SoKss_14,3.75 //
athaitad eva niścitya kṛtvā prasthānamaṅgalam /
pitror udbāṣpayoḥ pādau gurūṇāṃ ca praṇamya saḥ // SoKss_14,3.76 //
dattāśīs taiḥ samāruhya bhāryābhiḥ sacivais tathā /
sahāmitagatiprajñākalpitāṃ śibikottamām // SoKss_14,3.77 //
naravāhanadatto 'taḥ pratasthe sthagayannabhaḥ /
kalpāntapavanoddhūtasāgarāmbhonibhair balaiḥ // SoKss_14,3.78 //
senānādapratiśrudbhir diganteṣu dyucāriṇām /
āgataścakravartīva iti saṃvādayanniva // SoKss_14,3.79 //
kṣaṇāttaiś ca sa gandharvapatividyādhareśvaraiḥ /
dhanavatyā ca nīto 'bhūttaṃ siddhakṣetraparvatam // SoKss_14,3.80 //
tatrādiṣṭavrataḥ siddhaiḥ prātaḥsnāyī phalāśanaḥ /
bhūmiśāyī tapaścakre śaṃkarārādhanāya saḥ // SoKss_14,3.81 //
parivārya ca taṃ tasthū rājānas te dyucāriṇām /
sarvataḥ kṛtasaṃrakṣā divāniśamatandritāḥ // SoKss_14,3.82 //
vidyādharakumāryo 'tra tapasyantaṃ tamutsukāḥ /
netraprabhābhiḥ saṃvītakṛṣṇājinam iva vyadhuḥ // SoKss_14,3.83 //
taccintānarmukhair netraiḥ karaiścoraḥsthalārpitaiḥ /
adarśayannivānyāstaṃ praviṣṭaṃ hṛdi tatkṣaṇam // SoKss_14,3.84 //
pañcāparāś ca dṛṣṭvā taṃ sadvidyādharakanyakāḥ /
madanānalasaṃtaptāścakrire samayaṃ mithaḥ // SoKss_14,3.85 //
ayaṃ pañcabhir asmābhiḥ sakhībhir yugapatpatiḥ /
varaṇīyo vivāhaś ca tadvatkāryo na bhedataḥ // SoKss_14,3.86 //
ekā yadi pṛthakkuryādvivāhamamunā tataḥ /
praveṣṭavyo 'gniranyābhistāmuddiśya sakhīdruham // SoKss_14,3.87 //
iti divyāsu kanyāsu kṣubhyatīṣu vibhāvya tam /
tatrākasmānmahotpātāḥ prādurāsaṃstapovane // SoKss_14,3.88 //
vavau vāyurmahāraudro bhadrānunmūlayandrumān /
evaṃ śūrāḥ patiṣyanti raṇe 'treti vadanniva // SoKss_14,3.89 //
kimatra syāditi bhayādiva bhūmirakampata /
bhītāvakāśadānārthamivādīryanta sānavaḥ // SoKss_14,3.90 //
vidyādharāḥ prabhuṃ yatnādamuṃ rakṣata rakṣata /
ityabravīdivānabhraṃ ghoraśabdaṃ nabhastalam // SoKss_14,3.91 //
naravāhanadattaś ca so 'sminn utpātasaṃbhrame /
dhyāyanniṣkampa evāsīdbhagavantaṃ trilocanam // SoKss_14,3.92 //
saṃnaddhāste ca gandharvarājavidyādhareśvarāḥ /
aniṣṭāśaṅkino vīrāstaṃ rakṣanto 'vatasthire // SoKss_14,3.93 //
mumucuḥ siṃhanādāṃś ca vyādhūtāsilatāvanāḥ /
bhartsayanta ivotpātānahitāgamaśaṃsinaḥ // SoKss_14,3.94 //
tato 'nyedyurakasmāc ca kalpāntāsmbudameduram /
vidyādharabalaṃ vyomni ghoranādamadṛśyata // SoKss_14,3.95 //
so 'yaṃ mānasavegena gaurimuṇḍaḥ sahāgataḥ /
ity uvāca smarantī svāṃ vidyāṃ dhanavatī tadā // SoKss_14,3.96 //
tato vidyādharendrāṃstānsagandharvānudāyudhān /
samaṃ mānasavegena gaurimuṇḍo 'bhyadhāvata // SoKss_14,3.97 //
kva mānuṣo 'yaṃ kva vayaṃ tadetatpakṣapātinām /
darpaṃ vaḥ śamayāmyadya dyucarā iti vādinam // SoKss_14,3.98 //
citrāṅgado 'tha taṃ krodhād dhāvan pratyabhiyuktavān /
rājā sāgaradattaś ca gandharvāṇām adhīśvaraḥ // SoKss_14,3.99 //
caṇḍasiṃhāmitagatī rājā vāyupathas tathā /
kiṃ ca piṅgalagāndhāraḥ sarve vidyādhareśvarāḥ // SoKss_14,3.100 //
pāpaṃ mānasavegaṃ tam abhyadhāvanmahārathāḥ /
siṃhā ivābhigarjantaḥ senāsamudayānvitāḥ // SoKss_14,3.101 //
sainyareṇughanākīrṇaṃ śastrajvālātaḍillatam /
patadraktāmbu tadabhuddhoraṃ samaradurdinam // SoKss_14,3.102 //
śoṇitāsavasaṃpūrṇaṃ kīrṇaśatruśirobalim /
cakrurbhūtamahāyāgam iva citrāṅgadādayaḥ // SoKss_14,3.103 //
kabandhagrāhasaṃkīrṇā vahadāyudhapannagāḥ /
prāvartanta milanmedoḍiṇḍīrā rudhirāpagāḥ // SoKss_14,3.104 //
hatasainyo vadhaprāpto gaurimuṇḍas tataś ca saḥ /
pūrvārādhitasuprītāṃ gaurīvidyāṃ samasmarat // SoKss_14,3.105 //
āvirbhūya ca sā sākṣāt trinetrā triśikhāyudhā /
naravāhanadattīyān pravīrāṃs tān amohayat // SoKss_14,3.106 //
tato labdhabalo bāhuyuddhāyābhyapatan nadan /
naravāhanadattaṃ taṃ gaurimuṇḍaḥ pradhāvya saḥ // SoKss_14,3.107 //
tadbāhuyuddhaviddhaś ca māyī sasmāra tāṃ punaḥ /
sadvidyāṃ tadbalāt taṃ ca bāhvor ādāya khaṃ yayau // SoKss_14,3.108 //
hantuṃ dhanavatīvidyābalāttaṃ tu sa nāśakat /
gaurimuṇḍo nṛpasutaṃ cikṣepa tvagniparvate // SoKss_14,3.109 //
so 'pi mānasavegas tāṃs tatsakhīn gomukhādikān /
gṛhītvotpatya gaganaṃ dikṣu prāsthadanāsthayā // SoKss_14,3.110 //
utkṣiptāste ca rakṣitvā dhanavatyā prayuktayā /
rūpiṇyā vidyayā bhinnāḥ sthāpyante sma mahītale // SoKss_14,3.111 //
siddhakāryaṃ kuśalinaṃ śīghraṃ prāpsyatha taṃ prabhum /
ityāśvāsyaikaśastānsā vidyā teṣāṃ tirodadhe // SoKss_14,3.112 //
tato vijitamasmābhir iti matvā yathāgatam /
saha mānasavegena gaurimuṇḍo yayau gṛhān // SoKss_14,3.113 //
naravāhanadatto vaḥ siddhakāryaḥ sameṣyati /
na tasyāniṣṭamastīti dhanavatyābhyudīrite // SoKss_14,3.114 //
te 'py astamohā gandharvanātha vidyādhareśvarāḥ /
citrāṅgadādayaḥ svāni jagmuḥ sthānāni saṃprati // SoKss_14,3.115 //
sāpi tatra sapatnībhiḥ sahitāmajināvatīm /
svasutāṃ tāṃ gṛhītvā svaṃ yayau dhanavatī gṛham // SoKss_14,3.116 //
so 'pi mānasavegastāṃ gatvā madanamañcukām /
uvāca sa hato bhartā tava tadbhaja māmiti // SoKss_14,3.117 //
sa vo hantā na taṃ hanyātkaściddevavinirmitam /
iti sā tatpurasthāpi hasantī pratyuvāca tam // SoKss_14,3.118 //
naravāhanadattaṃ ca taddviṣā vahniparvate /
kṣipyamāṇaṃ tadāgatya divyaḥ ko 'py agrahītpumān // SoKss_14,3.119 //
nināya cāśu rakṣitvā śītaṃ mandākinītaṭam /
ko bhavāniti pṛṣṭaś ca tenāśvāsya jagāda tam // SoKss_14,3.120 //
amṛtaprabhanāmāhaṃ deva vidyādharādhipaḥ /
preṣitaś ca hareṇāhaṃ rakṣārthaṃ bhavato 'dhunā // SoKss_14,3.121 //
ayaṃ ca tannivāso 'driḥ kailāsas te sthito 'grataḥ /
atrārādhya śivaṃ śreyo nirvighnaṃ tvamavāpsyasi // SoKss_14,3.122 //
tadehyatra nayāmi tvāmity uktvā tatra tatkṣaṇāt /
prāpayyāmantrya ca yayau so 'tha vidyādharottamaḥ // SoKss_14,3.123 //
naravāhanadatto 'pi kailāsaṃ samavāpya saḥ /
tapasā toṣayām āsa tatrāgrasthaṃ vināyakam // SoKss_14,3.124 //
tena dattābhyanujñaś ca prāviśya girijāpateḥ /
āśramaṃ niyamakṣāmo dadarśa dvāri nindinam // SoKss_14,3.125 //
kṛtapradakṣiṇaṃ caitaṃ sa nandī sadayo 'bravīt /
prāyaḥ siddho 'si vighnā hi praśāntāste tavādhunā // SoKss_14,3.126 //
tadihasthastapasya tvaṃ bhagavattoṣaṇāvadhi /
duritaghnatapaḥśuddhisavyapekṣā hi siddhayaḥ // SoKss_14,3.127 //
ity ukte nandinā dhyāyan devaṃ devīṃ ca pārvatīm /
naravāhanadatto 'graṃ tapastepe 'nilāśanaḥ // SoKss_14,3.128 //
tapastuṣṭaś ca bhagavān sa dattvā darśanaṃ śivaḥ /
devyā girijayā sārdham eva prahvaṃ tamādiśat // SoKss_14,3.129 //
vidyādharāṇāṃ sarveṣāṃ cakravartī bhavādhunā /
sarvāḥ sarvātiśāyinyo vidyāḥ prādurbhavantu te // SoKss_14,3.130 //
asmatprabhāvāc chatrūṇām avijeyo bhaviṣyasi /
acchedyaścāpy abhedyaś ca haniṣyasyakhilānnripūn // SoKss_14,3.131 //
dṛṣṭe tvayi na vidyāś ca prabhaviṣyanti te dviṣām /
tad gaccha gaurīvidyāpi tvadāyattā bhaviṣyati // SoKss_14,3.132 //
iti gauryā samaṃ dattvā varaṃ tasmai dadau haraḥ /
cakravartimahāpadmavimānaṃ brahmanirmitam // SoKss_14,3.133 //
tatas tasyāvirāsaṃstā vidyāḥ sarvāḥ savigrahāḥ /
kimādiśasi yatkurma ityājñāsādhanotsukāḥ // SoKss_14,3.134 //
iti naravāhanadattaḥ siddhavaraughaḥ praṇamya parameśau /
adhiruhya tac ca divyaṃ padmavimānaṃ tadabhyanujñātaḥ // SoKss_14,3.135 //
prathamaṃ tāvadayāsīdamitagates tasya vakrapurasaṃjñam /
puramāveditamārgo vidyābhiḥ siddhacāraṇodgītaḥ // SoKss_14,3.136 //
so 'pyārūḍhavimānaṃ vyomnā prāptaṃ vilokya taṃ dūrāt /
amitagatiḥ sam upetya svagṛhaṃ prāveśayatkṛtapraṇatiḥ // SoKss_14,3.137 //
pradadau ca tatra varṇitanijasiddhiprāptaye mudā tasmai /
naravāhanadattāya sa sulocanākhyām upāyanaṃ svasutāsm // SoKss_14,3.138 //
so 'tra tayā saha vidyādharalakṣmyevāptayā tadāparayā /
nayati sma cakravartī tatotsavaṃ prītimāṃstadahaḥ // SoKss_14,3.139 //
iti mahākaviśrīsomadevabhaṭṭaviracite kathāsaritsāgare pañcalambake tṛtīyas taraṅgaḥ /
caturthas taraṅgaḥ /
tato vakrapure tatra sthitamāsthānavartinam /
naravāhanadattaṃ taṃ nūtanaṃ cakravartinam // SoKss_14,4.1 //
anyedyur avatīryaiva vetrahasto nabhastalāt /
upagamya pumānekaḥ praṇamyaivaṃ vyajijñapat // SoKss_14,4.2 //
cakravartipratīhāraṃ viddhi deva kramāgatam /
māṃ paurarucidevākhyaṃ svasevārtham upāgatam // SoKss_14,4.3 //
tac chrutvā so 'mitagatermukhamaikṣata tena ca /
satyaṃ deveti vijñaptaḥ kṣattṛtve 'bhinananda tam // SoKss_14,4.4 //
atha prabhāvato buddhvā vegavatyādibhiḥ saha /
tatpatnībhir dhanavatī caṇḍasiṃhaś ca tatsutaḥ // SoKss_14,4.5 //
tathā piṅgalagāndhāro rājā vāyupathānvitaḥ /
samaṃ sāgaradattena tatra citrāṅgadaś ca saḥ // SoKss_14,4.6 //
āyayuḥ sainyaruddhārkāḥ saha hemaprabhādibhiḥ /
paratejo 'sahiṣṇutvaṃ sūcayanta ivāgrataḥ // SoKss_14,4.7 //
upetya pādayos tasya nipetuścakravartinaḥ /
so 'pi saṃmānayām āsa yathārhaṃ svāgatena tān // SoKss_14,4.8 //
dhanavatyāstu caraṇau gauravātpraṇanāma saḥ /
sāpi jāmātaraṃ prītā tamāśīrbhir avardhayat // SoKss_14,4.9 //
uktātmasiddhivṛttāntastena te prabhuṇā tataḥ /
caṇḍasiṃhādayaḥ sarve pramodaṃ sutarāṃ dadhuḥ // SoKss_14,4.10 //
pārśvopayāstāḥ patnīś ca dṛṣṭvā dhanavatīṃ tadā /
cakravartī sa papraccha kva te me sacivā iti // SoKss_14,4.11 //
kṣiptā mānasavegena rakṣitvā sthāpitā mayā /
vidyāmukhena te bhinnā iti sā pratyuvāca tam // SoKss_14,4.12 //
tataś cānāyayat tān sa vidyāmādiśya rūpiṇīm /
āgatān pṛṣṭhakuśalān pādalagnāñ jagāda ca // SoKss_14,4.13 //
iyanto divasāḥ kena kathaṃ kutrātivāhitāḥ /
ityekakena yuṣmābhiś citraṃ me kathyatāmiti // SoKss_14,4.14 //
tato 'vādītsvavṛttāntamādāvevaṃ sa gomukhaḥ /
dviṣā kṣiptaṃ tadā kāpi devī māṃ hastayor adhāt // SoKss_14,4.15 //
āśvāsya dūre 'raṇye ca sthāpayitvā tirodadhe /
tato 'haṃ duḥkhito dehaṃ tyaktumaicchaṃ prapātataḥ // SoKss_14,4.16 //
maivaṃ gomukha siddhārthaṃ punardrakṣyasi taṃ prabhum /
iti māṃ tapasastāvatko 'py upetya nyavārayat // SoKss_14,4.17 //
kastvaṃ kathaṃ ca vetsyetadity uktaś ca mayā tataḥ /
ehyāśramaṃ me vakṣyāmi tatraitaditi so 'bravīt // SoKss_14,4.18 //
tato mannāmavijñānasūcitajñānasaṃpadā /
ahaṃ tena sahāgacchaṃ śivakṣetraṃ tadāśramam // SoKss_14,4.19 //
tatra me sa kṛtātithyaḥ kathāṃ svāmevam abhyadhāt /
nāgasvāmīti nāmāhaṃ kuṇḍinākhyātpurāddvijaḥ // SoKss_14,4.20 //
pitari svargate so 'haṃ gatvā pāṭaliputrakam /
jayadattam upādhyāyaṃ vidyāhetor upāsadam // SoKss_14,4.21 //
śikṣyamāṇo 'pi jāḍyena na yadākṣaram apy aham /
avidaṃ tena māṃ tatra cchāttrāḥ sarve 'py upāhasan // SoKss_14,4.22 //
tato 'vamānagrasto 'haṃ prasthito vindhyavāsinīm /
draṣṭum ardhapathe prāpaṃ puraṃ vakrolakābhidham // SoKss_14,4.23 //
tatra mahyaṃ praviṣṭāya bhikṣārthaṃ gṛhiṇī gṛhāt /
ekasmādraktakamalaṃ pradadau bhikṣayā saha // SoKss_14,4.24 //
tadgṛhītvāparaṃ gehaṃ prāptaṃ māṃ vīkṣya cābravīt /
tatratyā gehinī hā dhigyoginyā svīkṛto bhavān // SoKss_14,4.25 //
paśya datto nṛhastas te raktābjavyājato 'nayā /
tac chrutvā yāvadīkṣe 'haṃ tāvat pāṇiḥ sa nāmbujam // SoKss_14,4.26 //
tattyaktvātha patitvāsyāḥ pādayor aham abravam /
mātaḥ kuruṣvopāyaṃ me yathā jīvāmy ahaṃ tathā // SoKss_14,4.27 //
tac chrutvā māmavādītsā gaccheto yojanatraye /
devarakṣita ityasti grāme karabhake dvijaḥ // SoKss_14,4.28 //
tasyāsti kapilā gehe sākṣātsurabhir uttamā /
sādya tvāṃ śaraṇaṃ prāptaṃ rakṣiṣyati niśāmimām // SoKss_14,4.29 //
evaṃ tayoktaḥ sabhayo dhāvann asmi dinakṣaye /
prāptavān karabhagrāme gṛhaṃ tasya dvijanmanaḥ // SoKss_14,4.30 //
praviśya tatra dṛṣṭvāhaṃ kapilāṃ tāṃ praṇamya ca /
bhītastvāṃ śaraṇaṃ devi prāpto 'smīti vyajijñapam // SoKss_14,4.31 //
tāvat sā tarjayantī māmanyābhiḥ saha yoginī /
tatrāgānnabhasā naktaṃ manmāṃsarudhirārthinī // SoKss_14,4.32 //
taddṛṣṭvā kapilā sātha khuramadhye niveśya mām /
arakṣadyodhayantī tā yoginīrakhilāṃ niśām // SoKss_14,4.33 //
prātastāsu gatāsveṣā kapilā vyaktayā girā /
māmavocanna putrāhaṃ tvāṃ śakṣyāmyadya rakṣitum // SoKss_14,4.34 //
tadgaccha pañcayojanyāmito 'raṇye śivālaye /
asti bhūtiśivo nāma jñānī pāśupatottamaḥ // SoKss_14,4.35 //
sa rakṣiṣyati rātriṃ tvāmadyaikāṃ śaraṇāgatam /
tac chrutvā tāṃ praṇamyaiva tato 'haṃ prasthito 'bhavam // SoKss_14,4.36 //
drutaṃ bhūtiśivaṃ taṃ ca prāpyāhaṃ śaraṇaṃ śritaḥ /
naktaṃ ca tatra yoginyas tās tathaivāgaman punaḥ // SoKss_14,4.37 //
tataḥ praveśya mām antargṛhaṃ bhūtiśivaḥ sa tāḥ /
triśūlahasto dvārastho yoginīr nirabhartsayat // SoKss_14,4.38 //
jitvaitā bhojayitvā māṃ prātarbhūtiśivo 'bhyadhāt /
brahmanna śakṣyāmyadhunā rakṣituṃ tvāmahaṃ punaḥ // SoKss_14,4.39 //
tadasti saṃdhyavāsākhye yojaneṣu daśasvitaḥ /
grāme vasumatir nāma viprastasyātikaṃ vraja // SoKss_14,4.40 //
tatas tṛtīyām adya tvaṃ rātrim uttīrya mokṣyase /
ity uktas tena natvā taṃ tataḥ prasthitavān aham // SoKss_14,4.41 //
gacchataś cādhvano dairghyād gato 'staṃ me 'ntarā raviḥ /
yoginyas tāś ca māṃ naktam agṛhṇannetya pṛṣṭhataḥ // SoKss_14,4.42 //
māṃ gṛhītvā ca yāvattā hṛṣṭā yānti vihāyasā /
tāvattāsāṃ puro 'pūrvā yoginyo 'nyāḥ parāpatan // SoKss_14,4.43 //
tābhiḥ sahodabhūdāsāmakasmādyuddhamuddhatam /
tena tāsāmahaṃ hastādbhraṣṭo deśe 'tinirjane // SoKss_14,4.44 //
ekamevātha tatrāhamapaśyaṃ mandiraṃ mahat /
praviśeti bruvadiva dvāreṇāpāvṛtena mām // SoKss_14,4.45 //
palāyyābhyantare tatra praviśyāhaṃ bhayākulaḥ /
adrākṣamadbhutākārāṃ nārīṃ nārīśatānvitām // SoKss_14,4.46 //
prakāśamānāṃ prabhayā pradoṣajvalitāmiva /
rakṣāmahauṣadhiṃ sṛṣṭāṃ dhātrā madanukampayā // SoKss_14,4.47 //
kṣaṇānmayā samāśvasya pṛṣṭā sā mām abhāṣata /
yakṣiṇyahaṃ sumittrākhyā śāpādevamiha sthitā // SoKss_14,4.48 //
mānuṣeṇa ca me saṅgaḥ pradiṣṭaḥ śāpaśāntaye /
tanmāmaśaṅkitaprāpto bhajasva bhava nirbhayaḥ // SoKss_14,4.49 //
ity uktvā kṣipramāviśya dāsīḥ snānavilepanaiḥ /
vastrair āhārapānaiś ca hṛṣṭaṃ sā mām upācarat // SoKss_14,4.50 //
kva ḍākinībhir bhītiḥ sā kva sukhaṃ tac ca tatkṣaṇam /
acintyo bata daivenāpyāpātaḥ sukhaduḥkhayoḥ // SoKss_14,4.51 //
tatas tayā samaṃ tatra yakṣiṇyā tāny ahāny aham /
sukhamāsam atha svairam ekadā sābravīc ca mām // SoKss_14,4.52 //
kṣīṇaḥ śāpaḥ sa me brahmaṃstadito 'dya vrajāmy aham /
matprasādāca divyaṃ te vijñānaṃ saṃbhaviṣyati // SoKss_14,4.53 //
tapasvī siddhabhogaś ca nirbhayaś ca bhaviṣyasi /
ihastho madgṛhasyāsya mā drākṣīrmadhyamaṃ puram // SoKss_14,4.54 //
evam uktvā tiro 'bhūtsā tato 'haṃ kautukena tat /
madhyamaṃ puramārūḍhastatrāpaśyaṃ turaṃgamam // SoKss_14,4.55 //
tenāhaṃ nikaṭaprāptaḥ kṣipto 'śvena khurāhataḥ /
kṣaṇād adrākṣam ātmānaṃ sthitam asmiñ śivālaye // SoKss_14,4.56 //
tataḥ prabhṛti cātrāhaṃ sthitaḥ siddho 'smi ca kramāt /
taditthaṃ mānuṣasyāpi trikālajñānamasti me // SoKss_14,4.57 //
evaṃ ca kleśabahulāḥ sarvasyāpīha siddhayaḥ /
tad ihāssva tavābhīṣṭasiddhiṃ śaṃbhur vidhāsyati // SoKss_14,4.58 //
ity ukto jñāninā tena tatreyanti dināny aham /
tvatpādaprāptijātāsthaḥ sthito 'bhūvaṃ tadāśrame // SoKss_14,4.59 //
svapnādiṣṭabhavatsiddhiḥ śarveṇādya kila prabho /
kayāpy ahamihānīto gṛhītvā divyayā striyā // SoKss_14,4.60 //
ityeṣa mama vṛttānta ity uktvā gomukhe sthite /
naravāhanadattāgre marubhūtirathābravīt // SoKss_14,4.61 //
kṣiptaṃ mānasavegena māṃ tadā kāpi devatā /
pāṇyorvidhāya vinyasya dūre 'ṭavyāṃ tiro 'bhavat // SoKss_14,4.62 //
tato 'haṃ tatra duḥkhārto maraṇopāyacintayā /
bhrāmyannadīparikṣiptaṃ dṛṣṭavānekamāśramam // SoKss_14,4.63 //
tatra praviśya cāpaśyam upaviṣṭaṃ śilātale /
jaṭābhistāpasaṃ taṃ ca praṇamyāham upāgamam // SoKss_14,4.64 //
kastvaṃ kathamanuprāpto 'syetāṃ bhūmimamānuṣīm /
iti pṛṣṭaś ca tenāhaṃ tasmai sarvamavarṇayam // SoKss_14,4.65 //
tataḥ sa buddhvāvocan māṃ mātmānaṃ sāṃprataṃ vadhīḥ /
jñāsyasīha prabhor vārtāṃ tataḥ kartāsi yatkṣamam // SoKss_14,4.66 //
iti tadvacanādyuṣmadvārtājijñāsayā sthite /
mayi tatra striyo divyā nadīṃ tāṃ snātumāgaman // SoKss_14,4.67 //
so 'tha māṃ tāpaso 'vādīdgacchāsyā vastramānaya /
āsu snāntyāstvamekasyā vārtāṃ jñāsyasyataḥ prabhoḥ // SoKss_14,4.68 //
tac chrutvāhaṃ tathākārṣaṃ māmanvāgāc ca sā vadhūḥ /
hṛtavastrārdravasanā sahastasvastikastanī // SoKss_14,4.69 //
naravāhanadattasya vartāmākhyāya vāsasī /
gṛhāṇetyuditā tena tāpasenātha sābravīt // SoKss_14,4.70 //
naravāhanadatto 'dya haramārādhayansthitaḥ /
kailāse divasair vidyādharasamrāḍ bhaviṣyati // SoKss_14,4.71 //
evam uktavatī tasya saṃpede tāpasasya sā /
bhāryā śāpavaśāddivyā tatkathāsaṃstavādvadhūḥ // SoKss_14,4.72 //
tatas tayā samaṃ tasthau vidyādharyā sa tāpasaḥ /
tadgirā cāhamatrāsaṃ jātāsthastvatsamāgame // SoKss_14,4.73 //
dinaiḥ sagarbhā ca satī garbhaṃ dyustrī prasūya tam /
sāvocattāpasaṃ śāntaḥ śāpastvatsaṅgato mama // SoKss_14,4.74 //
bhūyo matsaṅgavāñchā te yadi tattaṇḍulaiḥ saha /
paktvā bhuktvānvagādetāṃ khamutpatya sa tāpasaḥ // SoKss_14,4.75 //
ity uktvāsyām prayātāyām etadgarbhaṃ sataṇḍulam /
paktvā bhuktvānvagād etaṃ bhuṅkṣva prāpsyasi mām tataḥ // SoKss_14,4.76 //
ahaṃ tadukto 'pyādau tannāśnāṃ siddhimavekṣya tu /
bhaktasikthadvayaṃ prāpya pākabhāṇḍādabhakṣayam // SoKss_14,4.77 //
tena yatrāham aṣṭhīvam abhūt tat tatra kāñcanam /
athādainyaḥ paribhrāmyan prāpam ekam ahaṃ puram // SoKss_14,4.78 //
tatra veśyāgṛhe hemnā tenodāravyayasya me /
vasato vamanaṃ prādājjijñāsuḥ kuṭṭanī chalāt // SoKss_14,4.79 //
tena me vamato bhāsvatpadmarāganibhe ubhe /
prāgbhuktabhaktasikthe te mukhena niragacchatām // SoKss_14,4.80 //
nirgate eva kuṭṭanyā gṛhīte bhakṣite ca te /
naṣṭātha hemasiddhiḥ sā kuṭṭanyāpahṛtā tayā // SoKss_14,4.81 //
sacandrārdhaḥ śivo 'dyāspi hariryaccaḥ sakaustubhaḥ /
tattayor vedmi kuṭṭanyā gocarāpatane phalam // SoKss_14,4.82 //
kiṃ cedṛgeṣa saṃsāro bahvāścaryo bahucchalaḥ /
paricchettuṃ kadā kena samudra iva pāryate // SoKss_14,4.83 //
ityahaṃ vimṛśan khinnas tvatprāptyai caṇḍikāgṛham /
agacchaṃ tapasā devīṃ tām ārādhayituṃ tataḥ // SoKss_14,4.84 //
trirātropoṣitaṃ sā māṃ devī svapne samādiśat /
siddhakāmaḥ sa te svāmī saṃpanno gaccha paśya tam // SoKss_14,4.85 //
etac chrutvā prabuddho 'smi prātardevyā kayāpy aham /
tvatpādamūlamānīta ityeṣā deva me kathā // SoKss_14,4.86 //
ity uktavantaṃ kuṭṭanyā marubhūtiṃ viḍambitam /
naravāhanadatto 'sau jahāsa saha pārśvagaiḥ // SoKss_14,4.87 //
tato hariśikho 'vādītprāstaṃ māṃ ripuṇā tadā /
ujjayinyāṃ nyadhātkāpi rakṣitvā deva devatā // SoKss_14,4.88 //
tatrāhaṃ duḥkhito dehaṃ tyaktumicchanniśāgame /
gatvā śmaśānaṃ tatratyaiḥ kāṣṭhair aracayaṃ citām // SoKss_14,4.89 //
tāṃ prajvālya ca tatrāgniṃ pūjayantam upetya mām /
tālajaṅgha iti khyāto bhūtādhipatirabhyadhāt // SoKss_14,4.90 //
kimarthaṃ praviśasyagniṃ sthito jīvansa te prabhuḥ /
pūrṇasvasiddhikāmena tena tvaṃ saṃgamiṣyasi // SoKss_14,4.91 //
iti māṃ maraṇātprītyā sa krūro 'pi nyavārayat /
grāvāṇo 'pyārdratāṃ samyagbhajantyabhimukhe vidhau // SoKss_14,4.92 //
gatvā tato 'haṃ devāgre tapasyaṃś ca tataḥ sthitaḥ /
tavānītaḥ kayāpyadya pārśvaṃ devatayā prabho // SoKss_14,4.93 //
evaṃ hariśikhenokte tathaivānyair api kramāt /
naravāhanadatto 'sau rājāmitagatergirā // SoKss_14,4.94 //
tāmarhantīṃ dhanavatīṃ prerya vidyādharārcitām /
tebhyaḥ svasacivebhyo 'pi vidyāḥ sarvā adāpayast // SoKss_14,4.95 //
tato vidyādharībhūteṣveṣu tatsaciveṣv api /
śatrūñjayādhunety ukto dhanavatyā śubhe 'hani // SoKss_14,4.96 //
sa cakravartī sainyānāṃ prayāṇārambhamādiśat /
vīro govindakūṭākhyaṃ gaurimuṇḍapuraṃ prati // SoKss_14,4.97 //
athoccacāla cchannārkaṃ vidyādharabalaṃ divi /
vair iśītakarākālarāhūdayakṛtabhramam // SoKss_14,4.98 //
naravāhanadatto 'pi svayamāruhya karṇikām /
tasya padmavimānasya bhāryāḥ svāḥ kesareṣu ca // SoKss_14,4.99 //
āropya pattreṣu sakhīṃścaṇḍasiṃhādikeṣu ca /
puraḥsareṣu nabhasā pratasthe vijayāya saḥ // SoKss_14,4.100 //
gacchaṃścārdhapathaprāpte tasthau dhanavatīgṛhe /
tadarcitaḥ saṃs tadaharmātaṅgapurasaṃjñake // SoKss_14,4.101 //
tatrasthaścāhavāhvāne dūtamekaṃ vyasarjayat /
vidyādhareśayor gaurimuṇḍamānasavegayoḥ // SoKss_14,4.102 //
anyedyus tatra mātaṅgapure patnīrnidhāya saḥ /
govindakūṭaṃ taṃ prāyādrājabhir dyucaraiḥ saha // SoKss_14,4.103 //
tatra yuddhāya tau gaurimuṇḍamānasavegakau /
nirgatau pratyagṛhṇaṃste caṇḍasiṃhādayo 'grataḥ // SoKss_14,4.104 //
pravṛttasamarādiṣṭapatatsubhaṭapādapaḥ /
so 'bhūdgovindakūṭādriḥ sravadrudhiranirjharaḥ // SoKss_14,4.105 //
raktaliptalasatkhaḍgajatājihvo vyajṛmbhata /
saṅgrāmakālaḥ śūrāṇāṃ jighatsurjīvitāni saḥ // SoKss_14,4.106 //
māṃsāsṛṅmattavetālatālavādyaviśaṅkaṭaḥ /
abhūnnṛtyatkabandho 'sau bhūtaprītyai raṇotsavaḥ // SoKss_14,4.107 //
atha mānasavegaṃ taṃ raṇe 'smin saṃmukhāgatam /
naravāhanadattaḥ sa svayamabhyapatatkrudhā // SoKss_14,4.108 //
abhipatya ca keśeṣu gṛhītvā tasya tatkṣaṇam /
cakravartī sa ciccheda śiraḥ khaḍgena pāpmanaḥ // SoKss_14,4.109 //
taddṛṣṭvā kupitaṃ tatra gaurimuṇḍaṃ pradhāvitam /
keśeṣvākṛṣya taddṛṣṭinaṣṭavidyābalaṃ bhuvi // SoKss_14,4.110 //
kṣiptvā gṛhītvāṅghriyuge bhrāmayitvā nabhastale /
naravāhanadatto 'sau taṃ śilāyāmacūrṇayat // SoKss_14,4.111 //
evaṃ tena tayor gaurimuṇḍamānasavegayoḥ /
hatayostadbalaṃ śeṣamagādbhītaṃ palāyya tat // SoKss_14,4.112 //
papāta puṣpavṛṣṭiś ca tasyāṅge cakravartinaḥ /
gaganasthāḥ surāḥ sarve sādhu sādhviti cābruvan // SoKss_14,4.113 //
athātra gaurimuṇḍasya rājadhānīṃ viveśa saḥ /
naravāhanadattas taiḥ svaiḥ sarvai rājabhiḥ saha // SoKss_14,4.114 //
tadaiva gaurimuṇḍādisaṃbaddhās tasya śāsanam /
etya vidyādharādhīśāḥ praṇatāḥ pratipedire // SoKss_14,4.115 //
tato 'tra nihatārātirājyaprāptyutsavāntare /
upetya taṃ dhanavatī sā samrājaṃ vyajijñapat // SoKss_14,4.116 //
devāsti gaurimuṇḍasya sutā trailokyasundarī /
tāmihātmanikānāmnīm upayacchasva kanyakām // SoKss_14,4.117 //
ity uktaḥ sa tayā rājā tāmānāyyaiva tatkṣaṇam /
upayeme tayā sākamāsīc ca tadahaḥ sukham // SoKss_14,4.118 //
prātar mānasavegasya purān madanamañcukām /
ānāyayad vegavatīprabhāvatyau visṛjya saḥ // SoKss_14,4.119 //
ānītā harṣabāṣpārdravikasvaramukhī patim /
udayasthaṃ hatārātitamasaṃ pravilokya tam // SoKss_14,4.120 //
śūraṃ virahadoṣānte bheje kam apisaṃmadam /
sāvaśyāyajalotphullakamalā nalinīva sā // SoKss_14,4.121 //
so 'pi tasyai mudā dattvā sarvavidyāścirotsukaḥ /
reme tayā samaṃ sadyaḥ prāptavidyādharatvayā // SoKss_14,4.122 //
nināya tāni cāhāni bhāryābhiḥ saha tatra saḥ /
gaurimuṇḍapurodyānavartī pānādilīlayā // SoKss_14,4.123 //
prabhāvatīṃ visṛjyātha bhāgīrathayaśā api /
ānāyitābhūt tenātha vidyāś cāsyai sa dattavān // SoKss_14,4.124 //
ekadā ca tamāsthānavartinaṃ cakravartinam /
yathāvadetya vijñaptavantau vidyādharāvubhau // SoKss_14,4.125 //
āvāmuttaravedyardhaṃ devābhūva gatāvitaḥ /
jñātuṃ mandaradevasya ceṣṭāṃ dhanavatīgirā // SoKss_14,4.126 //
tatra dṛṣṭaḥ sa cāsthānagato vidyādhareśvaraḥ /
āvābhyāṃ channadehābhyām evaṃ yuṣmān prati bruvan // SoKss_14,4.127 //
śrutaṃ mayā yannihatā gaurimuṇḍādayo 'khilāḥ /
naravāhanadattena prāpya vidyādhareśatām // SoKss_14,4.128 //
tadupekṣy ona so 'smābhir hantavyastūdbhavanripuḥ /
etac chrutvā vacastasmādāvāṃ vaktumihāgatau // SoKss_14,4.129 //
iti cāramukhāc chrutvā babhau kopākulā sabhā /
naravāhanadattasya padminīvānilāhatā // SoKss_14,4.130 //
citrāṅgadasya bāhū svau vidhūtaprasṛtau punaḥ /
amārgatāmivādeśaṃ yoddhuṃ valayaniḥsvanaiḥ // SoKss_14,4.131 //
hāro 'mitagater vakṣasy utphalañ śvasataḥ krudhā /
uttiṣṭhottiṣṭha vīra tvam itīva muhur abravīt // SoKss_14,4.132 //
bhūmiṃ piṅgalagāndhāraḥ kareṇa ghnansaśabdakam /
cūrṇanopakramoṃkāram iva vyadhita vairiṇām // SoKss_14,4.133 //
mukhe vāyupathasyāpi bhrukuṭiḥ pādamādadhe /
kopenāropitā cāpalatevāntāya vidviṣām // SoKss_14,4.134 //
saṃkruddhaḥ pāṇinā pāṇiṃ caṇḍasiṃhaḥ pramardayan /
evaṃ vinirmathāmy asmiñ śatrūn ity abhyadhād iva // SoKss_14,4.135 //
bāhuḥ sāgaradattasya karāsphālanajanmanā /
śabdena mūrcchatā vyomni ripumāhvayateva tam // SoKss_14,4.136 //
naravāhanadattas tu kope 'pyāsīdanākulaḥ /
akṣobhyataiva mahatāṃ mahattvasya hi lakṣaṇam // SoKss_14,4.137 //
dyucāricakravartyaṅgaratnasādhanapūrvakam /
śatruṃ sa jetuṃ cakre 'tra yātrāyai niścayaṃ tadā // SoKss_14,4.138 //
athāruhya vimānaṃ tatsabhāryaḥ sacivānvitaḥ /
cakravartī pratasthe sa tato govindakūṭataḥ // SoKss_14,4.139 //
te ca sarve 'pi gandharvarājavidyādharādhipāḥ /
sabalāḥ parivṛttyaitaṃ celuścandram iva grahāḥ // SoKss_14,4.140 //
dhanavatyāṃ purogāyāmathāsādya himācalam /
naravāhanadattaḥ sa prāpadekaṃ mahatsaraḥ // SoKss_14,4.141 //
sitapadmocchritacchatramullasaddhaṃsacāmaram /
upasthitamivādāya samrāḍyogyam upāyanam // SoKss_14,4.142 //
uccair abhimukhodastair vīcihastair adūrataḥ /
kurvatsāmrājyasaṃsiddhisnānāhvānamivāsakṛt // SoKss_14,4.143 //
cakravartinsarasyasminsnātavyaṃ bhavateti saḥ /
samrāḍ vāyupathenoktas tatra snātumavātarat // SoKss_14,4.144 //
nācakravartinaḥ snānaṃ siddyatyatra tadadya te /
siddhaṃ taccakravartitvamiti divyābravīc ca vāk // SoKss_14,4.145 //
tac chrutvā cakravartī sa praviṣṭastajjalāntare /
cikrīḍāntaḥpuraiḥ sākaṃ pāthaspatirivāmbudhau // SoKss_14,4.146 //
dhautāñ janāruṇadṛśaḥ ślathadhammillabandhanāḥ /
reme so 'tra priyāḥ paśyann aṅgalagnārdravāsasaḥ // SoKss_14,4.147 //
saśabdamutpatantyo 'smāt sarasaḥ pattripaṅktayaḥ /
pratyudgatānāṃ raśanāstacchriyām iva rejire // SoKss_14,4.148 //
tadvadhūvadanāmbhojalāvaṇyavijitāni ca /
mamajjurlajjayevātra paṅkajāni jalormiṣu // SoKss_14,4.149 //
kṛtasnānaś ca tadahastasyaiva sarasastaṭe /
naravāhanadatto 'sāv uvāsa saparicchadaḥ // SoKss_14,4.150 //
tatra narmakathālāpaiḥ sa bhāryāsacivaḥ kṛtī /
sthitvā prātarvimānasthaḥ pratasthe sabalas tataḥ // SoKss_14,4.151 //
gacchanvāyupathasyātha prāpya mārgavaśātpuram /
tasthau tadanurodhena taṃ tatraiva sa vāsaram // SoKss_14,4.152 //
atra dṛṣṭacarī tena kanyā vāyupathasvasā /
vāyuvegayaśā nāma hyudyānasthābhyavāñchyata // SoKss_14,4.153 //
sā hemavālukanadītīrodyānavihāriṇī /
saṃpūrṇacandravadanā saumyālāpamanoramā // SoKss_14,4.154 //
sitahāsā guruśroṇibhārā sadgrahaśālinī /
vīkṣyāgataṃ taṃ tadraktacittāpyantardadhe tataḥ // SoKss_14,4.155 //
vilakṣo 'tha sa tāṃ matvā hetvantaraparāṅmukhīm /
naravāhanadatto 'tra nijamāvāsamāyayau // SoKss_14,4.156 //
tatra gomukhavaidagdhyavaśena marubhūtinā /
vṛttaṃ rājñaḥ sahasthena vṛttāntam upalabhya tam // SoKss_14,4.157 //
devyaś citrān parīhāsān samrājas tasya cakrire /
marubhūteravaidagdhyāt satrape gomukhe sthite // SoKss_14,4.158 //
salajjamatha rājānaṃ vīkṣyāśvāsya ca gomukhaḥ /
vāyuvegayaśaścittaṃ jijñāsustatpuraṃ yayau // SoKss_14,4.159 //
tato vāyupatho 'kasmātpuraṃ draṣṭumivāgatam /
dṛṣṭvā prītikṛtātithyo nītvaikānte jagāda tam // SoKss_14,4.160 //
vāyuvegayaśā nāma kanyāsti bhaginī mama /
siddhaiḥ sā bhāvinī cakravartibhāryā kiloditā // SoKss_14,4.161 //
atastāmiha ditsāmi prābhṛtaṃ cakravartine /
naravāhanadattāya tanme tvaṃ sādhayepsitam // SoKss_14,4.162 //
āgantuṃ prastutaścāhametadarthaṃ tavāntikam /
iti vāyupathenokte mantrī taṃ gomukho 'bravīt // SoKss_14,4.163 //
yadyapyarijigīṣārthaṃ prasthitaḥ prabhureṣa naḥ /
vijñāpaya tathāpi tvamahaṃ te sādhayāmyadaḥ // SoKss_14,4.164 //
ity uktvāmantrya taṃ gatvā siddhaṃ kāryaṃ nyavedayat /
naravāhanadattāya gomukho 'bhyarthanāṃ vinā // SoKss_14,4.165 //
anyedyuś ca tam atrārtham etya vāyupathe svayam /
vijñāpayati rājānaṃ taṃ dhīmān gomukho 'bravīt // SoKss_14,4.166 //
na kāryo 'bhyarthanābhaṅgo deva vāyupathasya te /
bhakto 'yaṃ yadbravītyeṣa kartavyaṃ tatprabhoriti // SoKss_14,4.167 //
tataḥ sa pratipede tadrājā vāyupatho 'pi tām /
tasmai prādādanicchantīm apy ānīya nijānujām // SoKss_14,4.168 //
vivāhyamānā sāvocadanicchantī balādaham /
bhrātrā datteti nādharmo lokapālā mamāstyataḥ // SoKss_14,4.169 //
etadbruvatyāṃ tasyāṃ ca sarvā vāyupathāṅganāḥ /
cakruḥ kolāhalaṃ yena nānye tacchuśruvurvacaḥ // SoKss_14,4.170 //
tato rājñasrapādāyitadvākyāśayalabdhaye /
gomukho yuktimanveṣṭuṃ tatrābhramaditas tataḥ // SoKss_14,4.171 //
bhrāntvā dadarśa caikānte vidyādharakumārikāḥ /
agnipraveśaṃ yugapaccatasraḥ kartumudyatāḥ // SoKss_14,4.172 //
kāraṇaṃ tena pṛṣṭāś ca jagadus tāḥ sumadhyamāḥ /
samayollaṅghanaṃ tasmai vāyuvegayaśaḥkṛtam // SoKss_14,4.173 //
tataḥ sa gomukho gatvā rājñastatsarvasaṃnidhau /
naravāhanadattāya yathāvastu nyavedayat // SoKss_14,4.174 //
tadbuddhvā vismite rājñi vāyuvegayaśāstadā /
jagādottiṣṭha gacchāmastvaritaṃ rakṣituṃ vayam // SoKss_14,4.175 //
āryaputra kumārīstāstato vakṣyāmi kāraṇam /
ity uktaḥ sa tayā rājā tatra sarvaiḥ samaṃ yayau // SoKss_14,4.176 //
dadarśa ca kumārīstāḥ puraḥprajvalitānalāḥ /
vidhāryaitāś ca rājānaṃ vāyuvegayaśā jagau // SoKss_14,4.177 //
eṣaikā kālikā nāma kālakūṭapateḥ sutā /
vidyutpuñjā dvitīyeyaṃ vidyutpuñjātmasaṃbhavā // SoKss_14,4.178 //
mandarasya sutā rājaṃstṛtīyaiṣā mataṅginī /
caturthīyaṃ mahādaṃṣṭrasutā padmaprabhā prabho // SoKss_14,4.179 //
pañcamyahaṃ ceti vayaṃ dṛṣṭvā tvāṃ māramohitāḥ /
siddhakṣetre tapasyantaṃ vyadadhma samayaṃ mithaḥ // SoKss_14,4.180 //
samaṃ pañcabhir asmābhir āhāryo 'yaṃ priyaḥ patiḥ /
nātmārpaṇīyas tv etasmai kayācid api bhinnayā // SoKss_14,4.181 //
ekā cetpṛthagetena vivāhaṃ vidadhīta tat /
praveśyo vahniranyābhir uddiśyaitāṃ sakhīdruham // SoKss_14,4.182 //
etatsamayabhītāhaṃ naicchaṃ pariṇayaṃ pṛthak /
na cātmā tubhyamadhunāpyāryaputra samarpyate // SoKss_14,4.183 //
mamāryaputra evātra lokapālāś ca sākṣiṇaḥ /
yadyeṣa samayo 'dyāpi svecchamullaṅghito mayā // SoKss_14,4.184 //
tadāryaputra tā etā upayacchasva me sakhīḥ /
yuṣmābhir etad bhoḥ sakhyo bhāvanīyaṃ ca nānyathā // SoKss_14,4.185 //
evaṃ tayokte tutuṣuḥ samāśliṣyaṃś ca tā mithaḥ /
kumāryo maraṇottīrṇā rājāpyantarjaharṣa saḥ // SoKss_14,4.186 //
buddhvā tatpitaras te ca tatra tatkṣaṇam āyayuḥ /
naravāhanadattāya tasmai prāduś ca tāḥ sutāḥ // SoKss_14,4.187 //
śāsanaṃ te 'pi tatkālaṃ jāmātuḥ pratipedire /
kālakūṭapatipraṣṭhās tasya vidyādhareśvarāḥ // SoKss_14,4.188 //
evaṃ pañca samaṃ prāpya mahāvidyādharātmajāḥ /
naravāhanadatto 'tra māhātmyaṃ sa paraṃ yayau // SoKss_14,4.189 //
tasthau ca tatra katicittābhiḥ saha dināni saḥ /
tataścaivaṃ hariśikhaḥ senāpatir uvāca tam // SoKss_14,4.190 //
śāstrajño 'pi kathaṃ deva nītimullaṅghya vartase /
vigrahāvasare ko 'yaṃ kāmabhogarasastava // SoKss_14,4.191 //
kvāyaṃ mandaradevaṃ taṃ jetuṃ yātrāsamudyamaḥ /
kva ceyanti dinānīha vihāro 'ntaḥpuraiḥ saha // SoKss_14,4.192 //
evaṃ hariśikhenokte mahārājo jagāda saḥ /
yuktamuktaṃ prayatnastu na bhogāyātra ko'pi me // SoKss_14,4.193 //
bandhuprāptiprado hyeṣa bhāryāvyatikaro mayā /
arimarde 'dhunā mukhyamaṅgamityabhinanditaḥ // SoKss_14,4.194 //
tadetāni calantvadya sainyānyarijayāya me /
ity uktavantaṃ rājānaṃ śvaśuro mandaro 'bravīt // SoKss_14,4.195 //
asiddhacakravartyaṅgasarvaratnasya durjayaḥ /
deva mandaradevo 'sau dūradurgamabhūmigaḥ // SoKss_14,4.196 //
devamāyamahāvīrarakṣitadvāradeśayā /
agrasthayā triśīrṣākhyaguhayā hy eṣa rakṣyate // SoKss_14,4.197 //
siddharatnena cākramya sā guhā cakravartinā /
taccakravartiratnaṃ yo deva candanapādapaḥ // SoKss_14,4.198 //
asyāṃ bhuvyasti taṃ tāvat sādhayābhīṣṭasiddhaye /
nācakravartī nikaṭaṃ taroḥ prāpnoti tasya ca // SoKss_14,4.199 //
śrutvaitanmandarādrātrau nirāhāro yatavrataḥ /
naravāhanadatto 'gāttaṃ candanataruṃ prati // SoKss_14,4.200 //
gacchanvitrāsyamāno 'pi vīro vighnaiḥ sudāruṇaiḥ /
na sa tatrāsa mūlaṃ ca prāpa tasya mahātaroḥ // SoKss_14,4.201 //
dṛṣṭvā ca taṃ mahāratnaṃ nibaddhottuṅgavedikam /
etyādhyāruhya sopānair vavande candanadrumam // SoKss_14,4.202 //
cakravartinnayamahaṃ siddhas te candanadrumaḥ /
smṛtasya saṃnidhāsye te tadito vraja sāṃpratam // SoKss_14,4.203 //
govindakūṭaṃ setsyanti ratnānyanyāni te tataḥ /
tato mandaradevaṃ tvaṃ helayaiva vijeṣyase // SoKss_14,4.204 //
ity uktaś ca girā tatra sa rātrāvaśarīrayā /
tathety uktvā praṇamyaitaṃ siddhimāndivyapādapam // SoKss_14,4.205 //
prahṛṣṭo vyomamārgeṇa mahāvidyādhareśvaraḥ /
naravāhanadatto 'tha nijaṃ kaṭakamāyayau // SoKss_14,4.206 //
atha nītvā sa niśāṃ tāmāsthāne sarvasaṃnidhau prātaḥ /
naiśaṃ sādhitacandanapādapavṛttāntamakhilamācakhyau // SoKss_14,4.207 //
tadbuddhvā dayitāś ca bālasacivāścāptāś ca vidyādharās te te vāyupathādayaḥ sakaṭakāścitrāṅgadādyāś ca te /
gandharvāḥ prasabhaprasādhitamahāsiddheḥ praharṣākulāḥ sattvotsāhadhṛtiprabhāvamahatīṃ tasyāstuvandhīratām // SoKss_14,4.208 //
saṃmantrya taiḥ saha sa mandaradevadarpaṃ rājā vijetumatha divyavimānagāmī /
śeṣānyacandanatarūditaratnasiddhyai govindakūṭagirim eva jagāma tāvat // SoKss_14,4.209 //
iti mahākaviśrīsomadevabhaṭṭaviracite kathāsaritsāgare pañcalambake caturthas taraṅgaḥ /
samāptaś cāyaṃ pañcalambakaścaturdaśaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
mahābhiṣeko nāma pañcadaśo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya rasayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_15,0.1 //
prathamas taraṅgaḥ /
niśāsu tāṇḍavoddaṇḍaśuṇḍāsītkāsraśīkaraiḥ /
jyotīṃṣi puṣṇann iva vas tamo muṣṇātu vighnajit // SoKss_15,1.1 //
tato govindakūṭe 'tra sthitamāsthānavartinam /
naravāhanadattaṃ taṃ cakravartinamāyayau // SoKss_15,1.2 //
vidyādharo dyumārgeṇa so 'mṛtaprabhasaṃjñakaḥ /
yenaiṣa rakṣitaḥ pūrvaṃ śatrukṣipto 'gniparvate // SoKss_15,1.3 //
āgatyāveditātmā ca praṇataścakravartinā /
tena prītikṛtātithyaḥ sa taṃ vidyādharo 'bravīt // SoKss_15,1.4 //
asti dakṣiṇadigvartī malayākhyo mahāgiriḥ /
tatrāśramapade cāste vāmadevo mahānṛṣiḥ // SoKss_15,1.5 //
sa tvāṃ kasyāpi kāryasya hetorekākinaṃ prabho /
āhvayatyetadarthaṃ ca tenāhaṃ preṣito 'dya te // SoKss_15,1.6 //
pūrvārjitaḥ prabhustvaṃ ca mama tenāsmi cāgataḥ /
tadehi siddhyai gacchāvaḥ śīghraṃ tasyāntikaṃ muneḥ // SoKss_15,1.7 //
evam uktavatā tena saha vidyādhareṇa saḥ /
tatraiva bhāryāḥ senāś ca sthāpayitvā tatheti tāḥ // SoKss_15,1.8 //
utpatya nabhasā kṣipraṃ prāpyaiva malayācalam /
naravāhanadattas taṃ vāmadevarṣimabhyagāt // SoKss_15,1.9 //
dadarśa taṃ ca jarasā pāṇḍuraṃ prāṃśuvigraham /
nirmāṃsanetrakuharasphurattārakasanmaṇim // SoKss_15,1.10 //
vidyādharendraratnānāṃ sthānaṃ vellajjaṭālatam /
himādriṃ siddhisāhāyyahetoriva sahāgatam // SoKss_15,1.11 //
tato vavande caraṇau munes tasya sa so 'pi tam /
rājānaṃ racitātithyo munirevam abhāṣata // SoKss_15,1.12 //
purā dagdho 'pi kāmastvaṃ ratyāstuṣṭena śaṃbhunā /
sarvavidyādharendrāṇāṃ cakravartī vinirmitaḥ // SoKss_15,1.13 //
tadāśrame mamaitasmin gambhīrāntarguhāntare /
santi ratnāni tāni tvaṃ madādiṣṭāni sādhaya // SoKss_15,1.14 //
jeyo mandaradevo hi siddharatnasya te bhavet /
etadarthaṃ tvamāhūto mayeha giriśājñayā // SoKss_15,1.15 //
ity uktvā tena muninaivopadiṣṭavidhiś ca saḥ /
naravāhanadattas tāṃ prahṛṣṭaḥ prāviśadguhām // SoKss_15,1.16 //
tasyāṃ vijitya vighnaughāṃstāṃstānvīro dadarśa saḥ /
gajendramabhidhāvantaṃ mattaṃ sagalagarjitam // SoKss_15,1.17 //
mukhe muṣṭiprahāraṃ ca dattvā pādau ca dantayoḥ /
āruroha ca taṃ mattagajaṃ rājā sa lāghavāst // SoKss_15,1.18 //
sādhu siddhaṃ mahāhastiratnaṃ te cakravartinaḥ /
iti vāṇī guhāmadhyādaśarīrodabhūttadā // SoKss_15,1.19 //
tataḥ khaḍgamahīndrābhaṃ sa dadarśa nipatya ca /
cakravartitvalakṣmyāstaṃ keśapāśamivāgrahīt // SoKss_15,1.20 //
sādhu bhoḥ khaḍgaratnaṃ te siddhaṃ jaitramariṃdama /
iti vāgudabhūdbhūyo 'py aśarīrā guhāntare // SoKss_15,1.21 //
tataḥ sa candrikāratnaṃ kāminīratnamatra ca /
vidhvaṃsinīti nāmnā ca vidyāratnamasādhayast // SoKss_15,1.22 //
evaṃ dvābhyāṃ sahādyābhyāṃ sarasā candanena ca /
kāryakālopayuktāni sapta māhātmyadāni ca // SoKss_15,1.23 //
sādhayitvā sa ratnāni guhāyā nirgatas tataḥ /
vāmadevarṣaye tasmai siddhaṃ sarvaṃ śaśaṃsa tat // SoKss_15,1.24 //
tataḥ sa munirāha sma taṃ prītyā cakravartinam /
putra siddhamahācakravartiratno vrajādhunā // SoKss_15,1.25 //
jaya mandaradevaṃ taṃ kailāsottarapārśvagam /
bhuṅkṣva cobhayatatpārśvasāmrājyaśriyamūrjitām // SoKss_15,1.26 //
ity uktastena muninā siddhakāryaḥ praṇamya tam /
cakravartī tato vyomnā sa yayau sāmṛtaprabhaḥ // SoKss_15,1.27 //
prāpa govindakūṭasthaṃ tac ca svaśibiraṃ kṣaṇāt /
mahāprabhāvayā śvaśrvā dhanavatyābhir akṣitam // SoKss_15,1.28 //
tatra mārgonmukhair dṛṣṭā nijair vidyādharādhipaiḥ /
bhāryābhiḥ sacivaiścaiva prahṛṣṭaiḥ so 'bhyanandyata // SoKss_15,1.29 //
athopaviṣṭaḥ pṛcchadbhyo vāmadevarṣidarśanam /
guhāpraveśaṃ ratnānāṃ siddhiṃ caibhyaḥ śaśaṃsa saḥ // SoKss_15,1.30 //
tatas tatra hatānandadivyatūryo mahotsavaḥ /
nṛtyadvidyādharīko 'bhūtpānamattajanas tathā // SoKss_15,1.31 //
anyedyuś ca ripusthānasthitāsaumyagraheṇa saḥ /
ākrāntakaṇṭakasthānasaumyenātmasamarddhinā // SoKss_15,1.32 //
sarvānyasaṃpadyuktena lagnena kṛtamaṅgalaḥ /
āruhya śarvadattaṃ tadvimānaṃ brahmanirmitam // SoKss_15,1.33 //
jetuṃ mandaradevaṃ taṃ sasainyo 'ntaḥpurānvitaḥ /
naravāhanadatto 'tra pratasthe nabhasā tataḥ // SoKss_15,1.34 //
celuścānucarāste te pravīrāḥ parivārya tam /
bhaktā bhītāś ca gandharvarājavidyādharādhipāḥ // SoKss_15,1.35 //
senāpaterhariśikhasyādeśānuvidhāyinaḥ /
caṇḍasiṃhaḥ samaṃ mātrā dhanavatyā sumedhasā // SoKss_15,1.36 //
vīraḥ piṅgalagāndhāras tathā vāyupatho balī /
vidyutpuñjo 'mitagatiḥ kālakūṭapatiś ca saḥ // SoKss_15,1.37 //
mandaraḥ samahādaṃṣṭraḥ svasakhā cāmṛtaprabhaḥ /
samaṃ sāgaradattena vīraścitrāṅgado 'pi saḥ // SoKss_15,1.38 //
ete cānye ca ye 'trāsan gaurimuṇḍavyapāśritāḥ /
samagrās te 'nvadhāvaṃstaṃ vijigīṣuṃ balānvitāḥ // SoKss_15,1.39 //
tadā tatsenayā channe gagane kvāpi bhāskaraḥ /
mamajja lajjayevātra tattejonihnutaprabhaḥ // SoKss_15,1.40 //
atha mānasamullaṅghya devarṣivrātasevitam /
atītya gaṇḍaśailaṃ ca līlodyānaṃ dyuyoṣitām // SoKss_15,1.41 //
sa cakravartī saṃprāpa sphaṭikāpāṇḍuratviṣaḥ /
mūlaṃ nijayaśorāśeriva kailāsabhūbhṛtaḥ // SoKss_15,1.42 //
tatra mandākinītīre niṣaṇṇaṃ nijagāda tam /
vidyādharādhipo dhīmānmandaro bandhuraṃ vacaḥ // SoKss_15,1.43 //
ihaiva tāvad devādya sthīyatāṃ dyunadītaṭe /
na yuktam imamullaṅghya kailāsaṃ gantumagrataḥ // SoKss_15,1.44 //
harāspadasya hyetasya vidyā naśyanti laṅghanāt /
triśīrṣaguhayā tasya gantavyaṃ pārśvamuttaram // SoKss_15,1.45 //
devamāyābhidhānena sā ca rājñābhir akṣyate /
sa cātidṛptas tasmāt tam ajitvā gamyate katham // SoKss_15,1.46 //
mandareṇaivamudite dhanavatyānumodite /
naravāhanadattas taṃ tatraivāsītsa vāsaram // SoKss_15,1.47 //
tatrastho devamāyāya dūtaṃ sāmnā vyasarjayat /
sa ca sāntvena naivāsya śāsanaṃ pratyapadyata // SoKss_15,1.48 //
tato 'paredyuḥ saṃnaddhaistaistaiḥ svai rājabhiḥ saha /
sa cakravartī taṃ prāyāddevamāyaṃ prati prabhuḥ // SoKss_15,1.49 //
devamāyo 'pi tadbuddhvā sasainyo yoddhumāyayau /
varāhavajramuṣṭyādibhūrirājānvito 'grataḥ // SoKss_15,1.50 //
tataḥ pravavṛte tatra saṅgrāmaḥ senayostayoḥ /
kailāse surasaṃghātavimānācchāditāmbaraḥ // SoKss_15,1.51 //
chinnabhūriśiraḥśreṇikarakāvarṣabhīṣaṇaḥ /
savīragarjitaḥ so 'bhūdghoro raṇaghanāgamaḥ // SoKss_15,1.52 //
devamāyasya senānyamagrayodhaṃ jaghāna yat /
varāhaṃ caṇḍasiṃho 'tra na nāmābhūttadādbhutam // SoKss_15,1.53 //
citraṃ tu yatsvayaṃ baddho devamāyo 'py amāyinā /
naravāhanadattena prahārair mūrcchito raṇe // SoKss_15,1.54 //
baddhe ca tasmiṃs tatsainyam abhajyata mahārathaiḥ /
vajramuṣṭimahābāhutīkṣṇadaṃṣṭrādibhiḥ saha // SoKss_15,1.55 //
tataḥ surair vimānasthaiḥ sādhu sādhvity udīrite /
sarve 'py abhinanandustaṃ jayinaṃ cakravartinam // SoKss_15,1.56 //
aha taṃ saṃyatānītaṃ samāśvāsya mahāprabhuḥ /
prasādenānujagrāha devamāyaṃ mumoca ca // SoKss_15,1.57 //
so 'i bāhujitas tasya śāsanaṃ cakravartinaḥ /
vajramuṣṭyādibhiḥ sārdhaṃ praṇataḥ pratyapadyata // SoKss_15,1.58 //
tato nivṛtte saṅgrāme tasminvyapagate 'hani /
prātarāsthānamāyātaḥ pārśvasthaścakravartinaḥ // SoKss_15,1.59 //
taṃ triśīrṣaguhāmnāyaṃ tena pṛṣṭo vivikṣuṇā /
devamāyo yathātattvamevaṃ kathayati sma saḥ // SoKss_15,1.60 //
kailāsasya purā deva vidyādharavarāśrite /
abhūtāṃ bhinnasāmrājye dve pārśve dakṣiṇottare // SoKss_15,1.61 //
ṛṣabhākhyo 'tha devena tapastuṣṭena śaṃbhunā /
cakravartī pradiṣṭo 'bhūdeka eva taṭīrdvayoḥ // SoKss_15,1.62 //
sa gantumuttaraṃ pārśvaṃ kailāsaṃ jātu laṅghayan /
adhaḥsthitaharakrodhādbhraṣṭavidyo 'pataddivaḥ // SoKss_15,1.63 //
tataḥ krūrena tapasā punarārādhitaṃ haram /
prāgvadādiṣṭasāmrājyamṛṣabhosau vyajijñapat // SoKss_15,1.64 //
kailāsollaṅghanaṃ tāvannāsmi naḥ kena tatpathā /
ubhayoḥ pārśvayor deva cakravartī bhavāmy aham // SoKss_15,1.65 //
tac chrutvottarapārśve 'sya gamanāya pinākabhṛt /
cakāra bhittvā kailāsaṃ tadguhāvivaraṃ mahat // SoKss_15,1.66 //
atha viddhaḥ sa kailāso vigno vyajñāpayac chivam /
mānuṣāgamyam etan me bhagavan pārśvam uttaram // SoKss_15,1.67 //
gamyaṃ teṣāmapīdānīmanayā guhayā kṛtam /
tat tathā kuru yenaiṣā maryādā me na bhajyate // SoKss_15,1.68 //
kailāseneti vijñapto guhāyāṃ rakṣakān haraḥ /
sthāpayām āsa digdantidṛgviṣāhīndraguhyakān // SoKss_15,1.69 //
dakṣiṇe 'sya mahāmāyaṃ dvāri vidyādhareśvaram /
uttare kālarātriṃ ca caṇḍikāmaparājitām // SoKss_15,1.70 //
evaṃ kṛtaguhārakṣo mahāratnāni śaṃkaraḥ /
utpādya bhagavāṃs tatra vyavasthāmādideśa saḥ // SoKss_15,1.71 //
siddharatnasya gamyeyaṃ dvipārśvī cakravartinaḥ /
dyucarāṇāṃ sadārāṇāṃ sadūtānāṃ bhaviṣyati // SoKss_15,1.72 //
anujñātāś ca ye tena rājānaḥ syurihottare /
teṣāṃ caiṣā guhā gamyā na tvanyasyātra kasyacit // SoKss_15,1.73 //
ityādiṣṭavati tryakṣe kurvannṛṣabhakas tataḥ /
sāmrājyaṃ yuyudhe darpād devair jaghne ca vajriṇā // SoKss_15,1.74 //
ityeṣo 'syās triśīrṣākhyaguhāyā āgamaḥ prabho /
agamyā caiva saiṣānyair vinā yuṣmādṛśair guhā // SoKss_15,1.75 //
tasya caitadguhādvārarakṣiṇaḥ kālataḥ kule /
mahāmāyasya jāto 'yaṃ devamāyo 'hamīśvara // SoKss_15,1.76 //
vidyādhareṣu jāto 'yaṃ durjayo ripubhir mṛdhe /
yaś ca jeṣyatyamuṃ so 'tra cakravartī bhaviṣyati // SoKss_15,1.77 //
tenāsya svāminā bhāvyaṃ so 'nuvartyo 'munā prabhuḥ /
iti janmani me divyā vyājahāra sarasvatī // SoKss_15,1.78 //
so 'haṃ jitastvayā tvaṃ ca siddharatnaḥ prabhāvavān /
kailāsobhayapārśvaikacakravartīha naḥ prabhuḥ // SoKss_15,1.79 //
tat triśīrṣaguhām etāṃ tīrtvā śeṣān ripūñ jaya /
ity ukte devamāyena cakravartī jagāda saḥ // SoKss_15,1.80 //
gacchāmo 'dya guhādvāre vasāmas tatra sāṃpratam /
kṛtasaṃvidhayaḥ prātaḥ pravekṣyāmaś ca tāṃ guhām // SoKss_15,1.81 //
ity uktavān sa gatvātha sarvaistai rājabhiḥ saha /
naravāhanadatto 'tra guhādvāre samāvasat // SoKss_15,1.82 //
dadarśa tāṃ ca gambhīranirālokodarāṃ guhām /
janmabhūmimanarkenduṃ kalpāntatamasāmiva // SoKss_15,1.83 //
dvitīye 'hni ca saṃpūjya viveśaitāṃ vimānagaḥ /
dhyātopanatasadratnasahāyaḥ saparicchadaḥ // SoKss_15,1.84 //
tamāṃsi candrikāratnaiś candanenāhidṛgviṣān /
diggajān hastiratnena khaḍgaratnena guhyakān // SoKss_15,1.85 //
vighnānanyāṃ ścānyaratnair nivārya saha senayā /
uttīya tāṃ guhāṃ codagdvāreṇa sa viniryayau // SoKss_15,1.86 //
dadarśa ca guhāgarbhanirgataḥ pārśvamuttaram /
kailāsasyāpunarjanmajīvalokāntaropamam // SoKss_15,1.87 //
sādhu ratnaprabhāvāptamāhātmyena guhā tvayā /
cakravartinniyaṃ tīrṇetyudabhūdvāktadā divaḥ // SoKss_15,1.88 //
athocaturdhanavatī devamāyaś ca taṃ prabhum /
deva saṃnihitā dvāre kālarātrirhi sarvadā // SoKss_15,1.89 //
eṣā cotpāditā pūrvaṃ viṣṇunāmṛtamanthane /
dāraṇī dānavendrāṇāmamṛtaṃ hartumicchatām // SoKss_15,1.90 //
saiṣādiṣṭā guhāmetāmiha śarveṇa rakṣitum /
yathā nānyastaredenāṃ yathoktaistvadvidhair vinā // SoKss_15,1.91 //
tvaṃ cakravartī tīrṇaś ca siddharatno guhāmimām /
tadeṣā pūjanīyā te pūjyā vijayasiddhaye // SoKss_15,1.92 //
evaṃ dhanavatīdevamāyoktasyaiva tasya saḥ /
naravāhanadattasya tatrākṣīyata vāsaraḥ // SoKss_15,1.93 //
saṃdhyāruṇā babhūvuś ca kailāsottarasānavaḥ /
sūcayanta ivāsannasaṅgrāmarudhirokṣaṇam // SoKss_15,1.94 //
āvṛṇotkaṭakaṃ tasya rājño labdhabalaṃ tamaḥ /
guhāgṛhaparābhūtivair amārdram iva smarat // SoKss_15,1.95 //
anarcādurmanaḥkālarātrikrodhāṅkurā iva /
babhramurbhūtavetālaḍākinīgaṇapheravaḥ // SoKss_15,1.96 //
kṣaṇāc ca jajñe niḥsaṃjñaṃ sainyaṃ suptamivākhilam /
naravāhanadattasya sa eko 'bhūnna mohitaḥ // SoKss_15,1.97 //
tato 'narcanasaṃkruddhakālarātrivijṛmbhitam /
manvānaścakravartī sa vākpuṣpaistāmathārcayat // SoKss_15,1.98 //
āśiraścakrasaṃcāracaturā praṇavākṛtiḥ /
tvaṃ prāṇaśaktir jantūnāṃ jīvanī tvāṃ namāmy aham // SoKss_15,1.99 //
sravanmahiṣakaṇṭhāsradhārābhistriśikhāśribhiḥ /
āśvāsitatribhuvane durgārūpe namo 'stu te // SoKss_15,1.100 //
rururaktabhṛtabhrāntakarasthitakapālayā /
nṛtyantā trijagadrakṣāpātrayeva jitaṃ tvayā // SoKss_15,1.101 //
ūrdhvākṣidīptidīpātryakapālā kālarātryapi /
kapālahastā sārkenduriva bhāsi bhavapriye // SoKss_15,1.102 //
iti stutā tutoṣātra kālarātrirna tasya yat /
tatsvamurdhopahāreṇa tāmarcitumiyeṣa saḥ // SoKss_15,1.103 //
mā putra sāhasaṃ kārṣīrevā siddhāsmi vīra te /
prakṛtisthaṃ tavāstvetatkaṭakaṃ jayamāpnuhi // SoKss_15,1.104 //
ity uvācāttakhaḍgaṃ taṃ sā devī tatra tatkṣaṇam /
suptaprabuddham iva tatkaṭakaṃ tasya cābhavat // SoKss_15,1.105 //
tato bhāryā vayasyāś ca sarve vidyādharāś ca te /
praśaśaṃsustametasya prabhāvaṃ cakravartinaḥ // SoKss_15,1.106 //
athaiṣa vihitāhārapānādyāvaśyakakriyaḥ /
vīro 'naiṣīttriyāmāṃ tāṃ śatayāsmāmivāyatām // SoKss_15,1.107 //
prātaś ca pūjayitvā tāṃ kālarātriṃ tato yayau /
vidyādharaniruddhāgramārgaṃ dhūmaśikhaṃ prati // SoKss_15,1.108 //
abhūttena samaṃ tasya saṅgrāmaścakravartinaḥ /
rājñā mandaradevīyapradhānena sa tādṛśaḥ // SoKss_15,1.109 //
yatra khaḍgamayaṃ vyoma śūramūrdhamayī mahī /
āsījjahi jahītyugravīravākyamayaṃ vacaḥ // SoKss_15,1.110 //
tatra dhūmaśikhaṃ yuddhe baddhvānītaṃ prasahya tam /
cakravartī sa saṃmānya grāhayām āsa śāsanam // SoKss_15,1.111 //
nyaveśayac ca tadahaḥ sainyamatraiva tatpure /
śāntadhūmaśikhodrekamagnidagdhendhanaṃ yathā // SoKss_15,1.112 //
dvitīye 'hi sa cārebhyo yoddhumāyāntamagrataḥ /
buddhvā mandaradevaṃ taṃ jñātavṛttāntamagrataḥ // SoKss_15,1.113 //
naravāhanadattas thaiḥ saha vidyādhareśvaraiḥ /
prayayau taṃ prati tatas tajjaye baddhaniścayaḥ // SoKss_15,1.114 //
kiṃcidgatvā dadarśāgre bahurājagaṇānvitam /
sainyaṃ mandaradevasya racitavyūhamāgatam // SoKss_15,1.115 //
tataḥ kṛtaprativyūharacano rājabhir vṛtaḥ /
naravāhanadattas tadabhyadhāvadarerbalam // SoKss_15,1.116 //
athāhavaḥ pravavṛte tayor ubhayasainyayoḥ /
pralayodvelajaladhikṣubhitaughānukāriṇoḥ // SoKss_15,1.117 //
tatas te caṇḍasiṃhādyā yudhyante sma mahārathāḥ /
śūrāḥ kāñcanadaṃṣṭrākhyarājaprabhṛtayo 'nyataḥ // SoKss_15,1.118 //
prakampitatribhuvano vikṣobhitakulācalaḥ /
vijajṛmbhe sa saṅgrāmaḥ kalpāntapavanāgamaḥ // SoKss_15,1.119 //
śoṇaikapārśvaḥ kailāsaḥ śūraśoṇitakuṅkumaiḥ /
bhūtiśvetānyapārśvaś ca tadā gaurīśamanvagāt // SoKss_15,1.120 //
khaḍgapaṭṭoditānekasūryabimbograbhāsvaraḥ /
satyaṃ pralayakālo 'bhūdvīrāṇāṃ sa mahāhavaḥ // SoKss_15,1.121 //
iyattadyuddhamāsīdyadvismayaṃ prekṣaṇāgatāḥ /
nāradādyā api yayurdṛṣṭadevāsurāhavāḥ // SoKss_15,1.122 //
itthaṃ ghore raṇe tasmiṃścaṇḍasiṃho 'bhidhāvitaḥ /
jaghne kāñcanadaṃṣṭrena gadayā mūrdhni bhīmayā // SoKss_15,1.123 //
taṃ gadāghātapatitaṃ dṛṣṭvā dhanavatī sutam /
śaptvā vidyābalenobhe sainye niścetane vyadhāt // SoKss_15,1.124 //
naravāhanadattaś ca cakravartī balāditaḥ /
tato mandaradevaś ca dvāvevāstāṃ sacetanau // SoKss_15,1.125 //
tadā dhanavatīṃ kruddhāṃ jagatsaṃharaṇakṣamām /
vīkṣyāmbaragatā devā api dikṣu pradudruvaḥ // SoKss_15,1.126 //
dṛṣṭvā mandaradevo 'tha cakravartinamekakam /
naravāhanadattaṃ tam abhyadhāvadudāyudhaḥ // SoKss_15,1.127 //
naravāhanadatto 'pi vimānādavatīrya saḥ /
utkhātakhaḍgaratnaḥ san pratijagrāha taṃ javāt // SoKss_15,1.128 //
tato mandaradevena māyayā jayamicchatā /
samadoddāmamātaṅgarūpaṃ cakre svavidyayā // SoKss_15,1.129 //
taddṛṣṭvākāri sumahatsiṃharūpaṃ svamāyayā /
naravāhanadattena vidyātiśayaśālinā // SoKss_15,1.130 //
tato bhagnebhavapuṣā muktasiṃhākṛtiḥ sphuṭam /
yuddhaṃ mandaradevena cakravartī tatāna saḥ // SoKss_15,1.131 //
nānāvicitrakaraṇāvaṅgahārakriyāsu tau /
maṇḍalāgradharau nāṭyapravṛttāviva rejatuḥ // SoKss_15,1.132 //
naravāhanadatto 'tha sākṣājjayamivāharat /
khaḍgaṃ mandaradevasya karātkaraṇayuktitaḥ // SoKss_15,1.133 //
hṛtakhaḍgasya cākṛṣṭakṣurikasyātra tāmapi /
tathaiva tasya sahasā cakravartī jahāra saḥ // SoKss_15,1.134 //
tato 'paśastraṃ bāhubhyāṃ yudhyamānaṃ sa gulphayoḥ /
prāpya mandaradevaṃ taṃ rājā bhūmāv apātayat // SoKss_15,1.135 //
prārebhe ca śiraścettuṃ keśeṣvākṛṣya tasya saḥ /
vakṣasi nyastacaraṇaḥ samrāṭ khaḍgena vidviṣaḥ // SoKss_15,1.136 //
tāvanmandaradevīti nāmnā kanyābhyupetya tam /
svasā mandaradevasya vārayantyevam abravīt // SoKss_15,1.137 //
tapovanastho dṛṣṭvā tvaṃ bhartā prākkalpito mayā /
tacchvuśuryamimaṃ rājanmā vadhīrbhrātaraṃ mama // SoKss_15,1.138 //
evaṃ tayoktaḥ sudṛśā vimucya jitalajjitam /
dhīro mandaradevaṃ taṃ mahārājo jagāda saḥ // SoKss_15,1.139 //
mukto mayā tvaṃ ma bhūtallajjā vidyādhareśa te /
capalau kila śūrāṇāṃ raṇe jayaparājayau // SoKss_15,1.140 //
iti mandaradevo 'sāv ukto rājñā jagāda tam /
kiṃ jīvitamidānīṃ me rakṣitasyāhave striyā // SoKss_15,1.141 //
tadahaṃ yāmi tapase vanasthasyāntikaṃ pituḥ /
tvamevobhayavedyardhacakravartīha nirmitaḥ // SoKss_15,1.142 //
ayamarthaś ca me bhāvī pitrā pūrvamasūcyata /
ity uktvā sa yayau mānī pituḥ pārśvaṃ tapovanam // SoKss_15,1.143 //
sādhu samyaṅmahācakravartiñjitvā ripūṃstvayā /
prāptaṃ sāmrājyamityūcurgaganasthāḥ surāstadā // SoKss_15,1.144 //
gate mandaradeve 'tha nijaṃ dhanavatī sutam /
ubhe ca sene vidadhe svaśaktyā labdhacetane // SoKss_15,1.145 //
iti suptapratibuddhā iva sarve vairiṇaṃ jitaṃ buddhvā /
sacivādayo vijayinaṃ naravāhanadattamabhinanandustam // SoKss_15,1.146 //
ye 'pi ca kāñcanadaṃṣṭrāśokakaraktākṣakālajihvādyāḥ /
mandaradevīyāste rājānas tasya śāsanaṃ jagṛhuḥ // SoKss_15,1.147 //
kāñcanadaṃṣṭrālokanasaṃsmṛtasamarāptatadgadāghātaḥ /
pracukopa caṇḍasiṃhaḥ pravidhutadṛḍhamuṣṭipīḍitāsivaraḥ // SoKss_15,1.148 //
kṛtam iha samareṇa vatsa kas tvāṃ samaramukhe vijayeta kiṃ tu yuktyā /
kṣaṇam iva vihitā mayaiva sābhūd ubhayabalakṣayarakṣaṇāya māyā // SoKss_15,1.149 //
iti ca dhanavatī tadā bruvāṇā nijatanayaṃ praśamayya taṃ prakopāt /
balam akhilam anandayat svasiddhyā sahanaravāhanadattacakravartī // SoKss_15,1.150 //
prāpte jitapraṇatavidrutavairivīravītāhavavyatikarottarapārśvarājye /
śarvācalasya naravāhanadattadevaḥ prītiṃ parāmabhajatākṣatamittravargaḥ // SoKss_15,1.151 //
tato 'rivijayotsavaprahatatāratūryaṃ kṛtī sa taddyucarasundarīruciranṛttagītāñcitam /
priyāsacivasaṃgataḥ pravararājavṛndānvitaḥ pratāpam iva vairiṇāṃ madhu pibannanaiṣīddinam // SoKss_15,1.152 //
iti mahākaviśrīsomadevabhaṭṭaviracite kathāsaritsāgare mahābhiṣekalambake prathamas taraṅgaḥ /
dvitīyas taraṅgaḥ /
athāparedyurutthāya tataḥ kailāsasānutaḥ /
naravāhanadatto 'sau cakravartī balānvitaḥ // SoKss_15,2.1 //
rājñaḥ kāñcanadaṃṣṭrasya vacanādagragāminaḥ /
prāyānmandaradevīyaṃ puraṃ vimalasaṃjñakam // SoKss_15,2.2 //
saṃprāpa tac ca sauvarṇaprāṃśuprākārasundaram /
sumerum iva kailāsaṃ sabhājayitumāgatam // SoKss_15,2.3 //
viveśa cātigambhīramacyutaśrīvirājitam /
anantaratnanilayaṃ nistoyam iva sāgaram // SoKss_15,2.4 //
tatrāsthānopaviṣṭaṃ taṃ rājabhir dyucarair vṛtam /
samrājametya rājāntaḥpuravṛddhā vyajijñapan // SoKss_15,2.5 //
gate mandaradeve 'tra vanaṃ yuṣmatparājite /
taddevyo 'gniṃ vivikṣanti śrutvā vettyadhunā prabhuḥ // SoKss_15,2.6 //
ity uktastaiḥ sa maraṇāccakravartī nivārya tāḥ /
saṃvibheje nivāsādidānena bhaginīriva // SoKss_15,2.7 //
tena vidyādharādhīśavargaṃ nikhilam eva tam /
dattānurāganigaḍaṃ sa samrāṭ samapādayat // SoKss_15,2.8 //
taṃ ca tatrāmitagatiṃ rājānaṃ pūrvakalpitam /
rājye mandaradevasya kṛtajñaḥ so 'bhiṣiktavān // SoKss_15,2.9 //
arpayām āsa tasmai ca tadīyāṃs tān mahīkṣitaḥ /
rājñe kāñcanadaṃṣṭrādīn bhaktāyāvyabhicāriṇe // SoKss_15,2.10 //
reme ca tatra saptāham udyāneṣu maharddhiṣu /
kailāsottaradikpārśvalakṣmyāśliṣṭo navoḍhayā // SoKss_15,2.11 //
tataścobhayavedyardhavidyādharamahīkṣitām /
cakravartitvamāsadyāpyadhikecchurbabhūva saḥ // SoKss_15,2.12 //
gantuṃ pravavṛte jetuṃ vārito 'pi sa mantribhiḥ /
taddigvyavasthitālaṅghyamerubhūmīḥ surāśrayāḥ // SoKss_15,2.13 //
atyarthopacitāḥ kāmaṃ viśeṣāsādanaṃ vinā /
tejasvino na tiṣṭhanti dīprā dāvānalā iva // SoKss_15,2.14 //
tatas taṃ nārado 'bhyetya munirevam abhāṣata /
nītijñasyāspi te ko 'yaṃ rājannaviṣayodyamaḥ // SoKss_15,2.15 //
pravartamāno hryutsekādasādhye paribhūyate /
daśāsya iva darpeṇa kailāsonmūlanodyataḥ // SoKss_15,2.16 //
durlaṅghyo hy arkacandrābhyām apimerustaveha ca /
vidyāharendratādiṣṭā śarveṇa na surendratā // SoKss_15,2.17 //
vidyādharāṇāṃ bhūmirhi himavānvijitastvayā /
tanmerau devabhūmau te kiṃ kāryaṃ muñca durgraham // SoKss_15,2.18 //
pitā mandaradevasya yastvakampanasaṃjñakaḥ /
sa draṣṭavyastvayā gatvā vanasthaḥ śivamicchatā // SoKss_15,2.19 //
ity uktvā nāradamuniḥ pratipannaṃ tatheti tam /
cakravartinamāmantrya jagāma sa yathāgatam // SoKss_15,2.20 //
cakravarty api kāryajño nāradena ca vāritaḥ /
ṛṣabhasya tathā nāśaṃ devamāyāc chrutaṃ smaran // SoKss_15,2.21 //
sa vimṛśya svayaṃ buddhyā vinivṛttya tato yayau /
tapovanasthitaṃ draṣṭuṃ rājarṣiṃ tamakampanam // SoKss_15,2.22 //
prāpattapovanaṃ cāsya yoganiṣṭhair maharṣibhiḥ /
padmāsanopaviṣṭaiśca brahmalokamivāvṛtam // SoKss_15,2.23 //
tatra vṛddhaṃ dadarśaitaṃ jaṭāvalkaladhāriṇam /
akampanaṃ munijanair mahādrumamivāśritam // SoKss_15,2.24 //
vavande copasṛtyātra pādāvatya tapasvinaḥ /
asāvapi kṛtātithyo rājarṣirnijagāda tam // SoKss_15,2.25 //
yuktaṃ kṛtaṃ tvayā rājannimamāgacchatāśramam /
ullaṅghya gacchatas te hi dadyuḥ śāpaṃ maharṣayaḥ // SoKss_15,2.26 //
iti bruvati rājarṣau tasmiṃstaṃ cakravartinam /
tiṣṭhaṃstapovane tatra sa gṛhītamunivrataḥ // SoKss_15,2.27 //
āgānmandaradevo 'pi pitus tasya tadāntikam /
svasrā mandaradevyātra kumāryā sahitastayā // SoKss_15,2.28 //
naravāhanadattaś ca dṛṣṭvā kaṇṭhe tamagrahīt /
jitaśānteṣu dhīrāṇāṃ sneha evocito 'riṣu // SoKss_15,2.29 //
atha mandaradevīṃ tāṃ bhrātrā samam upāgatām /
dṛṣṭvākampanarājarṣiḥ sa samrājam uvāca tam // SoKss_15,2.30 //
iyaṃ mandaradevīti nāmnā rājansutā mama /
uktā ca divyavācaiṣā mahiṣī cakravartinaḥ // SoKss_15,2.31 //
tadetām upayacchasva cakravartinmayārpitām /
ity uktavati rājarṣau sā jagāda tadātmajā // SoKss_15,2.32 //
iha santi catasro me vayasyā varakanyakāḥ /
ekā kanakavatyākhyā kanyā kāñcanadaṃṣṭrajā // SoKss_15,2.33 //
dvitīyā kālajihvasya nāmnā kālavatī sutā /
tṛtīyā dīrghadaṃṣṭrasya śrutā nāma tanūdbhavā // SoKss_15,2.34 //
caturthī protrarājasya putrī nāmnāmbaraprabhā /
vidyādharendrakanyānāmahaṃ tāsāṃ ca pañcamī // SoKss_15,2.35 //
bhramantyastā vayaṃ pañca dṛṣṭvā pūrvaṃ tapovane /
āryaputramimaṃ sotkā vyadadhma samayaṃ mithaḥ // SoKss_15,2.36 //
samamasmābhir āhāryo bhartāyaṃ yā pṛthaktvamum /
bhajeduddiśya tāmātmā hantavyo 'nyābhir āśviti // SoKss_15,2.37 //
tatsakhībirvinā tābhir yuktaḥ pariṇayo na me /
mādṛśyo hi kathaṃ kuryuḥ satvollaṅghanasāhasam // SoKss_15,2.38 //
evaṃ tayā prauḍhayokte tatpitākampanaḥ sa tān /
vidyādharendrāṃścaturo 'pyāhvayatkanyakāpitṛn // SoKss_15,2.39 //
śaśaṃsa ca yathātattvaṃ sa tebhyas te 'pi tatkṣaṇam /
kṛtārthamāninaḥ kanyāstanayāstāḥ samānayan // SoKss_15,2.40 //
tato mandaradevītaḥ prabhṛtyetāḥ krameṇa saḥ /
naravāhanadatto 'nyāḥ pañcātra pariṇītavān // SoKss_15,2.41 //
tābhiḥ saha ca tatrāsīd vāsarāṇi bahūni saḥ /
ṛṣīṃs trisaṃdhyaṃ praṇaman kṛtotsavaparicchadaḥ // SoKss_15,2.42 //
rājanmahābhiṣekārthamṛṣabhādriṃ vrajādhunā /
ity ukte 'kampanenātha devamāyo 'pyuvāca tam // SoKss_15,2.43 //
devaivam eva kāryaṃ te yasmādṛṣabhakādayaḥ /
abhyaṣicyanta tatrādrau prāktanāścakravartinaḥ // SoKss_15,2.44 //
tac chrutvā nikaṭe ślāghye mandarādrau praśaṃsati /
abhiṣekaṃ hariśikhe vāgevamudabhūddivaḥ // SoKss_15,2.45 //
mahābhiṣekaṃ sarve hi rājann ṛṣabhaparvate /
pūrve prāptās tvam apy adya gaccha siddhapadaṃ hy adaḥ // SoKss_15,2.46 //
ity ukto divyayā vācā natvā sākampanānṛṣīn /
naravāhanadatto 'taḥ sa pratasthe śubhe 'hani // SoKss_15,2.47 //
prāpa tac ca triśīrṣākhyaguhāya dvāramuttaram /
sahāmitagatipraṣṭhaiḥ sarvavidyādhareśvaraiḥ // SoKss_15,2.48 //
tatra saṃpūjitāṃ kālarāstriṃ dvāreṇa tena saḥ /
praviśya tāṃ guhāṃ samrāḍ dakṣiṇena viniryayau // SoKss_15,2.49 //
niryātaś ca samaṃ sainyair devamāyasya mandire /
tadarthito viśaśrāma dine 'smin saparigrahaḥ // SoKss_15,2.50 //
tatrasthaś ca sa kailāse tasminsaṃnihitaṃ haram /
vicintya gomukhasakhaḥ svair aṃ draṣṭuṃ jagāma tam // SoKss_15,2.51 //
asādya cāśramaṃ tasya surabhiṃ vṛṣabhaṃ tathā /
dṛṣṭvā praṇamya ca dvāḥsthaṃ sa nandinam upeyivān // SoKss_15,2.52 //
pradakṣiṇapratītena muktadvāraś ca tena saḥ /
praviśya devīsahitaṃ dadarśa vṛṣabhadhvajam // SoKss_15,2.53 //
dūrādeva kṛtāhlādaṃ cūḍācandrakarotkaraiḥ /
itastato gataigauryā mukhadyatijitair iva // SoKss_15,2.54 //
krīḍantaṃ priyayā sākamakṣair akṣair ivecchayā /
svakāryadattasvātantryair lolair vaśagatair api // SoKss_15,2.55 //
dṛṣṭvā ca pādayos tasya papāta varadasya saḥ /
devyāḥ śailasutāyāś ca cakre ca dviḥpradakṣiṇam // SoKss_15,2.56 //
yuktaṃ yadāgato 'sīha doṣaḥ syād dhi tavānyathā /
bhaviṣyantyadhunā te tu vidyāḥ śaśvadabhaṅgurāḥ // SoKss_15,2.57 //
tad vatsa siddhakṣetraṃ tad gaccha tvam ṛṣabhācalam /
mahābhiṣekaṃ tatrāśu prāptakālamavāpnuhi // SoKss_15,2.58 //
ityādiṣṭaś ca devena cakravartī tatheti tam /
natvā sabhāryamāgāttaddevamāyasya mandiram // SoKss_15,2.59 //
kvāryaputra gato 'bhūstvaṃ prahṛṣṭaḥ kila dṛśyase /
ihāpi kiṃsvinmilitāstavānyāḥ pañca kanyakāḥ // SoKss_15,2.60 //
ityādinarmaṇā tatra devīṃ madanamañcukām /
bruvatīmuktatattvārtho nandayatsukhamāsta saḥ // SoKss_15,2.61 //
anyedyuḥ sarvagandharvavidyādharabalānvitaḥ /
dvibhāskaram iva vyoma kurvaṃstejasvinātmanā // SoKss_15,2.62 //
vimānavaramārūḍhaḥ sāvarodhaḥ samantrikaḥ /
naravāhanadatto 'taḥ prayayāvṛṣabhācalam // SoKss_15,2.63 //
prāpac ca taṃ giriṃ divyaṃ vātadhūtajaṭālataiḥ /
vikīrṇapuṣpair dattārghastāpasair iva pādapaiḥ // SoKss_15,2.64 //
tatra tasya samājahrus te te vidyādharādhipāḥ /
mahābhiṣekasaṃbhārān prabhāvasadṛśān prabhoḥ // SoKss_15,2.65 //
āyayuścābhiṣeke 'tra tasya prābhṛtapāṇayaḥ /
digbhyo vidyādharāḥ sarve bhaktabhītajitādṛtāḥ // SoKss_15,2.66 //
ardhāsane 'bhiṣektavyā mahādevīpade 'tra kā /
deva devīti papracchustaṃ ca vidyādharāstataḥ // SoKss_15,2.67 //
samaṃ mayābhiṣektavyā devī madanamañcukā /
iti rājñodite kṣipraṃ dhyānaṃ te dyucarā yayuḥ // SoKss_15,2.68 //
athoccacāra gaganādaśarīrā sarasvatī /
haṃho vidyādharā neyaṃ martyā madanamañcukā // SoKss_15,2.69 //
ratireṣāvatīrṇā hi kāmasyāsya bhavatprabhoḥ /
nāsau kaliṅgasenāyāṃ jātā madanavegataḥ // SoKss_15,2.70 //
ayonijeyaṃ devair hi māyayā parivartya tam /
garbhaṃ tasyāḥ prasūtāyā nikṣiptā tatra tatkṣaṇam // SoKss_15,2.71 //
jāto bhargastu yastasyāḥ so 'yamityakasaṃjñakaḥ /
sthito madanavegasya pārśve dhātrā samarpitaḥ // SoKss_15,2.72 //
tadeṣārdhāsanārhāsya patyurmadanamañcukā /
asyā hyetadvaraṃ prādāttapastuṣṭo haraḥ purā // SoKss_15,2.73 //
ity uktvā vyaramatsā ca vāṇī vidyādharāś ca te /
tutuṣuḥ praśaśaṃsuś ca devīṃ madanamañcukām // SoKss_15,2.74 //
tataḥ śubhe 'hani vyagre śāntisome purohite /
maṅgalyatūryanādeṣu sugīteṣu dyuyoṣitām // SoKss_15,2.75 //
brāhmaṇabrahmaghoṣeṣu vyāptavatsu diśo daśa /
siṃhāsanasthaṃ vāmārdhatiṣṭhanmadanamañcukam // SoKss_15,2.76 //
naravāhanadattaṃ taṃ nānātīrthasamudbhavaiḥ /
hemakumbhāhṛtaistoyair abhyaṣiñcanmaharṣayaḥ // SoKss_15,2.77 //
citraṃ tasya jalair mūrdhni patitair mantrapāvanaiḥ /
niragānmanaso dhautaṃ gūḍhaṃ vairamalaṃ dviṣām // SoKss_15,2.78 //
lakṣmīstadabhiṣekāmbu sāmudraṃ bandhubuddhitaḥ /
anvāgateva tasyāṅgaṃ sākṣāttena sahāvṛṇot // SoKss_15,2.79 //
puṣpamālatatis tasya nākanārīkarojjhitā /
svayaṃ patantī gaṅgeva bahusrotā vapuṣyabhāt // SoKss_15,2.80 //
so 'ruṇenāṅgarāgeṇa pratāpeneva bhūṣitaḥ /
udayastho 'mbudhijalasnāto bhāsvān babhau tataḥ // SoKss_15,2.81 //
baddhamandāramālyaś ca sadvastrābharaṇojjvalaḥ /
āmuktadivyamukuṭaḥ śriyaṃ śākrīmuvāha saḥ // SoKss_15,2.82 //
prāptābhiṣekā devī ca parśve madanamañcukā /
tasya divyair alaṃkāraiḥ śacīvendrasya nirbabhau // SoKss_15,2.83 //
nadaddundubhimeghaṃ dyupatatkusumavṛṣṭi ca /
svaḥstrīvidyudvṛtaṃ citraṃ durdinaṃ tadabhūddinam // SoKss_15,2.84 //
tato nagendranagare vidyādharavarāṅganāḥ /
nānṛtyan kevalaṃ yāvad vātoddhūtā latā api // SoKss_15,2.85 //
cāraṇair atra murajeṣvāhateṣu mahotsave /
nago 'py avādayadiva pratiśabdavatīrguhāḥ // SoKss_15,2.86 //
divyāsavarasakṣībavalgadvidyādharāvṛtaḥ /
sa parvato 'pi pānena ghūrṇamāna ivābabhau // SoKss_15,2.87 //
varṇitāsyābhiṣekasya śobhānenaiva vīkṣya yat /
indro 'pi svābhiṣeke 'bhūdbhagnamāno vimānagaḥ // SoKss_15,2.88 //
evaṃ prāptayathābhīṣṭacakravartyabhiṣecanaḥ /
naravāhanadatto 'tha sa sasmārotsukaḥ pituḥ // SoKss_15,2.89 //
saṃmantrya ca samaṃ sadyaḥ sacivair gomukhādibhiḥ /
samrāḍ rājānam āhūya sa vāyupatham ādiśat // SoKss_15,2.90 //
naravāhanadattas tvāṃ smaratyutkaṇṭhito bhṛśam /
ity uktvākhyātavṛttānto gaccha tātamihānaya // SoKss_15,2.91 //
devīś ca mantriṇaś cāsya tathaivoktyā tvam ānayeḥ /
tac chrutvaiva tathety uktvā vyomnā vāyupatho yayau // SoKss_15,2.92 //
kṣaṇāc ca prāpa kauśāmbīṃ dṛṣṭaḥ sabhayavismayaiḥ /
paurair vidyādharāṇāṃ sa saptabhiḥ koṭibhir vṛtaḥ // SoKss_15,2.93 //
dadarśodayanaṃ taṃ ca vatsarājaṃ samantrikam /
devībhiś cātra sahitaṃ yathārhavihitādaram // SoKss_15,2.94 //
upaviśyātha pṛṣṭvā ca kuśalaṃ taṃ jagāda saḥ /
nṛpaṃ vidyādharapatirdṛṣṭaḥ sarvaiḥ sakautukam // SoKss_15,2.95 //
naravāhanadattas te sūnurārādhya śaṃkaram /
sākṣātkṛṭya ca taṃ vidyāḥ sarvāḥ prāpyāridurjayāḥ // SoKss_15,2.96 //
hatvā mānasavegaṃ ca gaurimuṇḍaṃ ca dakṣiṇe /
jitā mandaradevaṃ ca vedyardhapatimuttare // SoKss_15,2.97 //
āsādyobhayavedyardhavidyādharamahībhujām /
sarveṣāṃ śāsanabhṛtāṃ cakravartipadaṃ mahat // SoKss_15,2.98 //
mahābhiṣekamṛṣabhe saṃprāptaḥ parvate 'dhunā /
rājansmarati sotkastvāṃ sadevīsacivādikam // SoKss_15,2.99 //
ahaṃ ca tena prahito drutamāgamyatāmitaḥ /
puṇyavanto hi saṃtānaṃ paśyantyuccaiḥ kṛtānvayam // SoKss_15,2.100 //
iti vāyupathāc chrutvā bhṛśotkaṇṭho babhāra saḥ /
vatsarājo 'mbudārāvahṛṣyadbarhiṇavibhramam // SoKss_15,2.101 //
pratipadya ca tadvākyaṃ samaṃ tenaiva tatkṣaṇam /
āruhya śibikāṃ vyomnā tadvidyānāṃ prabhāvataḥ // SoKss_15,2.102 //
kaliṅgasenānugataḥ sa bhāryasacivānvitaḥ /
gatvā saṃprāpa taṃ divyamṛṣabhākhyaṃ mahāgirim // SoKss_15,2.103 //
tatrāpaśyac ca taṃ putraṃ divyasiṃhāsanasthitam /
vidyādharendramadhyasthaṃ bahubhāryāsamanvitam // SoKss_15,2.104 //
pūrvādrimastakāsīnaṃ grahagrāmapariṣkṛtam /
śaśāṅkamanukurvantaṃ bhūritārāvalīvṛtam // SoKss_15,2.105 //
taddarśanasudhāsārasiktaḥ prollāsitāśayaḥ /
kāṃciccandrodayāmbhodhibhaṅgīṃ bheje sa bhūpatiḥ // SoKss_15,2.106 //
naravāhanadatto 'pi dṛṣṭvā taṃ janakaṃ cirāt /
utthāya saṃbhramātsotkaḥ so 'bhyagātsaparicchadaḥ // SoKss_15,2.107 //
āliṅgitaś ca tenātha pitrāṅkamadhiropya saḥ /
bhūyo 'pyānandabāṣpāmbupūreṇevābhyaṣicyata // SoKss_15,2.108 //
devī vāsavadattā ca ciramāśliṣya taṃ sutam /
tadālokasnutastanyair asicatsmṛtaśaiśavam // SoKss_15,2.109 //
padmāvatī ca yaugandharāyaṇādyāś ca mantriṇaḥ /
paitṛkā mātulaścaiva dṛṣṭvā gopālakaścirāt // SoKss_15,2.110 //
papuḥ satṛṣṇayā dṛṣṭyā tasyāmṛtamayaṃ vapuḥ /
cakorā iva samrājo yathārhakṛtasatkṛteḥ // SoKss_15,2.111 //
kaliṅgasenā taṃ dṛṣṭvā jāmātaramathātmajām /
trailokye 'pi na māti sma sveṣv aṅgeṣu tu kā kathā // SoKss_15,2.112 //
yaugandharāyaṇādyāś ca marubhūtimukhānsutān /
dṛṣṭvā prabhuprasādāptadivyatvānabhyanandiṣuḥ // SoKss_15,2.113 //
āmuktadivyābharaṇā devī madanamañcukā /
ratnaprabhāpyalaṃkāravatī lalitalocanā // SoKss_15,2.114 //
karpūrikā śaktiyaśā bhāgīrathayaśā api /
tathā ruciradevasya bhaginī divyarūpadhṛt // SoKss_15,2.115 //
vegavatyajināvatyau tathā gandharvadattayā /
prabhāvatī cātmanikā vāyuvegayaśās tatha // SoKss_15,2.116 //
tatsakhyaḥ kālikādyāś ca catasro 'tha sulocanā /
kiṃ ca mandaradevyādyāḥ pañcānyāś ca varāṅganāḥ // SoKss_15,2.117 //
naravāhanadattasya mahiṣyaścakravartinaḥ /
praṇemuḥ śvaśurasyātra pādau vatseśvarasya tāḥ // SoKss_15,2.118 //
tadvadvāsavadattāyāḥ padmāvatyās tathaiva ca /
te ca harṣādyathaucityamāśīrbhistā avardhayan // SoKss_15,2.119 //
yathocitāsanāsīne vatseśe 'ntaḥpurānvite /
naravāhanadattaḥ svamāruroha mahāsanam // SoKss_15,2.120 //
devī vāsavadattā ca navāstāstāstadā snuṣāḥ /
paśyantī mumude tāsāṃ pṛcchantī kulanāmanī // SoKss_15,2.121 //
naravāhanadattasya tāṃ te vatseśvarādayaḥ /
divyāṃ vibhūtiṃ paśyantaḥ kṛtārthaṃ janma menire // SoKss_15,2.122 //
atha pravṛtte tatraiva bandhusaṅgamahotsave /
partīhāro 'bravīddhīro rucidevaḥ praviśya saḥ // SoKss_15,2.123 //
āpānabhūmiḥ sajjeyaṃ tadatrāgamyatāmiti /
tac chrutvā te yayuḥ sarve tāmāpānabhuvaṃ śubhām // SoKss_15,2.124 //
vicitraratnacaṣakapraphullavividhāmbujām /
vikīrṇānekakusumāmudyānanalinīmiva // SoKss_15,2.125 //
vyāptāṃ mattāsavāpūrṇakalaśībhiḥ puraṃdhribhiḥ /
tanvatībhiḥ sudhāhartṛbāhutpannāmṛtabhramam // SoKss_15,2.126 //
papustatrāvarodhastrīlajjānigaḍabhedi te /
smarajīvitasarvasvaṃ vilāsasacivaṃ madhu // SoKss_15,2.127 //
mukhāni madhunā teṣāmutphullānyaruṇāni ca /
bālātapena sarasāṃ sarojānīva rejire // SoKss_15,2.128 //
devīvṛndādharajitair bhītaistatsaṃgamādiva /
cakre 'bjarāgacaṣakaiḥ svarucā śīdhunihnavaḥ // SoKss_15,2.129 //
āsannakopakāle 'pi sabhrūbhaṅgāruṇekṣaṇāḥ /
naravāhanadattasya tadā devyo madaspṛśaḥ // SoKss_15,2.130 //
tato bhojanabhūmiṃ te krameṇātra samāsadan /
vidyāvibhavasaṃbhūtavividhāhārahāriṇīm // SoKss_15,2.131 //
āstīrṇavastrāṃ pātrāḍhyā satiraskariṇīpaṭām /
nānāvidhāsvādyarasāṃ nāṭyavedīm iva śriyām // SoKss_15,2.132 //
tatra te vihitāhārā bhāskare saha saṃdhyayā /
viśrānte 'stagirau śayyāgṛheṣv atha viśaśramuḥ // SoKss_15,2.133 //
naravāhanadattaś ca vidyayā bahudhā vapuḥ /
vibhajya sarvadevīnāṃ saṃnidhatte sma veśmasu // SoKss_15,2.134 //
satyatastvinduvadanāṃ samadāṃ lolatārakām /
reme niśāmivādāya kāntāṃ madanamañcukām // SoKss_15,2.135 //
vatseśvaro 'pi tāṃ rātriṃ sānugo divyabhogavān /
tayaiva tanvā saṃprāptajanmāntara ivānayat // SoKss_15,2.136 //
prātaḥ prabudhya sarve ca taistair bhogais tathaiva te /
vidyāsiddhavarodyānamandirādiṣu remire // SoKss_15,2.137 //
iti vividhavihārair atra teṣāṃ prayāteṣv atha bahudivaseṣu prītimān vatsarājaḥ /
nijasutam upagamya svāṃ purīṃ gantukāmo nikhilakhacararājaṃ prahvam evaṃ jagāda // SoKss_15,2.138 //
putraiteṣu sacetano na ramate divyeṣu bhogeṣu kaḥ kiṃ vākarṣati janmabhūmivasatisnehaḥ svako mānuṣān /
tadyāmaḥ svapurīṃ vayaṃ śriyamimāṃ vadyādharīṃ tvaṃ punar bhuṅkṣvaitāstava divyamānuṣatayā yogyā yato bhūmayaḥ // SoKss_15,2.139 //
āhvātavyāḥ punaravasare putra bhūyo vayaṃ te janmanyetatphalamiha hi nastvanmukhenduṃ yadetam /
cakṣuḥpeyāmṛtarasamayaṃ kāntamālokayāmo divyāṃ lakṣmī yadapi bhavato vīkṣya modāmahe ca // SoKss_15,2.140 //
etadvaco 'kṛtakam eva pitur niśamya vatseśvarasya naravāhanadattadevaḥ /
vidyādharādhipatim āśu sa devamāyam āhūya bāṣpabharagadgadamādideśa // SoKss_15,2.141 //
tātaḥ prayāti khalu tāṃ nijarājadhānīm ambānvitaḥ svasacivādiyutas tad asya /
saṃpūrṇahemamaṇibhārasahasramagre prasthāpaya dyucaraviṣṭisahasrahāryam // SoKss_15,2.142 //
ityādiṣṭaḥ svāminā prītipūrvaṃ tena prahvo devamāyo jagāda /
ākauśāmbi svātmanaiva prayāsyāmy etatsiddhyai sānugo mānadeti // SoKss_15,2.143 //
atha tasya cakravartī vastrālaṃkārapūjitasya pituḥ /
vāyupathadevamāyau sānucarasyānuyātrikau sa dadau // SoKss_15,2.144 //
so 'pyārūḍho divyaṃ vahanaṃ vatseśvaraḥ saparivāraḥ /
dūrānugataṃ putraṃ nivartya taṃ nijapurīṃ prayayau // SoKss_15,2.145 //
devī vāsavadattā tatkālodbhūtaśataguṇotkaṇṭhā /
praṇataṃ nivartya rudatī paśyantī taṃ sutaṃ kathaṃcidagāt // SoKss_15,2.146 //
sa ca naravāhanadattaḥ sacivānugato gurūnanuvrajya /
bāṣpāndahakaritamukhaḥ pratyāgādṛṣabhakaṃ tam eva girim // SoKss_15,2.147 //
tatrāsta bālasacivaiḥ saha gomukhāyair vidyādharendranivahaiś ca sa cakravartī /
sāntaḥ puro madanamañcukayā sameto divyeṣu śaśvadupabhogasukheṣv atṛptaḥ // SoKss_15,2.148 //
iti mahākaviśrīsomadevabhaṭṭaviracite kathāsaritsagare mahābhiṣekalambake dvitīyas taraṅgaḥ /
samāptaś cāyaṃ mahābhiṣeko nāma pañcadaśo lambakaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
suratamañjarī nāma ṣoḍaśo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya rasayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_16,0.1 //
prathamas taraṅgaḥ /
pātu vastāṇḍavoḍḍīnagaṇḍasindūramaṇḍanaḥ /
vāntābhipītapratyūhapratāpa iva vighnajit // SoKss_16,1.1 //
evaṃ tasminnṛṣabhake parvate tasya tiṣṭhataḥ /
naravāhanadattasya sabhāryasya samantriṇaḥ // SoKss_16,1.2 //
prāpya vidyādharādhīśacakravartiśriyaṃ parām /
bhuñjānasyāyayau puṣṇansukhāni madhurekadā // SoKss_16,1.3 //
prasasāda cirāccāru candrikā mṛgalakṣmaṇaḥ /
navīnaśādvalāśliṣṭā sasvedābhūdvasuṃdharāḥ // SoKss_16,1.4 //
āsannāliṅgyamānāś ca muhurmalayamārutaiḥ /
kampākulāḥ kaṇṭakitāḥ sarasā vānarājayaḥ // SoKss_16,1.5 //
puṣpacāpapratīhāraścūtayaṣṭiṃ bilokayan /
kvaṇanmānavatīmānaṃ niṣiṣedheva kokilaḥ // SoKss_16,1.6 //
niṣpetuḥ pupavallībhyaḥ saśabdā bhṛṅgarājayaḥ /
māravīradhanurmuktā iva nārācapaṅktayaḥ // SoKss_16,1.7 //
evaṃ madhupravṛttiṃ tāṃ tadā vīkṣya vyajijñapan /
naravāhanadattaṃ taṃ sacivā gomukhādayaḥ // SoKss_16,1.8 //
deva paśyānya evāyaṃ jātaḥ puṣpamayo 'dhunā /
ṛṣabhādrirmadhūtphullakānanālīnirantaraḥ // SoKss_16,1.9 //
anyonyaghaṭṭitaiḥ puṣpaiḥ kāṃsyatālavatīriva /
saṃgītā iva bhṛṅgīnāṃ virutair vātavepitāḥ // SoKss_16,1.10 //
vasantasajjitodyānamanmathāsthānagāminīḥ /
vilokaya latā rājan parāgapaṭamālinīḥ // SoKss_16,1.11 //
alimālāślathajyeyaṃ dṛśyatāṃ cūtamañjarī /
viśrāntasya jagajjitvā kāmasyeva dhanurlatā // SoKss_16,1.12 //
tad atra rucirodyāne deva mandākinītaṭe /
madhūtsavamimaṃ tāvadehi gatvopabhuñjmahe // SoKss_16,1.13 //
ity uktaḥ sacivaiḥ so 'tha sāvarodhavadhūjanaḥ /
naravāhanadattas tadyayau mandākinītaṭam // SoKss_16,1.14 //
tatra cikrīḍa codyāne nānāvihaganādite /
elālavaṅgabakulāśokamandāramaṇḍite // SoKss_16,1.15 //
upaviṣṭaś ca vipule candrakāntaśilātale /
pārśve kṛtvā mahādevīṃ vāme madanamañcukām // SoKss_16,1.16 //
anyāvarodhasahitastaistair vidyādhareśvaraiḥ /
caṇḍasiṃhāmitagatipramukhaiḥ parivāritaḥ // SoKss_16,1.17 //
āpānaṃ sevamāno 'tra tās tāḥ kurvan kathās tathā /
vicārya tam ṛtuṃ samrāṭ sacivān svān uvāca saḥ // SoKss_16,1.18 //
sukhasparśo mṛdurvāto dakṣiṇo vimalā diśaḥ /
puṣpitāni sugandhīni kānanāni pade pade // SoKss_16,1.19 //
madhurāḥ kokilālāpāḥ pānalīlāsukhāni ca /
sukhaṃ kiṃ na madhau preyoviyogastvatra duḥsahaḥ // SoKss_16,1.20 //
anyasyāstāṃ tiraścām apy atra kaṣṭā viyogitā /
tathā ca virahaklāntāmetāṃ paśyata kokilām // SoKss_16,1.21 //
eṣā hi naṣṭamanviṣya kūjantī suciraṃ priyam /
aprāpya taṃ sthitā cūte mṛtevālīya niḥsvanā // SoKss_16,1.22 //
ity uktavantaṃ samrājaṃ mantrī taṃ gomukho 'bravīt /
satyaṃ kāle 'tra viraho duḥsahaḥ sarvadehinām // SoKss_16,1.23 //
tathāhi deva śrāvasyāṃ yadvṛttaṃ vacmi tac chṛṇu /
tatraiko rājaputro 'bhūdgrāmabhugrājasevakaḥ // SoKss_16,1.24 //
śūrasenābhidhānasya tasya mālavadeśajā /
anurūpā suṣeṇeti bhāryābhūjjīvitādhikā // SoKss_16,1.25 //
sa jātu bhūpenāhūtaḥ kaṭakaṃ gantum udyataḥ /
śūraseno 'nurāgiṇyā jagade bhāryayā tayā // SoKss_16,1.26 //
āryaputra na muktvā mām ekakāṃ gantum arhasi /
nahi śakṣyāmy ahaṃ sthātuṃ kṣaṇam atra tvayā vinā // SoKss_16,1.27 //
evaṃ tayoktaḥ priyayā śūraseno jagāda tām /
rājāhūto na gacchāmi kathaṃ tanvi na vetsi kim // SoKss_16,1.28 //
rājaputraḥ parāyattavṛttirasmi hi sevakaḥ /
tac chrutvā sāśrunayanā sā bhāryā tam abhāṣata // SoKss_16,1.29 //
gantavyaṃ yadyavaśyaṃ te satsahiṣye kathaṃcana /
dinam apy anatikrāmannupaiṣyasi madhau yadi // SoKss_16,1.30 //
śrutvaitatso 'py avādīttāmantato niścitaṃ priye /
tyaktvāpi kāryameṣyāmi caitrasya prathame 'hani // SoKss_16,1.31 //
ity uktavān katham api priyayānumatas tayā /
rājñaḥ samīpaṃ kaṭakaṃ śūraseno jagāma saḥ // SoKss_16,1.32 //
tadbhāryāpyāśayā tasthau gaṇayantī dināni sā /
tadāgamāvadhimadhuprārambhadivasekṣiṇī // SoKss_16,1.33 //
gateṣv atha dineṣvāgātsa madhūtsavavāsaraḥ /
manmathāhvānamantrābhavilasatkokiladhvaniḥ // SoKss_16,1.34 //
śuśruve kusumāmodamādyanmadhukarāravaḥ /
kāmenāropyamāṇasya kārmukasyeva niḥsvanaḥ // SoKss_16,1.35 //
so 'yaṃ madhūtsavaḥ prāpto dhruvamadyaiṣyati priyaḥ /
iti tasmindine tasya śūrasenasya sā vadhūḥ // SoKss_16,1.36 //
vicintya vihitasnānā suṣeṇābhyarcitasmarā /
udvīkṣyamāṇā tanmārgaṃ tasthau racitamaṇḍanā // SoKss_16,1.37 //
dinātyaye 'pi na yadā sa tasyāḥ patirāyayau /
tadā sā niśi nair āśyavidhurā samacintayat // SoKss_16,1.38 //
mṛtyoḥ kālo 'yam āyāto na tvāyātaḥ patiḥ sa me /
parasevaikasaktānāṃ ko hi sneho nije jane // SoKss_16,1.39 //
ityevaṃ cintayantyāś ca tasyāstadgatacetasaḥ /
niryayuḥ smaradāvāgnidahyamānā ivāsavaḥ // SoKss_16,1.40 //
tāvac ca bhūpātkatham apy ātmānaṃ pratimocya saḥ /
śūraseno 'natikrāmandinaṃ taddayitotsukaḥ // SoKss_16,1.41 //
āruhya karabhaśreṣṭhamullaṅghyādhvānamāyatam /
āgataḥ paścime yāme rātreḥ prāpa nijaṃ gṛham // SoKss_16,1.42 //
tatrāpaśyadgataprāṇāṃ priyāṃ tāṃ kṛtamaṇḍanām /
latāmutphullakusumāṃ vātenonmūlitāmiva // SoKss_16,1.43 //
dṛṣṭvaiva vihvalasyaitāṃ kurvato 'ṅke viniryayuḥ /
pralāpaiḥ saha tasyāpi prāṇā virahiṇaḥ kṣaṇāt // SoKss_16,1.44 //
tathā vipannau dṛṣṭvā tau daṃpatī kuladevatā /
kṛpayā jīvayām āsa devī caṇḍī varapradā // SoKss_16,1.45 //
tataḥ pratyāgataprāṇau tataḥ prabhṛti tāvubhau /
dṛṣṭānurāgāv anyonyam aviyuktau babhūvatuḥ // SoKss_16,1.46 //
itthaṃ vasantasamaye malayānilavījitaḥ /
keṣāṃ na dehināṃ deva duḥsaho virahānalaḥ // SoKss_16,1.47 //
ityevaṃ gomukhenokte tad eva kila bhāvayan /
naravāhanadatto 'bhūt so 'kasmād vimanā iva // SoKss_16,1.48 //
mahātmanāṃ vinā hetorduḥsthitaḥ susthito 'pi vā /
sūcayantyantarātmā hi puro bhāvi śubhāśubham // SoKss_16,1.49 //
tato dine hy avasite samrāṭ saṃdhyām upāsya saḥ /
vāsaveśmani viśrāntaḥ praviśya śayanīyake // SoKss_16,1.50 //
svapne niśavasāne svaṃ pitaraṃ kṛṣṇayā striyā /
ākṛṣya dakṣiṇāmāśāṃ nīyamānamavaikṣata // SoKss_16,1.51 //
taddṛṣṭvaiva prabuddhaḥ saṃstātasyāniṣṭaśaṅkayā /
dhyātām upasthitāṃ vidyāṃ prajñaptiṃ nāma pṛṣṭavān // SoKss_16,1.52 //
brūhi tātasya vṛttānto vatsarājasya ko mama /
tannimittaṃ hi duḥsvapnadarśanādasmi śaṅkitaḥ // SoKss_16,1.53 //
ity uktā tena vidyā sā rūpiṇī tam abhāṣata /
śṛṇu yadvatsarājasya vṛttaṃ deva pitustava // SoKss_16,1.54 //
sa kauśāmbīsthito 'kasmādujjayinyāḥ samāgatāt /
dūtāccaṇḍamahāsenaṃ vipannamaśṛṇonnṛpam // SoKss_16,1.55 //
tasyāṅgāravatīṃ devīṃ kṛtānugamanāṃ tathā /
tasmādeva sa śuśrāva mohādbhūmau papāta ca // SoKss_16,1.56 //
labdhasaṃjñaś ciraṃ caitau samaṃ vāsavadattayā /
devyā śuśoca śvaśurau svargatau saparicchadaḥ // SoKss_16,1.57 //
bhaṅgure 'smin bhave kasya sthiratā sa ca bhūpatiḥ /
aśocyo yasya jāmātā bhavān gopālakaḥ sutaḥ // SoKss_16,1.58 //
naravāhanadattaś ca dauhitra iti mantribhiḥ /
prabodhyotthāpitaḥ so 'tha dadau śvaśurayor jalam // SoKss_16,1.59 //
tataḥ śvaśūryaṃ śokārtaṃ snehāt pārśvasthitaṃ tadā /
gopālakaṃ sa vatseśo vāṣpakaṇṭho 'bhyabhāṣata // SoKss_16,1.60 //
uttiṣṭhojjayinīṃ gaccha rājyaṃ pālaya paitṛkam /
pratīkṣante prajā hi tvāmiti dūtamukhāc chrutam // SoKss_16,1.61 //
tac chrutvā sa rudanvatsarājaṃ gopālako 'bravīt /
na deva gantuṃ śaknomi tyaktvā tvāṃ bhaginīṃ tathā // SoKss_16,1.62 //
na cotsahe tātaśūnyāṃ svapurīṃ draṣṭum apy aham /
tatpālako 'nujo me 'tra rājāstu madanujñayā // SoKss_16,1.63 //
evaṃ vadanyadā naicchadrājyaṃ gopālakastadā /
senāpatiṃ rumaṇvantaṃ visṛjyojjayinīṃ purīm // SoKss_16,1.64 //
vatseśvaraḥ kaniṣṭhaṃ taṃ śvaśuryaṃ pālakābhidham /
dattābhyanujñaṃ jyeṣṭhena tasyāṃ rājye bhyaṣecayat // SoKss_16,1.65 //
ālokya cāsthiraṃ sarvaṃ virakto viṣayeṣu saḥ /
yaugandharāyaṇādibhyaḥ sacivebhyo 'bravīdidam // SoKss_16,1.66 //
asāre 'smin bhave tāvadbhāvāḥ paryantanīrasāḥ /
kṛtaṃ ca rājyamasmābhir bhuktā bhogā jitā dviṣaḥ // SoKss_16,1.67 //
vidyādharādhirājatvaṃ prāpto dṛṣṭaḥ sutas tathā /
idānīṃ ca vayo 'tītamasmākaṃ bāndhavaiḥ saha // SoKss_16,1.68 //
mṛtyave dātumāttāś ca keśeṣu jarasā vayam /
klībarājyamivākrāntaṃ śarīraṃ valibhiś ca naḥ // SoKss_16,1.69 //
tasmātkālaṃjaragirau gatvā dehamaśāśvatam /
tyaktvemaṃ sādhayāmyatra yathoktaṃ śāśvataṃ padam // SoKss_16,1.70 //
ity uktāstena sacivā rājñā sarve vicārya tat /
devī vāsavadattā ca samacittāstamabruvan // SoKss_16,1.71 //
yathābhir ucitaṃ deva bhavatastvatprasādataḥ /
vayam apy upayāsyāmaḥ paratrāpyuttamāṃ gatim // SoKss_16,1.72 //
ity ātmatulyair uktas taiḥ sa rājā kṛtaniścayaḥ /
gopālakaṃ taṃ tatrasthaṃ śvaśuryaṃ dhuryam abhyadhāt // SoKss_16,1.73 //
naravāhanadattaś ca tvaṃ ca tulyau sutau mama /
tadetāṃ rakṣa kauśāmbīṃ rājya tubhyaṃ mayārpitam // SoKss_16,1.74 //
evaṃ vatseśvareṇoktastaṃ sa gopālako 'bravīt /
yuṣmākaṃ yā gatiḥ sā me nāhaṃ vastyaktumutsahe // SoKss_16,1.75 //
etadevānubandhena sa jalpansvasṛvatsalaḥ /
vatsarājena jagade kopaṃ kṛtvaiva kṛtrimam // SoKss_16,1.76 //
adyaiva tvamanāyatto jāto mithyānuvṛtta me /
khapadāc cyavamānasya kasyājñāṃ ko hi manyate // SoKss_16,1.77 //
ity ukto 'vāṅmukho rājñā rūkṣaṃ gopālako rudan /
vanāya kṛtabuddhiḥ sansaṃpratyatra nyavartata // SoKss_16,1.78 //
tato rājā gajārūḍho devyāvāsavadattayā /
padāvatyā ca sahitaḥ sa pratasthe samantrikaḥ // SoKss_16,1.79 //
kauśāmbyā nirgataṃ tasyāḥ sākrandāḥ sāśrudurdināḥ /
sayoṣidbālavṛddhāś ca paurāstamanu niryayuḥ // SoKss_16,1.80 //
gopālako vaḥ pāteti tānāśvāsya kathaṃcana /
nivartya ca sa vatseśaḥ prāyātkālaṃjaraṃ girim // SoKss_16,1.81 //
prāpya taṃ ca samāruhya praṇamya ca vṛṣadhvajam /
sarvakālapriyāṃ vīṇāṃ kṛtvā ghoṣavatīṃ kare // SoKss_16,1.82 //
pārśvagābhyāṃ sa devībhyāmanvito mantribhiḥ saha /
yaugandharāyaṇādyaistaiḥ patito 'bhūtprapātataḥ // SoKss_16,1.83 //
patanneva vimānena bhāsvareṇa sa bhūpatiḥ /
āgatenānugaiḥ sārdhaṃ dyotamāno divaṃ gataḥ // SoKss_16,1.84 //
etadvidyāmukhāc chrutvā hā tātetyabhidhāya saḥ /
naravāhanadatto 'tra papāta bhuvi mūrcchitaḥ // SoKss_16,1.85 //
labdhasaṃjñaś ca pitaraṃ mātaraṃ pitṛmantriṇaḥ /
anvaśocannijāmātyaiḥ pramītapitṛkaiḥ saha // SoKss_16,1.86 //
svarūpajño 'pi saṃsārasyaitasya kṣaṇabhaṅginaḥ /
indrajālopamānasya kathaṃ devi vimuhyasi // SoKss_16,1.87 //
anuśocasi cāśocyān kṛtakṛtyān pitṝn katham /
yeṣāṃ vidyādharendraikacakravartī bhavān sutaḥ // SoKss_16,1.88 //
iti vidyādharādhīśair dhanavatyā ca bodhitaḥ /
sa pitṛbhyo jalaṃ dattvā vidyāṃ papraccha tāṃ punaḥ // SoKss_16,1.89 //
mātulo me sa gopālaḥ kvāste kimakaroditi /
tato vidyāpi sā bhūyaḥ samrājaṃ tam abhāṣata // SoKss_16,1.90 //
gate mahāpathagiriṃ vatsarāje 'nuśocya tam /
bhaginīṃ cādhruvaṃ matvā sarvaṃ sthitvā bahiḥ puraḥ // SoKss_16,1.91 //
ujjayinyāstamānāyya bhrātaraṃ pālakaṃ ca saḥ /
prādādgopālakastasmai kauśāmbīrājyam apy adaḥ // SoKss_16,1.92 //
rājyadvayasthe tasmiṃś ca so 'nuje 'tha tapovanam /
vair āgyeṇāsitagiriṃ prayātaḥ kaśyapāśramam // SoKss_16,1.93 //
tatra valkalamādāya tapasyanmunimadhyagaḥ /
mātulastiṣṭhati sa te deva gopālako 'dhunā // SoKss_16,1.94 //
śrutvaitaddraṣṭumutkastaṃ mātulaṃ saparicchadaḥ /
naravāhanadatto 'gādvimānenāsitācalam // SoKss_16,1.95 //
tatrāvatīrya gaganādvṛto vidyādhareśvaraiḥ /
apaśyadāśramapadaṃ sa muneḥ kaśyapasya tat // SoKss_16,1.96 //
saprekṣitamivānekakṛṣṇasāramṛgabhramaiḥ /
sasvāgatācāram iva kvaṇitena patattriṇām // SoKss_16,1.97 //
juhvatām agnihotrāṇi dhūmarājisamudgamaiḥ /
pradarśayadivārohamārgaṃ divi tapasvinām // SoKss_16,1.98 //
bahubhūdharanāgendramāśritaṃ kapilotkaraiḥ /
apūrvam iva pātālamūrdhvavarti vitāmasam // SoKss_16,1.99 //
tatra madhye jaṭālaṃ taṃ taruvalkalavāsasam /
mūrtaṃ śamamivādrākṣīnmātulaṃ munibhir vṛtam // SoKss_16,1.100 //
so 'pi gopālako dṛṣṭvā bhāgineyam upāgatam /
utthāyāśliṣya cāṅge taṃ cakārodaśrulocanaḥ // SoKss_16,1.101 //
athobhau tau navībhūtaśokau bandhūnaśocatām /
svajanālokavāteddho duḥkhāgniḥ kaṃ na tāpayet // SoKss_16,1.102 //
tadduḥkhadarśanārteṣu tiryakṣvapyatra tau tataḥ /
upetyāśvāsayāmāsurmunayaḥ kaśyapādayaḥ // SoKss_16,1.103 //
atha tasminnahani gate prātargopālakaṃ sa taṃ samrāṭ /
ehi madaiśvarye tvaṃ nivasetyabhyarthayāmāsa // SoKss_16,1.104 //
gopālako 'pi tam uvāca sa kiṃ na vatsa paryāptam evamamunā tava darśanena /
snehas tavāsti mayi cet tad ihaiva varṣākālaṃ samāgatam imaṃ nivasāśrame tvam // SoKss_16,1.105 //
iti naravāhanadattas tenokto mātulena tatkālam /
sāricchadaḥ sa tasminnasitagirau kaśyapāśrame tasthau // SoKss_16,1.106 //
iti mahākaviśrīsomadevabhaṭṭaviracite kathāsaritsāgare suratamañjarīlambake prathamas taraṅgaḥ /
dvitīyas taraṅgaḥ /
athāsitagirau tasminnāsthānasthaṃ vyajijñapat /
naravāhanadattaṃ taṃ svasenāpatirekadā // SoKss_16,2.1 //
adyāhaṃ deva harmyastho rakṣansainyāni dṛṣṭavān /
divyena puṃsā nabhasi hriyamāṇāṃ niśi striyam // SoKss_16,2.2 //
krandantīṃ hāryaputreti kāntisarvasvahāriṇīm /
labdhvaivānāyitāṃ buddhvāṃ tatkālabalinendunā // SoKss_16,2.3 //
āḥ pāpa paradārāṃstvamapahṛtya kva yāsyasi /
naravāhanadattasya rājye devasya rakṣituḥ // SoKss_16,2.4 //
yojanānāṃ sahasreṣu ṣaṣṭau vaidyādhare pade /
tiryañco 'pi hi nādharmaṃ kurvanty anyeṣu kā kathā // SoKss_16,2.5 //
ity uktvaiva pradhāvyāśu sānugena mayā svayam /
saṃyamya sa pumānvyomnaḥ sanārīko 'vatāritaḥ // SoKss_16,2.6 //
avatārya ca paśyāmo yāvat syālaḥ sa te prabho /
bhrātā yuṣmanmahādevyā ityakākhyo nabhaścaraḥ // SoKss_16,2.7 //
devyāṃ kaliṅgasenāyāṃ jāto madanavegataḥ /
keyaṃ kimetāṃ harasīty ukto 'smābhiś ca so 'bhyadhāt // SoKss_16,2.8 //
iyaṃ mataṅgadevasya vidyādharapateḥ sutā /
utpannāśokamañjaryāṃ nāmnā suratamañjarī // SoKss_16,2.9 //
saiṣā prāgeva vācā me mātrā dattā satī kila /
anyasmai mānuṣāyātra svapitrā pratipāditā // SoKss_16,2.10 //
ato 'dyāsau nijā bhāryā yadi prāpya hṛtā mayā /
tanme ko doṣa ity uktvā so 'tra vyaramadityakaḥ // SoKss_16,2.11 //
kenārye pariṇītā tvaṃ kathaṃ prāptāsi cāmunā /
iti sātha mayā pṛṣṭāvocatsuratamañjarī // SoKss_16,2.12 //
asty ujjayinyāṃ nṛpatiḥ śrīmān pālakasaṃjñakaḥ /
kumāras tasya putro 'sti sunāmāvantivardhanaḥ // SoKss_16,2.13 //
teneha pariṇītāhaṃ suptā harmyatale 'dya ca /
āryaputrasya suptasya hṛtāsmyetena pāpmanā // SoKss_16,2.14 //
evam uktavatī sā ca saṃyatasthaḥ sa cetyakaḥ /
mayeha sthāpitau tau dvau pramāṇamadhunā prabhuḥ // SoKss_16,2.15 //
evaṃ hariśikhātsenāpateḥ śrutvā sasaṃśayam /
gatvā gopālakāyaitaccakravartī śaśaṃsa saḥ // SoKss_16,2.16 //
gopālako 'pi so 'vādīdvatsaitadviditaṃ na me /
sāṃprataṃ pariṇītaiṣā jāne pālakasūnunā // SoKss_16,2.17 //
ānīyatāṃ kumārastadujjayinyāḥ sa mantriṇā /
samaṃ bharataroheṇa jñāsyāmo niścayaṃ tataḥ // SoKss_16,2.18 //
tacchruvā mātulavacaścakravartī visṛjya saḥ /
vidyādharaṃ dhūmaśikhaṃ mātulasya kanīyasaḥ // SoKss_16,2.19 //
pālakasyāntikaṃ rājñastāvānāyitavānubhau /
ujjayinyāḥ kumāraṃ taṃ tatsutaṃ taṃ ca mantriṇam // SoKss_16,2.20 //
prāptau kṛtapraṇāmau ca sa tau gopālakānvitaḥ /
snehādarābhyāṃ saṃmānya prakṛtaṃ pṛcchati sma tam // SoKss_16,2.21 //
tatra sthite niśāhīnacandrābhe 'vantivardhane /
tathā suratamañjaryāṃ pitaryasyāś ca setyake // SoKss_16,2.22 //
satsu vāyupathādyeṣu munu tiṣṭhati kaśyape /
so 'nyeṣu ca jagādaivaṃ mantrī bharatarohakaḥ // SoKss_16,2.23 //
ā mūlācchṛṇu devaitadujjayinyāḥ kilaikadā /
evaṃ sametya vijñaptaḥ sarvaiḥ pālakabhūpatiḥ // SoKss_16,2.24 //
asyām udakadānākhyo bhavaty adyotsavaḥ puri /
hetuś cātra na cet samyak chrutas tac chrūyatāṃ prabho // SoKss_16,2.25 //
pūrvaṃ caṇḍamahāsenaḥ pitā te khaḍgamuttamam /
prāptuṃ ca bhāryāṃ tapasā devīṃ caṇḍīmatoṣayat // SoKss_16,2.26 //
sā svaṃ khaḍgaṃ dadau tasmai bhāryārthe caivam abhyadhāt /
aṅgārakākhyamasuraṃ hatvā tasyācirātsutām // SoKss_16,2.27 //
putrāṅgāravatīṃ nāma bhavyāṃ bhāryāmavāpsyasi /
ityādiṣṭastayā devyā tasthau rājā sa tanmanāḥ // SoKss_16,2.28 //
atrāntare cojjayinyāṃ yo yo 'bhūnagarādhipaḥ /
sa sa kenāpi sattvena rātrau rātrāvabhakṣyata // SoKss_16,2.29 //
tataś caṇḍamahāsenas tad anveṣṭuṃ svayaṃ niśi /
svairaṃ bhraman puri prāpa puruṣaṃ pāradārikam // SoKss_16,2.30 //
tasyācchinatsa khaḍgena śiro racitamaṇḍanam /
chinnakaṇṭhaṃ ca taṃ sadyaḥ ko 'pyetyādatta rākṣasaḥ // SoKss_16,2.31 //
so 'yaṃ purādhipānatti nūnamatretyudīrya saḥ /
ādāya keśeṣv ārebhe hantuṃ taṃ rākṣasaṃ nṛpaḥ // SoKss_16,2.32 //
tāvat sa rākṣaso 'vādīnmā rājanmāṃ vadhīrmṛṣā /
anya eva sa ko 'pīha yaḥ khādati purādhipān // SoKss_16,2.33 //
ko 'sau brūhīti rājñā tatpṛṣṭaṃ rakṣo 'bravītpunaḥ /
astīhāṅgārako nāma pātālanilayo 'suraḥ // SoKss_16,2.34 //
sa te purādhipānatti niśītheṣu paraṃtapa /
sarvato rājakanyāś ca haṭhena harati prabho // SoKss_16,2.35 //
karotyaṅgāravatyāś ca tāḥ sutāyāḥ paricchadam /
tamaṭavyāṃ bhramantaṃ tvaṃ dṛṣṭvā hatvā kṛtī bhava // SoKss_16,2.36 //
ity uktavantaṃ muktvā taṃ rākṣasaṃ sa svamandiram /
rājā yayāv ekadā ca jagāmākheṭakaṃ tataḥ // SoKss_16,2.37 //
tatrāpaśyan mahākāyaṃ kopajvalitalocanam /
sūkaraṃ sadarīkhaṇḍamañjanādrimivodyatam // SoKss_16,2.38 //
na varāho bhavedīdṛṅmāyī so 'ṅgārako nu kim /
iti dhyāyan sa rājā taṃ kroḍaṃ bāṇair atāḍayat // SoKss_16,2.39 //
sa tānagaṇayanneva bāṇānvyādhūya tadratham /
gatvā varāhaḥ sumahadviveśa vivaraṃ bhuvaḥ // SoKss_16,2.40 //
rājāpi vīras tatraiva tasya paścāt praviśya saḥ /
divyaṃ puraṃ dadarśātra na dadarśa ca sūkaram // SoKss_16,2.41 //
vāpītaṭopaviṣṭaś ca tatrāpaśyat sa kanyakām /
kanyāśataparīvārāṃ ratiṃ rūpavatīm iva // SoKss_16,2.42 //
sā kanyābhyetya pṛṣṭvā ca tatrāgamanakāraṇam /
paśyantī sāśrunayanā jātapremā jagāda tam // SoKss_16,2.43 //
kaṣṭaṃ kutra praviṣṭo 'si varāho yastvayekṣitaḥ /
sa daityo 'ṅgārako nāma vajrakāyo mahābalaḥ // SoKss_16,2.44 //
saṃprati tyaktavārāharūpaścāntaḥ svapityasau /
prabudhyāhārakāle tu kuryādatyahitaṃ tava // SoKss_16,2.45 //
ahaṃ ca subhagaitasya nāmnāṅgāravatī sutā /
tava cāniṣṭamāśaṅkya prāṇāḥ kaṇṭhāgatā mama // SoKss_16,2.46 //
ity uktaḥ sa tayā rājā devyā dattaṃ varaṃ smaran /
kāryasiddhirmamāstīti jātāsthaḥ pratyuvāca tām // SoKss_16,2.47 //
yadi mayyasti te snehastadidaṃ kuru madvacaḥ /
gatvā rudihi pārśve 'sya prabuddhasya sataḥ pituḥ // SoKss_16,2.48 //
pramattaṃ yadi kaścit tvāṃ hanyāt tan mama kā gatiḥ /
iti vācyaś ca mugdhākṣi sa pṛcchan kāraṇaṃ tvayā // SoKss_16,2.49 //
evaṃ kṛte mamāpyasti dhruvaṃ śreyastavāpi ca /
ity uktā tena rājñā sā gatvā madanamohitā // SoKss_16,2.50 //
upaviśya prabuddhasya pārśve tasyārudatpituḥ /
pṛṣṭā śaśaṃsa tasmai ca hetuṃ tadvadhajaṃ bhayam // SoKss_16,2.51 //
tataḥ sa daityo 'vādīttāṃ vajrāṅgaṃ ko hi hanti mām /
yaddhi vāmakare me 'sti marma rakṣati taddhanuḥ // SoKss_16,2.52 //
ityetattadvaco rājā pracchannaḥ sa tadāśṛṇot /
so 'tha daityaḥ pravavṛte snātvā pūjayituṃ haram // SoKss_16,2.53 //
tatkālaṃ prakaṭībhūya yuddhāyāhvayate sma saḥ /
daityaṃ gṛhītamaunaṃ taṃ rājā ropitakārmukaḥ // SoKss_16,2.54 //
so 'pi daityaḥ karaṃ vāmamutkṣipya vyāpṛtetaraḥ /
saṃjñāṃ tasyākarodrājñaḥ pratīkṣasva manāgiti // SoKss_16,2.55 //
tatkṣaṇaṃ tena rājñā ca kare tatra sa marmaṇi /
siddhalakṣyeṇa bāṇena hato daityo 'patad bhuvi // SoKss_16,2.56 //
tṛṣārto 'haṃ hato yena so 'bde 'bde cenna māṃ jalaiḥ /
tarpayiṣyati tattasya pañca naṅkṣyanti mantriṇaḥ // SoKss_16,2.57 //
ity uktvaiva vipanne 'smin daitye tāṃ tatsutāṃ nṛpaḥ /
ādāya so 'ṅgāravatīmāgādujjayinīmimām // SoKss_16,2.58 //
pariṇīya ca tāṃ devīṃ sa devo deva vaḥ pitā /
aṅgārakasyāmbudānaṃ prativarṣam akārayat // SoKss_16,2.59 //
sarve codakadānākhyaṃ kurvantīha mahotsavam /
prāptaḥ sa cādya tatpitrā yatkṛtaṃ te kuruṣva tat // SoKss_16,2.60 //
etatprajāvacaḥ śrutvā sa taṃ pālakabhūpatiḥ /
puri prāvartayattatra jaladānotsavaṃ tadā // SoKss_16,2.61 //
tasmin pravṛtte tadvyagre jane kolāhalākule /
akasmāt troṭitālāno gajo 'trādhāvadunmadaḥ // SoKss_16,2.62 //
sa vāraṇo 'ṅkuśaṃ jitvā vyādhūtādhoraṇo bhraman /
antarnagaryāṃ subahūn kṣaṇād vyāpādayaj janān // SoKss_16,2.63 //
pradhāviteṣu meṇṭheṣu mahāmātrānviteṣv api /
paureṣu ca na taṃ kaścinniyantumaśakadgajam // SoKss_16,2.64 //
kramādbhramati tasmiṃś ca gaje caṇḍālavāṭakam /
saṃprāpte niragāttasmādekā caṇḍālakanyakā // SoKss_16,2.65 //
jito 'nayā mukhenendur madvairītīva tuṣṭayā /
bhāsayantī bhuvaṃ pādalagnayā kamalaśriyā // SoKss_16,2.66 //
vyavṛttacetaso 'nyebhyo bhāvebhyastimitasthiteḥ /
nidreva sarvalokasya dṛśorviśrāntidāyinī // SoKss_16,2.67 //
sā kanyā vāraṇendraṃ taṃ saṃmukhopāgataṃ kare /
kareṇāhatya kuṭilaistaiḥ kaṭākṣair atāḍayat // SoKss_16,2.68 //
sa hastī tatkarasparśamohito vinatānanaḥ /
taddṛṣṭividdhas tāṃ paśyan padam apy atra nācalat // SoKss_16,2.69 //
tataḥ sā svottarīyeṇa kṛtāyāṃ tasya dantayoḥ /
utpatyāruhya dolāyāṃ prākrīḍadvarakanyakā // SoKss_16,2.70 //
dṛṣṭvā tāṃ ca sa gharmārtāṃ tarucchāyāmagāddvipaḥ /
etaddṛṣṭvā mahaccitraṃ paurāstatraivamabruvan // SoKss_16,2.71 //
aho divyeva kāpyeṣā kanyā sarvātiśāyinā /
rūpeṇeva prabhāveṇa tiryañco 'pyāhṛtā yayā // SoKss_16,2.72 //
atrāntare ca tadbuddhvā kumāro 'vantivardhanaḥ /
nirgataḥ kautukaṃ draṣṭumapaśyattāṃ sa kanyakām // SoKss_16,2.73 //
paśyatas tasya madanavyādhavāgurayā tayā /
dhāvitaś cittahariṇo rājasūnorabadhyata // SoKss_16,2.74 //
sāpi taṃ vīkṣya tadrūpahṛtacittā tadagrahīt /
gajendradantadolāyā avaruhyottarīyakam // SoKss_16,2.75 //
tato meṇṭhādhirūḍhe 'smin gaje sātha nṛpātmajam /
salajjaṃ sānurāgaṃ ca paśyantī svagṛhānagāt // SoKss_16,2.76 //
avantivardhanaḥ so 'pi praśānte gajasaṃbhrame /
tayā hṛtena cittena śūnyo 'yāsītsvamandiram // SoKss_16,2.77 //
tatra saṃtapyamānaś ca tāṃ vinā varakanyakām /
apṛcchad vismṛtārabdhajaladānotsavaḥ sakhīn // SoKss_16,2.78 //
jānītha kasya tanayā kiṃnāmā sā ca kanyakā /
tac chrutvā te vayasyāstaṃ rājaputraṃ babhāṣire // SoKss_16,2.79 //
astīhotpalahastākhyaḥ ko'pi caṇḍālavāṭake /
mātaṅgastattanūjā sā nāmnā suratamañjarī // SoKss_16,2.80 //
satāṃ darśanamātraikaphalaṃ tasyā manoramam /
citrasthitāyā iva tannopabhogakṣamaṃ vapuḥ // SoKss_16,2.81 //
tac chrutvā sa vayasyebhyaḥ kumārastānabhāṣata /
manye na mātaṅgasutā sā divyā kāpi niścitam // SoKss_16,2.82 //
nahi caṇḍālakanyāyāḥ sā tādṛśyākṛtirbhavet /
tadrūpā sā ca bhāryā me na cetsyājjīvitena kim // SoKss_16,2.83 //
iri bruvansa sacivair aśakyavinivāraṇaḥ /
atyarthaṃ tadviyogāgnisaṃtapto 'bhūnnṛpātmajaḥ // SoKss_16,2.84 //
tato 'vantivatī devī nṛpatiḥ pālakas tathā /
pitarau tasya buddhvā tadabhūtāṃ ciramākulau // SoKss_16,2.85 //
kathaṃ vāñchati putro nāvantyajāṃ rājavaṃśajaḥ /
iti cokte tayā devyā sa rājā pālako 'bravīt // SoKss_16,2.86 //
evaṃ dhāvati yaccetastasyāmasmatsutasya tat /
dhruvaṃ kāraṇamātaṅgī kāpi sānyaiva kanyakā // SoKss_16,2.87 //
vakti rajyadarajyadvā kāryākārye satāṃ manaḥ /
atra caiṣā kathā devi na śrutā cenniśamyatām // SoKss_16,2.88 //
prākprasenajito rājñaḥ supratiṣṭhitasaṃjñake /
pure kuraṅgī nāmnābhūdatirūpavatī sutā // SoKss_16,2.89 //
sā jātudyānaniryātā bandhabhraṣṭena hastinā /
uccikṣipe savahanā dhāvitvopari dantayoḥ // SoKss_16,2.90 //
vidrute parivāre 'syāḥ sākrande taṃ gajaṃ prati /
tatrāttakhaḍgaś caṇḍālakumāraḥ ko'py adhāvata // SoKss_16,2.91 //
sa taṃ lūnakaraṃ khaḍgaprahāreṇa mahāgajam /
hatvā tāṃ mocayām āsa pravīro rājakanyakām // SoKss_16,2.92 //
tato milatparijanā sā jagāma svamandiram /
ākṛṣṭahṛdayā tasya vīryasaundaryasaṃpadā // SoKss_16,2.93 //
sa me vāraṇatastrātā bhartā vā mṛtyureva vā /
iti saṃcintayantī ca tasthau tadbirahāturā // SoKss_16,2.94 //
sa caṇḍālakumāro 'pi śanair gatvā nijaṃ gṛham /
tadrūpahṛtacittaḥ sandhyāyaṃstāṃ paryatapyata // SoKss_16,2.95 //
kutrāhamantyajanmāyaṃ kutra sā rājakanyakā /
kākasya rājahaṃsyāś ca kīdṛśaḥ kva samāgamaḥ // SoKss_16,2.96 //
hāsyametac ca śaknomi na vaktuṃ nāpy upekṣitum /
tasmānmaraṇamevātra saṃkaṭe śaraṇaṃ mama // SoKss_16,2.97 //
ityālocya sa gatvā ca niśāyāṃ pitṛkānanam /
snātvā kṛtvā citāmagniṃ prajvālyaiva vyajijñapat // SoKss_16,2.98 //
eva pāvaka viśvātmaṃstvayyātmāhutidānataḥ /
janmāntare 'pi sā bhūyādbhāryā rājasutā mama // SoKss_16,2.99 //
ity uktavantaṃ hutabhujyātmānaṃ kṣeptumudyatam /
prakaṭībhūya sākṣāt taṃ prasanno 'gnir abhāṣata // SoKss_16,2.100 //
mā kṛthāḥ sāhasaṃ bhāryā bhaviṣyati tavaiva sā /
nahi tvaṃ pūrvacaṇḍālo yaś ca tvāṃ vacmi tacchṛṇu // SoKss_16,2.101 //
āste kapilaśarmākhyo nagare 'smin dvijottamaḥ /
tasyānnyagāre pratyakṣaḥ sakāraḥ sanvasāmy aham // SoKss_16,2.102 //
tatra jātvantikaprāptāṃ tatsutāṃ rūpalobhataḥ /
kanyāmakaravaṃ bhāryāṃ varotsāritadūṣaṇām // SoKss_16,2.103 //
tasyaṃ tadaiva jātastvaṃ mama vīryeṇa putraka /
tayā ca lajjayā rathyāmukhe kṣipto 'si tatkṣaṇam // SoKss_16,2.104 //
tatastvaṃ prāpya caṇḍālair ajākṣīreṇa vardhitaḥ /
tadaivaṃ brāhmaṇīgarbhasaṃbhūtastvaṃ mamātmajaḥ // SoKss_16,2.105 //
tato nāstyapavitratvaṃ mattejaḥ saṃbhavasya te /
prāpsyasyeva ca bhāryāṃ tāṃ kuraṅgīṃ rājakanyakām // SoKss_16,2.106 //
ity uktvāntardadhe vahniḥ so 'pi saṃprāptasaṃmadaḥ /
mātaṅgakṛtrimasuto jātāsthaḥ svagṛhaṃ yayau // SoKss_16,2.107 //
tataḥ prasenajidrājā svapne 'gniprerito dadau /
anviṣṭatattvas tasmai tāṃ sutāṃ pāvakasūnave // SoKss_16,2.108 //
evaṃ bhavanti pracchannā divyā devi sadā bhuvi /
tadeṣā kāpi divyaiva nāntyā suratamañjarī // SoKss_16,2.109 //
anyadeva hi tadratnaṃ matsūnoḥ sā ca niścitam /
janmāntarapriyatamā cakṣūrāgopavarṇitā // SoKss_16,2.110 //
evamasmāsu tiṣṭhatsu rājñi bruvati pālake /
avarṇayamahaṃ tatra kaivartīyāmimāṃ kathām // SoKss_16,2.111 //
abhunmalayasiṃhākhyo rājā rājagṛhe purā /
tasya māyāvatītyāsīdrūpeṇāpratimā sutā // SoKss_16,2.112 //
sā krīḍantī madhūdyāne rūpayauvanaśālinā /
kaivartakakumāreṇa dṛṣṭā kenāpi jātucit // SoKss_16,2.113 //
sa ca tāṃ suprahārākhyo dṛṣṭvā smaravaśo 'bhavat /
sādhyāsādhyavicāraṃ hi nekṣate bhavitavyatā // SoKss_16,2.114 //
gatvā ca svagṛhaṃ tyaktvā pāṭhīnāharaṇādi saḥ /
tasthau tadekacittaḥ sañ śayyāyām ujjhitāśanaḥ // SoKss_16,2.115 //
anubandhena pṛṣṭaś ca svābhiprāyaṃ śaśaṃsa saḥ /
mātre rakṣitakānāmnyai sāpi putraṃ tam abhyadhāt // SoKss_16,2.116 //
viṣādaṃ muñca putra tvamāhāraṃ bhaja niścitam /
etatte sādhayāmyeva svayuktyāhamabhīpsitam // SoKss_16,2.117 //
ity uktvāśvāsite tasmiñjātāsthe bhuktabhojane /
matsyānādāya hṛdyānsā yayau rajasutāgṛham // SoKss_16,2.118 //
tatra ceṭībhir ākhyātā sevoddeśātpraviśya sā /
dāśī rakṣitikā tasyai tanmatsyaprābhṛtaṃ dadau // SoKss_16,2.119 //
tenaiva ca krameṇaitaddadatī sā dine dine /
vacanākāṅkṣiṇīṃ cakre tām ārādhya nṛpātmajām // SoKss_16,2.120 //
brūhi vāñchasi yanmattastatkuryām apiduṣkaram /
iti prītātha sāvocattāṃ dāśīṃ rājakanyakā // SoKss_16,2.121 //
tataḥ sā dhīvarī prāha rahastāṃ yācitābhayā /
udyānadṛṣṭāṃ tvāṃ devi vinā klāmyati me sutaḥ // SoKss_16,2.122 //
āśāṃ pradarśya ca mayā prāṇatyāgātsa rakṣyate /
tatkṛpā mayi cettanme sutaṃ sparśena jīvaya // SoKss_16,2.123 //
evaṃ tayoktā kaivartayoṣitā sā nṛpāmajā /
salajjā sānurodhā ca vimṛśyaivam uvāca tām // SoKss_16,2.124 //
guptamānaya taṃ tāvannaktaṃ manmandiraṃ sutam /
tac chrutvaiva prahṛṣṭā sa yayau dāśī sutāntikam // SoKss_16,2.125 //
naktaṃ ca sā yathāśakti svair aṃ racitamaṇḍanam /
tamānināya tadrājakanyāntaḥpuramātmajam // SoKss_16,2.126 //
tatra taṃ rājaputrī sā suprahāraṃ cirotsukam /
has te gṛhītvā śayane kṛtaprītirnyaveśayat // SoKss_16,2.127 //
āśvāsayām āsa ca taṃ klāntāṅgaṃ virahāgninā /
śrīkhaṇḍaśiśirasparśakarasaṃvāhanena sā // SoKss_16,2.128 //
so 'pi tena sudhāsikta iva dāśīsutaściram /
kṛtārthamānī viśrānto jahre sapadi nidrayā // SoKss_16,2.129 //
supte cāsmin nṛpasutā gatvā suṣvāpa sānyataḥ /
yuktirañjitakaivartasutā rakṣitaviplavā // SoKss_16,2.130 //
tato 'sya tatkarasparśavigamapratibodhinaḥ /
hastopanatavibhraṣṭāṃ vallabhāṃ tāmapaśyataḥ // SoKss_16,2.131 //
nidhikumbhīmivātīva daridrasya viṣādinaḥ /
dāśasūnornirāśasya sadyaḥ prāṇā viniryayuḥ // SoKss_16,2.132 //
tadbuddhvāgatya nindantī sātmānaṃ rājakanyakā /
prātastena sahāroḍhuṃ citāṃ vyavasitābhavat // SoKss_16,2.133 //
tato malayasiṃho 'syāḥ pitā buddhvā nṛpo 'tra tat /
etyānivāryāṃ dṛṣṭvaitāmācamyaivaṃ vaco 'bravīt // SoKss_16,2.134 //
yadi satyam ahaṃ bhakto devadeve trilocane /
tan me vadata kartavyaṃ lokapālā yathocitam // SoKss_16,2.135 //
ity uktavantaṃ rājānaṃ divyā vāgevam abravīt /
pūrvabhāryeyametasya dāśayūno bhavatsutā // SoKss_16,2.136 //
grāme nāgasthalākhye hi mahīdharasutaḥ purā /
abhūdbaladharo nāma brāhmaṇo guṇavattaraḥ // SoKss_16,2.137 //
sa gate pitari svargaṃ hṛtavittaḥ svagotrajaiḥ /
virakto bhāryayā sākaṃ jagāma dyunadītaṭam // SoKss_16,2.138 //
dehaṃ tyakṣyannirāhāraḥ sthitas tatra vilokya saḥ /
dāśān bhakṣayato matsyān manasā śraddadhe kṣudhā // SoKss_16,2.139 //
tato 'tra pañcatāṃ yātaṃ tatsaṃkalpakalaṅkitam /
svabhāryā śuddhasaṃkalpā tapaḥsthaiva tamanvagāt // SoKss_16,2.140 //
sa eṣa jātaḥ saṃkalpadoṣāddāśakule dvijaḥ /
bhāryāsya sā ca sutapā jātaiṣā te sutā nṛpa // SoKss_16,2.141 //
tadetaṃ pūrvabhartāraṃ rājanneṣā tvadātmajā /
jīvayatvāyuṣo 'rdhena gatāyuṣamaninditā // SoKss_16,2.142 //
etattapaḥprabhāvāddhi tattīrthapramayāt tathā /
pūto 'yaṃ tava jāmātā bhūtvā rājā bhaviṣyati // SoKss_16,2.143 //
ity ukto divyayā vācā suprahārāya tāṃ sutām /
dattāyurardhāṃ ca dadau tasmai labdhāsave nṛpaḥ // SoKss_16,2.144 //
taddattair bhūmihasyaśvaratnair bhūtvā sa bhūpatiḥ /
suprahāraḥ kṛtī tasthau prāpya bhāryāṃ tadātmajām // SoKss_16,2.145 //
evaṃ prāgjanmasaṃbandhaḥ prāyaḥ prītyai śarīriṇām /
kiṃ caivaṃ caurasaṃbaddhāpy atreyaṃ śrūyatāṃ kathā // SoKss_16,2.146 //
ayodhyāyāmabhūdrājā vīrabāhuriti śrutaḥ /
yo rarakṣa svasaṃtānanirviśeṣaṃ sadā prajāḥ // SoKss_16,2.147 //
kadācit taṃ ca rājānam etya paurā vyajijñapan /
caurā muṣṇanti nagarīm imāṃ pratiniśaṃ prabho // SoKss_16,2.148 //
jāgradbhir api cāsmābhiḥ śakyā lakṣayituṃ na te /
tac chrutvā sthāpayām āsa so 'tra cārān nṛpo niśi // SoKss_16,2.149 //
te 'pi prāpurna yaccaurānna cāśāmyadupadravaḥ /
tena rājā svayaṃ rātrau tadanveṣṭuṃ viniryayau // SoKss_16,2.150 //
ekākī khaḍahastaś ca paribhrāmyansa sarvataḥ /
saṃcarantaṃ dadarśaikaṃ prākāropari pūruṣam // SoKss_16,2.151 //
bhayāllaghupadanyāsaṃ kākacañcalalocanam /
mṛgārim iva paśyantaṃ muhurvalitakaṃdharam // SoKss_16,2.152 //
vikoṣāsiviniryātair lakṣitaṃ khaḍgaraśmibhiḥ /
tāraratnāpahārārtham iva seraṇa rajjubhiḥ // SoKss_16,2.153 //
dṛṣṭvā cācintayadrājā cauro 'yaṃ vedmi niścitam /
dhruvamekacareṇeyaṃ muṣyate 'nena me purī // SoKss_16,2.154 //
ityālocya nṛpaścauraṃ caturastam upāgamat /
cauro 'pi sa tamaprākṣītsaśaṅkaṃ ko bhavāniti // SoKss_16,2.155 //
tato rājābravīdetaṃ bahuvyasanadurbharaḥ /
ahaṃ sāhasikaścaurastvaṃ ca me brūhi ko bhavān // SoKss_16,2.156 //
cauro 'pyuvācaikacarastaskaro 'haṃ mahādhanaḥ /
tadehi madgṛhaṃ yāvaddhanecchāṃ pūrayāmi te // SoKss_16,2.157 //
tac chrutvā dasyunā tena samaṃ rājā tatheti saḥ /
yayau vanāntas tadveśma kṣmātale khātanirmitam // SoKss_16,2.158 //
adhiṣṭhitaṃ varastrībhir bhūriratnaprakāśitam /
sadā navopabhogaṃ ca bhujaṃganagaropamam // SoKss_16,2.159 //
tato garbhagṛhaṃ tasmin praviṣṭe taskare nṛpam /
bāhyasthānasthitaṃ dāsī tam ekā sakṛpābhyadhāt // SoKss_16,2.160 //
kvāsi praviṣṭo niryāhi śīghraṃ viśvastaghātakaḥ /
hanyādekacaro hi tvāṃ pratibhedabhayādayam // SoKss_16,2.161 //
tac chrutvā nirgato rājā drutaṃ gatvā svamandiram /
senāpatiṃ samāhūya sasainyaḥ punarāyayau // SoKss_16,2.162 //
āgatya ruddhvā tadveśma śūrānantaḥ praveśya ca /
hṛtārthasaṃcayaṃ cauramavaṣṭabhyānināya tam // SoKss_16,2.163 //
gatāyāṃ niśi tenātha sa rājñādiṣṭanigrahaḥ /
cauro vipaṇimadhyena vadhyabhūmimanīyata // SoKss_16,2.164 //
nīyamānaṃ ca taṃ tatra dṛṣṭvā dṛṣṭyanurāgiṇī /
vaṇiksutaikā pitaraṃ tatkṣaṇaṃ svam abhāṣata // SoKss_16,2.165 //
yo 'yaṃ vadhyabhuvaṃ tāta nīyate dattaḍiṇḍimaḥ /
asau cet syān na me bhartā tan mṛtāṃ viddhi mām iti // SoKss_16,2.166 //
vīkṣyātha durnivārāṃ tāṃ gatvā bhūpaṃ sa tatpitā /
dravyakoṭyāpi caurasya tasya muktimayācata // SoKss_16,2.167 //
bhūpo 'pi tasmai vaṇije cukrodha na tu taskaram /
taṃ mumocāvilambyaiva śūlāyāṃ taṃ nyaveśayat // SoKss_16,2.168 //
tataḥ sā vāmadattākhyā vaṇikkanyā kalevaram /
caurasyādāya tasyāgniṃ praviveśānurāgataḥ // SoKss_16,2.169 //
evaṃ prāgjanmasaṃbandhaparāyat teṣu jantuṣu /
bhāvi ko vastv atikrāmet ko vā kiṃ kasya vārayet // SoKss_16,2.170 //
tasmātputrasya te kāpi pūrvasaṃbandhanirmitā /
avantivardhanasyaiṣā rājansuratamañjarī // SoKss_16,2.171 //
anyathā kathametasya rājasūnoḥ sujanmanaḥ /
mātaṅgyāmiha tasyāṃ syādabhiṣvaṅgo 'yamīdṛśaḥ // SoKss_16,2.172 //
tasmādutpalahastaḥ sa mātaṅgastatpitā prabho /
tāṃ sutāṃ yācyatāṃ tāvat paśyāmaḥ kiṃ bravītyasau // SoKss_16,2.173 //
evam ukto mayā rājā pālakaḥ prāhiṇottadā /
dūtānutpalahastāya tāṃ kanyāṃ tatra yācitum // SoKss_16,2.174 //
sa ca tair yācito dūtair mātaṅgo nijagāda tān /
etanme 'bhimataṃ kiṃ tu yo bhojayati madgṛhe // SoKss_16,2.175 //
aṣṭādaśasahasrāṇi viprāṇāṃ puravāsinām /
tasmai mayāsau dātavyā sutā suratamañjarī // SoKss_16,2.176 //
etac chrutvā vacas tasya sapratijñaṃ tathaiva te /
āgatya dūtā rājñe tatpālakāya nyavedayan // SoKss_16,2.177 //
etatsakāraṇaṃ matvā saṃghāṭya brāhmaṇān puri /
ujjayinyāṃ samākhyātavṛttāntaḥ kṣitipo 'bravīt // SoKss_16,2.178 //
bhuṅgdhvamutpalahas tasya mātaṅgasyeha veśmani /
aṣṭādaśasahasrāṇi yūyaṃ neccheyamanyathā // SoKss_16,2.179 //
ity uktā bhūbhṛtā bhītāścaṇḍālānnāc ca te dvijāḥ /
kartavyamūḍhāḥ saṃśritya mahākālaṃ vyadhustapaḥ // SoKss_16,2.180 //
annamutpalahas tasya gṛhe bhuṅgdhvamaśaṅkitāḥ /
vidyādharo hy ayaṃ nāyaṃ caṇḍālaḥ sakuṭumbakaḥ // SoKss_16,2.181 //
iti svapne samādiṣṭā viprāste tena śaṃbhunā /
utthāya gatvā rājñe tadākhyāya punarabruvan // SoKss_16,2.182 //
caṇḍālavāṭād anyatra śuddham annaṃ pacatv asau /
rājann utpalahasto 'tra tatas tadbhuñjmahe vayam // SoKss_16,2.183 //
tac chrutvotpalahas tasya rājā so 'nyaṃ gṛhaṃ vyadhāt /
prītaś ca kārubhiḥ śuddhaistatrāsyānnamapācayat // SoKss_16,2.184 //
snāte cotpalahas te 'smiñ śuddhavastre puraḥ sthite /
tatrāṣṭādaśabhir bhuktaṃ sahasrair agrajanmanām // SoKss_16,2.185 //
bhukteṣu teṣu copetya rājānaṃ rāṣṭrasaṃnidhau /
praṇamyotpalahasto 'sau pālakaṃ tam abhāṣata // SoKss_16,2.186 //
abhavadgaurimuṇḍākhyo dhuryāṃ vidyādhareśvaraḥ /
mataṅgadevanāmāhaṃ tasyābhūvaṃ samāśritaḥ // SoKss_16,2.187 //
asyāṃ suratamañjaryāṃ sutāyāṃ mama bhūpate /
utpannāyāṃ sa māṃ guptaṃ gaurimuṇḍo 'bravīdidam // SoKss_16,2.188 //
naravāhanadattākhyo yo 'yaṃ vatseśvarātmajaḥ /
bhaviṣyaccakravartīha so 'smākaṃ kathyate suraiḥ // SoKss_16,2.189 //
tadyāvac cakravartitvaṃ na prāptaḥ kaṇṭakaḥ sa naḥ /
tāvat svamāyayā gatvā taṃ nipātaya mā ciram // SoKss_16,2.190 //
ityahaṃ gaurimuṇḍena pāpena preritastadā /
tadarthaṃ nabhasā gacchan puro 'paśyaṃ maheśvaram // SoKss_16,2.191 //
sa māṃ sadyo 'śapatkruddhaḥ kṛtvā huṃkāramīśvaraḥ /
mahātmani jane pāpa kathaṃ pāpaṃ cikīrṣasi // SoKss_16,2.192 //
tadanenaiva dehena bhāryāduhitṛsaṃyutaḥ /
gacchojjayinyāṃ caṇḍālamadhye nipata durmate // SoKss_16,2.193 //
aṣṭādaśasahasrāṇi viprāṇāṃ puravāsinām /
tanayādānaśulkena yadā te bhojayiṣyati // SoKss_16,2.194 //
gṛheṣu kaścic chāpasya tadāntas te bhaviṣyati /
dātavyā ca tvayā tasmai sutā tacchulkadāyine // SoKss_16,2.195 //
ity uktvāntarhite śaṃbhāveṣo 'smi patitastadā /
anyeṣūtpalahastākhyo na ca taiḥ saṃkaro mama // SoKss_16,2.196 //
adya śāntaḥ sa śāpo me tvatputrasya prasādataḥ /
tanmayeyaṃ sutā dattā tasmai suratamañjarī // SoKss_16,2.197 //
idānīṃ caiṣa gacchāmi nijaṃ vaidyādharaṃ padam /
naravāhanadattasya sevārthaṃ cakravartinaḥ // SoKss_16,2.198 //
ity uktvaivārpitasutaḥ khamutpattyāṅganāyutaḥ /
āgānmataṅgadevo 'sau deva tvaccaraṇāntikam // SoKss_16,2.199 //
rājāpi pālako jñātatattvo hṛṣṭastato vyadhāt /
tasyāḥ suratamañjaryā vivāhaṃ svasutasya ca // SoKss_16,2.200 //
tatputro 'pi ca tāṃ bhāryāṃ prāpya vidyādharīmabhūt /
manorathādhikāvāptikṛtārtho 'vantivardhanaḥ // SoKss_16,2.201 //
ekadā ca kumāro 'sau supto harmye samaṃ tayā /
niśākṣaye prabuddhastāmakasmānnaikṣata priyām // SoKss_16,2.202 //
vicitya caitām aprāpya tathā krandannatapyata /
yathopetya pitāpyasya rājābhūdbhṛśavihvalaḥ // SoKss_16,2.203 //
rakṣiteyaṃ purī nāsyāṃ niśāyāṃ praviśetparaḥ /
dhruvaṃ hṛtā sā kenāpi pāpenākāśacāriṇā // SoKss_16,2.204 //
ityādyasmāsu jalpatsu militeṣv atra tatkṣaṇam /
vidyādharo dhūmaśikho yauṣmāko 'vātaraddivaḥ // SoKss_16,2.205 //
teneha so 'yamānītaḥ kumāro 'vantivardhanaḥ /
ahaṃ cākhyāya vṛttāntaṃ mārgitaḥ pālakānnṛpāt // SoKss_16,2.206 //
saiṣā cātra sthitā pitrā samaṃ suratamañjarī /
vṛttānta īdṛśaścāsyā devo jānātyataḥ param // SoKss_16,2.207 //
itthaṃ pālakamantrini kathayitvā bharatarohake virate /
naravāhanadattāgre mataṅgadevaṃ sabhāsado 'pṛcchan // SoKss_16,2.208 //
kasmai bhavatā dattā brūhi tvaṃ suratamañjarīyamiti /
so 'pyāha sma mayaiṣā dattaivāvantivardhanāyeti // SoKss_16,2.209 //
tvaṃ brūhi harasi kasmādetāmiti cetyako 'tha taiḥ pṛṣṭaḥ /
ādau mahyaṃ mātrā vācā datteyamityavādītsaḥ // SoKss_16,2.210 //
sati janake kā mātā taddāne 'py asti ko 'tra tava sākṣī /
tadiyaṃ paradārāste pāpeti tamūcurityakaṃ sabhyāḥ // SoKss_16,2.211 //
iti taiś ca niruttarīkṛtasya prasabhaṃ nigrahamityakasya tasya /
naravāhanadattacakravartī kupito durvinayātsamādideśa // SoKss_16,2.212 //
asyaikametamaparādhamiha kṣamasva syālo hi te madanavegasutaḥ kilāsau /
ityarthito munivarair atha kaśyapādyai rājā kathaṃcidapabhartsya sa taṃ mumoca // SoKss_16,2.213 //
tam apica mātulaputraṃ nijapatnyāvantivardhanaṃ yuktam /
vāyupathahastanihitaṃ sacivayutaṃ prāhiṇotsvapurīm // SoKss_16,2.214 //
iti mahākaviśrīsomadevabhaṭṭaviracite kathāsaritsāgare suratamañjarīlambake dvitīyas taraṅgaḥ /
tṛtīyas taraṅgaḥ /
evaṃ tatrāsitagirau sādhvīṃ suratamañjarīm /
ityakāpahṛtāṃ tasmātsyālādapyapabhartsitāt // SoKss_16,3.1 //
hṛtvā samarpya bhartre ca munimadhye vyavasthitam /
naravāhanadattaṃ taṃ kaśyaparṣir abhāṣata // SoKss_16,3.2 //
nābhūnna bhavitā rājaṃścakravartī samastava /
yasya dharbhāsanasthasya na rāgādivaśā matiḥ // SoKss_16,3.3 //
dhanyāste 'pi ca paśyanti ye tvāṃ sukṛtinaṃ sadā /
īdṛśe 'pi hi sāmrājye nāvadyaṃ kiṃcidasti te // SoKss_16,3.4 //
āsannṛṣabhakādyā hi purānye cakravartinaḥ /
nānāvidhaiś ca doṣaiste grastā naṣṭāḥ śriyaścyutāḥ // SoKss_16,3.5 //
ṛṣabhaḥ sarvadamanastṛtīyo bandhujīvakaḥ /
atidarpeṇa te sarve śakrānnigrahamāgatāḥ // SoKss_16,3.6 //
jīmūtavāhano 'pyetya pṛṣṭo vidyādhareśvaraḥ /
cakravartipadaprāptikāraṇaṃ nāradarṣiṇā // SoKss_16,3.7 //
ācakhyau kalpavṛkṣasya dānaṃ nijatanos tathā /
tenābhraśyatpadātsvasmātsukṛtodīraṇena saḥ // SoKss_16,3.8 //
viśvāntarākhyo yaścāsīccakravartīha so 'pi ca /
indrīvarākṣe tanaye hate cedimahībhṛtā // SoKss_16,3.9 //
vasantatilakākhyena taddāradhvaṃsakāriṇī /
kuputraśokamohena dhair yahīno vyapadyata // SoKss_16,3.10 //
ekasārāvalokastu bhūtvā rājendra mānuṣaḥ /
vidyādharāṇāṃ saṃprāpya sukṛtaiścakravartitām // SoKss_16,3.11 //
anāsāditadoṣaḥ saṃściraṃ sāmrājyasaṃpadam /
bhuktvāvasāne vairāgyātsvayaṃ tyaktvā vanaṃ gataḥ // SoKss_16,3.12 //
itthaṃ vidyādharāḥ prāyaḥ svapadaprāptimohitāḥ /
nocite pathi tiṣṭhanti rāgādyandhāḥ patanti ca // SoKss_16,3.13 //
tattvaṃ nyāyyātpathaḥ śaśvadrakṣeḥ skhalitamātmanaḥ /
vidyādharaprajā ceyaṃ rakṣyā dharmavyatikramāt // SoKss_16,3.14 //
kaśyapenaivamuktastu samrāṭ śraddhitatadvacaḥ /
naravāhanadattas tamidaṃ papraccha sādaram // SoKss_16,3.15 //
kathaṃ tārāvalokena mānuṣeṇa satā purā /
prāptaṃ vidyādharaiśvaryaṃ bhagavanvarṇayasva naḥ // SoKss_16,3.16 //
tac chrutvā kaśyapo 'vādīcchrūyatāṃ kathayāmi vaḥ /
candrāvaloka ityāsīnnāmnā śibiṣu bhūpatiḥ // SoKss_16,3.17 //
tasyeśvarasyā mūrdhanyā candralekhetyabhūtpriyā /
dugdhābdhinirmalakulā śuddhā gaṅgāsamasthitiḥ // SoKss_16,3.18 //
abhūc ca vāraṇas tasya parasenāvimardanaḥ /
mahān kuvalayāpīḍa iti khyāto mahītale // SoKss_16,3.19 //
tatprabhāveṇa bhūpālo balināpi na śatruṇā /
sa paurasvāmike rājye paryabhūyata kenacit // SoKss_16,3.20 //
yauvanāpagame cāsya putra eko mahīpateḥ /
utpede candralekhāyāṃ devyāṃ kalyāṇalakṣaṇaḥ // SoKss_16,3.21 //
tārāvalokanāmā ca kramādvṛddhiṃ jagāma saḥ /
dānadharmavivekādyaiḥ sahajātair guṇaiḥ saha // SoKss_16,3.22 //
aśikṣata ca niḥśeṣaṃ vāṅmayārthaṃ mahāmatiḥ /
nāśikṣata na śabdārthamekaṃ kāmaprado 'rthiṣu // SoKss_16,3.23 //
kramādyuvāpi vayasā sthaviraḥ sa viceṣṭitaiḥ /
tejasā sūryasaṃkāśo 'py atyarthaṃ saumyadarśanaḥ // SoKss_16,3.24 //
rākācandra ivāśeṣakalāsaṃdohasundaraḥ /
kaṃdarpa iva viśvasya lokasyautsukyadāyakaḥ // SoKss_16,3.25 //
saṃjajñe pitṛśuśrūṣājitajīmūtavāhanaḥ /
abhivyaktamahācakravartilakṣaṇalāñchitaḥ // SoKss_16,3.26 //
tatas tasya kṛte sūnoḥ kanyā madreśvarātmajā /
candrāvalokenājahre mādrīnāma mahībhṛtā // SoKss_16,3.27 //
kṛtodvāhaṃ pitā taṃ ca tadguṇotkarṣatoṣitaḥ /
yauvarājye mahārājastadaivābhiṣiṣeca saḥ // SoKss_16,3.28 //
abhiṣiktaś ca pitrātra yuvarājastadājñayā /
tārāvalokaḥ so 'nnādidānasattrāṇyakārayat // SoKss_16,3.29 //
śayyotthāyaṃ ca pātrāṇi tāni svayam avekṣitum /
sadā kuvalayāpīḍam āruhya gajam abhramīt // SoKss_16,3.30 //
yo yadarthitavāṃs tasmai tad dadāv api jīvitam /
tena tasya yaśo dikṣu yuvarājasya paprathe // SoKss_16,3.31 //
atha tasya sutau mādryāṃ jāyete sma yamāvubhau /
tau ca nāmnā karoti sma sa pitā rāmalakṣmaṇau // SoKss_16,3.32 //
avardhetāṃ ca tau pitroḥ snehānandāvivārbhakau /
svapitāmahayoścaiva prāṇebhyo 'py adhikapriyau // SoKss_16,3.33 //
āropitagunāvetau tatkodaṇḍāvivānatau /
tārāvaloko mādrī ca na paśyantāvatṛpyatām // SoKss_16,3.34 //
tataḥ kuvalayāpīḍaṃ gajaṃ dātṛyaśaḥ sutau /
dṛṣṭvā tārāvalokasya viprānsvānripavo 'bruvan // SoKss_16,3.35 //
gatvā kuvalayāpīḍaṃ gajaṃ tārāvalokataḥ /
yācadhvaṃ yadi tāvattaṃ yuṣmabhyaṃ sa pradāsyati // SoKss_16,3.36 //
hariṣyāmastato rājyaṃ tadvihīnasya tasya tat /
na dāsyatyatha dātṛtvayaśas tasya vinaṅkṣyati // SoKss_16,3.37 //
ity uktāstais tathety uktvā gatvā te brāhmaṇās tataḥ /
rājñastārāvalokāttaṃ dānavīrādyayācire // SoKss_16,3.38 //
ko nāmārtho gajendreṇa yācitena dvijanmanām /
tajjāne niścitamime prayuktā mama kenacit // SoKss_16,3.39 //
tadyadastu mayā tāvaddātavyo 'yaṃ gajottamaḥ /
aprāptakāmo hy arthī me kathaṃ yāsyati jīvataḥ // SoKss_16,3.40 //
iti saṃcintya tebhyastaṃ dvijebhyo vāraṇottamam /
tārāvalokaḥ sa dadau niṣkampenaiva cetasā // SoKss_16,3.41 //
tatas tair nīyamānaṃ taṃ dṛṣṭvā karivaraṃ dvijaiḥ /
paurāścandrāvalokasya kruddhā rājño 'ntikaṃ yayuḥ // SoKss_16,3.42 //
ūcuś ca te sutenedaṃ rājyaṃ tyaktaṃ tavādhunā /
munidharmo gṛhītaś ca sarvasaṃnyāsakāriṇā // SoKss_16,3.43 //
yadetena śriyo mūlaṃ gandhabhagnānyavāraṇaḥ /
dattaḥ kuvalayāpīḍaḥ paśyārthibhyo mahāgajaḥ // SoKss_16,3.44 //
tadetaṃ tapase putraṃ vanaṃ prasthāpayāthavā /
gajaṃ pratyāharānyaṃ vā rājānaṃ kurmahe vayam // SoKss_16,3.45 //
iti candrāvalokas taih paurair uktas tathaiva tat /
sa putraṃ śrāvayām āsa pratīhāramukhena tam // SoKss_16,3.46 //
so 'pi tārāvalokastac chrutvā tattanayo 'bravīt /
hastī tāvanmayā datto nāstyadeyaṃ ca me 'rthiṣu // SoKss_16,3.47 //
īdṛśena tu rājyena paurāyattena kiṃ mama /
kiṃ cānyānupayoginyā lakṣmyā vidyudvilolayā // SoKss_16,3.48 //
tanme śreyo vane vāsaḥ sarvabhojyaphalaśriyām /
madhye tarūnāṃ na punarnṛpaśūnāmihedṛśām // SoKss_16,3.49 //
ity uktvā tulyasaṃkalpadhīrayā bhāryayānvitaḥ /
pitroḥ pādāvanudhyāya dattvārthibhyo 'rthasaṃcayam // SoKss_16,3.50 //
gṛhītavalkalaḥ sākaṃ sa putrābhyāṃ nijātpurāt /
tārāvaloko niragādrudataḥ sāntvayandvijān // SoKss_16,3.51 //
taṃ tathāprasthitaṃ dṛṣṭvā paśūnāṃ pakṣiṇāmapi /
karuṇaṃ krandatāmaśrudhārābhir bhūrasicyata // SoKss_16,3.52 //
sūnvorvāhanamātraikarathaśeṣaḥ pathi vrajan /
so 'tha tārāvaloko 'nyai rathāścānyācito dvijaiḥ // SoKss_16,3.53 //
sa tānatha dadau tebhyaścakarṣa ca rathaṃ svayam /
sabhāryaḥ sukumārau tau netuṃ bālau tapovanam // SoKss_16,3.54 //
tato 'avīmadhyagataṃ pariśrāntam upetya tam /
niraśvaṃ ratham apy atra yayāce brāhmaṇo 'paraḥ // SoKss_16,3.55 //
tasmai tam apiniḥśaṅko dattvā padbhyāṃ saputrakaḥ /
sabhāryaś ca kathaṃcitsa dhīraḥ prāpa tapovanam // SoKss_16,3.56 //
tatra mādryā kṛtodāraparicaryaḥ svabhāryayā /
tarumūle kṛtāvāsastasthau mṛgaparicchadaḥ // SoKss_16,3.57 //
vātāhaticalastpuṣpamañjarīcārucāmaraiḥ /
pṛthucchāyātarucchattraiḥ pattraśayyāśilāsanaiḥ // SoKss_16,3.58 //
gītair bhṛṅgāṅganānāṃ ca nānāphalarasāsavaiḥ /
vīraṃ vairāgyarājyasthaṃ vanāntāstaṃ siṣevire // SoKss_16,3.59 //
ekadā cātra tatpatnyāṃ mādryāṃ tasya kṛte svayam /
āhartuṃ phalapuṣpādi gatāyāmāśramādbahiḥ // SoKss_16,3.60 //
upetya brāhmaṇo vṛddhaḥ kaś cittamuṭajasthitam /
tārāvalokaṃ tanayau yayāce rāmalakṣmaṇau // SoKss_16,3.61 //
varaṃ putrāvimau nītau pārayiṣye śiśū api /
na punarbhagnakāmo 'yaṃ preṣito 'rthī kathaṃcana // SoKss_16,3.62 //
vidhirvīkṣitukāmo hi dhair yadhvaṃsaṃ śaṭho mama /
iti saṃcintya sa dadau tasmai viprāya tau sutau // SoKss_16,3.63 //
nīyamānau ca tau tena vipreṇa yayaturna yat /
tatsa vipro latābhistau baddhahastāvatāḍayat // SoKss_16,3.64 //
nināya caitau krandantau nṛśaṃso jananīṃ muhuḥ /
vivṛtya pitaraṃ taṃ ca paśyantau sāśrulocanau // SoKss_16,3.65 //
vatsa tārāvaloko 'tra paśyannapi na cukṣubhe /
cukṣubhe tvasya dhair yeṇa bhūtagrāmāścarācaraḥ // SoKss_16,3.66 //
athāhṛtya śanaiḥ puṣpaphalamūlādi sā satī /
vanantādāyayau mādrī śrāntā taṃ patyurāśramam // SoKss_16,3.67 //
dadarśādhomukhaṃ taṃ ca bhartāraṃ na tu tau sutau /
viprakīrṇasthitakrīḍāmṛṇmayāśvarathadvipau // SoKss_16,3.68 //
aniṣṭāśaṅkihṛdayā hā hatāsmi kva tau mama /
putrakāviti papraccha saṃbhāntā taṃ patiṃ ca sā // SoKss_16,3.69 //
so 'py avādīcchanair etāmanaghe tanayau mayā /
yācamānāya tau dattau daridrāya dvijanmane // SoKss_16,3.70 //
tacchruvā tyaktamohā sā sādhvī tamavadatpatim /
tarhi yuktaṃ kṛtaṃ yātu kathamarthī parāṅmukhaḥ // SoKss_16,3.71 //
evaṃ tayokte daṃpatyos tulyasattvatayā tayā /
tayoś cakampe bhuvanaṃ cacālendrasya cāsanam // SoKss_16,3.72 //
athendraḥ praṇidhānena mādrītārāvalokayoḥ /
dānasattvaprabhāveṇa kampitaṃ jagadaikṣata // SoKss_16,3.73 //
tataḥ sa brāhmaṇo bhūtvā gatvā jijñāsurāśramam /
tārāvalokaṃ mādrīṃ tāmekapatnīmayācata // SoKss_16,3.74 //
tārāvaloko 'pyetasmai dātuṃ hastodakena tām /
nirvikalpaḥ pravavṛte vanāntasahacāriṇīm // SoKss_16,3.75 //
kiṃ sādhayasi rājarṣe dattvā dārān apīdṛśān /
ity ukto dvijarūpeṇa tena śakreṇa so 'bravīt // SoKss_16,3.76 //
na me sādhyaṃ kim apy asti vāñchā tvetāvatī mama /
prāṇānapi sadā dadyāṃ brāhmaṇebhya iti dvija // SoKss_16,3.77 //
tac chrutvā nijarūpastho bhūtvā śakro jagāda tam /
tuṣṭo 'smi kṛtajijñāsastava tena vadāmi te // SoKss_16,3.78 //
na te deyā punaḥ patnī cakravartī ca bhāvyasi /
vidyādharāṇāmacirādity uktvāntardadhe ca saḥ // SoKss_16,3.79 //
atrāntare sa vṛddho 'pi brāhmaṇo dakṣiṇārjitau /
tārāvalokatanayau gṛhītvā mārgamohataḥ // SoKss_16,3.80 //
bhramaṃścandrāvalokasya daivāttasya puraṃ prabhoḥ /
prāpyāpaṇe tau vikretuṃ rājaputrau pracakrame // SoKss_16,3.81 //
tatra tau pratyabhijñāya gatvaivāvedya bhūpateḥ /
paurāścandrāvalokasya sadvijau ninyurantikam // SoKss_16,3.82 //
sa tau dṛṣṭvā nijau pautrau sāśruḥ pṛṣṭvā ca taṃ dvijam /
abhūttaduktavṛttāntaḥ sukhaduḥkhamayaściram // SoKss_16,3.83 //
tataḥ sa nijaputrasya sattvotkarṣaṃ vibhāvya tam /
tyaktarājyaspṛhaḥ paurair arthyamāno 'pi tau dvijāt // SoKss_16,3.84 //
krītvā tasmāddhanaiḥ pautrau gṛhītvā saparigrahaḥ /
sūnostārāvalokasya tasyāśramapadaṃ yayau // SoKss_16,3.85 //
tatrāpaśyaca taṃ baddhajaṭaṃ valkaladhāriṇam /
āśāgatair mahāvṛkṣam iva bhuktaśriyaṃ dvijaiḥ // SoKss_16,3.86 //
dūrādādhāvya patitaṃ putraṃ taṃ pādayoś ca saḥ /
yadāropayadutsaṅgamabhiṣicyāśruvāriṇā // SoKss_16,3.87 //
vidyādharādhirājyārthamabhiṣekapuraḥsare /
tasya siṃhāsanārohe tadevārambhatāṃ yayau // SoKss_16,3.88 //
athaitattanayau rājā tau dadau rāmalakṣmaṇau /
so 'smai tārāvalokāya krītāvetāviti bruvan // SoKss_16,3.89 //
kurvanty anyonyavṛttāntakathā yāvac ca tatra te /
tāvad gajaś caturdanto lakṣmīś cāvātarad divaḥ // SoKss_16,3.90 //
avatīrṇeṣu cānyeṣu vidyādharapatiṣvapi /
lakṣmīstārāvalokaṃ sā padmahastā jagāda tam // SoKss_16,3.91 //
āruhya vāraṇe 'muṣminnehi vidyādharāspadam /
tatsāmrājyaśriyaṃ bhuṅkṣva jitāṃ dānaprabhāvataḥ // SoKss_16,3.92 //
ity uktavatyā lakṣmyā sa sākaṃ bhāryāsutānvitaḥ /
pituḥ praṇamya caraṇau paśyastsvāśramavāsiṣu // SoKss_16,3.93 //
āruhya taṃ gajaṃ divyaṃ vṛto vidyādhareśvaraiḥ /
tārāvaloko nabhasā yayau vaidyādharaṃ padam // SoKss_16,3.94 //
tatropabhuktasāmrājyaściraṃ vidyābhir āśritaḥ /
kālenotpannavair āgyastapovanamaśiśriyat // SoKss_16,3.95 //
evaṃ tārāvalokena mānuṣeṇa satā purā /
nirmalaiḥ sukṛtaiḥ prāpi sarvavidyādharendratā // SoKss_16,3.96 //
anye tu tāmavāpyāpi vibhraṣṭāḥ skhalitais tataḥ /
tadrakṣerapacāraṃ tvaṃ svato vā parato 'pi vā // SoKss_16,3.97 //
iti naravāhanadattaḥ kaśyapamuninā kathāṃ samākhyāya /
anuśiṣṭaḥ sa tatheti pratipede cakravartī tat // SoKss_16,3.98 //
vidyādharāḥ śṛṇuta yaḥ kurute mamātra dharmavyatikramamitaḥ prabhṛti prajāsu /
vadhyaḥ sa me niyatamityabhito harādrim uddhoṣaṇāṃ ca sa tato bhramayāṃcakāra // SoKss_16,3.99 //
athāvanatamastakair vidhṛtaśāsanaḥ khecarair uvāsa vilasadyaśāḥ suratamañjarīmocanāt /
svamātulasamīpago 'sitagirau nayanprāvṛṣaṃ sa tatra saparicchado munivarasya tasyāśrame // SoKss_16,3.100 //
iti mahākaviśrīsomadevabhaṭṭaviracite kathāsaritsāgare suratamañjarīlambake tṛtīyas taraṅgaḥ /
samāptaś cāyaṃ suratamañjarīlambakaḥ ṣoḍaśaḥ /
// śrīḥ //
mahākaviśrīsomadevahaṭṭaviracitaḥ kathāsaritsāgaraḥ /
padmāvatī nāma saptadaśo lambakaḥ /
idaṃ gurugirīnrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya rasayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_17,0.1 //
prathamas taraṅgaḥ /
dehārdhadhṛtakānto 'pi tapasvī nirguṇo 'pi yaḥ /
jagatstutyo namastasmai citrarūpāya śaṃbhave // SoKss_17,1.1 //
calatkarṇāgravikṣiptagaṇḍoḍḍīnālimaṇḍalam /
dhunvānaṃ vighnasaṃghātam iva vighnāntakaṃ numaḥ // SoKss_17,1.2 //
evaṃ tatrāsitagirau kaśyapasyāśrame muneḥ /
gopālakasya nikaṭe mātulasya tapasyataḥ // SoKss_17,1.3 //
varṣākālātivāhāya nivasan sacivair yutaḥ /
sarvavidyādharendraikacakravartipade sthitaḥ // SoKss_17,1.4 //
naravāhanadatto 'sau tais tair vidyādharādhipaiḥ /
anvāsitaḥ svabhāryābhiḥ pañcaviṃśatibhir vṛtaḥ // SoKss_17,1.5 //
bruvan kathāḥ sa munibhiḥ sapatnīkair apṛcchyata /
yadā mānasavegena devī madanamañcukā // SoKss_17,1.6 //
māyayāpahṛtaiṣābhūttadā virahaniḥsaham /
vyanodayatkathaṃ kastvāmiti naḥ kathyatāṃ tvayā // SoKss_17,1.7 //
iti tair munibhiḥ pṛṣṭastadbhāryābhiś ca tatra saḥ /
naravāhanadatto 'tha vaktumevaṃ pracakrame // SoKss_17,1.8 //
tadā hṛtāyāṃ me tasyāṃ devyāṃ pāpena vairiṇā /
mayānubhūtaṃ duḥkhaṃ yattatkiyatkathyate 'dhunā // SoKss_17,1.9 //
na tatpuraṃ na codyānaṃ gṛhaṃ vā yatra nābhramam /
cinvannahamimāmārtaḥ sarve ca sacivā mama // SoKss_17,1.10 //
upaviṣṭaṃ ca sonmādam ivodyāne taros tale /
āha sma labdhāvasaraḥ sāntvayan gomukho 'tha mām // SoKss_17,1.11 //
mā gā viklavatāṃ devīmacirātprāpsyasi prabho /
devā hi dyucaraiśvaryamādiśaṃste 'nayā saha // SoKss_17,1.12 //
tadavaśyaṃ tathā bhāvi nahi tadvacanaṃ mṛṣā /
dhīrāś ca soḍhavirahāḥ prāpnuvantīṣṭasaṃgamam // SoKss_17,1.13 //
rāmabhadro nalo rājā tavaiva ca pitāmahāḥ /
viṣahya virahaṃ kiṃ na preyasībhiḥ samāgatāḥ // SoKss_17,1.14 //
sa muktāphalaketuś ca cakravartī dyucāriṇām /
padmāvatyā na kiṃ prāpa viyuktaḥ saṃgamaṃ punaḥ // SoKss_17,1.15 //
tathā ca śṛṇu devāhaṃ tatkathāṃ kathayāmi te /
ity uktvā gomukho mahyamimāmakathayatkathām // SoKss_17,1.16 //
astīha prathitā pṛthvyāṃ nāmnā vārāṇasī purī /
dyusaridbhūṣitā mūrtiḥ śāṃbhavīvāpavargadā // SoKss_17,1.17 //
surasadmadhvajapaṭair marutā namitoddhataiḥ /
ihaita mokṣaṃ yāteti bruvāṇevāsniśaṃ janān // SoKss_17,1.18 //
sitaprāsādaśikharā candracūḍanivāsabhūḥ /
bhāti śaivagaṇākīrṇā kailāsādristhalīva yā // SoKss_17,1.19 //
tasyām abhūd brahmadatto nāma rājā purā puri /
śivaikabhakto brahmaṇyaḥ śūro dātā kṣamāparaḥ // SoKss_17,1.20 //
na durgeṣv api caskhāla na mamajjāmbudhiṣvapi /
bhuvi bhramantī yasyājñā na dvīpāny api nātarat // SoKss_17,1.21 //
āhlādadāyinī tasya cakorasyeva vallabhā /
āsītsomaprabhā devī netrapeyāsya sāpy abhūt // SoKss_17,1.22 //
śivabhūtyabhidhānaś ca mantrī tasyābhavaddvijaḥ /
bṛhaspatisamo buddhyā sarvaśāstrārthapāragaḥ // SoKss_17,1.23 //
sa kadācinnṛpaścandraprāsāde śayane sthitaḥ /
dadarśa haṃsayugalaṃ gaganenāgataṃ niśi // SoKss_17,1.24 //
dīptajāmbūnadamayaṃ rājahaṃsāvalīvṛtam /
abhragaṅgājalotkṣiptam iva hemāmbujadvayam // SoKss_17,1.25 //
gate dṛṣṭipathāttasminnatyāścarye sa bhūpatiḥ /
paryatapyata sotkaṇṭhaḥ punastaddarśanaṃ vinā // SoKss_17,1.26 //
anidra eva nītvā tāṃ niśāṃ prātaḥ sa mantriṇam /
yathā dṛṣṭaṃ tathākhyāya śivabhūtim uvāca tam // SoKss_17,1.27 //
tadyatheṣṭaṃ na tau hemahaṃsau paśyāmyahaṃ yadi /
tatkimetena rājyena jīvitenāpi vā mama // SoKss_17,1.28 //
iti rājñodite mantrī śivabhūtirjagāda tam /
astyupāyo 'tra kaś cittaṃ śṛṇu devav adāmi te // SoKss_17,1.29 //
vicitrakarmayogena saṃsāre 'smin prajāpateḥ /
vicitro bhūtasargo 'yamaparicchedya eva yaḥ // SoKss_17,1.30 //
tatra duḥkhamaye mohādudbhavatsukhabuddhayaḥ /
nivāsāhārapānādirasādrajyanti jantavaḥ // SoKss_17,1.31 //
teṣāṃ cāhārapānādi nivāsaṃ ca pṛthagvidham /
svasvajātyanurūpeṇa prītidaṃ vidadhe vidhiḥ // SoKss_17,1.32 //
tad deva kāraya mahad dhaṃsānāmāśrayaṃ saraḥ /
kamalotpalasaṃchannaṃ nirbādhaṃ rakṣirakṣitam // SoKss_17,1.33 //
pakṣipriyaṃ ca tatrānnaṃ prakṣepaya sadā taṭe /
yavadāyānti tatrāśu nānādigbhyo 'mbupakṣiṇaḥ // SoKss_17,1.34 //
tanmadhye nacirād atra tau haṃsāvapy upaiṣyataḥ /
tato drakṣyasyajasraṃ tau mā kṛthā durmanaskatām // SoKss_17,1.35 //
ity ukte mantriṇā tena sa rājā tadakārayat /
yathoktaṃ kṣaṇasaṃpannaṃ brahmadatto mahāsaraḥ // SoKss_17,1.36 //
haṃsasārasacakrāhvasaṃśrite tatra kālataḥ /
āgatya padmakhaṇḍe taddhaṃsayugmam upāviśat // SoKss_17,1.37 //
tadupetya sa vijñaptastatsarorakṣibhir nṛpaḥ /
agādetatsaro hṛṣṭaḥ siddhaṃ matvā manoramam // SoKss_17,1.38 //
dadarśa hemahaṃsau ca tatra tau dūrato 'rcayan /
āśvāsayac ca nikṣipya sakṣīrāñ śālitaṇḍulān // SoKss_17,1.39 //
viśuddhakaladhautāṅgau muktāmaṇimayekṣaṇau /
pravālacañcucaraṇau tārkṣyaratnāgrapakṣatī // SoKss_17,1.40 //
visrambhopagatau tau sa haṃsau rājā vibhāvayan /
mudā sadāvasatprītyā tatraiva sarasastaṭe // SoKss_17,1.41 //
ekadā caikadeśe 'tra sarorodhasi paryaṭan /
amlāyipuṣparacitāṃ pūjāṃ rāja dadarśa saḥ // SoKss_17,1.42 //
kena pūjā kṛtaiṣeti papracchātra sa rakṣiṇaḥ /
tatas te taṃ saraḥpālā nṛpamevaṃ vyajijñapan // SoKss_17,1.43 //
trisaṃdhyaṃ sarasi snāstvā haṃsāvetau hiraṇmayau /
iha nityamimāṃ pūjāṃ kṛtvā dhyānena tiṣṭhataḥ // SoKss_17,1.44 //
tan na vidmo mahārāja kimetanmahadadbhutam /
etac chrutvā sa rakṣibhyaścintayām āsa bhūpatiḥ // SoKss_17,1.45 //
kva haṃsau kvedṛśī caryā dhruvamastyatra kāraṇam /
tatkariṣye tapastāvadyāvadvetsyāmi kāvimau // SoKss_17,1.46 //
iti saṃcintya nṛpatistyaktāhāraḥ sa bhāryayā /
mantriṇā ca samaṃ cakre haradhyānaparastapaḥ // SoKss_17,1.47 //
atha tau divyahaṃsau taṃ dvādaśāham upoṣitam /
upetya vyaktayā vācā svapne rājānamūcatuḥ // SoKss_17,1.48 //
rājannuttiṣṭha vakṣyāvaḥ sabhāryāsacivasya te /
prātaḥ sarvaṃ yathātattvaṃ vijane pāraṇe kṛte // SoKss_17,1.49 //
ity uktvā tau tirobhūtau haṃsau rājā prabuddhya ca /
bhāryāmantriyutaḥ prātaścakārotthāya pāraṇam // SoKss_17,1.50 //
bhuktottaraṃ ca tatrāmbulīlāgehāntare sthitam /
nṛpaṃ svabhāryāmātyaṃ taṃ haṃsau tāv abhyupeyatuḥ // SoKss_17,1.51 //
kau yuvāṃ brūtamity uktau tenābhyarcyaiva bhūbhujā /
kramāttasmai svavṛttāntam evamācakhyatuś ca tau // SoKss_17,1.52 //
asti mandara ityadrirājo jagati viśrutaḥ /
viharatsurasaṃghātavirājadratnakānanaḥ // SoKss_17,1.53 //
yasyāmṛtena sikteṣu mathitakṣīravāridheḥ /
jarāmṛtyuharaṃ puṣpaphalamūlāmbusānuṣu // SoKss_17,1.54 //
kailāsādhikakāntasya yasya śṛṅgāgrabhūmayaḥ /
nānāsadratnaracitā līlodyānāni dhūrjaṭeḥ // SoKss_17,1.55 //
tatra jātu kṛtakrīḍo devo 'vasthāpya pārvatīm /
devakāryānurodhena kenapyantardadhe haraḥ // SoKss_17,1.56 //
tatas tadvirahākrāntā tatkrīḍāketaneṣu sā /
babhrāmāśvāsyamānātra pārvatī devatāntaraiḥ // SoKss_17,1.57 //
ekadā ca madhuprāptisodvegā sā gaṇair vṛtā /
devī tarutale yāvat priyacintākulā sthitā // SoKss_17,1.58 //
tāvajjayāsutāṃ tatra devyāścāmaradhāriṇīm /
kumārīṃ candralekhākhyāṃ sābhilāṣāvalokinīm // SoKss_17,1.59 //
samānarūpatāruṇyo nikaṭastho guṇottamaḥ /
maṇipuṣpeśvaro nāma sābhilāṣo vyalokayat // SoKss_17,1.60 //
taddṛṣṭvānyau gaṇau nāmnā piṅgeśvaraguheśvarau /
babhūvatuḥ smitamukhāv anyonyānanadarśinau // SoKss_17,1.61 //
tau cālokya tathābhūtau kasyaitau hasato 'pade /
ityantaḥ kupitā devī dadau dṛṣṭimitas tataḥ // SoKss_17,1.62 //
tāvattāvatra cānyonyamukhe smerārpitekṣaṇau /
dadarśa candralekhāṃ tāṃ maṇipuṣpeśvaraṃ ca tam // SoKss_17,1.63 //
tato virahasodvegā kruddhā devī jagāda sā /
devasyāsaṃnidhau suṣṭhu smaraprekṣaṇakaṃ kṛtam // SoKss_17,1.64 //
etābhyāṃ hāsaśīlābhyāṃ hasitaṃ prekṣya suṣṭhu ca /
tanmartyayonau kāmāndhau strīpuṃsau patatāmimau // SoKss_17,1.65 //
tatraiva daṃpatī caitāv avinītau bhaviṣyataḥ /
hāsaśīlāv imau kleśān prāpsyatas tu bahūn bhuvi // SoKss_17,1.66 //
brāhmaṇau duḥkhitau pūrvaṃ tadanu brahmarākṣasau /
tataḥ piśācakau paścāccaṇḍālau taskarau tataḥ // SoKss_17,1.67 //
chinnapucchau tataḥ śvānau vividhau ca tataḥ khagau /
bhaviṣyato gaṇāvetau parihāsāparādhinau // SoKss_17,1.68 //
ābhyāṃ hi svasthacittābhyāmeṣa durvinayaḥ kṛtaḥ /
iyādiṣṭavatīṃ devīṃ dhūrjaṭākhyo 'vadadgaṇaḥ // SoKss_17,1.69 //
atyayuktamidaṃ devi na khalvete guṇottamāḥ /
iyantaṃ śāpamarhanti svalpādevāparādhataḥ // SoKss_17,1.70 //
tac chrutvaivābravīt kopād devī tam api dhūrjaṭam /
martyayonāvanātmajña bhavānapi patatviti // SoKss_17,1.71 //
dattaśāpapratāpāṃ tāṃ pratīhārī jayāmbikām /
jananī candralekhāyāḥ pādalagnā vyajijñapat // SoKss_17,1.72 //
prasīda devi śāpāntaṃ kurvasyā duhiturmama /
eteṣāṃ ca svabhṛtyānāmajñānavihitāgasām // SoKss_17,1.73 //
vijñapteti pratīhāryā jayayā girijābravīt /
yadā sarve miliṣyanti jñānaprāptivaśātkramāt // SoKss_17,1.74 //
brahmādīnāṃ tapaḥkṣetre dṛṣṭvā siddhīśvaraṃ tadā /
eṣyanti padamasmākaṃ muktaśāpā ime punaḥ // SoKss_17,1.75 //
manuṣye candralekheyametatkāntaḥ sa dhūrjaṭaḥ /
sukhino 'mī bhaviṣyanti trayo dvau duḥkhināvimau // SoKss_17,1.76 //
ity uktvā viratā yāvat sā devī tāvadāyayau /
tatrāsuraḥ kila jñātaharāsaṃnidhirandhakaḥ // SoKss_17,1.77 //
sa devīṃ prepsurutsiktastatparicchadabhartsitaḥ /
gato vijñāya devena jñātvā tatkāraṇaṃ hataḥ // SoKss_17,1.78 //
kṛtakāryo 'ntikāyātastuṣṭāmuktāndhakāgamām /
so 'tha devo jagādaivaṃ girijāṃ girijāpatiḥ // SoKss_17,1.79 //
mānasaḥ pūrvaputras te so 'ndhako 'dya hato mayā /
tvagasthiśeṣo bhṛṅgī ca bhaviṣyaty adhuneha saḥ // SoKss_17,1.80 //
ity uktvā sa samaṃ devyā tatrāsīd viharan haraḥ /
maṇipuṣpeśv arādyāś ca pañca te 'vātaran bhuvi // SoKss_17,1.81 //
tatra tāvaddvayo rājaṃs tasya piṅgeśvarasya ca /
guheśvarasya codantaṃ citrāyitam imaṃ śṛṇu // SoKss_17,1.82 //
asti yajñasthalākhyo 'sminn agrahāro mahītale /
tatrābhūd yajñasomākhyo brāhmaṇo dhanavān guṇī // SoKss_17,1.83 //
tasya dvāvudapadyetāṃ putrau vayasi madhyame /
harisomastayor jyeṣṭhaḥ kaniṣṭho devasomakaḥ // SoKss_17,1.84 //
tayos tasya samuttīrṇabālyayor upanītayoḥ /
viprasyādau dhanaṃ kṣīṇaṃ sabhāryasyāyuṣā tataḥ // SoKss_17,1.85 //
tatas tau tatsutau dīnau pitṛhīnāvavṛttikau /
hṛtāgrahārau dāyādair mantrayāmāsaturmithaḥ // SoKss_17,1.86 //
bhikṣaikavṛttī jātau svo na ca bhikṣāmavāpnuvaḥ /
taddūram apigacchāvo varaṃ mātāmahaṃ gṛham // SoKss_17,1.87 //
bhraṣṭau yady api nau ko 'tra śraddadhyātsvayamāgatau /
tathāpi yāvaḥ kiṃ kurvo nahyanyāstyāvayor gatiḥ // SoKss_17,1.88 //
iti saṃmantrya yayaturbhikṣamāṇau krameṇa tau /
tamagrahāraṃ tadyatra mātāmahagṛhaṃ tayoḥ // SoKss_17,1.89 //
tatra taṃ somadevākhyaṃ mṛtaṃ mātāmahaṃ janāt /
pṛcchantau tāvabudhyetāṃ mandabhāgyau sabhāryakam // SoKss_17,1.90 //
tataś ca tau yajñadevakratudevābhidhānayoḥ /
rajorūkṣau viviśaturvignau mātulayor gṛham // SoKss_17,1.91 //
tatrādṛtya samāśvāsya tābhyāṃ kḷptāśanāmbarau /
sadviprābhyāmadhīyānau yāvattau tatra tiṣṭhataḥ // SoKss_17,1.92 //
tavattāvapy upakṣīṇadhanībhūtāvabhṛtyakau /
mātulau bhāgineyau tau prītipūrvamavocatām // SoKss_17,1.93 //
putrau daridrībhūtānām asmākaṃ paśupālakam /
kartuṃ nāsty adya sāmarthyaṃ tad yuvāṃ rakṣakaṃ paśūn // SoKss_17,1.94 //
ity uktau mātulābhyāṃ tau bāṣpakaṇṭhau tatheti tat /
harisomadevasomau tadvaco 'bhyupajagmatuḥ // SoKss_17,1.95 //
tato 'ṭavyāṃ paśūnnītvā satataṃ tau rarakṣatuḥ /
pariśrāntau ca sāyaṃ tāvādāyājagmaturgṛham // SoKss_17,1.96 //
tathā tayoḥ pāśupālyaṃ kurvatordaivaśaptayoḥ /
ahāryata paśuḥ kaś citkaścidvyāghrair abhakṣyata // SoKss_17,1.97 //
tatas tau mātulau yāvadudvignau tāvadekadā /
dhenuśchāgaś ca yajñārthau dvau tayoḥ kvāpi neśatuḥ // SoKss_17,1.98 //
tadbhayāt tān gṛhaṃ nītvaivānyān asamaye paśūn /
palāyitau tau cinvantau dūraṃ viviśitur vanam // SoKss_17,1.99 //
tatra vyāghrārdhajagdhaṃ taṃ chāgaṃ dadṛśaturnijam /
śocitvopahatātmānāvevaṃ jagadatuś ca tau // SoKss_17,1.100 //
chāgo 'yaṃ mātulābhyāṃ nau yajñārthaṃ paryakalpyata /
tasminnaṣṭe ca durvārastayoḥ kopo bhaviṣyati // SoKss_17,1.101 //
tadasya māṃsaṃ saṃskṛtya vahnau bhuktvā hatakṣudhau /
śeṣamādāya gacchāvaḥ kvāpy āvāṃ bhaikṣyajīvinau // SoKss_17,1.102 //
iti saṃcintya yāvattaṃ chāgaṃ saṃskuruto 'nale /
tāvadājagmatuḥ paścāddhāvantau mātulau tayoḥ // SoKss_17,1.103 //
tābhyāṃ chāgaṃ pacantau tau dṛṣṭvāvutthāya saṃbhramāt /
dūrāttaddarśanatrastau palāyya yayatus tataḥ // SoKss_17,1.104 //
yuvābhyāṃ māṃsagṛdhrubhyāṃ rākṣasaṃ karma yatkṛtam /
bhaviṣyathastato brahmarākṣasau piśitāśanau // SoKss_17,1.105 //
iti tau mātulau kruddhau tayoḥ śāpaṃ viteratuḥ /
abhūtāṃ dvijaputrau ca sadyastau brahmarakṣasau // SoKss_17,1.106 //
daṃṣṭrāviśaṅkaṭamukhau dīptakeśau bubhukṣitau /
prāṇinaḥ prāpya khādantāvaṭavyāṃ bhrematuś ca tau // SoKss_17,1.107 //
ekadā tāpasaṃ hantuṃ yoginaṃ tāvadhāvatām /
tatprāpatuḥ piśācatvaṃ śaptau tena pratighnatā // SoKss_17,1.108 //
piśācatve 'pi tau hantuṃ harantau brāhmaṇasya gām /
tanmantrabhagnau tacchāpaccaṇḍālatvamavāpatuḥ // SoKss_17,1.109 //
caṇḍālatve dhanuṣpāṇī bhramantau kṣunnipīḍitau /
kadāciccaurapallīṃ tāṃ prāpaturbhojanārthinau // SoKss_17,1.110 //
tatra dṛṣṭvaiva taddvārarakṣakāścauraśaṅkayā /
caurāvaṣṭabhya tau cakruśchinnaśravaṇanāsikau // SoKss_17,1.111 //
tathāvidhau ca tau baddhau ninyuste taskarās tataḥ /
pārśvaṃ pradhānacaurāṇāṃ laguḍāhatitāḍitau // SoKss_17,1.112 //
tatra pṛṣṭau pradhānaistau cauraistair bhayaviklavau /
kṣudduḥkhāvaptasaṃkleśaṃ svavṛttāsntamaśaṃsatām // SoKss_17,1.113 //
tatas te kṛpayā mukhyacaurā bandhādvimucya tau /
ūcustiṣṭhatamaśnītamiha mā bhūdbhayaṃ ca vām // SoKss_17,1.114 //
aṣṭamyāmadya senānipūjanāvasare yuvām /
asmākamatithī prāptau saṃvibhāgamihārhathaḥ // SoKss_17,1.115 //
ity uktvārcitadevīkāś caurās te svāgrabhojitau /
tatyajur naiva tau daivād utpannaprītayo 'ntikāt // SoKss_17,1.116 //
tataḥ krameṇa kurvāṇau cauryaṃ tair dasyubhiḥ saha /
mahāsenāpatī teṣāṃ saṃvṛttau tau svaśauryataḥ // SoKss_17,1.117 //
ekadā cauracāroktaṃ śaivakṣetraṃ mahatpuram /
senāpatī tau muṣituṃ sasainyau jagmaturniśi // SoKss_17,1.118 //
animitte 'pi dṛṣṭe tāvanivṛttāvavāpya tat /
luṇṭhayāmāsatuḥ kṛtsnaṃ sadevabhuvanaṃ puram // SoKss_17,1.119 //
tatas tadvāsibhir devaḥ kranditaḥ śaraṇārthibhiḥ /
caurāṃstānvikalānandhāṃścakāra kupito haraḥ // SoKss_17,1.120 //
tadakasmādvilokyaiva matvā śārvamanugraham /
paurāḥ saṃbhūya dasyūṃstānnijaghnurlaguḍāśmabhiḥ // SoKss_17,1.121 //
adṛśyamānāś ca gaṇāś caurāñ śvabhreṣv avākṣipan /
kāṃścit kāṃścid amṛdgaṃś ca nihatya bhuvi taskarān // SoKss_17,1.122 //
tau ca senāpatī yāvajjano dṛṣṭvā jighāṃsati /
tāvattau samapadyetāṃ śvānau pucchavinākṛtau // SoKss_17,1.123 //
tathābhūtau ca tau smṛtvā pūrvajātimaśaṅkitam /
nṛtyantau śaṃkarasyāgre tam eva śaraṇaṃ śritau // SoKss_17,1.124 //
taddṛṣṭvā vismitāḥ sarve savipravaṇijo janāḥ /
gatacaurabhayā hṛṣṭā hasantaḥ svagṛhānyayuḥ // SoKss_17,1.125 //
śāntamohau prabuddhau ca śvānau tau śāpaśantaye /
tyaktāhārāvathoddiśya śivaṃ śiśriyatustapaḥ // SoKss_17,1.126 //
prātaḥ kṛtotsavās tatra paurāste pūjiteśvarāḥ /
dhyānasthau dadṛśuḥ śvānau datte 'pyanne parāṅmukhau // SoKss_17,1.127 //
tathaiva dṛśyamānau tair yāvat tau divasān bahūn /
śvānau sthitau gaṇas tāvad evaṃ śaṃbhuṃ vyajijñapan // SoKss_17,1.128 //
deva śaptāvimau devyā piṅgeśvaraguheśvarau /
bahukālaṃ gaṇau kliṣṭau tatkṛpāmetayoḥ kuru // SoKss_17,1.129 //
tac chrutvovāca bhagavānidānīṃ sārameyatām /
parityajya gaṇāvetau vāy asau bhavatāmiti // SoKss_17,1.130 //
tatas tau vāyasībhūtau balyannakṛtapāraṇau /
gaṇau jātismarau suṣṭhu śivaikāgrau babhūvatuḥ // SoKss_17,1.131 //
kālena bhaktituṣṭasya nideśāc chaṃkarasya tau /
bhāsāvabhūtāṃ prathamaṃ tato 'pi ca śikhaṇḍinau // SoKss_17,1.132 //
tato 'pi haṃsatāṃ prāptau tau kālena gaṇeśvarau /
tatrāpi parayā bhaktyā tāvārādhayatāṃ haram // SoKss_17,1.133 //
tīrthasnānair vratair dhyānaiḥ pūjanaistoṣiteśvarau /
hemaratnamayau tau ca saṃjātau jñāninau tathā // SoKss_17,1.134 //
tāvāvāṃ pārvatīśāpaprāptakleśaparamparau /
viddhyetau haṃsatāṃ prāptau piṅgeśvaraguheśvarau // SoKss_17,1.135 //
jayātmajābhilāṣī yo maṇipuṣpeśvaro gaṇaḥ /
devyā śaptaḥ sa jātastvaṃ brahmadatto nṛpo bhuvi // SoKss_17,1.136 //
jayāsutā sā jāteyaṃ bhāryā somaprabhā tava /
dhūrjaṭaḥ sa ca jāto 'yaṃ mantrī te śivabhūtikaḥ // SoKss_17,1.137 //
ata eva ca saṃprāptajñānābhyāmambikākṛtam /
smṛtvā śapāntamāvābhyāṃ dattaṃ te niśi darśanam // SoKss_17,1.138 //
tadupāyakramātsarve militāḥ sma ime 'dhunā /
āvāṃ caiva pradāsyāvo yuṣmabhyaṃ jñānamuttamam // SoKss_17,1.139 //
āyāta tattridaśaśailagataṃ vrajāmaḥ kṣetraṃ yathārthamacalendrasutāpatestat /
siddhīśvaraṃ vidadhire kila yatra devā vidyuddhvajāsuravināśakṛte tapāṃsi // SoKss_17,1.140 //
jaghnuste ca tamasuraṃ samare śarvaprasādalabdhena /
vidyādharendrapatinā muktāphalaketunā sahāyena // SoKss_17,1.141 //
sa ca muktāphalaketuḥ śāpakṛtaṃ martyabhāvamuttīrya /
tadanugrahādavāpatpadmāvatyā samāgamaṃ bhūyaḥ // SoKss_17,1.142 //
tādṛśi tatra kṣetre gatvā natvā haraṃ prayāsyāmaḥ /
svāṃ gatimīdṛgvihito devyasmākaṃ samo hi śāpāntaḥ // SoKss_17,1.143 //
ity ukto divyābhyāṃ haṃsābhyāṃ brahmadattabhūmipatiḥ /
sadyo 'bhūnmuktāphalaketukathāśravaṇakautukākṣiptaḥ // SoKss_17,1.144 //
iti mahākaviśrīsomadevabhaṭṭaviracite kathāsaritsāgare padmāvatīlambake prathamas taraṅgaḥ /
dvitīyas taraṅgaḥ /
tataḥ sa brahmadattastau divyahaṃsau nṛpo 'bravīt /
kathaṃ vidyuddhvajaṃ muktāphalaketurjaghāna tam // SoKss_17,2.1 //
śāpamartyatvamuttīrya prāpa padmāvatīṃ katham /
etat kathayatāṃ tāvat kartāsmi prakṛtaṃ tataḥ // SoKss_17,2.2 //
tac chrutvā tatkathāmevaṃ tāvavarṇayatāṃ khagau /
āsīdvidyutprabho nāma daityendro devadurjayaḥ // SoKss_17,2.3 //
sa gatvā jāhnavītīre sabhāryaḥ putrakāmyayā /
brahmāṇam ārādhayituṃ cakre varṣaśataṃ tapaḥ // SoKss_17,2.4 //
tapastuṣṭasya sa tataḥ surārirbrahmaṇo varāt /
prāpa vidyuddhvajaṃ nāma tridaśāvadhyamātmajam // SoKss_17,2.5 //
sa bālo 'pi mahāvīryo daityarājasuto balaiḥ /
rakṣyamāṇaṃ caturdikkaṃ dṛṣṭvā svapuramekadā // SoKss_17,2.6 //
vayasyamekamaprākṣīdbhayamatra kutaḥ sakhe /
yenedaṃ rakṣyate nityaṃ nagaraṃ sainikair iti // SoKss_17,2.7 //
tato vayasyaḥ so 'vādīdasti nastridaśeśvaraḥ /
pratipakṣastadartho 'yaṃ purarakṣaṇasaṃvidhiḥ // SoKss_17,2.8 //
dantināṃ daśalakṣāṇi rathānāṃ ca caturdaśa /
triṃśallakṣāṇi cāśvānāṃ pattīnāṃ daśakoṭayaḥ // SoKss_17,2.9 //
yāme yāme 'bhir akṣanti puraṃ vārakramādidam /
sa ca praharavāro 'bdaisteṣāmāyāti saptabhiḥ // SoKss_17,2.10 //
tac chrutvā so 'bravīdvidyuddhvajo dhigrājyamīdṛśam /
rakṣyate yatkilānyeṣāṃ bāhubhir na svabāhunā // SoKss_17,2.11 //
tatkṛtvāhaṃ tapastīvraṃ kariṣyāmi tathā yathā /
bhujanirjitaśatrorme na syādeṣā viḍambanā // SoKss_17,2.12 //
ity uktvaiva vayasyaṃ taṃ vārayantaṃ niṣidhya saḥ /
vidyuddhvajo yayau pitroranuktvā tapase vanam // SoKss_17,2.13 //
buddhvātha pitarau snehādanvāgatya tamūcatuḥ /
kva bālastvaṃ kva ca tapaḥ kaṣṭaṃ mā putra sāhasam // SoKss_17,2.14 //
jitaśatruṃ ca rājyaṃ nas trailokye nu tato 'dhikam /
kiṃ vāñchasi vṛthātmānaṃ śoṣayan kiṃ dunoṣi nau // SoKss_17,2.15 //
evaṃ vadantau pitarau vidyuddhvaja uvāca saḥ /
bālya evārjayiṣyāmi divyāstrāṇi tapobalāt // SoKss_17,2.16 //
niḥśatru ca jagadrājyametenaiva na vedmi kim /
rakṣyate nityasaṃnaddhaiḥ sainyaiḥ svapuram eva yat // SoKss_17,2.17 //
ityādi niścayenoktvā pitarau ca visṛjya saḥ /
vidyuddhvajo 'suraś cakre viriñcārādhanaṃ tapaḥ // SoKss_17,2.18 //
phalāhāro 'mbubhakṣaś ca vāyubhugvarjitāśanaḥ /
trīṇi trīṇi kramāttasthau daityo varṣaśatāni saḥ // SoKss_17,2.19 //
tato brahmā jagatkṣobhakṣamam ālokya tattapaḥ /
etyāstrāṇi dadau tasmai brahmādīni tadarthine // SoKss_17,2.20 //
brahmāstrametadanyena nāstreṇa pratihanyate /
vinā pāśupataṃ raudramastramasmadagocaram // SoKss_17,2.21 //
tadakāle tvayā naitatprayoktavyaṃ jayaiṣiṇā /
ity uktvā prayayau brahmā sa daityaścāgamadgṛham // SoKss_17,2.22 //
tatas tadutsavāyātaiḥ sarvaiḥ sa svabalaiḥ saha /
vidyuddhvajaḥ samaṃ pitrā prāyācchakrajigīṣayā // SoKss_17,2.23 //
śakrastadāgamaṃ budhvā kṛtarakṣastriviṣṭape /
sakhyā vidyādharendreṇa sahitaścandraketunā // SoKss_17,2.24 //
padmaśekharasaṃjñena gandharvādhīśvareṇa ca /
sadevalokapālo 'gre yuyutsus tasya niryayau // SoKss_17,2.25 //
prāpa vidyuddhvajaścātra balair ācchāditāmbaraḥ /
brahmarudrādayaścaitamāhavaṃ draṣṭum āyayuḥ // SoKss_17,2.26 //
tataḥ pravavṛte yuddhaṃ tayor ubhayasainyayoḥ /
parasparāstrasaṃpātaniruddhārkāndhakāritam // SoKss_17,2.27 //
amarṣavātakṣubhito vāhinīśatanirbharaḥ /
luṭhadvājigajagrāho vavṛdhe samarārṇavaḥ // SoKss_17,2.28 //
dvandvayuddheṣu devānāṃ saṃpravṛtteṣv athāsuraiḥ /
śakraṃ vidyutprabho 'py āgād vidyuddhvajapitā krudhā // SoKss_17,2.29 //
astrapratyastrayuddhena śanaistenāmaradviṣā /
śakro 'bhibhūyamāno 'tha tasmai vajramavākṣipat // SoKss_17,2.30 //
vajrāhataḥ sa daityo 'tra papāta gatajīvitaḥ /
vidyuddhvajo 'tha tatkrodhād abhyadhāvac chatakratum // SoKss_17,2.31 //
aprāṇasaṃśaye cādau tasmai brahmāstramakṣipat /
anye ca prāharannanyaistasminnastrair mahāsurāḥ // SoKss_17,2.32 //
so 'tha dhyātveśvarādiṣṭamastraṃ pāśupataṃ kṣaṇāt /
agropasthitamabhyarcya śakraścikṣepa śatruṣu // SoKss_17,2.33 //
tena kālāgnināstreṇa dagdhaṃ tatsainyamāsuram /
vidyuddhvajastu bālatvādahato mūrcchito 'patat // SoKss_17,2.34 //
na hinasti tadastraṃ hi bālaṃ vṛddhaṃ parāṅmukham /
tato labdhajayā devāḥ svasthānānyakhilā yayuḥ // SoKss_17,2.35 //
so 'pi vidyuddhvajo dhvastaḥ sucirāl labdhacetanaḥ /
śocan palāyya militān avocac cheṣasainikān // SoKss_17,2.36 //
jayino 'pi jitāḥ smo 'dya brahmāstre pratyutārjite /
tattyakṣyāmyāhave gatvā śakramāsādya jīvitam // SoKss_17,2.37 //
hate pitari śakṣyāmi na gantuṃ svapuraṃ punaḥ /
ity uktavantaṃ taṃ mantrī vṛddho vakti sma paitṛkaḥ // SoKss_17,2.38 //
akālamuktaṃ brahmāstramanyamuktāstramantharam /
anyāstrāsahanaiśānamahāstravyāhataṃ hi tat // SoKss_17,2.39 //
tallabdhajayamākṣeptuṃ nākāle śatrumarhasi /
evaṃ hi tasyopacayaḥ svanāśaś ca kṛto bhavet // SoKss_17,2.40 //
dhīro hi rakṣann ātmānaṃ kāle prāpya balaṃ ripoḥ /
manyupratikriyāṃ kṛtvā viśvaślāghyaṃ yaśo 'śnute // SoKss_17,2.41 //
iti vṛddhena tenokto vidyuddhvaja uvāca saḥ /
tarhyasmadrājyarakṣārthaṃ yāta yūyamahaṃ punaḥ // SoKss_17,2.42 //
tam evārādhayiṣyāmi gatvā sarveśvaraṃ śivam /
ity uktvānicchato 'pyetanvisasarjaiva so 'nugān // SoKss_17,2.43 //
gatvā ca pañcabhiḥ sārdhaṃ vayasyair daityaputrakaiḥ /
kailāsamūle gaṅgāyāstīre so 'śiśriyattapaḥ // SoKss_17,2.44 //
dharme pañcāgnimadhye ca śīte tasthau sa vāriṇi /
ekaṃ sahasraṃ varṣāṇāṃ śivadhyāyī phalāśanaḥ // SoKss_17,2.45 //
mūlāśano dvitīyaṃ ca tṛtīyaṃ vāribhojanaḥ /
vāyubhakṣaś caturthaṃ ca nirāhāraś ca pañcamam // SoKss_17,2.46 //
varadānāgataṃ bhūyo bahu mene na padmajam /
dṛṣṭo varaprabhāvas te gamyatāmity uvāca ca // SoKss_17,2.47 //
kālaṃ tāvantam evānyannirāhārasthitaṃ ca tam /
mūrdhodgatamahādhūmaṃ sākṣācchaṃbhurupāyayau // SoKss_17,2.48 //
vṛṇīṣva varamity uktastena daityo jagāda saḥ /
vadhyāmahaṃ raṇe śakraṃ tvatprasādādvibho iti // SoKss_17,2.49 //
uttiṣṭha na viśeṣo 'sti jitasya nihatasya vā /
tadindraṃ jeṣyasi raṇe tatpade ca nivatsyasi // SoKss_17,2.50 //
ity uktvāntardadhe devaḥ so 'pi siddhaṃ manoratham /
matvā vidyuddhvajaḥ kṛtvā pāraṇaṃ svapuraṃ yayau // SoKss_17,2.51 //
tatrābhinanditaḥ pauraistena pitryeṇa mantriṇā /
militvā tatkṛte taptatapasā vyadhitotsavam // SoKss_17,2.52 //
āhūyāsurasainyāni vihitāhavasaṃvidhiḥ /
indrāya prāhiṇoddūtaṃ yudhi sajjjo bhaveti saḥ // SoKss_17,2.53 //
cacāla ca nabhaḥ senānādanirghātadāritam /
ketubhiś chādayaṃs tanvan riṣṭaṃ svarvāsinām iva // SoKss_17,2.54 //
indro 'pi taṃ labdhavaraṃ vijñāyāgatamākulaḥ /
saṃmantrya devaguruṇā surasainyānyupāhvayat // SoKss_17,2.55 //
tato vidyuddhvaje prāpte tayor ubhayasainyayoḥ /
sveṣāṃ pareṣāṃ cājñātavibhāgo 'bhūnmahāhavaḥ // SoKss_17,2.56 //
subāhupramukhā daityāḥ sahāyudhyanta vāyubhiḥ /
piṅgākṣādyāḥ kuberaiś ca mahāmāyādayo 'gnibhiḥ // SoKss_17,2.57 //
ayaḥkāyādayaḥ sūryaiḥ siddhair ākampanādayaḥ /
anye vidyādharair daityā gandharvādyaistato 'pare // SoKss_17,2.58 //
evamāsīnmahāyuddhaṃ teṣāṃ vāsaraviṃśatim /
ekaviṃśe dine daityair abhajyanta raṇe suraḥ // SoKss_17,2.59 //
te ca bhagnāḥ praviviśuḥ palāyyāntastriviṣṭapam /
tataścair āvaṇārūḍho niragādvāsavaḥ svayam // SoKss_17,2.60 //
parivārya ca taṃ devasainyāni niraguḥ punaḥ /
candraketuprabhṛtibhiḥ sahaiva dyucareśvaraiḥ // SoKss_17,2.61 //
tataḥ pravṛtte saṅgrāme hanyamānāsurāmare /
indramabhyadravadvidyuddhvajaḥ pitṛvadhakrudhā // SoKss_17,2.62 //
so 'strāṇi tasya pratyastrair daityendrasya pratighnataḥ /
ciccheda bāṇaiḥ kodaṇḍaṃ devarājo muhur muhuḥ // SoKss_17,2.63 //
tato mudgaramādāya maheśvaravaroddhuraḥ /
vidyuddhvajastaṃ sa javādadhāvadvāsavaṃ prati // SoKss_17,2.64 //
utplutya dantayor dattvā pādamair āvaṇasya ca /
ārurohāsya kumbhāgraṃ yantāraṃ vimamātha ca // SoKss_17,2.65 //
dadau ca devarājāya prahāraṃ mudgareṇa saḥ /
devarājaś ca muśalenāśu pratijaghāna tam // SoKss_17,2.66 //
vidyuddhvajo 'pi bhūyastaṃ mudgareṇa jaghāna yat /
tadindraḥ so 'patadvāyurathasyopari mūrcchitaḥ // SoKss_17,2.67 //
vāyur manojavenendraṃ taṃ rathenānyato 'harat /
vidyuddhvajo 'sya paścāc ca dattajhampo 'patad bhuvi // SoKss_17,2.68 //
akālo 'yaṃ raṇādindramapasārayata drutam /
iti tatkṣaṇamākāśāduccacāra sarasvatī // SoKss_17,2.69 //
tato 'pasārite śakre vāyunā rathavegataḥ /
vidyuddhvajo rathārūḍho yāvattamanudhāvati // SoKss_17,2.70 //
tāvad airāvaṇaḥ kruddho dhāvitvaiva niraṅkuśaḥ /
mathnan vidrāvya sainyāni yataḥ śakras tato yayau // SoKss_17,2.71 //
tato muktvā raṇaṃ devasainye 'pīndramanudrute /
nināya brahmabhavanaṃ bhītāṃ suraguruḥ śacīm // SoKss_17,2.72 //
atha vidyuddhvajaḥ prāpya jayaṃ śūnyāmavāpya ca /
nadadbhiḥ sahitaḥ sainyaiḥ praviveśāmarāvatīm // SoKss_17,2.73 //
indro 'pi labdhasaṃjñaḥ sannakālaṃ vīkṣya saṃprati /
tad eva brahmabhavanaṃ saha sarvāmarair agāt // SoKss_17,2.74 //
saṃpraty asau haravaraprabhāvo mā śucaṃ kṛthāḥ /
prāptāsi svapadaṃ bhūya ityāśvāsya pitāmahaḥ // SoKss_17,2.75 //
svaṃ samādhisthalaṃ nāma tasya sarvasukhāvaham /
brahmalokaikadeśasthaṃ sthānaṃ vasataye dadau // SoKss_17,2.76 //
tatrovāsa sa devendraḥ śacyair āvaṇasaṃgataḥ /
tadvākyādvāyulokaṃ ca jagmurvidyādhareśvarāḥ // SoKss_17,2.77 //
adhṛṣyaṃ somalokaṃ ca gandharvapatayo yayuḥ /
anyalokānyayuścānye tyaktasvasvaniketanāḥ // SoKss_17,2.78 //
vidyuddhvajaś ca devānāṃ bhūmiṃ bhramitaḍiṇḍimaḥ /
ākramya bubhuje rājyaṃ nirmaryādastriviṣṭape // SoKss_17,2.79 //
atrāntare kathāsaṃdhau vāyuloke cirasthitaḥ /
vidyādhareśvaraścandraketurevaṃ vyacintayat // SoKss_17,2.80 //
svapadapracyuteneha mayā stheyaṃ kiyacciram /
nāsti vidyuddhvajasyādyāpyasmacchatrostapaḥ kṣayaḥ // SoKss_17,2.81 //
śrutaṃ mayā yastsa gataḥ suhṛnme padmaśekharaḥ /
gandharvendraḥ śivapuraṃ tapase somalokataḥ // SoKss_17,2.82 //
tasya prasādo devena kṛtaḥ kimu na vety aham /
nādyāpi jāne tadbuddhvā jñāsye kartavyamātmanaḥ // SoKss_17,2.83 //
iti dhyāyati yāvac ca tāvadabhyāyayau sa tam /
vidyādharendraṃ gandharvarājaḥ prāptavaraḥ sakhā // SoKss_17,2.84 //
sa tenāśliṣya vihitasvāgataścandraketunā /
pṛṣṭaś ca nijavṛttāntaṃ gandharvapatirabhyadhāt // SoKss_17,2.85 //
gatvā śivapure śaṃbhuṃ tapasāhamatoṣayam /
sa ca mām ādiśad gaccha putras te bhavitottamaḥ // SoKss_17,2.86 //
punaḥ prāpsyasi rājyaṃ ca kanyāṃ sarvottamāmapi /
vidyuddhvajāntako yasyā vīro bhartā bhaviṣyati // SoKss_17,2.87 //
ityādiṣṭo hareṇāhaṃ tavaitadvaktumāgataḥ /
gandharvendrāditi śrutvā candraketur uvāca saḥ // SoKss_17,2.88 //
mamāpyetasya duḥkhasya śāntyai gatvā maheśvaraḥ /
ārādhyastamanārādhya na santīpsitasiddhayaḥ // SoKss_17,2.89 //
iti niścitya tapase divyaṃ kṣetraṃ triśūlinaḥ /
muktāvalyā samaṃ patnyā candraketurjagāma saḥ // SoKss_17,2.90 //
so 'pi svavaravṛttāntamindrāyoktvā ripukṣaye /
utpannāstho yayau somabhuvanaṃ padmaśekharaḥ // SoKss_17,2.91 //
tataḥ surapatis tatra sa samādhisthale sthitaḥ /
jātāsthaḥ saṃkṣaye śatror amartyagurum asmarat // SoKss_17,2.92 //
saṃsmṛtopasthitaṃ tatra prahvaḥ satkṛtya so 'bravīt /
tapastuṣṭaḥ śivaḥ padmaśekharasya samādiśat // SoKss_17,2.93 //
vidyuddhvajasya hantāraṃ bhāvijāmātaraṃ kila /
tadasya duṣkṛtasyāntastāvannaḥ kiṃ tvahaṃ ciram // SoKss_17,2.94 //
nivasanniha nirviṇṇaḥ svapadabhraṃśaduḥsthitaḥ /
taccintayātra bhagavannapāyaṃ śīghrakāriṇam // SoKss_17,2.95 //
iti devaguruḥ śakrādvacaḥ śrutvā jagāda tam /
kāmaṃ tasya ripoḥ prāpto duṣkṛtaistapasaḥ kṣayaḥ // SoKss_17,2.96 //
tasmād avasaro 'smākaṃ svaprayatnavidherayam /
tadehi brahmaṇe brūmaḥ sa upāyaṃ vadiṣyati // SoKss_17,2.97 //
ity ukto guruṇā śakrastadyukto brahmaṇo 'ntikam /
yayau praṇamya tasmai ca śaśaṃsa svamanogatam // SoKss_17,2.98 //
tataḥ svayaṃbhūr avadac cintaiṣā na mamāpi kim /
kiṃ tu śarvakṛtaṃ śarveṇaiva śakyaṃ vyapohitum // SoKss_17,2.99 //
sa ca devaściraṃ prāpyastadeva nikaṭaṃ hareḥ /
tadabhinnātmano yāmaḥ so 'bhyupāyaṃ vadiṣyati // SoKss_17,2.100 //
iti saṃmantrya sa brahmā śakraḥ suraguruś ca saḥ /
haṃsayānam upāruhya śvetadvīpam upāgaman // SoKss_17,2.101 //
yatra sarvo janaḥ śaṅkhacakrapadmagadādharaḥ /
caturbhujaś ca mūrtau ca citte ca bhagavanmayaḥ // SoKss_17,2.102 //
tatra te dadṛśurdevaṃ mahāratnagṛhāntare /
sevitāṅghriṃ kamalayā śeṣaśayyāgataṃ harim // SoKss_17,2.103 //
kṛtapraṇāmās tasmai te yathārhaṃ tena satkṛtāḥ /
devarṣivanditāścātra yathocitam upāviśan // SoKss_17,2.104 //
bhagavatpṛṣṭakuśalā devāste taṃ vyajijñapan /
kuśalaṃ kimivāsmākaṃ deva vidyuddhvaje sati // SoKss_17,2.105 //
jānāty eva hi tatsarvaṃ devo yat tena naḥ kṛtam /
tadarthaścāgamo 'yaṃ nastaddevo vettyataḥ param // SoKss_17,2.106 //
evam uktavato devāṃstānuvāca janārdanaḥ /
kiṃ na jānāmi yadbhagnā sthitistenāsureṇa me // SoKss_17,2.107 //
kiṃ tu svayaṃ yadīśena kṛtaṃ tripuraghātinā /
tattenaivānyathā kartuṃ śakyate na punarmayā // SoKss_17,2.108 //
tata eva ca tasya syātkṣayo daityasya pāpmanaḥ /
tvaradhvaṃ yadi tāvadvo vacmyupāyaṃ niśamyatām // SoKss_17,2.109 //
asti māheśvaraṃ kṣetra divyaṃ siddhīśvarābhidham /
tatra saṃprāpyate devo nityasaṃnihito haraḥ // SoKss_17,2.110 //
etac ca darśitajvālāliṅgarūpaḥ sa eva me /
pūrvaṃ prajāpateś ca prāgrahasyamavadadvibhuḥ // SoKss_17,2.111 //
tadeta tatra gatvā taṃ tapasa prārthayāmahe /
sa evopadravamimaṃ jagatāṃ śamayiṣyati // SoKss_17,2.112 //
ityādiṣṭavatā tena devena saha viṣṇunā /
te tārkṣyahaṃsayānābhyāṃ sarve siddhiśvaraṃ yayuḥ // SoKss_17,2.113 //
asaṃspṛṣṭe jarāmṛtyurogaiḥ saukhyaikadhāmani /
hemaratnamayā yatra mṛgapakṣidrumā api // SoKss_17,2.114 //
tatrāntardarśitānyonyamūrtibhedaṃ kṣaṇe kṣaṇe /
anyānyaratnarūpaṃ ca liṅgamabhyarcya śūlinaḥ // SoKss_17,2.115 //
tatparāste harirbrahmā devendro diviṣadguruḥ /
tepire haramuddiśya catvāro duścaraṃ tapaḥ // SoKss_17,2.116 //
atrāntare ca tīvreṇa tapasā toṣitaḥ śivaḥ /
candraketorvaraṃ tasya vidyādharapateradāt // SoKss_17,2.117 //
uttiṣṭhotpatsyate rājanmahāvīraḥ sa te sutaḥ /
vidyuddhvajaṃ yaḥ samare yuṣmacchatruṃ haniṣyati // SoKss_17,2.118 //
śāpāvatīrṇo mānuṣye kṛtāmarahitaś ca yaḥ /
gandharvarājaduhituḥ padmāvatyāstapobalāt // SoKss_17,2.119 //
punaḥ svapadam āsādya tayaiva saha bhāryayā /
sarvaṃ vidyādharaiśvaryaṃ daśa kalpān kariṣyati // SoKss_17,2.120 //
iti dattavare deve tirobhūte sabhāryakaḥ /
candraketustadaivāgātsa vāyubhuvanaṃ punaḥ // SoKss_17,2.121 //
tāvattīvratapastuṣṭas tatra siddhīśvare 'pi tān /
nārāyaṇādīṃl liṅgāntar dṛṣṭo hṛṣṭān haro 'bravīt // SoKss_17,2.122 //
uttiṣṭhatālaṃ kleśena yuṣmatpakṣyeṇa toṣitaḥ /
vidyādhareśvareṇāhaṃ tapasā candraketunā // SoKss_17,2.123 //
madaṃśaśaṃbhavas tasya vīraḥ putro janiṣyate /
yastaṃ vidyuddhvajaṃ daityaṃ haniṣyatyacirādraṇe // SoKss_17,2.124 //
tato 'nyadevakāryārthaṃ mānuṣye śāpataścyutam /
padmaśekharagandharvasutā taṃ proddhariṣyati // SoKss_17,2.125 //
padmāvatyākhyayā sārdhaṃ tayā gauryaṃśajātayā /
patnyā dyucarasāmrājyaṃ kṛtvā mām eva caiṣyati // SoKss_17,2.126 //
tatsahadhvaṃ manāgeṣaḥ kāmaḥ saṃpanna eva vaḥ /
ity acyutādīn uktvā tāñ jagāmādarśanaṃ śivaḥ // SoKss_17,2.127 //
tato hṛṣṭo haribrahmā śakrāmaragurū ca tau /
jagmuḥ sthānāni tānyeva te bhūyo yebhya āgatāḥ // SoKss_17,2.128 //
atha vidyādharendrasya tasya muktāvalī priyā /
candraketoḥ sagarbhābhūtkāle ca suṣuve sutam // SoKss_17,2.129 //
prakāśayantaṃ kakubho durādharṣeṇa tejasā /
tāmasopadravaṃ hartuṃ vālamarkamivoditam // SoKss_17,2.130 //
jāte ca tasminn ity atra bhāratī śuśruve divaḥ /
candraketo suto 'yaṃ te hantā vidyuddhvajāsuram // SoKss_17,2.131 //
nāmnā ca viddhyamuṃ muktaphalaketuṃ dviṣantapam /
ity uktvā candraketuṃ sā sotsavaṃ virarāma vāk // SoKss_17,2.132 //
papāta puṣpavṛṣṭiś ca jñātārthaḥ padmaśekharaḥ /
śakraścayayatus tatra ye ca cchannāḥ sthitāḥ surāḥ // SoKss_17,2.133 //
haraprasādavṛttāntamācakṣāṇāḥ parasparam /
anubhūya pramodaṃ te svasthānānyeva śiśriyuḥ // SoKss_17,2.134 //
sa muktāphalaketuś ca sarvasaṃskārasaṃskṛtaḥ /
sahānandena devānāṃ kramādvṛddhim upāgamat // SoKss_17,2.135 //
atha tasya dinaiḥ kanyā putrotpatteranantaram /
gandharvādhipateḥ padmaśekharasyāpyajāyata // SoKss_17,2.136 //
gandharvendra suteyaṃ te bhāryā vidyuddhvajadviṣaḥ /
vidyādharapateḥ padmāvatī nāma bhaviṣyati // SoKss_17,2.137 //
iti tasyāṃ ca jātāyāṃ gaganādudagādvacaḥ /
tataḥ padmāvatī sātra kramātkanyā vyavardhata // SoKss_17,2.138 //
sudhāṃśulokasaṃbhūtisaṃkrāntena taraṅgiṇā /
amṛteneva lāvaṇyavisareṇa virājitā // SoKss_17,2.139 //
so 'pi bālo 'bhavanmuktāphalaketurmahāmatiḥ /
vratopavāsādi tapaścakre śivamayaḥ sadā // SoKss_17,2.140 //
ekadā dhyānaniṣṭhaṃ taṃ dvādaśāham upoṣitam /
pratyakṣībhūya bhagavāñjagāda girijāpatiḥ // SoKss_17,2.141 //
tuṣṭo 'smi te 'nayā bhaktyā matprasādena tattava /
āvirbhaviṣyanty astrāṇi vidyāḥ sarvakalās tathā // SoKss_17,2.142 //
aparājitasaṃjñaṃ ca khaḍgametaṃ gṛhāṇa me /
kartāsi yena sāmrājyaṃ vipakṣair aparājitaḥ // SoKss_17,2.143 //
ity uktvā sa vibhustasmai khaḍgaṃ dattvā tirodadhe /
sa cāśu rājaputro 'bhūnmahāstrabalavikramaḥ // SoKss_17,2.144 //
atrāntare kadācitsa vidyuddhvajamahāsuraḥ /
tridivastho jalakrīḍāṃ cakre dyusaridambhasi // SoKss_17,2.145 //
dadarśa sa jalaṃ tasyāḥ kapiśaṃ puṣpareṇubhiḥ /
madagandhānuviddhaṃ ca vīcivikṣobhitaṃ mahat // SoKss_17,2.146 //
tato bhujamadādhmātaḥ sa jagāda nijānugān /
mamāpy upari kaḥ krīḍatyambhobhir yāta paśyata // SoKss_17,2.147 //
tac chrutvopari yātāste paśyanti smāsurā jale /
krīḍantaṃ vṛṣabhaṃ śārvaṃ saha śākreṇa dantinā // SoKss_17,2.148 //
āgatya ca tamūcuste daityendraṃ deva śāṃbhavaḥ /
uparyetya vṛṣaḥ krīḍatyair āvaṇayuto 'mbhasi // SoKss_17,2.149 //
tanmālyairāvaṇamadavyāmiśritam idaṃ payaḥ /
śrutvetyagaṇayañ śarvaṃ madāc cukrodha so 'suraḥ // SoKss_17,2.150 //
svaduṣkṛtaparīpākamūḍho bhṛtyānuvāca ca /
yātānayata tau baddhvā vṛṣabhair āvaṇāviti // SoKss_17,2.151 //
tato gatvā jighṛkṣanti yāvattau te kilāsurāḥ /
tāvattāñjaghnatuḥ kruddhau tau pradhāvya vṛṣadvipau // SoKss_17,2.152 //
hataśeṣāś ca jagadurgatvā vidyuddhvajāya tat /
sa kruddhaḥ prāhiṇottau pratyāsuraṃ sumahadbalam // SoKss_17,2.153 //
mathitvā tac ca tatsainyaṃ pāpapākāgatakṣayam /
vṛṣo harāntikaṃ prāyādindramair āvaṇo 'bhyagāt // SoKss_17,2.154 //
indro 'tha tasya ditijasya viceṣṭitaṃ tad airāvaṇānucararakṣigaṇān niśamya /
saṃprāptanāśasamayaṃ tamamanyatāriṃ gaurīpater bhagavato 'pi kṛtāvamānam // SoKss_17,2.155 //
āvedya tatkamalajāya tataḥ sametya vidyādharādisahitaḥ saha devasainyaiḥ /
hantuṃ ripuṃ tamadhirūḍhasurebhamukhyaḥ śakraḥ śacīracitamāṅgalikaḥ pratasthe // SoKss_17,2.156 //
iti mahākaviśrīsomadevabhaṭṭaviracite kathāsaritsāgare padmāvatīlambake dvitīyas taraṅgaḥ /
tṛtīyas taraṅgaḥ /
tatastriviṣṭapaṃ prāpya sa śakraḥ paryaveṣṭayat /
harānugrahasotsāhair labdhakālabalair balaiḥ // SoKss_17,3.1 //
taddṛṣṭvā niryayau vidyuddhvajaḥ saṃnaddhasainikaḥ /
prāvartantānimittāni tasya nirgacchatastadā // SoKss_17,3.2 //
dhvajeṣu vidyutaḥ petur bhremur gṛdhrās tathopari /
abhajyanta mahācchattrāṇyaśivaṃ cāruvañ śivāḥ // SoKss_17,3.3 //
tānyariṣṭānyagaṇayanniragādeva so 'suraḥ /
devāsurāṇaṃ ca tataḥ prāvartata mahāhavaḥ // SoKss_17,3.4 //
sa muktāphalaketuḥ kiṃ nādyāpyetīti vajriṇā /
pṛṣṭo 'tha candraketustaṃ khecarendro vyajijñapat // SoKss_17,3.5 //
vismṛtya tvarayā tasya noktamāgacchatā mayā /
sa tu buddhvā dhruvaṃ paścādāgacchatyeva satvaram // SoKss_17,3.6 //
etac chrutvā sa devendraścaturaṃ vāyusārathim /
śrīmuktāphalaketuṃ tamānetuṃ prāhiṇodratham // SoKss_17,3.7 //
pitā ca tatsamaṃ tasya candraketuḥ sasainikam /
āhvānāya pratīhāraṃ visasarja rathānugam // SoKss_17,3.8 //
sa muktāphalaketuś ca buddhvā daityāhave gatam /
pitaraṃ sānugo gantuṃ tatraivābhyudyato 'bhavat // SoKss_17,3.9 //
tato jayagajārūḍhojananīkṛtamaṅgalaḥ /
vāyulokād udacalat sa bibhratkhaḍgam aiśvaram // SoKss_17,3.10 //
prasthitasyāpatattasya puṣpavṛṣṭirnabhastalāt /
devāś ca dundubhīñjaghnurvāyavaś ca vavuḥ śivāḥ // SoKss_17,3.11 //
militvā parivavruś ca te taṃ devagaṇās tataḥ /
āsan palāyya pracchannā ye vidyuddhvajabhītitaḥ // SoKss_17,3.12 //
tena sainyena mahatā saha gacchandadarśa saḥ /
mārge meghavanaṃ nāma pārvatyāyatanaṃ mahat // SoKss_17,3.13 //
tadanullaṅghayan bhaktyā gajād atrāvatīrya saḥ /
āhṛtya divyapuṣpāṇi devīṃ prāvartatārcitum // SoKss_17,3.14 //
atrāntare ca gandharvapateḥ sa prāptayauvanā /
padmāvatī sutā padmaśekharasya sakhīvṛtā // SoKss_17,3.15 //
bhartuḥ saṅgrāmayātasya śreyorthaṃ tapasi sthitām /
mātaraṃ svāmanujñāpya vimānenendulokataḥ // SoKss_17,3.16 //
śivārthinī pituḥ saṃkhye varasyābhīpsitasya ca /
tadeva tapase divyaṃ gauryāyatanamāyayau // SoKss_17,3.17 //
varo nādyāpi te kaścinniścito yo yudhi sthitaḥ /
pituḥ śreyonimittaṃ ca mātā te saṃśritā tapaḥ // SoKss_17,3.18 //
tvaṃ tu kanyā tapaḥ kasya kṛte sakhi cikīrṣasi /
ity uktā pathi sakhyā sā padmāvatyabravīdidam // SoKss_17,3.19 //
pitaiva sakhi kanyānāṃ daivataṃ sarvasiddhikṛt /
varo 'py ananyasāmanyaguṇo niścita eva me // SoKss_17,3.20 //
vidyuddhvajaṃ nihantuṃ yo jāto vidyādharendrataḥ /
sa muktāphalaketurme vyādiṣṭaḥ śaṃbhunā patiḥ // SoKss_17,3.21 //
etan mayāmbāpṛṣṭasya tātasyaiva mukhāc chrutam /
sa ca yāsyati yāto vā saṅgrāme me varo dhruvam // SoKss_17,3.22 //
ato bhagavatīṃ gaurīṃ tapasāradhayāmy aham /
vijayākāṅkṣiṇī tasya patyus tātasya cobhayoḥ // SoKss_17,3.23 //
evaṃ vadantīṃ tāṃ rājaputrīmāha sma sā sakhī /
bhāvinyarthe 'pi tarhyeṣa vyavasāyastavocitaḥ // SoKss_17,3.24 //
tatte 'bhilaṣitaṃ sidhyatviti sakhyā tayoditā /
sā gauryāyatanābhyarṇaṃ bhavyaṃ prāpa mahatsaraḥ // SoKss_17,3.25 //
utphullaiḥ svarṇakamalaiḥ praticchannaṃ prabhāsvaraiḥ /
tanmukhāmbhoruhotsarpatkāntivicchuritair iva // SoKss_17,3.26 //
tatrāvatīrya kamalānyambikābhyarcanāya sā /
uccitya gandahrvasutā snānaṃ yāvadvidhitsati // SoKss_17,3.27 //
tāvaddevāsuraraṇaṃ rakṣaḥsvāmiṣagardhiṣu /
abhidhāvatsu tena dve rākṣasyāvāgate pathā // SoKss_17,3.28 //
daṃṣṭrāghoramukhodvāntajvālāpiṅgordhvamūrdhaje /
dhūmaśyāmamahākāye lambodarapayodhare // SoKss_17,3.29 //
tābhyāṃ dṛṣṭvaiva gandharvarājaputrī nipatya sā /
naktaṃcarībhyāṃ jagṛhe ninye ca gaganonmukham // SoKss_17,3.30 //
tadvimānādhidevaś ca rākṣasyau yāvadeva te /
ruṇaddhi yavadārtaś ca krandatyasyāḥ paricchadaḥ // SoKss_17,3.31 //
tāvaddevīgṛhānmuktāphalaketuḥ kṛtārcanaḥ /
sa nirgataḥ śrutākrandastam evoddeśamāgamat // SoKss_17,3.32 //
sa dṛṣṭvā rākṣasīyugmagṛhītāṃ tāṃ lasaddyutim /
kālameghāvalīmadhyagatāṃ saudāmanīmiva // SoKss_17,3.33 //
padmāvatīṃ pradhāvyaiva mahāvīro vyamocayat /
kṣiptvā vicetane bhūmau rākṣasyau te talāhate // SoKss_17,3.34 //
dadarśa tāṃ ca lāvaṇyarasanirjharavāhinīm /
trivalīlaharīhārimadhyabhāgopaśobhinīm // SoKss_17,3.35 //
svarvadhūsargasaṃprāptakauśalotkarṣaśālinā /
dhātrā samagrasaundaryasārasaṃpāditām iva // SoKss_17,3.36 //
dṛṣṭvā ca tāṃ sa kaṃdarpamohamantharitendriyaḥ /
dhīro 'py atra kṣaṇaṃ tasthau citrastha iva niścalaḥ // SoKss_17,3.37 //
rākṣasīsaṃbhrame śānte samāśvasya kṣaṇādiva /
padmāvaty api taṃ muktāphalaketuṃ dadarśa sā // SoKss_17,3.38 //
jagannetrotsavākāraṃ strījanonmādadāyinam /
ekīkṛtyendukaṃdarpau vidhineva vinirmitam // SoKss_17,3.39 //
tato lajānatamukhī sakhīṃ svair am abhāṣata /
bhadramasyāstu yāmītaḥ parapūruṣapārśvataḥ // SoKss_17,3.40 //
evaṃ vadantyāṃ tasyāṃ ca sā muktāphalaketunā /
bālā kimiyamāheti tenāpṛcchyata tatsakhī // SoKss_17,3.41 //
sāpy uvāca sukanyeyaṃ dattāśīḥ prāṇadasya te /
ehyanyapuruṣopāntādvrajāva iti vakti mām // SoKss_17,3.42 //
tac chrutvā saṃbhramānmuktāphalaketur uvāca tām /
keyaṃ kasya sutā dattā kasmai vā śubhakarmaṇe // SoKss_17,3.43 //
iti pṛṣṭā ca sā tena tadvayasyā tam abravīt /
iyaṃ padmāvatī nāma kanyā subhaga naḥ sakhī // SoKss_17,3.44 //
gandharvādhipateḥ padmaśekharasyātmasaṃbhavā /
ādiṣṭo 'syāḥ patirmuktāphalaketuś ca śaṃbhunā // SoKss_17,3.45 //
putro vidyādharendrasya candraketorjagatpriyaḥ /
sahāyo devarājasya vidyuddhvajavināśakṛt // SoKss_17,3.46 //
ākāṅkṣantī jayaṃ tasya bhartuḥ saṃkhye pitus tathā /
gauryāyatanamadyaitattaporthamiyamāgatā // SoKss_17,3.47 //
śrutvaitadrājaputrīṃ tāṃ candraketusutānugāḥ /
diṣṭyā devi sa evāyaṃ tava bhartetyanandayan // SoKss_17,3.48 //
tato 'nyonyaparijñānaharṣapūrṇe nijātmani /
yuktaṃ tadyanna mātaḥ sma tau kumārīvarāvubhau // SoKss_17,3.49 //
yāvacānyonyasaprematiryagardhāvalokitaiḥ /
tiṣṭhatas tatra tau tāvac chuśruve tūryaniḥsvanaḥ // SoKss_17,3.50 //
tataś ca dadṛśe sainyaṃ vāyuyukto rathas tataḥ /
candraketupratīhāras tathā ca tvaritāgatau // SoKss_17,3.51 //
tau ca vāyupratīhārau vinayojjhitavāhanau /
upagamyaiva taṃ muktāphalaketumavocatām // SoKss_17,3.52 //
tvamāhvayati devendraḥ pitā cāhavabhūmitaḥ /
tadimaṃ rathamāruhya śīghramāgamyatāmiti // SoKss_17,3.53 //
tataḥ padmāvatīpremabaddho 'pi gurukāryataḥ /
sa taṃ tābhyāṃ sahādhyāsta khecarendrasuto ratham // SoKss_17,3.54 //
baddhvā ca śakraprahitaṃ divyaṃ kavacam āśu saḥ /
pratasthe valitagrīvaṃ paśyan padmāvatīṃ muhuḥ // SoKss_17,3.55 //
padmāvatī ca nirvarṇya sā tamādṛṣṭigocaram /
ekapāṇitalāghātahatanaktaṃcarīdvayam // SoKss_17,3.56 //
tam eva cintayantī ca snātvābhyarcyāmbikāharau /
tadāprabhṛti tatraiva tepe tacchreyase tapaḥ // SoKss_17,3.57 //
so 'pi taddarśanaṃ muktāphalaketurvicintayan /
maṅgalyaṃ vijayāśaṃsi prāpa devāsurāvaham // SoKss_17,3.58 //
dṛṣṭvā ca taṃ susaṃnaddhaṃ sasainyaṃ vīramāgatam /
tam eva prati sarve 'pi te 'bhyadhāvanmahāsurāḥ // SoKss_17,3.59 //
teṣāṃ sa śaravarṣeṇa śirobhiḥ śakalīkṛtaiḥ /
śūro raṇotsavārambhe cakre digdevatābalim // SoKss_17,3.60 //
hanyamānaṃ balaṃ tena tanmuktāphalaketunā /
dṛṣṭvā vidyuddhvajaḥ krodhādadhāvattaṃ prati svayam // SoKss_17,3.61 //
sa cāpatanneva śarair daityo yattena tāḍitaḥ /
tattam evābhyadhāvattatsarvataḥ sainyamāsuram // SoKss_17,3.62 //
tad dṛṣṭvā siddhagandharvavidyādharasurānvitaḥ /
abhidudrāva taddaityasainyam sapadi vāsavaḥ // SoKss_17,3.63 //
tataḥ patadiṣuprāsaśakitomarapaṭṭiśam /
udabhūttūmulaṃ yuddhaṃ nihatāsaṃkhyasainikam // SoKss_17,3.64 //
gajāśvakāyamakarā dantimauktikavālukāḥ /
pravīramuṇḍapāṣāṇāḥ prāvahanrudhirāpagāḥ // SoKss_17,3.65 //
śoṇitāsavamattānāṃ bhūtānāmāmiṣārthinām /
so 'bhūdraṇotsavaḥ prītyai kabandhaiḥ saha nṛtyatām // SoKss_17,3.66 //
tasmiñ jayaśrīr daityānāṃ devānāṃ cāhavārṇave /
mahormicapalā prāyāditaḥ kṣaṇam itaḥ kṣanam // SoKss_17,3.67 //
caturviṃśatimevaṃ tu yuddhamāsīddināni tat /
prekṣyamāṇaṃ vimānasthaiḥ śarvaśauripitāmahaiḥ // SoKss_17,3.68 //
pañcaviṃśe dine kṣīṇaprāyayoḥ sainyayor dvayoḥ /
pradhānadvandvayuddheṣu pravṛtteṣv atra saṃgare // SoKss_17,3.69 //
śrīmuktāphalaketoś ca tasya vidyuddhvajasya ca /
dvandvayuddhaṃ pravavṛte rathasthadviradasthayoḥ // SoKss_17,3.70 //
tamostraṃ bhāskarāstreṇa graiṣmāstreṇa ca śaiśiram /
kuliśāstreṇa śailāstraṃ nāgāstraṃ gāruḍena ca // SoKss_17,3.71 //
nivārya tasya yantāraṃ vāraṇaṃ cāsurasya saḥ /
ekaikeneṣuṇā muktāphalaketurapātayat // SoKss_17,3.72 //
ārūḍhasya rathaṃ tasya sārathiṃ turagāṃś ca yat /
so 'vadhīttadasau vidyuddhvajo māyāmaśiśriyast // SoKss_17,3.73 //
adṛśyaḥ sarvasainyena dyāmāruhya vavarṣa saḥ /
śilāścāstrāṇi vividhānyabhitaḥ suravāhinīm // SoKss_17,3.74 //
abhedyaṃ śarajālaṃ ca yanmuktāphalaketunā /
arudhyata sa tadaityo dadāhānalavṛṣṭibhiḥ // SoKss_17,3.75 //
athābhimantrya brahmāstraṃ sānugaṃ tamariṃ prati /
viśvakṣayakṣamaṃ muktāphalaketurmumoca saḥ // SoKss_17,3.76 //
tenāstreṇa sasainyo 'pi nihato gatajīvitaḥ /
nipapāta nabhomadhyādvidyuddhvajamahāsuraḥ // SoKss_17,3.77 //
śeṣāḥ palāyya jagmuś ca vidyuddhvajasutādayaḥ /
vajradaṃṣṭrādisahitā rasātalatalaṃ bhayāt // SoKss_17,3.78 //
devāś ca nādānupadaṃ jagaduḥ sādhu sādhviti /
śrīmuktāphalaketuṃ ca puṣpavarṣair apūjayan // SoKss_17,3.79 //
tataḥ śatrau hate śakraḥ prāptarājyastriviṣṭapam /
prāviśattriṣu lokeṣu babhūva ca mahotsavaḥ // SoKss_17,3.80 //
āgācchacīṃ puraskṛtya svayaṃ cātra prajāpatiḥ /
cūḍāratnottamaṃ muktāphalaketorbabandha ca // SoKss_17,3.81 //
indro 'pi rājaputrasya tasya rājyapradāyinaḥ /
hāraṃ svakaṇṭhataḥ kaṇṭhe nyadhādvijayaśobhinaḥ // SoKss_17,3.82 //
sam upāveśayattaṃ ca nijāsanasamāsane /
ānandapūrṇagīrvāṇavitīrṇavividhāśiṣam // SoKss_17,3.83 //
vidyuddhvajāsurapuraṃ pratīhāraṃ visṛjya ca /
tasmai dāsyannavasare svīcakre svapurādhikam // SoKss_17,3.84 //
tato 'smai rājaputrāya gandharvaḥ padmaśekharaḥ /
ditsuḥ padmāvatīṃ dhātuḥ sākūtaṃ mukhamaikṣata // SoKss_17,3.85 //
sa ca jñātāśayo dhātā gandharvendram uvāca tam /
kāryaśeṣo 'sti kaś cittadviṣahasva manāgiti // SoKss_17,3.86 //
tato hāhāhuhūgītaiḥ svaninādānunāditaiḥ /
rambhādinṛtyais tatrābhud indrasya vijayotsavaḥ // SoKss_17,3.87 //
dṛṣṭotsavapramode ca yāte dhātari vṛtrahā /
saṃmānya lokapālādīnsvaṃ svaṃ sthānaṃ visṛṣṭavān // SoKss_17,3.88 //
visasarja ca gandharvarājaṃ taṃ padmaśekharam /
nijaṃ gandharvanagaraṃ saṃmānya saparicchadam // SoKss_17,3.89 //
śrīmuktāphalaketuṃ ca candraketuṃ ca satkṛtau /
prāhiṇodutsavāya svaṃ vidyādharapuraṃ hariḥ // SoKss_17,3.90 //
sa ca saṃhṛtaviśvakaṇṭakastāṃ bahuvidyādhararājakānuyātaḥ /
janakānugataḥ sa rājadhānīm atha muktāphalaketurājagāma // SoKss_17,3.91 //
vararatnacitā ca sā tadānīṃ dhvajapaṭṭāṃśukamālinī praviṣṭe /
vibabhau nagarī cirāgate 'smin pitṛyukte jayabhāji rājaputre // SoKss_17,3.92 //
sa ca sapadi pitāsya candraketuḥ puri paritoṣitabandhubhṛtyavargaḥ /
jalam iva jalado vasu pravarṣan sutavijayotsavamūrjitaṃ tatāna // SoKss_17,3.93 //
sa ca muktāphalaketurvidyuddhvajadamanakīrtim apilabdhvā /
padmāvatīṃ vinā tāṃ na ratiṃ lebhe nijeṣu bhogeṣu // SoKss_17,3.94 //
saṃyatakākhyena punaḥ śarvādeśādi śaṃsinā sakhyā /
āśvāsyamānacittaḥ kṛcchreṇa sa tānyahānyanayat // SoKss_17,3.95 //
iti mahākaviśrīsomadevabhaṭṭaviracite kathāsaritsāgare padmāvatīlambake tṛtīyas taraṅgaḥ /
caturthas taraṅgaḥ /
atrāntare sa gandharvarājaḥ svanagaraṃ punaḥ /
praviṣṭo vitatasphūrjadutsavaḥ padmaśekharaḥ // SoKss_17,4.1 //
tajjayāśaṃsayā taptatapasaṃ girijāśrame /
buddhvā bhāryāmukhātpadmāvatīmānāyayatsutām // SoKss_17,4.2 //
upāgatāṃ ca tapasā viraheṇa ca tāṃ kṛśām /
tanayāṃ pādapatitāṃ sa jagādāśiṣaṃ dadat // SoKss_17,4.3 //
vatse madarthaṃ vihitastapaḥkleśo mahāṃstvayā /
tadidyādhararājendrasutaṃ vidyuddhvajāntakam // SoKss_17,4.4 //
jagaccharaṇyaṃ jayinaṃ vyādiṣṭaṃ śaṃbhunā svayam /
śrīmuktāphalaketuṃ taṃ śīghraṃ patimavāpnuhi // SoKss_17,4.5 //
iti pitrodite yāvadāste sā vinatānanā /
rājānamāha tanmātā tāvatkuvalayāvalī // SoKss_17,4.6 //
kathaṃ sa tādṛgasurastrilokābhayadāyinā /
tenāryaputra nihato rājaputreṇa saṃyuge // SoKss_17,4.7 //
tac chrutvā varṇayām āsa sa rājā tasya vikramam /
rājaputrasya taṃ tasyai sadevāsurasaṃgaram // SoKss_17,4.8 //
tataḥ padmāvatīsakhyā sā manohārikākhyayā /
tadīyā rākṣasīyugmavadhalīlāpyakathyata // SoKss_17,4.9 //
tatas tasya sutāyāś ca vṛttamanyonyadarśanam /
prītiṃ ca buddhvā tau toṣaṃ rājā rājñī ca jagmatuḥ // SoKss_17,4.10 //
ūcatuś ca nigīrṇaś ca yenāsuracamūcayaḥ /
agastyeneva jaladhī rākṣasyau tasya ke iti // SoKss_17,4.11 //
tayā tatpauruṣotkarṣavarṇanāvātyayā ca saḥ /
padmāvatyāḥ prajajvāla sutarāṃ madanānalaḥ // SoKss_17,4.12 //
tataḥ pitroḥ sakāśātsā nirgatā rājakanyakā /
śuddhāntaratnaprāsādam ārohat sotsukā kṣaṇāt // SoKss_17,4.13 //
tatra ratnombhitastambhabaddhamauktikajālake /
manikuṭṭimavinyastasukhaśayyāvarāsane // SoKss_17,4.14 //
cintitopasnamaddivyanānābhogamanorame /
sthitā sābhyadhikaṃ tepe preyovirahavahninā // SoKss_17,4.15 //
dadarśa ca tataḥ pṛṣṭhād dhemadrumalatācitam /
ratnavāpīśatākīrṇaṃ divyamudyānamṛddhimat // SoKss_17,4.16 //
dṛṣṭvā cācintayaccitram idamasmapurottamam /
majjanmabhūmerbhuvanādaindavādapi sundaram // SoKss_17,4.17 //
himādrimaulimāṇikyaṃ na ca dṛṣṭamidaṃ mayā /
nandanābhyadhikaṃ yatra puropavanamīdṛśam // SoKss_17,4.18 //
tad atra gatvā sacchāyaśītale vijane varam /
virahānalasaṃtāpaṃ śamayāmi manāg imam // SoKss_17,4.19 //
iti saṃcintya sā bālā śanair ekākinī tataḥ /
yuktyāvaruhya gantuṃ tatpurodyānaṃ pracakrame // SoKss_17,4.20 //
padbhyāṃ gantumaśaktā sā svavibhūterupasthitaiḥ /
pakṣibhir vāhanībhūya tadudyānamanīyata // SoKss_17,4.21 //
tatrāntaḥ kadalīkhaṇḍagṛhe puṣpāstaropari /
upāviśac chrūyamāṇe divyageyādiniḥsvane // SoKss_17,4.22 //
na ca sātra ratiṃ lebhe na tasyāḥ śāmyati smaraḥ /
vinā priyeṇa kāmāgniḥ pratyutāvardhatādhikam // SoKss_17,4.23 //
tato didṛkṣuś citrastham api taṃ priyam utsukā /
sāgrahīc citraphalakaṃ varṇavartīś ca siddhitaḥ // SoKss_17,4.24 //
sraṣṭuṃ dvitīyaṃ dhātāpi neṣṭe yatsadṛśaṃ punaḥ /
tamālikheyaṃ sotkaṇṭhā sannapāṇirahaṃ katham // SoKss_17,4.25 //
tathāpyātmavinodārthamālikhāmi yathā tathā /
iti saṃcintya phalake sā tu yāvattamālikhat // SoKss_17,4.26 //
tāvattasyāstamuddeśamāyayau cinvatī sakhī /
sā manohārikā nāma tadadarśanavihvalā // SoKss_17,4.27 //
sā tāmekākinīṃ tatra rājaputrīṃ latāgṛhe /
sacitraphalakāmutkāmapaśyatpṛṣṭhataḥ sthitā // SoKss_17,4.28 //
paśyāmi tāvatkimiyaṃ karotyevamihaikikā /
iti saṃcintya tasthau ca channā sā tatra tatsakhī // SoKss_17,4.29 //
tāvat sāpi tamuddiśya citrābhilikhitaṃ priyam /
padmāvatī jagādaivamudaśrunayanotpalā // SoKss_17,4.30 //
drujayān asurān hatvā yenendro rakṣitas tvayā /
ālāpamātreṇa sa māṃ kathaṃ mārān na rakṣasi // SoKss_17,4.31 //
kalpadrumo 'py adātṛtvaṃ sugato 'py adayālutām /
āyāti mandapuṇyasya suvarṇam apicāśmatām // SoKss_17,4.32 //
smarajvarānabhijñaś ca nūnaṃ vetsi na madvyathām /
daityājitasya puṣpeṣuḥ kiṃ tapasvī karoti te // SoKss_17,4.33 //
kiṃ vā vacmi vidhirvāmo mama yenāśruṇā dṛśau /
pidadhannecchati prāyāścitre 'pi tava darśanam // SoKss_17,4.34 //
ity uktvā rājatanayā sā prāvartata roditum /
chinnahāragalatsthūlamuktābhair aśrubindubhiḥ // SoKss_17,4.35 //
tatkṣaṇaṃ tām upāsarpat sā manohārikā sakhī /
sāpy āchādyaiva taccittraṃ rājaputrī jagāda tām // SoKss_17,4.36 //
iyacciraṃ na dṛṣṭā tvaṃ sakhi kutra sthitāsyaho /
tac chrutvā vihasantī tāṃ sā manohārikābravīt // SoKss_17,4.37 //
tvām eva sakhi cinvānā ciraṃ bhrāntāsmi tattvayā /
citraṃ kiṃ chādyate dṛṣṭaṃ mayā citramatha śrutam // SoKss_17,4.38 //
evaṃ tayoktā sakhyā sā padmāvatyaśrugadgadam /
lajjānatamukhī has te gṛhītvā tām abhāṣata // SoKss_17,4.39 //
sakhi prāg eva viditaṃ sarvam te kiṃ nigūhyate /
rājaputreṇa tenāhaṃ tasmin gauryāśrame tadā // SoKss_17,4.40 //
uddhṛtāpi mahāghorarākṣasīvahnimadhyataḥ /
durvāravirahajvāle nikṣiptā madanāsnale // SoKss_17,4.41 //
tan na jāne kva gacchāmi kasmai vacmi karomi kim /
āśraye kam upāyaṃ vā durlabhāsaktamānasā // SoKss_17,4.42 //
iti bruvāṇāṃ tāṃ rājaputrīm āha sma sā sakhī /
abhiṣvaṅgo 'nurūpo 'yaṃ sthāne te manasaḥ sakhi // SoKss_17,4.43 //
itaretaraśobhāyai saṃyogo yuvayoḥ kila /
navacandrakalāśārvajaṭāmukuṭayor iva // SoKss_17,4.44 //
adhṛtiścātra mā bhūtte dhruvaṃ sa bhavatīṃ vinā /
na sthāsyati tvayā kiṃ sa tathābhūto na lakṣitaḥ // SoKss_17,4.45 //
striyo 'pīcchanti puṃbhāvaṃ yāṃ dṛṣṭvā rūpalolubhāḥ /
tasyāste ko bhavennārthī tulyarūpaḥ sa kiṃ punaḥ // SoKss_17,4.46 //
śarvo 'py alīkavādī kiṃ yenoktau daṃpatī yuvām /
adūrage 'py abhīṣṭe 'rthe ko vārto bhajate dhṛtim // SoKss_17,4.47 //
tadāśvasihi bhāvī te sa eva nacirāt patiḥ /
na tvayā durlabhaḥ kaścit tvaṃ tu sarveṇa durlabhā // SoKss_17,4.48 //
ity uktā sā tayā sakhyā rājaputrī jagāda tām /
sakhī yady api jānāmi tathāpi karavāṇi kim // SoKss_17,4.49 //
idaṃ tu me tadāsaktaṃ ceto notsahate kṣaṇam /
sthātuṃ vinā taṃ prāṇeśaṃ kṣamate na ca manmathaḥ // SoKss_17,4.50 //
tam eva hi smarantyā me mano nirvāti na kṣaṇam /
dahyante 'ṅgāni saṃtāpenotkrāmantīva cāsavaḥ // SoKss_17,4.51 //
evaṃ vadantī mohena mohitā puṣpapelavā /
aṅke tasya vayasyāyā rājaputrī papāta sā // SoKss_17,4.52 //
athāmbusekakadalīpallavānilavījanaiḥ /
sāśrur āśvāsayām āsa sā vayasyā krameṇa tām // SoKss_17,4.53 //
mṛṇālahāravalayaṃ śrīkhaṇḍārdravilepanam /
nalinīdalaśayyāṃ ca yāni sā vidadhe sakhī // SoKss_17,4.54 //
tasyās tāny api saṃtāpasamāsaktāni saṃgataḥ /
saṃtapya samaduḥkhatvam iva śuṣyanti bhejire // SoKss_17,4.55 //
tataḥ sā vihvalā padmāvatī tāmavadatsakhīm /
kliśnāsi kiṃ vṛthātmānaṃ naivaṃ śāmyati me vyathā // SoKss_17,4.56 //
yena śāmyati taccettvaṃ kuruṣe tacchivaṃ bhavet /
evam uktavatīmāsrtāṃ vayasyā tām abhāṣata // SoKss_17,4.57 //
kuryāṃ kiṃ yanna nāmāhaṃ tavārthe brūhi tatsakhi /
tac chrutvā sā hriyā kiṃcid iva rājasutābravīt // SoKss_17,4.58 //
tamihānaya me kantaṃ gatvā priyasakhi drutam /
nānyathopaśamo me syāttātaścaiva na kupyati // SoKss_17,4.59 //
pratyutehāgatāyaiva māmeṣo 'smai pradāsyati /
evaṃ tayoktā sotsāhaṃ vayasyā sāpy uvāca tāsm // SoKss_17,4.60 //
yady evaṃ tadgṛhāṇa tvaṃ dhair yaṃ kāryamidaṃ kiyat /
eṣāhaṃ sakhi yāmyeva tvatpriyānayanāya yat // SoKss_17,4.61 //
tatpituḥ khecarendrasya candraketoḥ purottamam /
khyātaṃ candrapuraṃ nāma nirvṛtā bhava kiṃ śucā // SoKss_17,4.62 //
iti sāśvāsitā sakhyā tayā rājasutābhyadhāt /
taduttiṣṭha śivaḥ panthā astu te vraja satvaram // SoKss_17,4.63 //
trātā trayāṇāṃ lokānāṃ sa ca sapraṇayaṃ tvayā /
madgirā sakhi vaktavyo vīraḥ prāṇeśvaro mama // SoKss_17,4.64 //
tasmin gauryāyatane tathā paritrāya rākṣasībhayataḥ /
strīghnena hanyamānāṃ rakṣasi māṃ makaraketunā na katham // SoKss_17,4.65 //
bhuvanoddharaṇasahānāṃ bhavādṛśāmeṣa nātha ko dharmaḥ /
āpadyupekṣyate yatpūrvatrāsto jano 'nuvṛtto 'pi // SoKss_17,4.66 //
evaṃ vadestaṃ kalyāṇi yathā jānāsi vā svayam /
iti vyāhṛtya sā padmāvatī tāṃ vyasṛjatsakhīm // SoKss_17,4.67 //
sā ca svasiddhyupanataṃ pakṣivāhanamāsthitā /
tanmanohārikā prāyādvidyādharapuraṃ prati // SoKss_17,4.68 //
sā ca padmāvatī kiṃcidāśālabdhadhṛtis tataḥ /
gṛhītacitraphalakā mandiraṃ prāviśatpituḥ // SoKss_17,4.69 //
tatra dāsīparivṛtā praviśya nijavāsakam /
snātvā gauripatiṃ bhaktyā pūjayitvā vyajijñapat // SoKss_17,4.70 //
bhagavaṃstriṣu lokeṣu tvadicchānugrahaṃ vinā /
na siddhyatīha kasyāpi bahvalpaṃ vāpi vāñchitam // SoKss_17,4.71 //
tadvidyādharasaccakravartiputraṃ tamīpsitam /
na dāsyasi patiṃ cenme dehaṃ tyakṣyāmi te 'grataḥ // SoKss_17,4.72 //
evaṃ vihitavijñaptiṃ śaśāṅkamukuṭasya tām /
śrutvā sakhedaḥ sāścaryaḥ parivārajano 'vadat // SoKss_17,4.73 //
svadehanirapekṣaiva kimevaṃ devi bhāṣase /
tavāpi kimasuprāpyaṃ nāmāstyatra jagattraye // SoKss_17,4.74 //
tvadarthyamāno muñceddhi sugato 'pi sa saṃyamam /
tadekaḥ so 'tra sukṛtī yastvayāpyevamarthyate // SoKss_17,4.75 //
etac chrutvā guṇākṛṣṭā rājaputrī jagāda sā /
samāśrayaḥ saśakrāṇāṃ devānāmeka eva yaḥ // SoKss_17,4.76 //
arkeṇeva tamo dhvastaṃ yenaikenāsuraṃ balam /
prāṇadātā ca yo 'smākaṃ prārthanīyaḥ kathaṃ na saḥ // SoKss_17,4.77 //
ityādi bruvatī sotkā tayaiva kathayā tataḥ /
atiṣṭhatsamamāptena tatra dāsījanena sā // SoKss_17,4.78 //
atrāntare candrapuraṃ sā manohārikāpi tat /
vidyādharendranagaraṃ satvaraṃ prāpa tatsakhī // SoKss_17,4.79 //
gīrvāṇanagaraṃ kṛtvāpyasaṃtoṣādivādbhutam /
nirmame viśvakarmā yadasāmānyavibhūtikam // SoKss_17,4.80 //
tatrāsaṃprāpya aṃ muktāphalaketuṃ vicinvatī /
khagasthā tatpurodyānaṃ sā manohārikāgamat // SoKss_17,4.81 //
atarkyasiddhivibhavaṃ bhāsvanmaṇimayadrumam /
ekavṛkṣodgatānekajātīyakusumotkaram // SoKss_17,4.82 //
divyagītaravonmiśraśakuntarutasundaram /
paśyantī tac ca sā reme nānāratnaśilātalam // SoKss_17,4.83 //
udyānapālair dṛṣṭvā ca vicitraiḥ pakṣirūpibhiḥ /
upetyābhyarthya suvyaktavacanaiḥ priyavādibhiḥ // SoKss_17,4.84 //
pārijātatarormūle tārkṣyaratnaśilāsane /
upaveśyocitair bhogaistasyāḥ pūjā vyadhīyata // SoKss_17,4.85 //
abhinandya ca tāṃ pūjāṃ cintayāmasa tatra sā /
aho vidyādharendrāṇāṃ citrāḥ siddhivibhūtayaḥ // SoKss_17,4.86 //
acintyopanamadbhogaṃ yeṣāmudyānamīdṛśam /
surastrībaddhasaṃgītaṃ patattriparicārakam // SoKss_17,4.87 //
iti saṃcintya pṛṣṭvā ca tānevodyanapālakān /
cinvatī pārijātāditarukhaṇḍamavāpa sā // SoKss_17,4.88 //
tatrāntaścandanāsiktakusumāstaraśāyinam /
sā muktāphalaketuṃ taṃ sa kalpakamivaikṣata // SoKss_17,4.89 //
gauryāśrame dṛṣṭacaraṃ pratyabhijñāya sā ca tam /
paśyāmyasya kimasvāsthyaṃ channasthaivetyacintayat // SoKss_17,4.90 //
tāvadāśvāsayantaṃ taṃ himacandanamārutaiḥ /
mittraṃ saṃyatakaṃ muktāphalaketur uvāca saḥ // SoKss_17,4.91 //
aṅgārāstuhine nyastāḥ kakūlāgniś ca candane /
mārute dāvavahniś ca smareṇa mama niścitam // SoKss_17,4.92 //
virahārtasya saṃtāpaṃ samantātsṛjatāmunā /
tatkimāyāsayasyevamātmānaṃ niṣphalaṃ sakhe // SoKss_17,4.93 //
surastrīnṛttagītādivinodair api dūyate /
nandanābhyadhike 'muṣminn udyāne hi mano mama // SoKss_17,4.94 //
vinā padmāvatīṃ tāṃ tu padmaśekharasaṃbhavām /
padmānanāṃ na me śāmyatyayaṃ smaraśarajvaraḥ // SoKss_17,4.95 //
na caitadutsahe vaktuṃ kasyacin na labhe dhṛtim /
eka eva tu tatprāptāv upāyo vidyate mama // SoKss_17,4.96 //
gacchāmi gauryāyatanaṃ dṛṣṭayā yatra me tayā /
kaṭākṣeṣubhir utkhāya hṛdayaṃ priyayā hṛtam // SoKss_17,4.97 //
tatrādirājatanayāsaṃgatastatsamāgame /
tapasārādhitaḥ śaṃbhurupāyaṃ me vidhāsyati // SoKss_17,4.98 //
ity uktvā yāvadutthātuṃ rājaputraḥ sa icchati /
sa manohārikā tāvattuṣṭātmānamadarśayat // SoKss_17,4.99 //
vayasya vardhase diṣṭyā siddhaṃ tava samīhitam /
paśyeyamāgatā tasyāḥ priyāyāste 'ntikaṃ sakhī // SoKss_17,4.100 //
vatpārśvasthena dṛṣṭā hi mayāsāv ambikāśrame /
iti harṣāc ca taṃ rājaputraṃ saṃyatako 'bravīt // SoKss_17,4.101 //
tataḥ sa sphūrjadānandavismayautsukyasaṃkulām /
kāṃcidrājasuto 'vasthāṃ dadhre dṛṣṭvā priyāsakhīm // SoKss_17,4.102 //
netrapīyūṣavṛṣṭiṃ tāṃ paprachopāgatāṃ ca saḥ /
upaveśyāntike kāntāśarīrakuśalaṃ tadā // SoKss_17,4.103 //
atha sā nijagādaivaṃ matsakhyāḥ kuśalaṃ prabho /
tvayi nāthe dhruvaṃ bhāvi sāṃprataṃ duḥkhitā tu sā // SoKss_17,4.104 //
yadāprabhṛti dṛṣṭena hṛtaṃ tasyāstvayā manaḥ /
tata ārabhya vimanā na śṛṇoti na paśyati // SoKss_17,4.105 //
mṛṇālahāraṃ dadhatī bālāhāraṃ vimucya sā /
luṭhatyambujinīpattraśayane śayanojjhitā // SoKss_17,4.106 //
asahiṣṭa na yā pūrvaṃ hriyā varakathāmapi /
imāmavasthāṃ saiṣādya prāptā priyatamaṃ vinā // SoKss_17,4.107 //
iti tasyā hasantīva svānyevāṅgāni saṃprati /
saṃtāpaśuṣyacchrīkhaṇḍasitāni kṛtināṃ vara // SoKss_17,4.108 //
evaṃ ca sā bravīti tvāmity udīrya papāṭha te /
sā manohārikā padmāvatīsaṃdeśagītake // SoKss_17,4.109 //
sa tac chrutvākhilaṃ muktāphalaketurgatavyathaḥ /
tāṃ manohārikāṃ harṣādabhinandyābhyabhāṣata // SoKss_17,4.110 //
amṛteneva vacasā tava siktam idaṃ mama /
caitanyam āsīc chvasitaṃ dhṛtir jātā gataḥ klamaḥ // SoKss_17,4.111 //
phalitaṃ cādya me pūrvasukṛtair yadaho mayi /
gandharvarājatanayā sāpy evaṃ pakṣapātinī // SoKss_17,4.112 //
kiṃ tv ahaṃ śaknuyāṃ soḍhuṃ kathaṃcidvirahavyathām /
śirīṣasukumārāṅgī viṣaheta kathaṃ tu sā // SoKss_17,4.113 //
tasmādaham upaiṣyeṣa tam eva girijāśramam /
tatra tvamānaya sakhīṃ yena syātsaṃgamo 'dya nau // SoKss_17,4.114 //
āśvāsaya ca tāṃ gatvā kalyāṇi tvaritaṃ sakhīm /
imaṃ ca parituṣṭena vitīrṇaṃ me svayaṃbhuvā // SoKss_17,4.115 //
dehi cūḍāmaṇiṃ tasyai sarvaduḥkhanibarhaṇam /
śakrāt prāpto mayā cāyaṃ hāras te pāritoṣikaḥ // SoKss_17,4.116 //
ity utkvā śirasaś cūḍāmaṇiṃ tasyai samarpayat /
hāraṃ ca kaṇṭhāt tatkaṇṭhe taṃ sa rājasuto vyadhāt // SoKss_17,4.117 //
atha praṇamya taṃ prītā sā manohārikā tataḥ /
pratasthe vihagārūḍhā sakhīṃ padmāvatīṃ prati // SoKss_17,4.118 //
sa muktāphalaketuś ca praharṣāpahṛtaklamaḥ /
saha saṃyatakena svaṃ tvaritaṃ rpāviśatpuram // SoKss_17,4.119 //
sāpi padmāvatīpārśvaṃ prāpya tasyai yathepsitam /
taṃ manohārikācakhyau tatpriyasmarasaṃjvaram // SoKss_17,4.120 //
praṇayasnigdhamadhuraṃ tadvacaśva yathāśrutam /
taṃ ca saṃgamasaṃketaṃ taduktaṃ girijāśrame // SoKss_17,4.121 //
dadau tatprahitaṃ taṃ ca tasyai cūḍāmaṇiṃ tataḥ /
pāritoṣikahāraṃ ca taddattaṃ tamadarśayat // SoKss_17,4.122 //
tataḥ padmāvatī sā tām āśliṣya kṛtinīṃ sakhīm /
apūjayadvisasmāra smarānalarujaṃ ca tām // SoKss_17,4.123 //
baddhvā śikhāyām ānandam iva cūḍāmaṇiṃ ca tam /
cakre parikaraṃ gaurīkānanāgamanāya sā // SoKss_17,4.124 //
atrāntare munirdaivāttadgaurīvanamāgamat /
dṛḍhavratena śiṣyeṇa saha nāmnā tapodhanaḥ // SoKss_17,4.125 //
sa cātra tam uvācaivaṃ muniḥ śiṣyaṃ dṛḍhavratam /
divyodyāne 'hametasminsamādhiṃ vidadhe kṣaṇam // SoKss_17,4.126 //
dvāri sthitvā praveśo 'tra na deyaḥ kasyacittvayā /
samāpitasamādhiś ca pūjayiṣyāmi pārvatīm // SoKss_17,4.127 //
ity uktvā munirudyānadvāre śiṣyaṃ niveśya tam /
adhastātpārijātasya sa samādhimasevata // SoKss_17,4.128 //
samādherutthitaścāntarviveśārcitumambikām /
na ca tattasya śiṣyasya jagāda dvāravartinaḥ // SoKss_17,4.129 //
tāvac cātrāyayau muktāphalaketuḥ prasādhitaḥ /
āruhya divyakarabhaṃ saha saṃyatakena saḥ // SoKss_17,4.130 //
praviśaṃś ca tadudyānaṃ muniśiṣyeṇa tena saḥ /
mā mā guruḥ samādhau me sthito 'treti nyaṣidhyata // SoKss_17,4.131 //
vistīrṇābhyantare jātu priyā sā syādihāgatā /
muniścātraikadeśastha ityālocya sa sotsukaḥ // SoKss_17,4.132 //
rājaputro vyatītyāsya muniputrasya dṛkpatham /
viveśa vyomamārgeṇa tadudyānaṃ suhṛdyutaḥ // SoKss_17,4.133 //
yāvac ca vīkṣate tat sa tāvat tatra viveśa saḥ /
guroḥ samādhiniṣpattiṃ muniśiṣyo nirīkṣitum // SoKss_17,4.134 //
sa dadarśa guruṃ nātra dadarśa savayasyakam /
śrīmuktāphalaketuṃ tu praviṣṭamapathena tam // SoKss_17,4.135 //
tataḥ sa rājaputraṃ taṃ muniśiṣyo 'śapatkrudhā /
savayasyo 'pi mānuṣyamasmādavinayādvraja // SoKss_17,4.136 //
itaḥ samādhiṃ bhaṅktvā yadgururme 'pāsitastvayā /
evaṃ sa dattaśāpastaṃ svamevānvasaradgurum // SoKss_17,4.137 //
sa muktāphalaketuś ca siddhaprāye manorathe /
śāpāśaninipātena viṣādam agamat param // SoKss_17,4.138 //
tāvat padmāvatī sātra priyasaṃgamasotsukā /
āgād vihaṃgamārūḍhā samanohārikādikā // SoKss_17,4.139 //
svayaṃvarāgatāṃ dṛṣṭvā tāṃ śāpāntaritāṃ ca saḥ /
sukhaduḥkhamayīṃ kaṣṭāṃ daśāṃ rājasuto dadhau // SoKss_17,4.140 //
padmāvatyāś ca tatkālamadākṣiṇyaṃ pradarśayat /
paspande dakṣiṇaṃ cakṣurakampata ca mānasam // SoKss_17,4.141 //
tato 'tra sā rājasutā kāntaṃ vignaṃ vilokya tam /
kiṃ pūrvānāgatatvānme khinnaḥ syādityacintayat // SoKss_17,4.142 //
praśrayopāgatāṃ tāṃ ca rājaputro jagāda saḥ /
priye manoratho bhagnaḥ siddho 'pi vidhināvayoḥ // SoKss_17,4.143 //
tac chrutvā hā kathaṃ bhagna iti tasyai sasaṃbhramam /
pṛcchantyai sa svaśāpaṃ taṃ rājasūnuravarṇayat // SoKss_17,4.144 //
tato vivignā jagmus te śapadātur guruṃ munim /
devīgṛhasthitaṃ sarve śāpāntāyānunāthitum // SoKss_17,4.145 //
upāgatāṃs tān praṇatān dṛṣṭvā jñānī mahāmuniḥ /
sa muktāphalaketuṃ taṃ prītipūrvam abhāṣata // SoKss_17,4.146 //
mūrkheṇānena śaptastvamaprekṣāpūrvakāriṇā /
na tvayā me kṛtaṃ kiṃcidutthito 'haṃ svatas tataḥ // SoKss_17,4.147 //
hetumātramayaṃ cātra bhavitavyamidaṃ tava /
mānuṣye 'vaśyakāryaṃ te devakāryaṃ hi vidyate // SoKss_17,4.148 //
etāṃ padmāvatīm eva daivāddṛṣṭvā smarāturaḥ /
tyaktvā martyaśarīraṃ tvaṃ śīghraṃ śāpādvimokṣyase // SoKss_17,4.149 //
anenaiva ca dehena punaḥ prāṇeśvarīm imām /
trātāsi viśvatrātā tvaṃ ciraṃ śāpaṃ hi nārhasi // SoKss_17,4.150 //
brahmāstreṇa hatā daityā bālavṛddhādayo 'pi yat /
tvatprayuktena so 'dharmaleśo hetustavātra ca // SoKss_17,4.151 //
tac chrutvā tam ṛṣiṃ padmāvatī sāsrā vyajijñapat /
bhagavan yāryaputrasya gatiḥ saivāstu me 'dhunā // SoKss_17,4.152 //
naitadvirahitā sthātum apiśakṣyāmyahaṃ kṣaṇam /
ityarthitavatīṃ padmāvatīṃ sa munirabhyadhāt // SoKss_17,4.153 //
naitadasti tapasyanti tvaṃ tiṣṭhehaiva saṃprati /
yenācirān muktaśāpas tvām ayaṃ pariṇeṣyati // SoKss_17,4.154 //
tataś cānena sahitā tvaṃ muktāphalaketunā /
khecarāsurasāmrājyaṃ daśakalpān kariṣyasi // SoKss_17,4.155 //
etaddattaṃ śikhāratnaṃ tapaḥsthāṃ tvāṃ ca pāsyati /
mahāprabhāvamutpannaṃ dhāturetatkamaṇḍaloḥ // SoKss_17,4.156 //
iti padmāvatīmuktavantaṃ divyadṛśaṃ munim /
sa muktāphalaketustam evaṃ prārthayatānataḥ // SoKss_17,4.157 //
mānuṣye bhagavanme 'stu bhave bhaktirabhaṅgurā /
padmāvatī taṃ tacchiṣyaṃ śapati smāparādhinam // SoKss_17,4.158 //
evam astv iti tenokte muninā sātiduḥkhitā /
padmāvatī taṃ tacchiṣyaṃ śapati smāparādhinam // SoKss_17,4.159 //
āryaputras tvayā maurkhyāc chapto yat tad bhaviṣyasi /
kāmarūpaṃ kāmacaraṃ mānuṣye 'syaiva vāhanam // SoKss_17,4.160 //
evaṃ tayābhiśaptena viṣaṇṇenātha tena saḥ /
tapodhanaḥ svaśiṣyeṇa sākamantardadhe muniḥ // SoKss_17,4.161 //
tataḥ padmāvatīṃ muktāphalaketurabhāṣata /
svapuraṃ yāmi paśyāmi tāvatkiṃ tatra me bhavet // SoKss_17,4.162 //
tac chrutvā virahatrastā vātarugṇā lateva sā /
padmāvatī papātāśu sapuṣpābharaṇā bhuvi // SoKss_17,4.163 //
āśvāsya ca kathaṃcittāṃ krandantīṃ sa suhṛdyutaḥ /
muhurvalitadṛṅmuktāphalaketuragāttataḥ // SoKss_17,4.164 //
padmāvatī ca yāte 'sminvilapantī suduḥkhitā /
āśvāsayantīm avadat tāṃ manohārikāṃ sakhīm // SoKss_17,4.165 //
sakhi jāne mayā svapne devī dṛṣṭādya pārvatī /
sā codyatāpi me kaṇṭhe kṣeptumutpaladāmakam // SoKss_17,4.166 //
āstāṃ dāsyāmi me bhūya ity uktvā viratābhavat /
tad ayaṃ sa priyāvāptivighno me sūcitas tayā // SoKss_17,4.167 //
iti tām anuśocantīṃ sakhī vakti sma sā tadā /
āśvāsanāya devyā te svapnastarhyeṣa darśitaḥ // SoKss_17,4.168 //
muninā ca tathaivoktaṃ devādeśas tathaiva ca /
tadāśvasihi bhāvī te nacirāt priyasaṃgamaḥ // SoKss_17,4.169 //
ityādibhiḥ sakhīvākyaiś cūḍāmaṇivaśena ca /
padmāvatī dhṛtiṃ baddhvā tasthau gauryāśrame tadā // SoKss_17,4.170 //
vidadhe ca tapastrisaṃdhyamīśaṃ girijāsaṃgatamatra pūjayantī /
priyacitrapaṭaṃ ca sā tathaiva svapurānāyitamāttadevabuddhiḥ // SoKss_17,4.171 //
ayi niścitabhāvinīpsite 'rthe vitathaṃ mā sma kṛthāstapaḥśramaṃ tvam /
iti sāsram upetya vārayantau viditārthau pitarau ca saivamāha // SoKss_17,4.172 //
navabhartari devanirmite me sahasā saṃprati śāpaduḥkham āpte /
ahamatra sukhaṃ kathaṃ vaseyaṃ paramātmā hi patiḥ kulāṅganānām // SoKss_17,4.173 //
tapasā ca parikṣayaṃ gate 'smin vṛjine toṣam upāgate ca śaṃbhau /
acirāt priyasaṃgamo bhaven me na hi kiṃcit tapasām asādhyam asti // SoKss_17,4.174 //
itthaṃ dṛḍhaniścayayā padmāvatyā tayā tadā gadite /
tanmātā tatpitaraṃ rājānaṃ kuvalayāvalī smāha // SoKss_17,4.175 //
deva tapaḥ kaṣṭamidaṃ kurutāṃ kiṃ khedyate 'dhikaṃ mithyā /
bhavitavyametadasyāḥ kāraṇamatrāsti vacmi tac ca śṛṇu // SoKss_17,4.176 //
devaprabhābhidhānā siddhādhipakanyakā tapo 'timahat /
abhimatabhartṛprāptyai kurvāṇā śivapure purātiṣṭhat // SoKss_17,4.177 //
tatra mayā sahitaiṣa draṣṭuṃ padmāvatī gatā devam /
na trapase patihetostapasā kathamity upetya tāmahasat // SoKss_17,4.178 //
mūḍhe hasasi śiśutvāt tvam api tapaḥ kleśadāyi patihetoḥ /
kartāsyalam ity etāṃ sātha ruṣā siddhakanyakābhyaśapat // SoKss_17,4.179 //
tadavaśyaṃ bhoktavyaṃ siddhasutāśāpakṛcchramanayā yat /
tatko 'nyathā vidhātuṃ kṣamate tadiyaṃ karotu yatkurute // SoKss_17,4.180 //
iti rājñyā sa tayoktas tadyuktas tāṃ kathaṃcid āmantrya /
tanayāṃ caraṇāvanatāṃ gandharvapatir yayau nijāṃ nagarīm // SoKss_17,4.181 //
sāpy arcayantyanudinaṃ gaganena gatvā siddhīśvaraṃ kamalajādiniṣevitaṃ tam /
svapne hareṇa gaditaṃ girijāśrame 'tra padmāvatī niyamajapyaparāvatasthe // SoKss_17,4.182 //
iti mahākaviśrīsomadevabhaṭṭaviracite kathāsaritsāgare padmāvatīlambake caturthas taraṅgaḥ /
pañcamas taraṅgaḥ /
evaṃ padmāvatī yāvattatprāptyai saṃśritā tapaḥ /
tāvat svanagaraṃ muktāphalaketuravāpya saḥ // SoKss_17,5.1 //
brahmaśāpavaśāsannamānuṣyāvataro bhayāt /
vidyādharendratanayaḥ śaraṇaṃ śiśriye śivam // SoKss_17,5.2 //
tamarcayaṃś ca tadgarbhagṛhācchuśrāva bhāratīm /
mā bhaiṣīrna hi te garbhavāsakleśo bhaviṣyati // SoKss_17,5.3 //
mānuṣye nāpi te duḥkhaṃ bhāvi nāpi ciraṃ sthitiḥ /
janiṣyase rājasuto mahābalaparākramaḥ // SoKss_17,5.4 //
tapodhanānmuneḥ kṛtsnamastragrāmamavāpsyasi /
madīyaḥ kiṃkarākhyaś ca gaṇas te bhavitānujaḥ // SoKss_17,5.5 //
tatsahāyo ripūñjitvā kṛtvā kāryaṃ divaukasām /
kartāsi khecaraiśvaryaṃ padmāvatyā yutaḥ punaḥ // SoKss_17,5.6 //
evaṃ śrutvā giraṃ baddhadhṛtiḥ śāpaphalāgamam /
pratīkṣamāṇa iva taṃ tasthau rājasuto 'tha saḥ // SoKss_17,5.7 //
atrāntare kathāsaṃdhau pūrvasyāṃ nagaraṃ diśi /
āsīddevasabhaṃ nāma jitadevasabhaṃ śriyā // SoKss_17,5.8 //
tatra merudhvajo nāma sārvabhaumo 'bhavannṛpaḥ /
sahāyo devarājasya devāsuraraṇāgame // SoKss_17,5.9 //
yasya lobho yaśasyāsīnna parasve mahātmanaḥ /
taikṣṇyaṃ khaḍge na daṇḍe tu bhayaṃ pāpānna śatrutaḥ // SoKss_17,5.10 //
kuṭilatvaṃ bhruvoḥ kope nāśaye yasya cābhavat /
maurvīkiṇāṅke pāruṣyaṃ bhuje na vacane punaḥ // SoKss_17,5.11 //
vyadhādyudhi na koṣe tu yo dīnārātirakṣaṇam /
ratiṃ ca dharmacaryāsu śraddadhe nāṅganāsu yaḥ // SoKss_17,5.12 //
tasyābhūtāmubhe cinte bhūpateḥ satataṃ hṛdi /
ekā putro na yat tasya tāvadeko 'py ajāyata // SoKss_17,5.13 //
dvitīyā cāpi yatpūrvaṃ devāsuramahāhavāt /
jagmuḥ pātālamasurā hataśeṣāḥ palāyya ye // SoKss_17,5.14 //
te nirgatya tato dūrātsatīrthāyatanāśramān /
vināśyaiva cchalāttasya pātālamasakṛdyayuḥ // SoKss_17,5.15 //
na ca tān prāpa sa nṛpaḥ pātālavyomacāriṇaḥ /
tejasvī tena saṃtepe niḥsapatne 'pi bhūtale // SoKss_17,5.16 //
etaccintākulo jātu śakraprahitasadrathaḥ /
devāsthānaṃ yayau so 'tra caitraśukladināgame // SoKss_17,5.17 //
śakrasya vatsarārambhe sarvāsthānaṃ tathāhi tat /
tadrathena sa yāti sma rājā merudhvajaḥ sadā // SoKss_17,5.18 //
tadā tu tatra divyastrīnṛttagītākule 'pi saḥ /
saṃmānito 'pi śakreṇa niḥśvasannāsta bhūpatiḥ // SoKss_17,5.19 //
tad dṛṣṭvā jñātahṛdayo devarājo jagāda tam /
rājañjānāmyahaṃ yatte duḥkhaṃ tanmā ca bhūttava // SoKss_17,5.20 //
muktāphaladhvajākhyas te śivāṃśo janitā sutaḥ /
eko gaṇāvatāraś ca dvitīyo malayadhvajaḥ // SoKss_17,5.21 //
tapodhanānmunervidyāḥ kāmarūpaṃ ca vāhanam /
muktāphaladhvajaḥ prāpsyatyastrāṇi ca sahānujaḥ // SoKss_17,5.22 //
mahāpāśupatāstraṃ ca punaḥ prāpya sa durjayaḥ /
kariṣyati vaśe pṛthvīṃ pātālaṃ ca hatāsuraḥ // SoKss_17,5.23 //
tvaṃ ca vyomacarāv etau samahāstrau gṛhāṇa me /
vāraṇaṃ kāñcanagiriṃ tathā kāñcanaśekharam // SoKss_17,5.24 //
ity uktvāstragajāndattvā preṣitaḥ so 'tha vajriṇā /
āgānmerudhvajo hṛṣṭo bhūtale nagaraṃ nijam // SoKss_17,5.25 //
te tu cchalakṛtāvadyās tasya pātālasaṃśrayāt /
khecaratvaṃ gatasyāpi prāpyā nāsan kilāsurāḥ // SoKss_17,5.26 //
tataḥ śakrāc chrutasyāsau rājā putrecchur āśramam /
tapodhanasya tasyarṣer yayau divyebhavāhanaḥ // SoKss_17,5.27 //
tatrābhigamya tamṛṣiṃ śakrādeśaṃ nivedya tam /
bhagavannādiśopāyaṃ śīghraṃ me 'treti so 'bravīt // SoKss_17,5.28 //
sa ca tasyācireṇeṣṭasiddhaye munirādiśat /
vratamārādhanaṃ śaṃbhoḥ sabhāryasya mahībhujaḥ // SoKss_17,5.29 //
sa tenārādhayām āsa vratenorvīpatiḥ śivam /
tuṣṭaḥ sa ca vibhuḥ svapne tam evamavadannṛpam // SoKss_17,5.30 //
uttiṣṭha rājan prāptāsi krameṇaivāvilambitam /
śeṣāsuravināśāya dvau putrāvaparājitau // SoKss_17,5.31 //
etac chrutvā prabudhyaiva prātaruktvā muneś ca saḥ /
sabhāryaḥ pāraṇaṃ kṛtvā rāja svapuramāyayau // SoKss_17,5.32 //
tatra tasya mahādevī rājñī merudhvajasya sā /
ṛtuṃ dinaiḥ katipayaiḥ pratipede sulakṣaṇā // SoKss_17,5.33 //
tasyāḥ sa garbhe samabhūn muktvā śāpavaśena tām /
vaidyādharīṃ tanum muktāphalaketur atarkitam // SoKss_17,5.34 //
sā ca tasya tanus tatra nije candrapure pure /
vidyāprabhāvād amlānā tasthau bāndhavarakṣitā // SoKss_17,5.35 //
sāpi merudhvajasyātra rājño devasabhe pure /
rājñī sagarbhā saṃpadya nandayām āsa taṃ patim // SoKss_17,5.36 //
yathā yathā ca sā rājñī jajñe garbhabharālasā /
tathā tathā sa sotsāhastasyāḥ patirabhūnnṛpaḥ // SoKss_17,5.37 //
prāpte ca samaye putraṃ sāsūta smārkasaṃnibham /
bālamevogramahasaṃ kumāram iva pārvatī // SoKss_17,5.38 //
babhūva cotsavaḥ kṛtsne na paraṃ vasudhātale /
yāvannabhastale 'pyāsīddevaprahatadundubhau // SoKss_17,5.39 //
svayam āgān muniś cātra divyadṛk sa tapodhanaḥ /
diṣṭyā vardhayituṃ merudhvajaṃ taṃ pṛthivīpatim // SoKss_17,5.40 //
tena sākaṃ sa muninā nāmnā śakroditena tam /
muktāphaladhvajaṃ cakre putraṃ rājā kṛtotsavaḥ // SoKss_17,5.41 //
tato gate munau tasmiṃs tasya saṃvatsarāntare /
rājño dvitīyastanayo rājñāṃ tasyāmajāyata // SoKss_17,5.42 //
taṃ ca nāmnā sa nṛpatiścakāra malayadhvajam /
tathaiva harṣāyātena tenaiva muninā saha // SoKss_17,5.43 //
tataḥ saṃyatakaḥ so 'pi śāpāttanmantriṇaḥ sutaḥ /
jajñe nāma pitā cāsya mahābuddhiriti vyadhāt // SoKss_17,5.44 //
tatas tau siṃhaśāvābhāv avardhetāṃ nṛpātmajau /
krameṇa tejasā sārdhaṃ mantriputreṇa tena ca // SoKss_17,5.45 //
gateṣv athāṣṭamātreṣu varṣeṣu sa tapodhanaḥ /
etyopanayanaṃ cakre rājasūnvostayor muniḥ // SoKss_17,5.46 //
aṣṭau cānyāni varṣāṇi vidyāsu ca kalāsu ca /
mahāstreṣu ca sarveṣu vinīyete sma tena tau // SoKss_17,5.47 //
tato yuvānau dṛṣṭvā tau sarvaśastrās trayodhinau /
putrau kṛtinamātmānaṃ mene merudhvajo nṛpaḥ // SoKss_17,5.48 //
atha taṃ svāśramaṃ gantum icchantaṃ so 'bravīn munim /
abhīṣṭā dakṣiṇedānīṃ bhagavan gṛhyatām iti // SoKss_17,5.49 //
eṣaiva dakṣiṇābhīṣṭā mama tvatto mahīpate /
asurān yajñahantṝn yat saputro me haniṣyasi // SoKss_17,5.50 //
ityūcivāṃsamavadattaṃ maharṣiṃ sa bhūpatiḥ /
ata evādhunā grāhyā bhagavandakṣiṇā tvayā // SoKss_17,5.51 //
tadārabhasva yajñaṃ tvaṃ tadvighnāyāsurāś ca te /
eṣyantyahaṃ ca tatkālaṃ tatraiṣyāmi saputrakaḥ // SoKss_17,5.52 //
pūrvakālaṃ hi daityāste kṛtvā doṣaṃ chalena vaḥ /
khamutpatya nipatyābdhau pātālamagamanmune // SoKss_17,5.53 //
idānīṃ tv indradattau me vidyete khacarau gajau /
tābhyāṃ saha saputras tān prāpsyāmi vyomagān api // SoKss_17,5.54 //
tac chrutvā sa munistuṣṭas tam uvāca narādhipam /
tarhi tvaṃ yajñasaṃbhāraṃ yathāyogyaṃ kuruṣva me // SoKss_17,5.55 //
yāvaddigviśrutaṃ gatvā tatra yāgaṃ samārabhe /
preṣayāmi ca vo dūtaṃ śiṣyametaṃ dṛḍhavratam // SoKss_17,5.56 //
saṃjātakāmagoddāmamahābalakhagākṛtim /
muktāphaladhvajasyāsya bhavitā saiṣa vāhanam // SoKss_17,5.57 //
ity uktvā sa muniḥ prāyātsvāśramaṃ sa ca bhūpatiḥ /
prāhiṇotsarvasaṃbhārāṃstasyānupadam eva tān // SoKss_17,5.58 //
prārabdhe tena yajñe ca miladdevarṣisaṃsadi /
buddhvā pātālanilayā dānavāḥ kṣobham āyayuḥ // SoKss_17,5.59 //
tajjñātvā sa muniḥ śiṣyaṃ prāhiṇottaṃ dṛḍhavratam /
śāspakalpitapakṣīndrarūpaṃ devasabhaṃ puram // SoKss_17,5.60 //
tatra prāptaṃ ca taṃ dṛṣṭvā smṛtvā munivacaś ca saḥ /
sajjīcakāra tau divyau rājā merudhvajo gajau // SoKss_17,5.61 //
āruroha tayor mukhyaṃ sa kāñcanagiriṃ svayam /
kanīyase ca putrāya dadau kāñcanaśekharam // SoKss_17,5.62 //
dṛḍhavratakhagendraṃ ca taṃ sa muktāphaladhvajaḥ /
ārurohāttadivyāstro bandivṛndābhivanditaḥ // SoKss_17,5.63 //
tatas te prayayur vīrās trayaḥ khecaravāhanāḥ /
dattāśiṣo dvijavaraiḥ puraḥ prahitasainikāḥ // SoKss_17,5.64 //
prāptānāṃ cāśramaṃ teṣāṃ sa muniḥ prītamānasaḥ /
abhedyāḥ sarvaśastrāṇāṃ bhūyāsteti varaṃ dadau // SoKss_17,5.65 //
tāvac ca dānavabalaṃ nihantuṃ yajñamāyayau /
abhyadhāvaca taddṛṣṭvā merudhvajabalaṃ nadat // SoKss_17,5.66 //
prāvartata tato yuddhaṃ daityānāṃ mānuṣaiḥ saha /
daityās tu mānuṣān svasthā bhūtalasthān babādhire // SoKss_17,5.67 //
tataḥ sa pakṣivahano daityānmuktāphaladhvajaḥ /
pradhāvya śaravarṣeṇa cakarta ca mamātha ca // SoKss_17,5.68 //
taṃ ca dṛṣṭvā vihaṃgasthaṃ jvalantam iva tejasā /
taccheṣāḥ prādravandaityāste nārāyaṇaśaṅkitāḥ // SoKss_17,5.69 //
gatvā bhayāc ca pātālaṃ sarvaṃ trailokyamāline /
tatkālaṃ daityarājāya śaśaṃsuste tathaiva tat // SoKss_17,5.70 //
sa tadbuddhvā drutaṃ cārair anviṣya tamavetya ca /
muktāphaladhvajaṃ martyaṃ mānuṣābhibhavākṣamī // SoKss_17,5.71 //
saṃghaṭya sarvapātāladānavānasureśvaraḥ /
vāryamāṇo 'pi śakunair yoddhumāgāttamāśramam // SoKss_17,5.72 //
muktāphaladhvajādyāś ca tatraivāvahitāḥ sthitāḥ /
tam abhyadhāvan dṛṣṭvaiva sabalaṃ dānavādhipam // SoKss_17,5.73 //
tataḥ pravṛtte bhūyo 'tra martyāsuramahāhave /
vimānair āyayurdraṣṭuṃ rudrendrapramukhāḥ surāḥ // SoKss_17,5.74 //
muktāphaladhvajaścātra tatkṣaṇopasthitaṃ puraḥ /
dadarśālaṅghyatejaskamastraṃ pāśupataṃ mahat // SoKss_17,5.75 //
atipramāṇamudvahnijvālaṃ tryakṣaṃ caturmukham /
ekāṅghrimaṣṭabāhuṃ ca kalpāntānalasaṃnibham // SoKss_17,5.76 //
viddhi māṃ śaṃkarādeśādāyātaṃ vijayāya te /
iti bruvāṇaṃ so 'bhyarcya rājaputrastadagrahīt // SoKss_17,5.77 //
tāvac ca gagane taistair asurair astravṛṣṭibhiḥ /
merudhvajabalaṃ tāmyadadhaḥsthitamabādhyata // SoKss_17,5.78 //
tatas tadrakṣituṃ citrayodhī muktāphaladhvajaḥ /
śarajālaṃ dadau madhye yuyudhe cāsuraiḥ saha // SoKss_17,5.79 //
pitṛbhrātṛyutaṃ dṛṣṭvā taṃ nabhaścaravāhanam /
trailokyamālī daityendraḥ pannagāstraṃ mumoca saḥ // SoKss_17,5.80 //
tasmān nirgacchato 'saṃkhyān ghorān āśīviṣān ahīn /
garuḍair gāruḍāstrotthair ardayan malayadhvajaḥ // SoKss_17,5.81 //
tato yadyatsa daityendraḥ saputro 'stramavāsṛjat /
muktāphaladhvajastattannirāsyat tasya helayā // SoKss_17,5.82 //
atha kruddhaḥ sa devāristatputro 'nye ca dānavāḥ /
āgneyādīni yugapattasminnastrāṇi cikṣipuḥ // SoKss_17,5.83 //
tāni tasyāgrato dṛṣṭvā sthitaṃ pāśupataṃ jvalat /
bhītānyastrāṇi sarvāṇi vimukhāni kṣaṇādyayuḥ // SoKss_17,5.84 //
tatas te yāvadicchanti bhītā daityāḥ palāyitum /
tāvattadāśayaṃ buddhvā vīro muktāphaladhvajaḥ // SoKss_17,5.85 //
babandha teṣām ūrdhvaṃ ca caturdikkaṃ ca tatkṣaṇam /
śarajālaṃ sa durbhedaṃ vajrapañjarasaṃnibham // SoKss_17,5.86 //
tatrāntarbhramatastāṃś ca śakuntāniva dānavān /
pitrā bhrātrā ca sahitaḥ sa jaghāna śitaiḥ śaraiḥ // SoKss_17,5.87 //
nipetuś ca karāḥ pādāḥ śarīrāṇi śirāṃsi ca /
chinnāni teṣāṃ daityānāmavahaṃścāsranimnagāḥ // SoKss_17,5.88 //
sādhuvāde tato datte puṣpavarṣānuge suraiḥ /
mohanāstraṃ dadau teṣāṃ dviṣāṃ muktāphaladhvajaḥ // SoKss_17,5.89 //
tena saṃmohitān bhūmau patitāṃs tān sarājakān /
asurān vāruṇāstreṇa pāśabaddhāṃś cakāra saḥ // SoKss_17,5.90 //
tapodhano 'tha so 'vādīnmerudhvajanṛpaṃ muniḥ /
na vadhyamāsuraṃ sainyaṃ hataśeṣamidaṃ khalu // SoKss_17,5.91 //
svīkṛtena hy anenaiva pravekṣyadhvaṃ rasātalam /
daityendrastu saputro 'yaṃ baddhvā nītvā samantrikaḥ // SoKss_17,5.92 //
mahāsurair duṣṭanāgair yukto mukhyaiś ca rākṣasaiḥ /
sthāpyo devasabhāsanne śvetaśailaguhāntare // SoKss_17,5.93 //
ity ukto muninā daityayodhānmerudhvajo 'bravīt /
mā bhaiṣṭa yūyaṃ nāsmābhir vadhyā sabhrātṛkasya tu // SoKss_17,5.94 //
muktāphaladhvajasyāsya vartadhvaṃ śāsane 'dhunā /
ity uktā dānavā rājñā hṛṣṭāstatpratipedire // SoKss_17,5.95 //
tataḥ sa rājā taṃ daityarājaṃ trailokyamālinam /
putrādibhistaiḥ sahitaṃ śvetaśailamanāyayat // SoKss_17,5.96 //
tadguhābhyantare taṃ ca sthāpayām āsa saṃyatam /
bhūriśūrabalopetapradhāsnāmātyarakṣitam // SoKss_17,5.97 //
tato nivṛtte saṅgrāme muktamandaravṛṣṭiṣu /
vaimānikeṣu yāteṣu pravṛtte jagadutsave // SoKss_17,5.98 //
sa tatra putrau vakti sma rājā merudhvajo jayī /
ihaiva yajñarakṣārthamahaṃ tiṣṭhāmi saṃprati // SoKss_17,5.99 //
yuvāṃ prayātaṃ pātālametaiḥ svaiḥ sainikaiḥ saha /
prāptadaityavimānaughaiḥ śeṣāsurabalena ca // SoKss_17,5.100 //
āśvāsya sthāpayitvā ca vaśe pātālavāsinaḥ /
pradhānādhiṣṭhitān kṛtvā svīkṛtyehāgamiṣyathaḥ // SoKss_17,5.101 //
etac chrutvā tathetyāśu divyakāmagavāhanaḥ /
muktāphaladhvajo vīraḥ sa cāpi malayadhvajaḥ // SoKss_17,5.102 //
rasātalaṃ viviśatuḥ sasainyau bhrātarāvubhau /
saha dānavasainyena praṇatenāgrayāyinā // SoKss_17,5.103 //
hatvā carakṣiṇaḥ sthānasthāneṣu paripanthinaḥ /
adātāmatra tau śeṣajanasyābhayaḍiṇḍimam // SoKss_17,5.104 //
viśvastapraṇate caitau jane sapta rasātalāsn /
svīcakratuḥ puraśatair nānāratnamayair yutān // SoKss_17,5.105 //
bubhujāte ca tān ramyān udyānaiḥ sarvakāmadaiḥ /
divyāsavabhṛtān ekaratnasopān avāpikaiḥ // SoKss_17,5.106 //
tatrādbhutākṛtī tau ca dadṛśurdānavāṅganāḥ /
tatkanyāś ca taruṣvantarmāyācchāditavigrahāḥ // SoKss_17,5.107 //
ārebhe ca tadā tatra bharturbaddhasya śarmaṇe /
tapaḥ svayaṃprabhā nāma bhāryā trailokyamālinaḥ // SoKss_17,5.108 //
tasyāḥ sute ca trailokyaprabhātribhuvanaprabhe /
ārebhāte tapastadvatkumāryau śreyase pituḥ // SoKss_17,5.109 //
tau ca rājasutau tatra pātāle sakalaṃ janam /
labdhapraśamanasvasthaṃ saṃmānya vividhaiḥ priyaiḥ // SoKss_17,5.110 //
sthāpayitvā ca saṅgrāmasiṃhādīnadhikāriṇaḥ /
tapovanāśramapadaṃ pituḥ pārśvam upeyatuḥ // SoKss_17,5.111 //
tāvattatra muneryajñaḥ sa samāptim upāyayau /
gantuṃ prārebhir e devāḥ svadhiṣṇyānyṛṣayas tathā // SoKss_17,5.112 //
tato merudhvajaḥ śakraṃ parituṣṭaṃ vyajijñapat /
āgamyatāṃ mannagaraṃ deva tuṣṭo 'si cenmayi // SoKss_17,5.113 //
tac chrutvā tatpriyāyāgānmunimāmantrya vāsavaḥ /
rājñā tena saputreṇa saha devasabhaṃ puram // SoKss_17,5.114 //
tatra copācarattaṃ sa rājā lokadvayeśvaraḥ /
tathā śakraṃ yathā divyaṃ sukhaṃ vismarati sma saḥ // SoKss_17,5.115 //
tataḥ prītaḥ sa śakro 'pi taṃ saputraṃ mahīpatim /
divyātmavāhanārūḍhaṃ nināya svaṃ triviṣṭapasm // SoKss_17,5.116 //
tatra nāradarambhādisaṃgītasukhasundare /
sa viśramayya taṃ merudhvajaṃ samalayadhvajam // SoKss_17,5.117 //
muktāphaladhvajaṃ cendraḥ pārijātamayīḥ srajaḥ /
dattvā sadivyamukuṭāḥ saṃmānya prāhiṇodgṛham // SoKss_17,5.118 //
te cāgatyātra bhūloke pātāle ca gatāgatam /
kurvāṇāścakrire rajyaṃ nṛdevā lokayor dvayoḥ // SoKss_17,5.119 //
tato merudhvajo muktāphaladhvajam uvāca saḥ /
vijitāḥ śatravaḥ putra yuvānau bhrātarau yuvām // SoKss_17,5.120 //
svādhīnā rājakanyāś ca mayā tāś ca gaveṣitāḥ /
vartante prāptakālastatkriyatāṃ dārasaṃgrahaḥ // SoKss_17,5.121 //
iti pitrodite 'vādītso 'tha muktāphaladhvajaḥ /
na me pariṇaye tāta manastāvat pravartate // SoKss_17,5.122 //
ahaṃ tapaścariṣyāsmi saṃpratyārādhituṃ haram /
eṣa vatsastu kurutāṃ vivāhaṃ malayadhvajaḥ // SoKss_17,5.123 //
etac chrutvaiva malayadhvajastaṃ so 'nujo 'bravīt /
vivāho mama yuktaḥ kimārya tvayyaparigrahe // SoKss_17,5.124 //
rājyaṃ vā tvayyarājyasthe tava mārgānugo hy aham /
ity ukte tena malayadhvajenovāca bhūpatiḥ // SoKss_17,5.125 //
merudhvajastaṃ tanayaṃ jyeṣṭhaṃ muktāphaladhvajam /
yuktam evāmunā tāvadanujena tavoditam // SoKss_17,5.126 //
tvaṃ tvayuktaṃ vadasyetan nava evātra yauvane /
ko nāma kālastapaso bhogakālo hy ayaṃ tava // SoKss_17,5.127 //
tadakālocitaḥ putra mucyatāmeṣa durgrahaḥ /
iti tenocyamāno 'pi rājñā jyeṣṭhaḥ suto 'tra ca // SoKss_17,5.128 //
nāṅgīcakre yadā saṃpratyudvāhaṃ niścayena saḥ /
tadā sa nṛpatistūṣṇīṃ tasthau kālaṃ pratīkṣitum // SoKss_17,5.129 //
atrāntare ca pātāle bhāryāṃ trailokyamālinaḥ /
svayaṃprabhām ūcatus tāṃ tapaḥsthe te svakanyake // SoKss_17,5.130 //
āvayor amba saptāṣṭavarṣayoḥ saṃyataḥ pitā /
rājyabhraṃśaś ca saṃvṛttaḥ kasmād akṛtapuṇyayoḥ // SoKss_17,5.131 //
aṣṭamaṃ varṣametac ca tapasyantyorna nau haraḥ /
prasīdati na tāto 'yaṃ mucyate 'dyāpi bandhanāt // SoKss_17,5.132 //
tadyāvadāvayor na syādripoḥ paribhavo 'thavā /
nirlakṣaṇāmimāṃ tāvadanale juhuvustanum // SoKss_17,5.133 //
ity uktā duhitṛbhyāṃ sā jagādaivaṃ svayaṃprabhā /
putryau pratīkṣyatāṃ tāvadudayo hy asti naḥ punaḥ // SoKss_17,5.134 //
tapaḥsthitāṃ hi māṃ svapne jāne devo 'bravīcchivaḥ /
vatse kuryā dhṛtiṃ rājyaṃ punaḥ prāpsyati te patiḥ // SoKss_17,5.135 //
muktāphaladhvajaścaiṣa tathaiva malayadhvajaḥ /
duhitrostava bhartārau rājaputrau bhaviṣyataḥ // SoKss_17,5.136 //
mānuṣāviti mā caitau vijñāsīretayor yataḥ /
eko vidyādharavaro dvitīyo māmako gaṇaḥ // SoKss_17,5.137 //
ityādiṣṭeśvareṇāhaṃ prabuddhā rajanīkṣaye /
ityāśayaitayā caiṣa soḍhaḥ kleśo mahānmayā // SoKss_17,5.138 //
tasmādāvedayāmyetadarthaṃ yuṣmatpituḥ prabhoḥ /
tadicchayā yatiṣye ca yuṣmadudvāhasiddhaye // SoKss_17,5.139 //
evamāśvāsya sā rājñī kanyake sve svayaṃprabhā /
uvācendumatīṃ nāma vṛddhāmantaḥpurastriyam // SoKss_17,5.140 //
āryaputrasya nikaṭaṃ śvetaśailaguhāṃ vraja /
nipatya pādayostaṃ ca vijñāpaya girā mama // SoKss_17,5.141 //
nirmitāsmi mahārāja dhātrānyenaiva dāruṇā /
tvadviyogāgninādyāpi na dahye jvalatāpi yā // SoKss_17,5.142 //
ātmā tu na mayā tyaktaḥ punastvaddarśanāśayā /
ity uktvā māmakaṃ śārvaṃ svapnādeśaṃ nivedayeḥ // SoKss_17,5.143 //
tataḥ kanyāvivāhārthaṃ pṛcchestaṃ yac ca vakṣyati /
tattvayāgatya me vācyaṃ vidhāsye 'haṃ tathāvidham // SoKss_17,5.144 //
ity uktvendumatīṃ tāṃ sā praiṣayatsāpi nirgatā /
pātālātprāpa tacchailaguhādvāraṃ surakṣitam // SoKss_17,5.145 //
rakṣiṇo 'bhyarthya tatrāntaḥ praviśyālokya saṃyatam /
trailokyamālinaṃ taṃ sā sāśrurjagrāha pādayoḥ // SoKss_17,5.146 //
tatpṛṣṭakuśalā tac ca śanaistasmai śaśaṃsa sā /
kṛtsnaṃ svabhāryāsaṃdeśaṃ tato rājā jagāda saḥ // SoKss_17,5.147 //
yaḥ prokto rājyalābho naḥ śarveṇāstu tathaiva saḥ /
merudhvajasyātmajayoḥ kanyādāne tu kā kathā // SoKss_17,5.148 //
ihaivāhaṃ vipadyeya na tu dadyāṃ nijātmaje /
śatrubhyāṃ mānuṣābhyāṃ ca saṃyataḥ sannupāyanam // SoKss_17,5.149 //
ity uktvendumatī rājñā preṣitā tena sā tataḥ /
etya svayaṃprabhāyai tattatpatnyai tadvaco 'bhyadhāt // SoKss_17,5.150 //
śrutvā tatas te trailokyaprabhātribhuvanaprabhe /
daityendrakanye jananīmūcatustāṃ svayaṃprabhām // SoKss_17,5.151 //
āvayor yauvanabhayadagnirevādhunā gatiḥ /
tadambāsyāṃ caturdaśyāṃ tatpraveśaṃ vidadhvahe // SoKss_17,5.152 //
kṛtaniścayayor evaṃ tayoḥ sāpy akarottadā /
niścayaṃ maraṇāyaiva tanmātā saparicchadā // SoKss_17,5.153 //
prāptāyāṃ ca caturdaśyāṃ tāḥ pāparipunāmani /
tīrthe sarvāścitāś cakrurarcitvā hāṭakeśvaram // SoKss_17,5.154 //
tāvanmerudhvajo rājā tithau tasyāṃ saputrakaḥ /
sabhāryaścāyayau tāvaddhāṭakeśvaramarcitum // SoKss_17,5.155 //
sa pāpariputīrthaṃ tatsnānārthaṃ sānugo vrajan /
dūraddadarśa tattīre vanāntardhūmamudgatam // SoKss_17,5.156 //
dhūmodgamaḥ kuto 'treti pṛcchantaṃ taṃ ca bhūpatim /
ūcuḥ saṅgrāmasiṃhādyāḥ pātālādhikṛtā nijāḥ // SoKss_17,5.157 //
trailokyāmālino bhāryā mahārāja svayaṃprabhā /
duhitṛbhyāṃ kumārībhyāṃ sahātra tapasi sthitā // SoKss_17,5.158 //
nūnaṃ tā agnikāryādi kiṃcid atrādya kurvate /
yadi vātitapaḥkhinnāḥ kurvantyagnipraveśanam // SoKss_17,5.159 //
tac chrutvā saha putrābhyāṃ patnyā taiścādhikāribhiḥ /
draṣṭuṃ sa rājā tatrāgānniṣiddhānyaparicchadaḥ // SoKss_17,5.160 //
dadarśa cātra pracchannaḥ sthitas te daityakanyake /
samātṛke pūjayantyau susamiddhaṃ citānalam // SoKss_17,5.161 //
mukhalāvaṇyasaṃdohaniḥsyandair dikṣu sarvataḥ /
candrabimbaśatānīva racayantyau rasātale // SoKss_17,5.162 //
lolahārāmbupūrābhyāṃ kāmasyevābhiṣecanam /
kucakāñcanakumbhābhyāṃ kurvatyau trijagajjaye // SoKss_17,5.163 //
bibhrāṇe jaghanābhogaṃ vipulaṃ baddhamekhalam /
nakṣatramālāṅkam iva smasradvipaśiraḥsthalam // SoKss_17,5.164 //
vahantyau keśapāśau ca pannagāviva nirmitau /
dātrā lāvaṇyasarvasvanidhānaṃ rakṣituṃ tayoḥ // SoKss_17,5.165 //
dṛṣṭvā te cintayāsmāsa sa rājā jātavismayaḥ /
aho viśvasṛjaḥ sṛṣṭirlasannavanavādbhutā // SoKss_17,5.166 //
tadetayor na rambhāpi norvaśī na tilottamā /
rūpe bhajati tulyatvamasurādhipakanyayoḥ // SoKss_17,5.167 //
iti cintayatas tasya rājñaḥ sā daityakanyakā /
jyeṣṭhārcayitvā trailokyaprabhā vahniṃ vyajijñapat // SoKss_17,5.168 //
uktaḥ svapnaharādeśo yataḥ prabhṛti me 'mbayā /
tataḥ prabhṛti baddhvaiva bhartṛbuddhiryato mayā // SoKss_17,5.169 //
tasmin guṇanidhau rājaputre muktāsphaladhvaje /
tat sa eva patir bhūyād bhagavan me 'nyajanmani // SoKss_17,5.170 //
iha janmani tātena saṃyatasthena māninā /
ditsitāpyambayā tasmai dātuṃ nāṅgīkṛtāsmi yat // SoKss_17,5.171 //
tac chrutvā tadvadevātra sāpi tribhuvanaprabhā /
vavre hutāśānmalayadhvajaṃ janmāntare patim // SoKss_17,5.172 //
tato merudhvajo rājā sa tacchravaṇaharṣulaḥ /
tadbhāryā ca mahādevī parasparamavocatām // SoKss_17,5.173 //
prāpnuyātāmime bhārye yadyasmattanayāvimau /
tadetābhyāmavāptaṃ syāllokadvayajayātphalam // SoKss_17,5.174 //
tadyāvadasminnanale nātmānaṃ kṣipataḥ kṣaṇam /
tāvatkiṃ nopasṛtyaite vārayāmaḥ samātṛke // SoKss_17,5.175 //
evaṃ devyā sahālocya rājāvocadupetya tāḥ /
mā kārṣṭa sāhasaṃ duḥkhaṃ śamayiṣyāmyahaṃ hi vaḥ // SoKss_17,5.176 //
śrutvaitacchrotrapīyūṣavarṣābhaṃ bhūpatervacaḥ /
dṛṣṭvā ca taṃ tāḥ sakalāḥ praṇemurasurāṅganāḥ // SoKss_17,5.177 //
paśyanto 'pi vayaṃ pūrvaṃ māyācchannā na lakṣitāḥ /
lokadvayeśvareṇeha dṛṣṭāḥ smo 'dya punas tvayā // SoKss_17,5.178 //
tvaddṛṣṭānāṃ ca duḥkhānto bhavatyevācireṇa naḥ /
kiṃ punaḥ svagirā datte devenābhyarthite vare // SoKss_17,5.179 //
tadgṛhṇītārghyapādyādi kṛtāsanaparigrahāḥ /
bhavanto hi jagatpūjyā ayaṃ casmākamāśramaḥ // SoKss_17,5.180 //
iti svayaṃprabhāmuktavatīmāha hasannṛpaḥ /
jāmātṛbhyāṃ tvayaitābhyāṃ pādyārghyaṃ dīyatāmiti // SoKss_17,5.181 //
tataḥ svayaṃprabhāvādīttadetābhyāṃ vṛṣadhvajaḥ /
devo dāpayitārghādi yuṣmābhistvadya gṛhyatām // SoKss_17,5.182 //
merudhvajo jagādātha sarvamāttamidaṃ mayā /
yūyaṃ ca maraṇodyogānnivartadhvamito 'dhunā // SoKss_17,5.183 //
praviśya tiṣṭhataikasminsvapure sarvakāmade /
tato 'ham eva jñāsyāmi yathā vaḥ kuśalaṃ bhavet // SoKss_17,5.184 //
ity uktavantaṃ rājānaṃ sā jagāda svayaṃprabhā /
devādeśānnivṛttāḥ smaḥ śarīratyāganiścayāt // SoKss_17,5.185 //
kārāsthe tu prabhau yuktā kathaṃ naḥ svagṛhasthitiḥ /
tadihaiva vayaṃ tāvattiṣṭhāsmo deva saṃprati // SoKss_17,5.186 //
yāvaddevaḥ svayaṃ dattaṃ varaṃ naḥ pālayiṣyati /
sasutāmātyamasmākaṃ mocayiṣyati ca prabhum // SoKss_17,5.187 //
muktastvadadhikārī sansa ca rājyaṃ kariṣyati /
arpayiṣyati rājyaṃ ca tubhyam eva tvadicchayā // SoKss_17,5.188 //
samayapratibandhaṃ ca sa kariṣyati tādṛśam /
antarasthā vayaṃ cātra saha pātālavāsibhiḥ // SoKss_17,5.189 //
pātālebhyo 'smadīyāni ratnāni svīkuruṣva ca /
evam uktavatīṃ tāṃ sa rājā merudhvajo 'bravīt // SoKss_17,5.190 //
vijñāsyāmy ahamevaitatsmartavyaṃ svavacastu vaḥ /
ity uktvā sa nṛpaḥ snātvā hāṭakeśamapūjayat // SoKss_17,5.191 //
daityarājasute te ca tayor evaṃ svadṛṣṭayoḥ /
tatputrayostadekāgragatacitte babhūvatuḥ // SoKss_17,5.192 //
atha sa rasātalanilayair nikhilaistrailokyamālino muktim /
praṇipatya yācyamāno rājā merudhvajaḥ sukṛtī // SoKss_17,5.193 //
chattraiḥ svayaśaḥśubhraiḥ sthagayannāśāḥ sadārasutabhṛtyaḥ /
nirgatyāsuralokāttasmādāgānnijaṃ nagaram // SoKss_17,5.194 //
tatrāsya putro malayadhvajastāṃ kanīyasīṃ dānavarājaputrīm /
dhyāyannanidro 'pi nimīlitākṣaḥ smasrajvarārto rajanīṃ nināya // SoKss_17,5.195 //
sadhair yajaladhistu tām apivicintya muktāphaladhvajo 'surapateḥ sutāṃ dṛḍhanibaddhabhāvāṃ yuvā /
munīndramanasām apismaravikāradāṃ jyāyasīṃ purārthitavaro munerna khalu cukṣubhe cetasā // SoKss_17,5.196 //
merudhvajas tu tam avetya sutaṃ niṣiddhadārakriyaṃ smaravaśaṃ malayadhvajaṃ ca /
kanyāpradānavimukhaṃ ca mahāsuraṃ tam āsīd upāyaghaṭanākulacittavṛttiḥ // SoKss_17,5.197 //
iti mahākaviśrīsomadevabhaṭṭaviracite kathāsaritsāgare padmāvatīlambake pañcamas taraṅgaḥ /
ṣaṣṭhas taraṅgaḥ /
tato merudhvajo rājā taṃ tathā malayadhvajam /
paśyansmarajvarākrāntaṃ devīṃ svāmevam abravīt // SoKss_17,6.1 //
pātāladṛṣṭe trailokyamālinas te sute na cet /
bhārye matputrayoḥ syātāṃ tanmayā kiṃ kṛtaṃ bhavet // SoKss_17,6.2 //
tayoḥ kaniṣṭhāṃ ca vinā putro me malayadhvajaḥ /
lajjānigūḍhakāmāgniḥ puṭapākena pacyate // SoKss_17,6.3 //
tadarthaṃ ca mayādyāpi mokṣastrailokyamālinaḥ /
pratiśruto 'pi tatpatnyai satvaraṃ na vidhīyate // SoKss_17,6.4 //
bandhamukto duhitarāvasuratvābhimānataḥ /
putrābhyāṃ mānuṣābhyāṃ me sa dadyānnahi jātucit // SoKss_17,6.5 //
tadetamarthaṃ sāntvena brūmastasyādhunā varam /
ity ālocya samaṃ devyā sa pratīhāram ādiśat // SoKss_17,6.6 //
śvetaśailaguhāṃ gatvā prītyā madvacanena tam /
trailokyamālinaṃ brūhi daityendraṃ saṃyatasthitam // SoKss_17,6.7 //
daivayogādiha kliṣṭā yūyaṃ daityapate ciram /
tadidānīṃ mama vacaḥ kṛtvā kleśaṃ śamaṃ naya // SoKss_17,6.8 //
dehi dṛṣṭyānurāgiṇyau matsutābhyāṃ svakanyake /
ito muktaḥ svarājyaṃ ca vihitapratyayaḥ kuru // SoKss_17,6.9 //
ity uktvā preṣito rājñā gatvā tatra guhāntare /
daityendrāyābravīttasmai kṣattā rājavacaḥ sa tat // SoKss_17,6.10 //
mānuṣābhyāmahaṃ kanye na dāsyāmīti tena ca /
praty uktaḥ sa tathaivetya kṣattā rājānam abhyadhāt // SoKss_17,6.11 //
athopāyaṃ vicinvāne tasminmerudhvaje nṛpe /
divaseṣu ca yāteṣu vijñātatadudantayā // SoKss_17,6.12 //
pātālāt preṣitā bhūyaḥ sā svayaṃprabhayā tayā /
āgād indumatī tatra dūtī saṃdeśahāriṇī // SoKss_17,6.13 //
sā cāgatya pratīhārya mukhenāveditātmakā /
praviveśa mahādevyā nikaṭaṃ tatkṛtādarā // SoKss_17,6.14 //
praṇipatyābravīttāṃ ca devi devi svayaṃprabhā /
vijñāpayati kiṃ vastadvismṛtaṃ vacanaṃ nijam // SoKss_17,6.15 //
abdhayaḥ kuśalailāś ca bhavanti pralaye 'nyathā /
bhavādṛśāṃ tu vacanaṃ na tadāpyanyathā bhavet // SoKss_17,6.16 //
yadyapy upagataṃ nāsmatsvāminā kanyakārpaṇam /
tat sa baddho duhitarau kathaṃ dadyādupāyanam // SoKss_17,6.17 //
aucityenopakārāya yuṣmābhiś cetsa mucyate /
tanniścitaṃ sutādānātkuryādvaḥ pratyupakriyām // SoKss_17,6.18 //
sakanyāpi tyajet prāṇān anyathā sā svayaṃprabhā /
tena na syātsutāprāptirna ca vaḥ satyapālanam // SoKss_17,6.19 //
tatkuruṣva tathā devi samayapratyayādinā /
yatha rājā vimuñcettaṃ prabhuṃ naḥ sarvasiddhaye // SoKss_17,6.20 //
svayaṃrabhāvisṛṣṭaṃ ca gṛhāṇedaṃ vibhūṣaṇam /
divyaistaistaiścitaṃ ratnaiḥ khecaratvādidāyibhiḥ // SoKss_17,6.21 //
evam uktavatīmindumatīṃ rajñī jagāda sā /
duḥkhitāyāḥ kathaṃ tasyā mayaitadgṛhyatāmiti // SoKss_17,6.22 //
agṛhīte tvayāy asminn asmākam adhṛtir bhavet /
gṛhīte tu nijaṃ duḥkhaṃ śāntaṃ manyāmahe vayam // SoKss_17,6.23 //
itīndumatyā rājñī sā tayā yatnena bodhitā /
āśvāsahetos tasyās tadratnābharaṇam agrahīt // SoKss_17,6.24 //
ihaiva tāvat tiṣṭhārye rājā yāvad upaiṣyati /
ity uktvā tāṃ ca tatraiva rājñī sthāpayati sma sā // SoKss_17,6.25 //
tāvat sa rājā tatrāgādutthāyendumatī ca sā /
rājñīniveditā bhūpaṃ praṇanāma tadādṛtā // SoKss_17,6.26 //
svayaṃprabhavitīrṇaṃ ca cūḍāratnaṃ samarpayat /
viṣarakṣojarārogaharaṃ tasmai nṛpāya sā // SoKss_17,6.27 //
svasatyamanupālyaitadgrahīṣyāmīti vādinam /
nṛpamindumatī sā tam evaṃ prauḍhā vyajijñapat // SoKss_17,6.28 //
devena pratipannaṃ cet satyaṃ pālitam eva tat /
asmin gṛhīte tv asmākam āśvāsaḥ sutarāṃ bhavet // SoKss_17,6.29 //
evaṃ tayokte sādhūktamity uktvaivāsya bhūpateḥ /
cūḍāratnaṃ tadādāya rājñī mūrdhni babandha sā // SoKss_17,6.30 //
tataḥ svayaṃprabhāvākyaṃ yathā rājñyai niveditam /
tathā śaśaṃsa sā rājñe tasmāy indumatī punaḥ // SoKss_17,6.31 //
tato rājñyā tathaivokto 'vādīd indumatīṃ nṛpaḥ /
ihaivādya pratīkṣasva prātar vakṣyāmy ahaṃ tava // SoKss_17,6.32 //
ity uktvā tāṃ niśaṃ nītvā pratarāhūya mantriṇaḥ /
sa tāmindumatīmevaṃ rājā merudhvajo 'bravīt // SoKss_17,6.33 //
ebhir manmantribhiḥ sākaṃ rājñe trailokyamāline /
āvedya gatvā pātālādānayāsurayoṣitaḥ // SoKss_17,6.34 //
svayaṃprabhādyāḥ sarvāṃś ca mukhyān pātālavāsinaḥ /
hāṭakeśvarasaṃbandhi mudritaṃ koṣavāri ca // SoKss_17,6.35 //
amadvaśe vartitavyaṃ nityaṃ trailokyamālinā /
sabhṛtyabandhunā bhāvyaṃ nāgaiścāsasyaghātibhiḥ // SoKss_17,6.36 //
atrārthe bhartṛcaraṇānspṛṣṭvā manmantrisaṃnidhau /
svayaṃprabhādyāḥ śapathair antarasthā bhavantu naḥ // SoKss_17,6.37 //
pātālavāsinaḥ santu tadvatpratibhuvo 'khilāḥ /
apatyāni ca sarve 'i sthāpayantu sarājakāḥ // SoKss_17,6.38 //
sarājakāś ca likhitaṃ kurvantu nikhilā api /
hāṭakeśvarasarvāṅgavārikoṣaṃ pibantu ca // SoKss_17,6.39 //
tato mokṣyāmyahaṃ kārāgṛhāttrailokyamālinam /
ity uktvendumatīṃ rājā sāmātyāṃ visasarja saḥ // SoKss_17,6.40 //
sā gatvā mantrisahitāṃ procya trailokyamāline /
tacchraddhitā tathaivendumatī pātālamāviśat // SoKss_17,6.41 //
svayaṃprabhādīn ānīya koṣavāri ca sā tataḥ /
rājoktaṃ tadamātyāgre sarvān sarvam akārayat // SoKss_17,6.42 //
vihitapratyayam taṃ ca mumoca saparicchadam /
trailokyamālinaṃ merudhvajaḥ kārāgṛhān nṛpaḥ // SoKss_17,6.43 //
ānīya ca gṛhaṃ samyaksaṃmānya saparigraham /
svīkṛtāsuraratnaughaḥ svarājye visasarja tam // SoKss_17,6.44 //
so 'pi trailokyamālī svaṃ punaretya rasātalam /
prāptarājyo nananda svaiḥ sahito bhṛtyabāndhavaiḥ // SoKss_17,6.45 //
merudhvajaś ca pātālaprabhavair arthasaṃcayaiḥ /
pṛthivīṃ pūrayām āsa prāvṛḍghana ivāmbubhiḥ // SoKss_17,6.46 //
atha trailokyamālī sa saṃmantrya nijabhāryayā /
kanyāratnadvayaṃ ditsustatsutābhyāṃ svaveśmani // SoKss_17,6.47 //
nṛpaṃ merudhvajaṃ netuṃ taṃ nimantrya sabāndhavam /
smṛtopakāro daityendraḥ pātālātsvayamāyayau // SoKss_17,6.48 //
āgatya taṃ ca rājānaṃ kṛtātithyam uvāca saḥ /
yuṣmābhir nātinirvṛtyā tadā dṛṣṭaṃ rasātalam // SoKss_17,6.49 //
paricaryāpareṣv asmāsvidānīmetya dṛśyatām /
kanyāratne madīye ca gṛhyetāṃ sutayoḥ kṛte // SoKss_17,6.50 //
ity ukte 'surarājena tena merudhvajo 'tha saḥ /
tatraivānāyayām āsa bhāryāṃ putrau ca tāvubhau // SoKss_17,6.51 //
tebhyo 'surendravākyaṃ tatkanyādānāntam abravīt /
tato jagāda taṃ jyeṣṭhaḥ putro muktāphaladhvajaḥ // SoKss_17,6.52 //
vivāhaṃ na kariṣye 'hamanārādhitaśaṃkaraḥ /
uktaṃ mayā prāk kṣantavyam etasmān me 'parādhataḥ // SoKss_17,6.53 //
mayi prayāte bhavanaṃ karotu malayadhvajaḥ /
vinā pātālakanyāṃ tāṃ nāstyevāsya hi nirvṛtiḥ // SoKss_17,6.54 //
tacchruvā sa kanīyāṃstamavādīnna tvayi sthite /
ayaśasyamadharmyaṃ ca karomyāryāhamīdṛśam // SoKss_17,6.55 //
tato merudhvaje rājñi prayatnādbodhayatyapi /
muktāphaladhvajo naicchatsvavivāhakriyāṃ yadā // SoKss_17,6.56 //
tadā trailokyamālī taṃ khinnamāmantrya bhūpatim /
yayau svam eva pātālaṃ sānugaḥ sa yathāgatam // SoKss_17,6.57 //
tatra vṛttāntamāvedya bhāryāṃ putraṃ ca so 'bhyadhāt /
nyakkāraikaparo 'smākaṃ kīdṛśaḥ paśyataṃ vidhiḥ // SoKss_17,6.58 //
mānuṣau nādya gṛhṇītaḥ kanye me prārthitāvapi /
pūrvaṃ ye prārthite tābhyāṃ dātuṃ nāṅgīkṛte mayā // SoKss_17,6.59 //
tac chrutvā tau jagadatuḥ ko jānāti kathaṃ vidheḥ /
cetasyetatsthitaṃ kiṃ hi śāṃbhavaṃ syādvaco 'nyathā // SoKss_17,6.60 //
ityādi teṣāṃ vadatāṃ buddhvā te tatra cakratuḥ /
kanye pratijñāṃ trailokyaprabhātribhuvanaprabhe // SoKss_17,6.61 //
dvādaśāhaṃ nirāhārasthitayor āvayor yadi /
devo vivāhasaṃpattiprasādaṃ na kariṣyati // SoKss_17,6.62 //
tataś ca kāryamāvābhyāṃ sahaivāgnipraveśanam /
na tu dhāryaṃ nikārārthaṃ vṛttyarthaṃ vā śarīrakam // SoKss_17,6.63 //
evaṃ niyamya devasya puratastasthatuś ca te /
nirāhāre japadhyānapare daityendrakanyake // SoKss_17,6.64 //
tadbuddhvā ca tayor mātā pitā ca ditijeśvaraḥ /
tathaivātra nirāhārāvāstāṃ duhitṛvatsalau // SoKss_17,6.65 //
tataḥ svayaṃprabhā sā tāṃ tanmātendumatīṃ punaḥ /
merudhvajamahādevyai vaktuṃ tatprāhiṇoddrutam // SoKss_17,6.66 //
tayā gatvā tadākhyātaṃ svasvāmigṛhasaṃkaṭam /
rājñyai tasyai vivedātha rājā merudvhajo 'pi tat // SoKss_17,6.67 //
tatas tadanurodhāttau jahatus tatra daṃpatī /
āhāraṃ tau ca tatputrau pitṛbhaktyanurodhinau // SoKss_17,6.68 //
evaṃ lokadvaye rājagṛhayoḥ saṃkaṭasthayoḥ /
muktāphaladhvajo 'naśnan dhyātavāñ śaraṇaṃ śivam // SoKss_17,6.69 //
ṣaḍrātre ca gate rājaputraḥ prātaḥ prabudhya saḥ /
pūrvaṃ saṃyatakaṃ mittraṃ mahābuddim abhāṣata // SoKss_17,6.70 //
sakhe svapne 'dya jāne 'hamārūḍho vāhane nije /
tapodhanamunipratte kāmarūpe manogatau // SoKss_17,6.71 //
vimānatām upagate nirvedānmerupārśvagam /
gaurīśāyatanaṃ divyamatidūramito gataḥ // SoKss_17,6.72 //
tatrāpaśyamahaṃ kāṃciddivyakanyāṃ tapaḥkṛśām /
tāmuddiśyābravīnmāṃ ca jaṭābhṛtpuruṣo hasan // SoKss_17,6.73 //
ekasyāḥ kanyakāyāstvaṃ palāyyaivamihāgataḥ /
ihaiṣā ca dvitīyā te saṃprāptā paśya tiṣṭhati // SoKss_17,6.74 //
tadākarṇya vacas tasya tatkanyārūpadarśane /
atṛpta eva sahasā prabuddho 'smi niśākṣaye // SoKss_17,6.75 //
tasmāttatraiva gacchāmi prāptuṃ tāṃ divyakanyakām /
prāpsyāmi cenna tāṃ tatra pravekṣyāmi hutāśanam // SoKss_17,6.76 //
tāṃ tathopanatāṃ hitvā daityakanyāṃ mano mama /
rajyate svapnadṛṣṭāyāmasyāṃ kiṃ kriyate vidheḥ // SoKss_17,6.77 //
jāne ca tatra yātasya niścitaṃ śubhamasti me /
ity uktvā tatsa sasmāra munidattaṃ svavāhanam // SoKss_17,6.78 //
tadāruhya vimānatvaṃ prāptaṃ sakhyā samaṃ ca saḥ /
manaḥsaṃkalpitasthānaprāpakaṃ kāmarūpakṛt // SoKss_17,6.79 //
muktāphaladhvajaḥ prāyāddivyaṃ gaurīśadhāma tat /
prāpya tac ca yathā svapne dṛṣṭaṃ paśyañjaharṣa saḥ // SoKss_17,6.80 //
tataḥ pravavṛte tatra sa siddhodakanāmani /
tīrthe snānādikaṃ kartuṃ sakhyekaparicārakaḥ // SoKss_17,6.81 //
tāvattaṃ kvāpy avijñātagataṃ buddhvā sa tatpitā /
rājā merudhvajo bhāryāsutādisahitastadā // SoKss_17,6.82 //
upavāsakṛśo duḥkhakṣobhaṃ svapurago dadhau /
tathā tadaiva pātāle 'pyetatsarvamabudhyata // SoKss_17,6.83 //
tatastrailokyamālī sa gṛhītvā te svakanyake /
sopavāsaḥ sabhāryādis tatraivāgān nṛpāntikam // SoKss_17,6.84 //
caturdaśyāṃ gataḥ so 'dya nūnaṃ kvāpy arcituṃ haram /
tatpratīkṣāmahe tāvadihaivaitaddinaṃ vayam // SoKss_17,6.85 //
prātaryatra sa tatraiva yāsyāmo nāgato yadi /
tato yadbhavatītyeva sarve te niścayaṃ vyadhuḥ // SoKss_17,6.86 //
atrāntare meghavane tasmin gauryāśrame sthitā /
sāpi padmāvatī tasmin dine 'vādīn nijāḥ sakhīḥ // SoKss_17,6.87 //
sakhyaḥ svapne 'dya jāne māṃ siddhīśvaragatāṃ pumān /
jaṭādharo 'bravīt ko'pi devāgārādvinirgataḥ // SoKss_17,6.88 //
duḥkhaṃ samāptamāsanno bhartrā te putri saṃgamaḥ /
ityevoktvā gate 'sminme gate nidrāniśe api // SoKss_17,6.89 //
tadeta tatra gacchāma ity uktvā sā jagāma tat /
merupārśvasthitaṃ padmāvatī gaurīśaketanam // SoKss_17,6.90 //
tatra siddhodake snāntaṃ dūrānmuktāphaladhvajam /
dṛṣṭvā savismayā sā taṃ svasakhīrevam abravīt // SoKss_17,6.91 //
sadṛśo me priyasyāyaṃ pumān paśyata kīdṛśaḥ /
āścaryaṃ kiṃ sa eva syān nāsty etanmānuṣo hy ayam // SoKss_17,6.92 //
tac chrutvā taṃ ca dṛṣṭvā tāḥ sakhyastāmevamabruvan /
na kevalaṃ susadṛśo devyayaṃ preyasastava // SoKss_17,6.93 //
yāvad etadvayasyo 'yaṃ tvatkantasuhṛdaḥ kila /
tasya saṃyatakasyāpi paśya sādṛśyam aśnute // SoKss_17,6.94 //
yattvayā varṇitaṃ devi yathādya svapnadarśanam /
tathā jānīmahe vyaktaṃ śāpānmānuṣatāṃ gatau // SoKss_17,6.95 //
tāvevaitāvihānītāvīśvareṇa svayuktitaḥ /
mānuṣāgamanaṃ devabhūmāv asyāṃ kuto 'nyathā // SoKss_17,6.96 //
evaṃ sakhībhir uktā sā padmāvatyarciteśvarā /
tasthau devāntike channā taṃ jijñāsitumutsukā // SoKss_17,6.97 //
tāvat snātvārcituṃ devaṃ tatra muktāphaladhvajaḥ /
āgataḥ sarvato vīkṣya mahabuddhim uvāca tam // SoKss_17,6.98 //
tadevāyatanaṃ citramidaṃ svapne yadīkṣitam /
liṅgāntardṛśyagaurīśamūrti ratnamayaṃ mayā // SoKss_17,6.99 //
tān eva caitān paśyāmi svapnadṛṣṭān ihādhunā /
pradeśān divyavihagasphuradratnaprabhadrumān // SoKss_17,6.100 //
tatkāladṛṣṭāṃ divyāṃ tu kanyāṃ paśyāmi neha tām /
aprāptayā tayā ceha dehaṃ tyakṣyāmi niścitam // SoKss_17,6.101 //
ity ukte tena sakhyastāmūcuḥ padmāvatīṃ rahaḥ /
śṛṇu nūnamiha svapne dṛṣṭvā tvāmayamāgataḥ // SoKss_17,6.102 //
tvaddarśanenaiva vinā tyaktuṃ prāṇānsamīhate /
tannigūḍhasthitā eva paśyāmo devi niścayam // SoKss_17,6.103 //
iti cchannāsu tāsvatra sthitāsvantaḥ praviśya saḥ /
muktāphaladhvajo devamarcayitvā viniryayau // SoKss_17,6.104 //
nirgatya yāvatkurute bhaktitastriḥ pradakṣiṇam /
tāvat sa ca sakhā cāsya jātiṃ sasmaraturnijām // SoKss_17,6.105 //
harṣāc ca pūrvavṛttāntaṃ yāvadanyonyamāhatuḥ /
tāvat padmāvatī dṛṣṭigocaraṃ sā yayau tayoḥ // SoKss_17,6.106 //
muktāphaladhvajaḥ pūrvajanmavṛttaṃ smaraṃś ca saḥ /
tāṃ dṛṣṭvaiva tamāha sma vayasyaṃ harṣanirbharaḥ // SoKss_17,6.107 //
dṛṣṭā seyamiha svapne devī padmāvatī mayā /
diṣṭyā prāptā ca tadimāmāśu saṃbhāvayāmy aham // SoKss_17,6.108 //
ity uktvopetya sāśrustāmavocaddevi mādhunā /
kvāpi yāsīrahaṃ muktāphalaketuḥ sa te priyaḥ // SoKss_17,6.109 //
dṛḍhavratasya śāpena mānuṣībhūya saṃsmṛtā /
jātirmayādyety uktvā tamaicchadāśleṣṭumutsukaḥ // SoKss_17,6.110 //
sā tūdbhrāntā tirobhūya tatrāsītsāśrulocanā /
so 'pi rājasuto 'paśyaṃstāṃ mohādapatadbhuvi // SoKss_17,6.111 //
tataḥ saduḥkhamākāśe tadvayasyo jagāda saḥ /
yadarthaṃ sa tapaḥkleśo devi padmāvati tvayā // SoKss_17,6.112 //
anubhūtaḥ kathaṃ prāptaṃ tam evaṃ nābhibhāṣase /
ahaṃ saṃyatakaṃ so 'pi vayasyo dayitasya te // SoKss_17,6.113 //
tadyuṣmadarthaṃ śaptasya kiṃ me nālapasi priyam /
ity uktvā sa samāśvāsya tam uvāca nṛpātmajam // SoKss_17,6.114 //
tathānurāgopagatā daityarājasutā tvayā /
yattyaktā tasya pāpasya tavāgatamidaṃ phalam // SoKss_17,6.115 //
tac chrutvā sā sakhīrāha cchannā padmāvatī tadā /
śṛṇutāsurakanyāsu na kilāyaṃ pravartate // SoKss_17,6.116 //
tataḥ sakhyo 'pi tāmūcuḥ sarvaṃ saṃvādi dṛśyate /
kiṃ na smarasi yattena śāpakāle priyeṇa te // SoKss_17,6.117 //
mānuṣye me mano 'nyatra mā gātpadmāvatīṃ vinā /
ityartito varastasmānmuneḥ pūrvaṃ tapodhanāt // SoKss_17,6.118 //
tatprabhāvādayaṃ nūnamanyastrīṣu na rajyate /
śrutvaitad rājaputrī sā saṃjajñe saṃśayākulā // SoKss_17,6.119 //
muktāphaladhvajaḥ so 'pi dṛṣṭanaṣṭapriyas tataḥ /
cakranda hā priye padmāvati kiṃ naitadīkṣase // SoKss_17,6.120 //
vidyādharatve yatprāptaḥ śāpo meghavane mayā /
tvadarthamiha cādyāhaṃ mṛtyuṃ prāpsyāmyasaṃśayam // SoKss_17,6.121 //
ityādi kranditaṃ tasya śrutvā padmāvatī sakhīḥ /
prāha sarvāṇi saṃvādīnyabhijñānāni yadyapi // SoKss_17,6.122 //
tathāpi pāramparyeṇa śrutāny etāni jātucit /
ābhyāṃ bhaveyuriti me na ceto 'bhyeti niścayam // SoKss_17,6.123 //
tannārtamasya śaknomi vacaḥ śrotuṃ vrajāmy aham /
tadgauryāyatanaṃ tāvat pūjākālaś ca tatra me // SoKss_17,6.124 //
ity uktvā sasakhīkā sā padmāvatyambikāśramam /
tajjagāmārcayitvā ca devīmevaṃ vyajijñapat // SoKss_17,6.125 //
sa siddhiśvaradṛṣṭaścetsatyaṃ pūrvapriyo mama /
tat tathā kuru yena syācchrīghrametena saṃgamaḥ // SoKss_17,6.126 //
iti padmāvatī yāvat sākāṅkṣā tatra tiṣṭhati /
muktāphaladhajastāvat so 'pi siddhiśvare sthitaḥ // SoKss_17,6.127 //
pūrvaṃ saṃyatakaṃ mittraṃ mahābuddhim uvāca tam /
jāne sā svāspadaṃ yātā tadgauryāyatanaṃ sakhe // SoKss_17,6.128 //
tad ehi yāvas tatraivety uktvāruhya manogatau /
tasminvimāne so 'pyāgādambikāśramam eva tat // SoKss_17,6.129 //
dūrāddṛṣṭvāvatīrṇaṃ taṃ vimānena nabhastalāt /
sakhyaḥ padmāvatīmūcurdevi paśyedamadbhutam // SoKss_17,6.130 //
sa ihāpyeṣa divyena vimānenāgataḥ kila /
mānuṣasyāpi divyo 'sya prabhāvaḥ kathamīdṛśaḥ // SoKss_17,6.131 //
tataḥ padmāvatī smāha sakhyaḥ smaratha kiṃ na tat /
yatsa śāpapradātāsya mayā śapto dṛḍhavrataḥ // SoKss_17,6.132 //
mānuṣatve 'vatīrṇasya vāhanaṃ kāmarūpabhṛt /
icchānugatamasyaiva bhaviṣyati bhavāniti // SoKss_17,6.133 //
tattena muniśiṣyeṇa vāhanenaiṣa niścitam /
vimānarūpaṃ dadhatā svecchaṃ bhramati sarvataḥ // SoKss_17,6.134 //
evaṃ tayokte sakhyastāmūcurevamavaiṣi cet /
tan na saṃbhāvayasyetaṃ kasmāddevi kimīkṣase // SoKss_17,6.135 //
etatsakhīvacaḥ śrutvā padmāvatyavadatpunaḥ /
evaṃ saṃbhāvyate sakhyo niścayo 'dyāpi nāsti me // SoKss_17,6.136 //
satyaṃ sa eva yadi vā bhavatyeṣa tathāpi me /
abhigamyo 'nyadehasthaḥ svadehānāśritaḥ katham // SoKss_17,6.137 //
tacchannā eva paśyāmastāvadasyeha ceṣṭitam /
ity uktvā rājaputrīṃ sā channaivāsītsakhīvṛtā // SoKss_17,6.138 //
tāvattatrāvatīryaiva vimānādambikāśrame /
muktāphaladhvajaḥ sotko vayasyaṃ tam uvāca saḥ // SoKss_17,6.139 //
amutra rākṣasītrastā pūrvaṃ saṃbhāvitā mayā /
svayaṃvarāgatā ceha dṛṣṭodyānāntare punaḥ // SoKss_17,6.140 //
iha cāvāptaśāpaṃ māmanusartumanāstadā /
priyā padmāvatī kṛcchrānmunīndreṇa nivartitā // SoKss_17,6.141 //
saivādya paśya me mitra dṛṣṭimārgātpalāyate /
etattasya vacaḥ śrutvā padmavatyabravītsakhīḥ // SoKss_17,6.142 //
satyaṃ sakhyaḥ sa evāyaṃ pūrvadehamanāśritam /
kathaṃ tūpaimyamuṃ tanme so 'tra siddhīśvaro gatiḥ // SoKss_17,6.143 //
tenaiva dattaḥ svapno me sa eva ca kariṣyati /
upāyamiti niścitya sāgātsiddhiśvaraṃ punaḥ // SoKss_17,6.144 //
pūrvadehasthitenaiva priyeṇa mama saṃgamam /
kuru vā dehi vā mṛtyuṃ tṛtīyā na gatirmama // SoKss_17,6.145 //
iti vijñāpayām āsa sā tamabhyarcya dhūrjaṭim /
sasakhīkā ca tatraiva tasthau devakulāṅgane // SoKss_17,6.146 //
tāvadgauryāśrame tatra tāṃ sa muktāphaladhvajaḥ /
anviṣyāprāpya codvignastamavādīdvayasyakam // SoKss_17,6.147 //
itaḥ prāptā na sā yāvo dhāma tacchāṃbhavaṃ punaḥ /
tato 'pi cenna lapsye tāṃ pravekṣyāmyagnim eva tat // SoKss_17,6.148 //
tac chrutvā sa sakhāvocadbhāvi kalyāṇam eva te /
na mṛṣā syānmunivacaḥ svapnādeśaś ca śāṃbhavaḥ // SoKss_17,6.149 //
ityāśvāsayatā tena sakhyā muktāphaladhvajaḥ /
saha siddhiśvaraṃ prāyādvimānamadhiruhya saḥ // SoKss_17,6.150 //
prāptaṃ dṛṣṭvātra taṃ padmāvatī tasthāvalakṣitā /
paśyatehaiva saṃprāpta iti covāca sā sakhīḥ // SoKss_17,6.151 //
so 'pi praviśya devāgraṃ dṛṣṭvā pratyagrapūjitam /
muktāphaladhvajo devaṃ vayasyaṃ tam abhāṣata // SoKss_17,6.152 //
sakhe kenāpi paśyāyamadhunaivārcito vibhuḥ /
nūnaṃ saiva priyā me 'tra sthitā kvāpy arcitastayā // SoKss_17,6.153 //
ity uktvā so 'tra cinvāno yadā na prāpa tāṃ tadā /
cakranda hā priye padmāvatīti virahī muhuḥ // SoKss_17,6.154 //
pikīrute tadālāpabuddhyā tatkabarīdhiyā /
barhibarhe sarasije tanmukhabhrāntitas tathā // SoKss_17,6.155 //
dhāvansmarajvarāveśavivaśastena kṛcchrataḥ /
āśvāsya jagade sakhyā rājaputro 'nunīya saḥ // SoKss_17,6.156 //
bahūpavāsaklāntena kim ārabdham idaṃ tvayā /
jitabhūlokapātālaṃ kim ātmānam upekṣase // SoKss_17,6.157 //
tvayyantikamanāyāte pitā merudhvajastava /
rājā trailokyamālī ca śvaśuro dānaveśvaraḥ // SoKss_17,6.158 //
tvadarthinī ca trailokyaprabhā sāpi tadātmajā /
mātā ca te vinayavatyanujo malayadhvajaḥ // SoKss_17,6.159 //
aniṣṭāśaṅkinaḥ sarve sopavāsā jahatyasūn /
tadehi tāvad gatvā tān rakṣāvo 'vasitaṃ hy ahaḥ // SoKss_17,6.160 //
iti taṃ vādinaṃ prāha mittraṃ muktāphaladhvajaḥ /
tvam eva madvimānena gatvāśvāsaya tāniti // SoKss_17,6.161 //
tatas taṃ sa sakhāvocatsa mamopanametkatham /
śāpena muniśiṣyo yastava vāhanatāṃ gataḥ // SoKss_17,6.162 //
ity uktavantaṃ suhṛdaṃ rājaputro 'bravītsa tam /
tarhi tiṣṭha sakhe tāvat paśyāvaḥ kiṃ bhavediha // SoKss_17,6.163 //
evaṃ śrutvā tadālāpaṃ padmāvatyavadatsakhīḥ /
jāne 'bhijñānasaṃvādaiḥ sa pūrvapriya eṣa me // SoKss_17,6.164 //
kāmaṃ mānuṣadehasthaḥ śāpenaivaṃ kadarthyate /
siddhakanyopahāsāc ca śāpadoṣo mamāpy ayam // SoKss_17,6.165 //
iti yāvac ca sā vakti tāvadālohitacchaviḥ /
viyogivanadāvāgnirudagānmṛgalāñchanaḥ // SoKss_17,6.166 //
pūrayām āsa ca śanair jagajjyotsnā samantataḥ /
kaṃdarpadahanajvālā taṃ ca muktāphaladhvajam // SoKss_17,6.167 //
tatas tatkālacakrāhva iva krandannṛpātmajaḥ /
channasthayaiva jagade padmāvatya sa vignayā // SoKss_17,6.168 //
rājaputra sa eva tvaṃ yadi me pūrvavallabhaḥ /
tathāpyanyaśarīrastho mamāsi parapūruṣaḥ // SoKss_17,6.169 //
ahaṃ te paradārāś ca tadākrandasi kiṃ muhuḥ /
upāyo bhavitāvaśyaṃ satyaṃ cettanmunervacaḥ // SoKss_17,6.170 //
etac chrutvā vacastasyāstāmapaśyaṃś ca so 'bhyagāt /
muktāphaladhvajo harṣaviṣādaviṣamāṃ daśām // SoKss_17,6.171 //
jagāda ca mayā devi smṛtaprāktanajanmanā /
dṛṣṭvā tvaṃ pratyabhijñātā svām eva dadhatī tanum // SoKss_17,6.172 //
tvaṃ tu vaidyādhare dehe vartamānaṃ vilokya mām /
adhunā parijānīṣe martyadehagataṃ katham // SoKss_17,6.173 //
tadavaśyaṃ mayā tyājyamidaṃ hataśarīrakam /
ity uktvā so 'bhavattūṣṇīṃ channāsītsāpi tatpriyā // SoKss_17,6.174 //
tato bhūyiṣṭhayātāyāṃ rātrau nidrāgate śramāt /
pūrvasaṃyatake tasminmahābuddhau vayasyake // SoKss_17,6.175 //
aprāpyāṃ tena dehena jānan padmāvatīṃ sa tām /
muktāphaladhvajo dārūṇyāhṛtyāgnim adīpayat // SoKss_17,6.176 //
bhagavaṃstvatprasādena prāktanīṃ tāṃ tanuṃ śritaḥ /
prāpyāsamacireṇaiva priyāṃ padmāvatīmaham // SoKss_17,6.177 //
iti bruvan praṇamyaiva liṅgamūrtiṃ sa śaṃkaram /
juhāva jvalite tasminn agnau rājasutas tanum // SoKss_17,6.178 //
tāvat prabuddhaḥ sa mahābuddhirmuktāphaladhvajam /
tamapaśyanvicityāpi paśyannagnimudarciṣam // SoKss_17,6.179 //
vicintya taṃ hutātmānaṃ vayasyaṃ virahākulam /
agnau tatraiva tacchokātso 'pyātmānamapātayat // SoKss_17,6.180 //
taddṛṣṭvā sāpi duḥkhārtā padmāvatyabravītsakhīḥ /
dhigaho hṛdayaṃ strīṇāṃ kaṭhinaṃ kuliśādapi // SoKss_17,6.181 //
paśyantya vaiśasamidaṃ notkrāntaṃ yanmamāsubhiḥ /
tatkiyacciramātmānamadhanyo dhāryate mayā // SoKss_17,6.182 //
nāsti me 'dyāpi duḥkhānto madapuṇyair munerapi /
vacas tasyānyathā jātaṃ tacchreyo maraṇaṃ mama // SoKss_17,6.183 //
parapūruṣamadhye tu praveṣṭumanale 'tra me /
na yuktaṃ tadanāyāsaḥ pāśa eva hi me gatiḥ // SoKss_17,6.184 //
ity uktvā sāgrataḥ śaṃbhorupetyāśokapādape /
pāśaṃ vidhātuṃ latayā rājaputrī pracakrame // SoKss_17,6.185 //
āśāpradarśibhir vākyair yāvattāṃ sa sakhījanaḥ /
vārayatyāyayau tāvanmuniḥ so 'tra tapodhanaḥ // SoKss_17,6.186 //
mā putri sāhasaṃ na syādasatyaṃ tadvaco mama /
dhīrā bavādhunaiveha prāptaṃ paśyasi taṃ priyam // SoKss_17,6.187 //
tvadīyenaiva tapasā tasya śāpakṣayo 'cirāt /
saṃvṛttastadanāstheyaṃ svatapasyeva te katham // SoKss_17,6.188 //
pratyāsanne vivāhe ca kā taveyaṃ viṣāditā /
praṇidhānādavetyāhamidaṃ sarvamihāgataḥ // SoKss_17,6.189 //
iti taṃ vyāharantaṃ ca dṛṣṭvā munim upāgatam /
praṇamya dolārūḍheva sābhūt padmāvatī kṣaṇam // SoKss_17,6.190 //
atha martyadehadāhādvaidyādharamātmadehamāśritya /
savayasyo muktāphalaketuḥ so 'trāyayau priyastasyāḥ // SoKss_17,6.191 //
taṃ vīkṣya cātakavadhūriva nūtanābhraṃ rākāśaśāṅkamuditaṃ ca kumudvatīva /
vidyādharendratanayaṃ gaganāgataṃ sā padmāvatī hṛdi dadhau kam apipramodam // SoKss_17,6.192 //
sa ca muktāphalaketurmumude dṛṣṭyaiva tāmavekṣya piban /
ciramarubhūmibhramaṇaśrāntaḥ pāntho yathā saritam // SoKss_17,6.193 //
tau ca śāparajanīkṣayādubhau cakravākavadavāptasaṃgamau /
jagmatustapanatejaso munes tasya pādapatanena tṛptatām // SoKss_17,6.194 //
yadyuvām iha punaḥ samāgatau tīrṇaśāpamuditau sa eva me /
cetaso 'dya paritoṣa ity asāv abhyanandad atha tau mahāmuniḥ // SoKss_17,6.195 //
yātāyāṃ niśi cendravāraṇagatastatraiva so 'pyāyayau cinvandārakaniṣṭhaputrasahito merudhvajo bhūpatiḥ /
trailokyaprabhayā samaṃ tanayayā trailokyamālī tathā daityānām adhipo vimānavahanaḥ sāntaḥpuraḥ sānugaḥ // SoKss_17,6.196 //
tataḥ sa muktāphalaketumetayoḥ pradarśya vṛttāntamavarṇayanmuniḥ /
yathā sa kāryārthamavāpa śāpato manuṣyatāṃ muktim upāgatas tataḥ // SoKss_17,6.197 //
buddhvā tadagnau patanonmukhās te merudhvajādyā muninopadiṣṭam /
siddhodakasnānaharārcanādi kṛtvā viśokāḥ sahasā babhūvuḥ // SoKss_17,6.198 //
trailokyaprabhayā punaratra tayā jātimāśu saṃsmṛtya /
samacintyata siddhādhipakanyā devaprabhāsmi sā hanta // SoKss_17,6.199 //
vidyādharādhināthaḥ patirastu mameti yā tapasyantī /
padmāvatyupahasitā prāviśamanalaṃ svakāmanāsiddhyai // SoKss_17,6.200 //
jātāsmyasmiṃś ca tato ditijakule yatra cānuraktāsmi /
so 'pyeṣa rājaputraḥ prāpto vaidyādharīṃ punaḥ svatanum // SoKss_17,6.201 //
na ca yujyate 'nyarūpo dehenānena samabhigantumayam /
tadimāmetatprāptyai tanuṃ juhomyāsurīṃ punarjvalane // SoKss_17,6.202 //
evaṃ vimṛśya hṛdi tac ca nivedya pitror muktāphaladhvajahutāśam anupraviṣṭām /
ādāya tāṃ karuṇayārpitapūrvadehām āvirbabhūva hutabhuksvayam abravīc ca // SoKss_17,6.203 //
bho miktāphalaketo tvāmiyamuddiśya mayi vimuktatanuḥ /
tadimāṃ siddheśasutāṃ gṛhāṇa devaprabhāṃ bhāryām // SoKss_17,6.204 //
ity etad uktvaiva tirohite 'nale brahmātra sendrair amaraiḥ sahāyayau /
gandharvarājaḥ saha candraketunā vidyādharendreṇa ca padmaśekharaḥ // SoKss_17,6.205 //
prahvāya sarvair abhinanditāya tair gandharvarāḍvyagraparigrahas tataḥ /
prādātsa muktāphalaketave sutāṃ padmāvatīṃ tāṃ vidhivadvibhūtimān // SoKss_17,6.206 //
sa cātra vidyādhararājaputraś cirotsukastāṃ dayitāmavāpya /
mene phalaṃ janmataroravāptam uvāha tām apy atha siddhakanyām // SoKss_17,6.207 //
sa ca tayā ditijeśvarakanyayā vidhivad atra pitṛpravitīrṇayā /
nṛpasutaḥ samayujyata kāntayā tribhuvanaprabhayā malayadhvajaḥ // SoKss_17,6.208 //
tataḥ kṛtitvādabhiṣicya putraṃ sadvīpapṛthvīvalayaikarājye /
merudhvajaḥ sve malayadhvajaṃ taṃ vanaṃ sadārastapase jagāma // SoKss_17,6.209 //
trailokyamālī saparigrahaś ca prāyāt padaṃ svaṃ ditijādhirājaḥ /
śakro 'tha muktāphalaketave tāṃ dadau sa vidyuddhvajarājyalakṣmīm // SoKss_17,6.210 //
muktāphalaketur ayaṃ bhuṅktāṃ vidyādharāsuraiśvaryam /
svapadāni yāntu ca surā itthaṃ vāguccacāra divaḥ // SoKss_17,6.211 //
tāmākaṇya yayus tataḥ pramuditāste brahmaśakrādayaḥ śāpānmuktavatā tapodhanamuniḥ śiṣyeṇa sākaṃ yayau /
śrīmuktāphalaketunā ca sahito bhāryādvayabhrājinā putreṇātha sa candraketuragamadvaidyādharaṃ svaṃ padam // SoKss_17,6.212 //
bhuktvā ca tatra gaganecaracakravartilakṣmīṃ sutena saha tena ciraṃ sa rājā /
tasminniveśya nijarājyadhuraṃ virakto devyā samaṃ munitapovanamāśrito 'bhūt // SoKss_17,6.213 //
sa ca muktāphalaketuḥ prāgindrādasurarājyamāsādya /
prāpya punaś ca pitustadvidyādharacakravartitvam // SoKss_17,6.214 //
padmāvatyā sahito daśakalpānmūrtayeva nirvṛtyā /
bheje susamṛddhobhayasamrājyasukhaśriyaṃ sukṛtī // SoKss_17,6.215 //
ālocya bhāvān avasānanīrasān saṃśritya cānte sa munīndrakānanam /
jyotiḥ paraṃ prāpya tapaḥprakarṣataḥ sāyujyamīśasya jagāma dhūrjaṭeḥ // SoKss_17,6.216 //
evaṃ haṃsayugānniśamya sarasāmetāṃ kathāṃ tanmukhāj jñānaṃ prāpya ca labdhadivyagatikaḥ sa brahmadatto nṛpaḥ /
tadbhāryāsacivau ca tau ca vihagau gatvaiva siddhiśvaraṃ tyaktvā śāpatanūḥ śivānucaratāṃ prāpurnijāṃ te 'khilāḥ // SoKss_17,6.217 //
ity ahamākarṇya kathāṃ gomukhato madanamañcukāvirahe /
he munayaḥ kṣaṇamātraṃ dhṛtyā ceto vinoditavān // SoKss_17,6.218 //
evaṃ kathitakathe kila naravāhanadattacakravartini te /
gopālakena sahitāḥ paritutuṣuḥ kaśyapāśrame munayaḥ // SoKss_17,6.219 //
iti mahākaviśrīsomadevabhaṭṭaviracite kathāsaritsāgare padmāvatīlambake ṣaṣṭhas taraṅgaḥ /
samāpto 'yaṃ padmāvatīlambakaḥ saptadaśaḥ /
// śrīḥ //
mahākaviśrīsomadevabhaṭṭaviracitaḥ kathāsaritsāgaraḥ /
viṣamaśīlo nāmāṣṭadaśo lambakaḥ /
idaṃ gurugirīndrajāpraṇayamandarāndolanāt purā kila kathāmṛtaṃ haramukhāmbudher udgatam /
prasahya rasayanti ye vigatavighnalabdharddhayo dhuraṃ dadhati vaibudhīṃ bhuvi bhavaprasādena te // SoKss_18,0.1 //
prathamas taraṅgaḥ /
candrānanārdhadehāya candrāṃśusitabhūtaye /
candrārkanalanetrāya candrārdhaśirase namaḥ // SoKss_18,1.1 //
kareṇa kuñcitāgreṇa līlayonnamitena yaḥ /
bhāti siddhīr iva dadat sa pāyād vo gajānanaḥ // SoKss_18,1.2 //
tato 'sitagirau tatra kaśyapasyāśrame muneḥ /
naravāhanadattas tānmunīnevam abhāṣata // SoKss_18,1.3 //
anyac ca devīvirahe nītvāhaṃ sānurāgayā /
vegavatyā yadā nyasto vidyāhas te 'bhir akṣitum // SoKss_18,1.4 //
tadā śarīratyāgaiṣī virahī paradeśagaḥ /
vanānte dṛṣṭavān asmi bhraman kaṇvaṃ mahāmunim // SoKss_18,1.5 //
sa māṃ pādānataṃ dṛṣṭvā praṇidhānādavetya ca /
duḥkhitaṃ svāśramaṃ nītvā sadayo munirabhyadhāt // SoKss_18,1.6 //
somavaṃśodbhavo vīro bhūtvā kiṃ nāma muhyasi /
devādeśe dhruve 'nāsthā kā bhāryāsaṃgame tava // SoKss_18,1.7 //
asaṃbhāvyā api nṛṇāṃ bhavantīha samāgamāḥ /
tathā hi vikramādityakathāmākhyāmi te śṛṇu // SoKss_18,1.8 //
astyavantiṣu vikhyātā yugādau viśvakarmaṇā /
nirmitojjayinī nāma purārivasatiḥ purī // SoKss_18,1.9 //
satīva yā parādhṛṣyā padminīvāśritā śriyā /
satāṃ dhīriva dharmāḍhyā pṛthvīva bahukautukā // SoKss_18,1.10 //
mahendrāditya ityāsīdrājā tasyāṃ jagajjayī /
maghavevāmarāvatyāṃ vipakṣabalasūdanaḥ // SoKss_18,1.11 //
nānāśastrāyudhaḥ śaurye rūpe tu kusumāyudhaḥ /
yo 'bhūnmuktakarastyāge baddhamuṣṭikarastvasau // SoKss_18,1.12 //
tasya pṛthvīpater bhāryā nāmnābhūt saumyadarśanā /
śacīvendrasya gaurīva śaṃbhoḥ śrīriva śārṅgiṇaḥ // SoKss_18,1.13 //
mahāmantrī ca sumatir nāma tasyābhavatprabhoḥ /
vajrāyudhābhidhānaś ca pratīhāraḥ kramāgataḥ // SoKss_18,1.14 //
taiḥ samaṃ sa nṛpaḥ śāsadrājyam ārādhayan haram /
nānāvratadharaḥ śaśvad abhavat putrakāmyayā // SoKss_18,1.15 //
atrāntare ca gīrvāṇagaṇasaṃśritakaṃdare /
anyadigjayasānandakauberīhāsasundare // SoKss_18,1.16 //
sthitaṃ kailāsaśailendre purāriṃ pārvatīyutam /
upājagmuḥ surāḥ sendrā mlecchopadravaduḥsthitāḥ // SoKss_18,1.17 //
praṇāmānantarāsīnāste kṛtastutayo 'marāḥ /
pṛṣṭāgamanakāryāste devamevaṃ vyajijñapan // SoKss_18,1.18 //
ye tvayā deva nihatā asurā ye ca viṣṇunā /
te jātā mleccharūpeṇa punaradya mahītale // SoKss_18,1.19 //
vyāpādayanti te vighnān ghnanti yajñādikāḥ kriyāḥ /
haranti munikanyāś ca pāpāḥ kiṃ kiṃ na kurvate // SoKss_18,1.20 //
bhūlokāddevalokaś ca śaśvadāpyāyate prabho /
brāhmaṇair hutamagnau hi havistṛptyai divaukasām // SoKss_18,1.21 //
mlecchākrānte ca bhūloke nirvaṣaṭkāramaṅgale /
yajñabhāgādivicchedāddevaloko 'vasīdati // SoKss_18,1.22 //
tadupāyaṃ kuruṣvātra taṃ kaṃcidavatāraya /
pravīraṃ bhūtale yastānmlecchānutsādayiṣyati // SoKss_18,1.23 //
iti devaiḥ sa vijñaptaḥ purārātir uvāca tān /
yāta yūyaṃ na cintātra kāryā bhavata nirvṛtāḥ // SoKss_18,1.24 //
acireṇa kariṣye 'hamatropāyamasaṃśayam /
ity uktvā vyasṛjaddevānsvadhiṣṇyānyambikāpatiḥ // SoKss_18,1.25 //
gateṣu teṣu cāhūya mālyavatsaṃjñakaṃ gaṇam /
saparvatīko bhagavānevamādiśati sma saḥ // SoKss_18,1.26 //
putrāvatāra mānuṣye jāyasva ca mahāpuri /
ujjayinyāṃ sutaḥ śūro mahendrādityabhūpateḥ // SoKss_18,1.27 //
sa ca rājā mamaivāṃśastadbhāryā cāmbikāṃśajā /
tayor gṛhe samutpadya kuru kāryaṃ divaukasām // SoKss_18,1.28 //
mlecchānvyāpādayāśeṣāṃstrayīdharmavighātinaḥ /
saptadvīpeśvaro rājā matprasādāc ca bhāvyasi // SoKss_18,1.29 //
yakṣarākṣasavetālā api sthāsyanti te vaśe /
bhuktvā mānuṣabhogāṃś ca punarasmanupaiṣyasi // SoKss_18,1.30 //
ityādiṣṭaḥ purajitā malyavānso 'bravīdgaṇaḥ /
alaṅghyā yuṣmadājñā me bhogā mānuṣyake tu ke // SoKss_18,1.31 //
yatra bandhusuhṛdbhṛtyaviprayogāḥ suduḥsahāḥ /
dhananāśajarārogādyudbhavā yatra ca vyathā // SoKss_18,1.32 //
iti tena gaṇenokto dhūrjaṭiḥ pratyuvāca tam /
gaccha naitāni duḥkhāni bhaviṣyanti tavānagha // SoKss_18,1.33 //
matprasādena sukhitaḥ sarvakālaṃ bhaviṣyasi /
ity uktaḥ śaṃbhunā so 'bhūdadṛśyo mālyavāṃs tataḥ // SoKss_18,1.34 //
gatvā cojjayinīṃ tasya mahendrādityabhūbhujaḥ /
devyā ṛtujuṣo garbhe samabhūtsa gaṇottamaḥ // SoKss_18,1.35 //
tatkālaṃ ca niśākāntakalākalitaśekharaḥ /
devo mahendrādityaṃ taṃ nṛpaṃ svapne samādiśat // SoKss_18,1.36 //
tuṣṭo 'smi tava tadrājansa te putro bhaviṣyati /
ākramiṣyati sadvīpāṃ pṛthivīṃ vikrameṇa yaḥ // SoKss_18,1.37 //
yakṣarakṣaḥ piśacādīn pātālākāśagān api /
vīraḥ kariṣyati vaśe mlecchasaṃghān haniṣyati // SoKss_18,1.38 //
bhaviṣyatyata evaiṣa vikramādityasaṃjñakaḥ /
tathā viṣamaśīlaś ca nāmnā vaiṣamyato 'riṣu // SoKss_18,1.39 //
ity uktvāntarhite deve prabudhya sa mahīpatiḥ /
prātaḥ svasacivebhyastaṃ hṛṣṭaḥ svapnaṃ nyavedayat // SoKss_18,1.40 //
te 'pi svapne harādeśaṃ putraprāptiphalaṃ kramāt /
tasmai śaśaṃsuḥ sacivā rājñe pramuditāstadā // SoKss_18,1.41 //
tāvadetya phalaṃ sākṣādrājñe 'ntaḥpuraceṭikāḥ /
adarśayadidaṃ devyai svapne śaṃbhuradāditi // SoKss_18,1.42 //
tataḥ sa rājā mumude sacivair abhinanditaḥ /
satyaṃ mama suto dattaḥ śarveṇeti muhurvadan // SoKss_18,1.43 //
atha rājñī sagarbhā sā jajñe tasyorjitadyutiḥ /
pracī prātarivodeṣyatsahasrakaramaṇḍalā // SoKss_18,1.44 //
cakāśe sā ca kucayoḥ śyāmayā cūcukatviṣā /
garbhasthasyeva samrājaḥ stanyarakṣaṇamudrayā // SoKss_18,1.45 //
svapne saptāpi jaladhīnuttatāra ca sā tadā /
praṇamyamānā nikhilair yakṣavetālarakṣasaiḥ // SoKss_18,1.46 //
prāpte ca samaye putraṃ sā sūte sma mahasvinam /
nabho 'rkeṇeva bālena yenābhāsyata vāsakam // SoKss_18,1.47 //
jāte ca tasminnipatatpuṣpavṛṣṭiprahāsinī /
dyaurarājata gīrvāṇadundubhidhvaninādinī // SoKss_18,1.48 //
kṣībeva bhūtāviṣṭeva vātakṣobhāvṛteva ca /
tatkālamutsavānandavyākulā sābhavatpurī // SoKss_18,1.49 //
tadā ca tatrāvirataṃ vasu rājani varṣati /
saugatavyatirekeṇa nāsītkaścidanīśvaraḥ // SoKss_18,1.50 //
nāmnā taṃ vikramādityaṃ haroktenākarotpitā /
tathā viṣamaśīlaṃ ca mahendrādityabhūpatiḥ // SoKss_18,1.51 //
gateṣv anyeṣu divaseṣv atra tasya mahībhujaḥ /
sumatermantriṇaḥ putro jajñe nāmnā mahāmatiḥ // SoKss_18,1.52 //
kṣatturvajrāyudhasyāpi putro bhadrāyudho 'jani /
śrīdharo 'jāyata suto mahīdharapurodhasaḥ // SoKss_18,1.53 //
tais tribhir mantritanayaiḥ saha rājasuto 'tra saḥ /
vavṛdhe vikramādityas tejovīryabalair iva // SoKss_18,1.54 //
upanītasya vidyāsu guravo hetumātratām /
yayustasyāprayāsena prādurāsansvayaṃ tu tāḥ // SoKss_18,1.55 //
dadṛśe sa prayuñjāno yāṃ yāṃ vidyāṃ kalāṃ tathā /
saiva saivāsamotkarṣā tasya tajjñair abudhyata // SoKss_18,1.56 //
divyāstrayodhinaṃ taṃ ca paśyanrājasutaṃ janāḥ /
mandādaro 'bhūd rāmādidhanurdharakathāsv api // SoKss_18,1.57 //
ākrāntopanatair dattāḥ kanyā rūpavatīrnṛpaiḥ /
ājahāra pitā tasya tāstāḥ śriya ivāparāḥ // SoKss_18,1.58 //
tataś ca yauvanasthaṃ tam vilokya prājyavikramam /
abhiṣicya sutaṃ rājye yathāvidhi janapriyam // SoKss_18,1.59 //
mahendrādityanṛpatiḥ sabhāryāsacivo 'pi saḥ /
vṛddho vārāṇasīṃ gatvā śaraṇaṃ śiśriye śivam // SoKss_18,1.60 //
so 'pi tadvikramādityo rājyamāsādya paitṛkam /
nabho bhāsvānivārebhe rājā pratapituṃ kramāt // SoKss_18,1.61 //
dṛṣṭvaiva tena kodaṇḍe namatyāropitaṃ guṇam /
tacchikṣayevocchiraso 'pyānamansarvato nṛpāḥ // SoKss_18,1.62 //
divyānubhāvo vetālarākṣasaprabhṛtīnapi /
sādhayitvānuśāsti sma samyagunmārgavartinaḥ // SoKss_18,1.63 //
prasādhayantyaḥ kakubhaḥ senās tasya mahītale /
niścerurvikramādityasyādityasyeva raśmayaḥ // SoKss_18,1.64 //
mahāvīro 'py abhūdrājā sa bhīruḥ paralokataḥ /
śūro 'pi cācaṇḍakaraḥ kubhartāpyaṅganāpriyaḥ // SoKss_18,1.65 //
sa pitā pitṛhīnānāmabandhūnāṃ sa bāndhavaḥ /
anāthānāṃ ca nāthaḥ sa prajānāṃ kaḥ sa nābhavat // SoKss_18,1.66 //
śvetadvīpasya dugdhābdheḥ kailāsahimaśailayoḥ /
nirmāṇe tadyaśo nūnam upamānamabhūdvidheḥ // SoKss_18,1.67 //
ekadā ca tamāsthānagataṃ bhadrāyudho nṛpam /
praviśya vikramādityaṃ pratīhāro vyajijñapat // SoKss_18,1.68 //
preṣitasya sasainyasya dakṣiṇāśāvinirjaye /
pārśvaṃ vikramaśakteryo devena preṣito 'bhavat // SoKss_18,1.69 //
sa dūto 'naṅgadevo 'yamāgato dvāri tiṣṭhati /
sadvitīyo mukhaṃ cāsya hṛṣṭaṃ vakti śubhaṃ prabho // SoKss_18,1.70 //
praviśatviti rājñokte sadvitīyaṃ sa tatra tam /
prāveśayatpratīhāro 'naṅgadevaṃ sagauravam // SoKss_18,1.71 //
praviṣṭaḥ sapraṇāmaṃ ca jayaśabdamudīrya saḥ /
upaviṣṭo 'grato dūtastenāpṛcchyata bhūbhujā // SoKss_18,1.72 //
kaccidvikramaśaktiḥ sa senānī kuśalī nṛpaḥ /
kaccidvyāghrabalādyāś ca nṛpāḥ kuśalino 'pare // SoKss_18,1.73 //
anyeṣāṃ rājaputrāṇāṃ pradhānānāṃ ca tadbale /
kaccicchivaṃ gajāśvasya rathapādātakasya ca // SoKss_18,1.74 //
iti bhūmibhṛtā pṛṣṭo 'naṅgadevo jagāda saḥ /
śivaṃ vikramaśakteś ca sainyasya sakalasya ca // SoKss_18,1.75 //
sāparāntaś ca devena nirjito dakṣiṇāpathaḥ /
madhyadeśaḥ sasaurāṣṭraḥ savaṅgāṅgā ca pūrvadik // SoKss_18,1.76 //
sakaśmīrā ca kauberī kāṣṭhā ca karadīkṛtā /
tāni tāny api durgāṇi dvīpāni vijitāni ca // SoKss_18,1.77 //
mlecchasaṃghāś ca nihatāḥ śeṣāś ca sthāpitā vaśe /
te te vikramaśakteś ca praviṣṭāḥ kaṭake nṛpāḥ // SoKss_18,1.78 //
sa ca vikramaśaktistai rājabhiḥ samamāgataḥ /
itaḥ prayāṇakeṣvāste dvitreṣveva khalu prabho // SoKss_18,1.79 //
evamākhyātavantaṃ taṃ tuṣṭo vastrair vibhūṣaṇaiḥ /
grāmaiś ca vikramādityo dūtaṃ rājābhyapūrayat // SoKss_18,1.80 //
atha papraccha nṛpatiḥ sa taṃ dūtavaraṃ punaḥ /
anaṅgadeva ke deśā gatenātra vilokitāḥ // SoKss_18,1.81 //
tvayā kutra ca kiṃ dṛṣṭaṃ kautukaṃ bhadra kathyatām /
ity ukto bhūbhṛtānaṅgadevo vaktuṃ pracakrame // SoKss_18,1.82 //
ito devājñayā deva gatvāhaṃ prāptavān kramāt /
pārśve vikramaśaktes taṃ senāsamudayaṃ tava // SoKss_18,1.83 //
militānantanāgendrasaśrīkahariśobhitam /
samudram iva vistīrṇaṃ saspakṣakṣmābhṛdāśritam // SoKss_18,1.84 //
upāgataś ca tatrāhaṃ tena vikramaśaktinā /
prabhuṇā preṣita iti praṇatenātisatkṛtaḥ // SoKss_18,1.85 //
tāvattiṣṭhāmi vijayasvarūpaṃ pravilokayan /
siṃhaleśvarasaṃbandhī dūtastāvadupāgamat // SoKss_18,1.86 //
rajño hṛdayabhūtas te 'naṅgadevaḥ sthito 'ntike /
iti me kathitaṃ dūtaistvatpārśvaprahitāgataiḥ // SoKss_18,1.87 //
tadetaṃ tvarayānaṅgadevaṃ prahiṇu me 'ntikam /
kalyāṇamasya vakṣyāmi rājakāryaṃ hi kiṃcana // SoKss_18,1.88 //
iti svaprabhuvākyaṃ ca sa dūtaḥ siṃhalāgataḥ /
matsaṃnidhāne vakti sma tasmai vikramaśaktaye // SoKss_18,1.89 //
tato vikramaśaktirmāmavadadgaccha satvaram /
siṃhaleśāntikaṃ paśya tvanmukhe kiṃ bravīti saḥ // SoKss_18,1.90 //
athāhaṃ siṃhalādhīśadūtena saha tena tat /
agacchaṃ siṃhaladvīpaṃ vahanenābdhivartmanā // SoKss_18,1.91 //
rājadhānīṃ ca tatrāham apaśyaṃ hemanirmitām /
vicitraratnaprāsādāṃ gīrvāṇanagarīm iva // SoKss_18,1.92 //
tasyāṃ ca vīrasenaṃ tamadrākṣaṃ siṃhaleśvaram /
vṛtaṃ vinītaiḥ sacivaiḥ surair iva śatakratum // SoKss_18,1.93 //
sa mām upetamādṛtya pṛṣṭvā ca kuśalaṃ prabhoḥ /
rājā viśramayām āsa satkāreṇātra bhūyasā // SoKss_18,1.94 //
anyedyur āsthānagato māmāhūya sa bhūpatiḥ /
yuṣmāsu darśayan bhaktim avocan mantrisaṃnidhau // SoKss_18,1.95 //
asti me duhitā kanyā martyalokaikasundarī /
nāmnā madanalekheti tāṃ ca rājñe dadāmi vaḥ // SoKss_18,1.96 //
tasyānurūpā bhāryā sā sa tasyāścocitaḥ patiḥ /
etadarthaṃ tvamāhūtastvatsvāmyarthaṃ pratīpsatā // SoKss_18,1.97 //
gaccha ca svāmine vaktuṃ maddūtena sahāgrataḥ /
ahaṃ tavaivānupadaṃ praheṣyāmyatra cātmajām // SoKss_18,1.98 //
uktvetyānāyayām āsa sa rājā tatra tāṃ sutām /
bhūṣitābharaṇābhogāṃ rūpalāvaṇyayauvanaiḥ // SoKss_18,1.99 //
upaveśya ca tāmaṅke darśayitvā jagāda mām /
tvatsvāmine mayā dattā kanyeyaṃ gṛhyatāmiti // SoKss_18,1.100 //
ahaṃ ca rājaputrīṃ tāṃ dṛṣṭvā tadrūpavismitaḥ /
pratīpsitaiṣā rājārthaṃ mayeti mudito 'bravam // SoKss_18,1.101 //
acintayaṃ ca nāścaryavidhau tṛpyatyaho vidhiḥ /
taduttamāmimāṃ cakre yatkṛtvāpi tilottamām // SoKss_18,1.102 //
tato 'haṃ satkṛtastena rājñā prasthitavāṃs tataḥ /
dvīpāddhavalasenena taddūtena sahāmunā // SoKss_18,1.103 //
āruhya vahanaṃ cāvām vrajāvo yāvad ambudhau /
tāvad drāgdṛṣṭavantau svas tanmadhye pulinaṃ mahat // SoKss_18,1.104 //
tanmadhye 'dbhutarūpe dve apaśyāva ca kanyake /
ekāṃ priyaṃguśyāmāṅgīm anyāṃ candrāmaladyutim // SoKss_18,1.105 //
svasvavarṇocitopāttavastrābharaṇaśobhite /
saratnakaṃkaṇakvāṇavitīrṇakaratālike // SoKss_18,1.106 //
pranartayantyau purataḥ krīḍāhariṇapotakam /
api jāmbūnadamayaṃ sajīvaṃ ratnacitritam // SoKss_18,1.107 //
taddṛṣṭvānyonyamāvābhyāṃ vismitābhyāmabhaṇyata /
aho kim idamāścaryaṃ svapno māyā bhramo nu kim // SoKss_18,1.108 //
kvābdhāvakāṇḍe pulinaṃ kvedṛśyau tatra kanyake /
kva cedṛgratnacitrāṅgo jīvan hemamṛgo 'nayoḥ // SoKss_18,1.109 //
ityādi vadatoreva deva sāścaryamāvayoḥ /
vāyuḥ prāvartatākasmādvātumudvellitāmbudhiḥ // SoKss_18,1.110 //
tenāsmadvahanaṃ velladvicintyastamabhajyata /
makarair bhakṣyamāṇāś ca mamajjustadgatā janāḥ // SoKss_18,1.111 //
āvāṃ ca tābhyāṃ kanyābhyāmetyaivālambya bāhuṣu /
utkṣipya pulinaṃ nītāvaprāptamakarānanau // SoKss_18,1.112 //
ūrmibhiḥ pūryamāṇe ca tasminrodhasi vihvalau /
āśvāsyāvāṃ guhāgarbham iva tābhyāṃ praveśitau // SoKss_18,1.113 //
tato vīkṣāvahe tāvaddivyaṃ nānādrumaṃ vanam /
nāmbhodhirna taṭaṃ nāpi mṛgaśāvo na kanyake // SoKss_18,1.114 //
citraṃ kim etanmāyeyaṃ nūnaṃ kāpīti vādinau /
kṣaṇaṃ bhramantau tatrāvām apaśyāva mahatsaraḥ // SoKss_18,1.115 //
svachagambhīravistīrṇam āśayaṃ mahatām iva /
tṛṣṇāsaṃtāpaśamanaṃ nirvāṇam iva mūrtimat // SoKss_18,1.116 //
tatra ca snātumāyātāṃ sākṣādiva vanaśriyam /
parivārāvṛtāṃ kāṃcidapaśyāva varāṅganām // SoKss_18,1.117 //
karṇīrathāvatīrṇā ca tatrocitasaroruhā /
snātvā sarasyanudhyānamakarotsā puradviṣaḥ // SoKss_18,1.118 //
tāvadudgamya saraso vismayena sahāvayoḥ /
sākṣādupāgānnikaṭaṃ tasyā liṅgākṛtiḥ śivaḥ // SoKss_18,1.119 //
divyaratnamayaṃ taṃ sā tais taiḥ svavibhavocitaiḥ /
abhyarcya vividhair bhogair vīṇāmādatta sundarī // SoKss_18,1.120 //
ālambya dakṣiṇaṃ mārgaṃ svaratālapadais tathā /
avadhānena sā samyaggāyantī tāmavādayat // SoKss_18,1.121 //
yathā tacchravaṇākṛṣṭahṛdayā gaganāgatāḥ /
tatra siddhādayo 'pyāsanniḥspandā likhitā iva // SoKss_18,1.122 //
upasaṃhṛtagāndharvā tataḥ śaṃbhorvisarjanam /
sākarotsa ca tatraiva devaḥ sarasi magnavān // SoKss_18,1.123 //
athotthāya samāruhya vahanaṃ saparicchadā /
śanair gantuṃ pravṛttābhūtsā tato hariṇekṣaṇā // SoKss_18,1.124 //
keyam ity asakṛd yatnādāvayoḥ pṛcchator api /
nottaraṃ tatparijanaḥ ko'py adād anugacchatoḥ // SoKss_18,1.125 //
tato 'sya siṃhaladvīpapatidūtasya tāvakam /
prabhāvaṃ darśayiṣyaṃstāmity uccair aham abravam // SoKss_18,1.126 //
bhoḥ śubhe vikramādityadevāṅghrisparśaśāpitā /
tvaṃ māyā yadyanākhyāya mamātmānaṃ gamiṣyasi // SoKss_18,1.127 //
tac chrutvā parivāraṃ sā nivāryaivāvaruhya ca /
vahanānmām upāgamya girā madhurayābhyadhāt // SoKss_18,1.128 //
kaccic chrīvikramādityadevaḥ kuśalavān prabhuḥ /
kiṃ vā pṛcchāmi viditaṃ sarvaṃ me 'naṅgadeva yat // SoKss_18,1.129 //
pradarśya māyām ānīto mayaiva hi bhavāniha /
rājño 'rthe tasya sa hi me mānyastrātā mahābhayāt // SoKss_18,1.130 //
tadehi madgṛhaṃ tatra sarvaṃ vakṣyāmyahaṃ tava /
yāhaṃ yathā ca rājā me mānyaḥ kāryaṃ ca tasya yat // SoKss_18,1.131 //
ity uktvā vinayena muktavahanā padbhyāṃ vrajantī pathi prahvā sā nayati sma tau suvadanā svargopamaṃ svaṃ puram /
nānāratnavicitrahemaracitaṃ dvāreṣu nānāyudhair nānārūpadharaiś ca vīrapuruṣair adhyāsitaṃ sarvataḥ // SoKss_18,1.132 //
tatrāvṛte varavadhūbhir aśeṣadivyabhogaughasiddhibhir ivākṛtiśālinībhiḥ /
snānānulepanasadambarabhūṣaṇair nau saṃmānya viśramayati sma ca sāṃprataṃ sā // SoKss_18,1.133 //
iti mahākaviśrīsomadevabhaṭṭaviracite kathāsaritsāgare viṣamaśīlalambake prathamas taraṅgaḥ /
dvitīyas taraṅgaḥ /
ity uktvā vikramādityadevāyāsthānavartini /
anaṅgadevaḥ punarapyevaṃ kathayati sma saḥ // SoKss_18,2.1 //
tato bhuktottaraṃ sā māṃ sakhīmadhyasthitābravīt /
anaṅgadeva sarvaṃ te kathayāmyadhunā śṛṇu // SoKss_18,2.2 //
eṣāhaṃ dhanadabhrāturmaṇibhadrasya gehinī /
dundubheryakṣarājasya sutā madanamañjarī // SoKss_18,2.3 //
sāhaṃ tīreṣu saritāṃ śaileṣūpavaneṣu ca /
manohareṣu vyaharaṃ bhartrā saha sukhaṃ sadā // SoKss_18,2.4 //
ekadā ca gatābhūvamujjayinyāmahaṃ kila /
udyānaṃ makarandākhyaṃ vihartuṃ vallabhānvitā // SoKss_18,2.5 //
tatra daivāduṣasyekaḥ khaṇḍakāpālikādhamaḥ /
vihāraśramasaṃsuptaprabuddhāṃ paśyati sma mām // SoKss_18,2.6 //
sa kāmavaśagaḥ pāpo bhāryātve homakarmaṇā /
mantreṇa māṃ sādhayituṃ prāvartiṣṭa śmaśānagaḥ // SoKss_18,2.7 //
tadahaṃ svaprabhāveṇa buddhvā bhartre nyavedayam /
tenāpyāveditaṃ bhrāturjyāyaso dhanadasya tat // SoKss_18,2.8 //
dhanādhyakṣeṇa gatvā ca vijñaptaḥ kamalodbhavaḥ /
sa cāpi bhagavānevaṃ brahma dhyātvā tam abhyadhāt // SoKss_18,2.9 //
satyaṃ sa bhrātṛjāyāṃ te kapālī hartumudyataḥ /
yakṣasādhanamantrāṇāṃ śaktisteṣāṃ hi tādṛśī // SoKss_18,2.10 //
tayā tu vikramādityo mantreṇākṛṣyamāṇayā /
ākrandanīyo nṛpatiḥ sa rakṣiṣyati tāṃ tataḥ // SoKss_18,2.11 //
etadbrahmavaco 'bhyetya madbhartre dhanado 'bravīt /
madbhartā mahyamāha sma kumantracakitātmane // SoKss_18,2.12 //
tāvac ca kramasiddhena mantreṇākṛṣṭavān sa mām /
homaṃ kurvañ śmaśānasthaḥ khaṇḍakāpālikaḥ svataḥ // SoKss_18,2.13 //
ahaṃ ca mantrākṛṣṭā tadvitrastā pitṛkānanam /
prāpamasthikapālāḍhyaṃ bhair avaṃ bhūtasevitam // SoKss_18,2.14 //
tatrāpaśyaṃ ca taṃ duṣṭakāpālikam ahaṃ tadā /
hutāgnim arcitottānaśavādhiṣṭhitamaṇḍalam // SoKss_18,2.15 //
sa ca kāpālikaḥ prāptāṃ dṛṣṭvā māṃ darpamohitaḥ /
agātkathaṃcidācāntuṃ nadīṃ daivādadūragām // SoKss_18,2.16 //
tatkṣaṇaṃ saṃmṛtabrahmavacanāhamacintayam /
kiṃ nākrandāmi rājānaṃ sa rātrau jātviha bhramet // SoKss_18,2.17 //
ityetaccintayitvoccaistatrākranditavaty aham /
paritrāyasva māṃ deva vikramāditya bhūpate // SoKss_18,2.18 //
jagradrakṣāmaṇe paśya valātkulavadhūṃ satīm /
gṛhiṇīṃ maṇibhadrasya dhanādhyakṣānujanmanaḥ // SoKss_18,2.19 //
dundubhestanayāṃ yakṣīṃ nāmnā madanamañjarīm /
kāpāliko 'yaṃ tvadrājye māṃ dhvaṃsayitumudyataḥ // SoKss_18,2.20 //
ityākranditavatyeva jvalantam iva tejasā /
kṛpāṇapāṇimāyāntaṃ tamadrākṣamahaṃ nṛpam // SoKss_18,2.21 //
sa ca māmavadadbhadre mā bhaiṣīrnivṛtā bhava /
ahaṃ kāpālikādasmādrakṣāmī bhavatīṃ śubhe // SoKss_18,2.22 //
ko hi rājye mamādharmamīdṛśaṃ kartumīśvaraḥ /
ity uktvāgniśikhaṃ nāma vetālaṃ sa samāhvayat // SoKss_18,2.23 //
sa cāhūto jvalannevaḥ pāṃśurūrdhvaśiroruhaḥ /
upetyaivābravīdbhūpaṃ kiṃ karomyādiśeti tam // SoKss_18,2.24 //
atha rājābravīdeṣe paradārāpahārakṛt /
pāpaḥ kāpāliko hatvā bhavatā bhakṣyatāmiti // SoKss_18,2.25 //
tataḥ so 'gniśikhas tasmiñ śave 'rcāmaṇḍalasthite /
praviśyādhāvadutthāya prasāritabhujānanaḥ // SoKss_18,2.26 //
agrahījjaṅghayoḥ paścāttaṃ cācāntaparāgatam /
kāpālikaṃ sa vetālaḥ palāyanaparāyaṇam // SoKss_18,2.27 //
nabhasi bhrāmayitvā ca kṣipramāsphoṭya ca kṣitau /
dehaṃ manorathaṃ caiva samamasya vyacūrṇayat // SoKss_18,2.28 //
hataṃ kāpālinaṃ dṛṣṭvā bhūteṣvāmiṣagardhiṣu /
āgādyamaśikho nāma vetālas tatra durmadaḥ // SoKss_18,2.29 //
etyaiva tadagṛhṇātsa kāpālikakalevaram /
tataḥ so 'gniśikhaḥ pūrvo vetālastama bhāṣata // SoKss_18,2.30 //
are śrīvikramādityadevasyādeśato mayā /
kāpāliko 'yaṃ nihato durācāra tvamasya kaḥ // SoKss_18,2.31 //
etac chrutvā yamaśikhaḥ prāha tvaṃ brūhi tarhi me /
kiṃprabhāvaḥ sa rājeti tataḥ so 'gniśikho 'bravīt // SoKss_18,2.32 //
tatprabhāvaṃ na cedvetsi tadahaṃ śṛṇu vacmi te /
ihābhūḍḍākineyākhyaḥ sudhīraḥ kitavaḥ puri // SoKss_18,2.33 //
sa jātu hṛtasarvasvaḥ kitavaidyūrtamāyayā /
adhikāvarjitānyārthanimittaṃ tair abadhyata // SoKss_18,2.34 //
asvatvādadadantaṃ ca tair eva laguḍādibhiḥ /
tāḍyamāno 'vatasthe ca grāvabhūto mṛto yathā // SoKss_18,2.35 //
tataḥ sa sabhyaiḥ sarvaistarnītvā pāpaiḥ sa cikṣipe /
mahāndhakūpe saṃbhāvya jīvato 'smātpratikriyām // SoKss_18,2.36 //
sa ca tatrātigambhīre kitavo ḍākineyakaḥ /
kūpe bhraṣṭo dadarśo 'gnau mahāntau puruṣāvubhau // SoKss_18,2.37 //
tau ca taṃ patitaṃ sāmnā dṛṣṭvā bhītam apṛcchatām /
kas tvaṃ kutaś ca kūpe 'smin patito 'syucyatām iti // SoKss_18,2.38 //
athāśvasya svavṛttāntaṃ dyūtakāro nivedya saḥ /
tāv apy apṛcchad brūtaṃ me kau kutaś ca yuvām iha // SoKss_18,2.39 //
tac chrutvā tau jagadatuḥ puruṣāvavaṭasthitau /
āvāmasyāḥ puro bhadra śmaśāne brahmarākṣasau // SoKss_18,2.40 //
agṛhṇīva ca tāvāvāmihaiva puri kanyake /
mukhyamantrisutāmekāmanyāṃ mukhyavaṇiksutām // SoKss_18,2.41 //
na ca mocayituṃ kaś citte śaknoti sma kanyake /
māntriko dīptamantro 'pi pṛthvyāmasmatsakāśataḥ // SoKss_18,2.42 //
buddhvātha vikramādityadevastatpitṛvatsalaḥ /
tatrāgādyatra kanye te pitroḥ sakhyātsaha sthite // SoKss_18,2.43 //
taṃ dṛṣṭvaiva nṛpaṃ muktvā kanyake te palāyitum /
icchantāvapi naivāvāṃ tato gantumaśaknuvaḥ // SoKss_18,2.44 //
āpaśyāva diśaḥ sarvā jvalantīs tasya tejasā /
tato 'badhnātsa nṛpatirdṛṣṭvā nau svaprabhāvataḥ // SoKss_18,2.45 //
jātamṛtyubhayau dīnau vīkṣya caivaṃ samādiśat /
bhoḥ pāpāvandhakūpāntarvasataṃ vatsarāvadhi // SoKss_18,2.46 //
muktābhyāṃ ca tataḥ kāryaṃ bhavadbhyāṃ nedṛśaṃ punaḥ /
kariṣyataścettadahaṃ nigrahīṣyāmi vāṃ tataḥ // SoKss_18,2.47 //
ityādiśyāndhakūpe 'tra tenāvāṃ kṣapitāvimau /
rājñā viṣamaśīlena kṛpayā na vipāditau // SoKss_18,2.48 //
aṣṭabhir divasaiḥ kūpanivāsasyāsya cāvayoḥ /
avadhiḥ pūryate varṣādito mucyāvahe tataḥ // SoKss_18,2.49 //
tadbhakṣyaṃ kiṃcidetāni yadyahāni dadāsi nau /
taduddhṛtyāmutaḥ kūpāttvāṃ kṣipāvo bahiḥ sakhe // SoKss_18,2.50 //
aṅgīkṛtya na ceddāsyasyāvābhyāṃ bhakṣyamuddhṛtaḥ /
tatastvāṃ bhakṣayiṣyāvo niścitaṃ nirgatāvitaḥ // SoKss_18,2.51 //
ity uktvā brahmarakṣobhyāṃ tābhyāṃ sa kitavas tataḥ /
tatheti pratipannārthaḥ kūpādbahirudasyata // SoKss_18,2.52 //
sa kūpādudgatopaśyaṃstadarthaprāptimanyathā /
paṇāyituṃ mahāmāṃsaṃ śmaśānaṃ prāviśanniśi // SoKss_18,2.53 //
tatkālaṃ tiṣṭhatā tatra sa dṛṣṭaḥ kitavo mayā /
gṛhṇātu kaścid vikrīṇe mahāmāṃsam iti bruvan // SoKss_18,2.54 //
ahaṃ gṛhṇāmi kiṃ mūlyaṃ mārgasītyudite mayā /
rūpaprabhāvau svau dehi mahyamityabravīc ca saḥ // SoKss_18,2.55 //
vīra kiṃ kuruṣe tābhyāmity uktaś ca mayā punaḥ /
uktvā kṛtsnaṃ svavṛttāntam evaṃ sa kitavo 'bhyadhāt // SoKss_18,2.56 //
tat tvadrūpaprabhāvābhyāṃ tān ākṛṣya dadāmy aham /
kitavān brahmarakṣobhyāṃ bhakṣyaṃ sabhyayutān arīn // SoKss_18,2.57 //
tac chrutvā dhair yatuṣṭena tasmai dyūtakṛte mayā /
dattau rūpaprabhāvau svavābhāṣya dinasaptakam // SoKss_18,2.58 //
tābhyām ākṛṣya kūpe tān kramāt kṣiptvāpakāriṇaḥ /
nayati sma sa saptāhādbrahmarākṣasabhakṣyatām // SoKss_18,2.59 //
tato mayā svīkṛtayoḥ svayo rūpaprabhāvayoḥ /
so 'bravīḍḍākineyo māṃ dyūtakāro bhayākulaḥ // SoKss_18,2.60 //
nādya dattaṃ mayā bhakṣyamaṣṭamaṃ tadahastayoḥ /
tanmāṃ nirgatya tau brahmarākṣasau bhakṣayiṣyataḥ // SoKss_18,2.61 //
tad atra kiṃ mayā kāryaṃ brūhi mitraṃ hi me bhavān /
ity uktavantaṃ tamahaṃ saṃstavaprītito 'bravam // SoKss_18,2.62 //
yadyevaṃ tattvayā tābhyāṃ rākṣasābhyāṃ hi khāditāḥ /
kitavāste tavārthe tau rākṣasāvadmy ahaṃ punaḥ // SoKss_18,2.63 //
tattau darśaya me mitrety uktavāṃstena tatkṣaṇam /
nītastatūpanikaṭaṃ kitavena tathety aham // SoKss_18,2.64 //
avāṅmukhaś ca yāvattaṃ kūpaṃ paśyāmyaśaṅkitaḥ /
tāvattenāsmi dattvārdhacandraṃ kṣiptastadantare // SoKss_18,2.65 //
kūpāntaḥ patitasyātha rakṣobhyāṃ bhakṣyabuddhitaḥ /
gṛhītasya samaṃ tābhyāṃ bāhuyuddhamabhūnmama // SoKss_18,2.66 //
yadātivartituṃ bāhubalaṃ nāśaknutāṃ mama /
yuddhaṃ tyaktvā tadā kastvamiti tau māmapṛcchatām // SoKss_18,2.67 //
tato mayā ḍākineyavṛttāntātprabhṛti svake /
vṛttānte kathite maitrīṃ kṛtvā māṃ vadataḥ sma tau // SoKss_18,2.68 //
aho tavāvayosteṣāṃ kitavānāṃ ca kīdṛśī /
avasthā vihitā tena kitavena durātmanā // SoKss_18,2.69 //
yeṣāṃ na maittrī na ghṛṇā nopakāraḥ spṛśenmanaḥ /
teṣu cchalaikavidyeṣu viśvāsaḥ kitaveṣu kaḥ // SoKss_18,2.70 //
sāhasaṃ nair apekṣyaṃ ca kitavānāṃ nisargajam /
ṭhiṇṭhākarālasya kathā tathā ca śrūyatāṃ tvayā // SoKss_18,2.71 //
asyāmevojjayinyāṃ sa dyūtakāro 'bhavatpuri /
pūrvaṃ ṭhiṇṭhākarālākhyo viṣamo 'nvarthanāmakaḥ // SoKss_18,2.72 //
tasya hārayato nityaṃ dyūte ye jayino 'pare /
te pratyahaṃ dyūtakārāḥ kapardakaśataṃ daduḥ // SoKss_18,2.73 //
tenāpaṇātsa godhūmacūrṇaṃ krītvā dinātyaye /
cakārāpūpikāḥ kvāpi mṛditvā karpare 'mbhasā // SoKss_18,2.74 //
gatvā śmaśāne paktvā tāścitāgnāvetya cāgrataḥ /
mahākālasya taddīpaghṛtābhyaktā abhakṣayat // SoKss_18,2.75 //
tatraiva ca mahākāladevāgārāṅgaṇe sadā /
upadhānīkṛtabhujaḥ sa suṣvāpa kṣitau niśi // SoKss_18,2.76 //
ekadā rajanau tatra mahākālaniketane /
mātṛmaṇḍalayakṣādipratimās tasya paśyataḥ // SoKss_18,2.77 //
sphurantīrmantrasāṃnidhyānmatirevamajāyata /
na karomi kimarthārtham upāyamiha yuktitaḥ // SoKss_18,2.78 //
siddhaścedbhadramathavā na siddhaḥ kā kṣatirmama /
ityālocyābravīddyūtāyākṣipandevatāḥ sa tāḥ // SoKss_18,2.79 //
eta bhoḥ saha yuṣmābhir dīvyāmīhāham eva ca /
sabhyas tathā pātayitā jitaṃ sadyaś ca dīyate // SoKss_18,2.80 //
ity uktāstena tāstūṣṇīṃ yattasthustadapātayat /
ṭhiṇṭhākarālaḥ sa paṇaṃ kṛtvā citrā varāṭikāḥ // SoKss_18,2.81 //
aṅgīkṛtaṃ pātanaṃ syātkitavenāniṣedhatā /
iti dyūte hi sarvatra sthitirdyūtakṛtāṃ sadā // SoKss_18,2.82 //
tato jitvā bahu svarṇaṃ devatāstā jagāda saḥ /
jitaṃ prayacchata dhanaṃ mahyamābhāṣitaṃ yathā // SoKss_18,2.83 //
ity ucyamānāḥ kitavenāsakṛt tena tā yadā /
devatā nālapan kiṃcit tadā vakti sma sa krudhā // SoKss_18,2.84 //
yadi sthitāḥ sthas tūṣṇīṃ tatkriyate kitavasya yat /
adattahāritārthasya śilābhūtasya tiṣṭhataḥ // SoKss_18,2.85 //
yamadaṃṣṭrāgratīkṣṇena krakacenāṅgapāṭanam /
tadahaṃ vaḥ kariṣyāmi nahyapekṣāsti kāpi me // SoKss_18,2.86 //
ity uktvā yāvadādāya krakacaṃ so 'bhidhāvati /
tāvattasmai daduḥ svarṇaṃ devatāstā yathājitam // SoKss_18,2.87 //
hārayitvā ca tatprātarnaktametya tathaiva saḥ /
ācakarṣa haṭhadyūtenārthaṃ mātṛgaṇātpunaḥ // SoKss_18,2.88 //
evaṃ sa kurute yāvat pratyahaṃ tāvadekadā /
jagāda devī cāmuṇḍā mātṛstāḥ khinnamānasāḥ // SoKss_18,2.89 //
ito 'haṃ nirgato dyūtādityāhūto bravīti yaḥ /
sa nākṣepya iti dyūte śailīyaṃ mātṛdevatāḥ // SoKss_18,2.90 //
tasmādāhvayamānaṃ taṃ tadevoktvā nirasyata /
iti cāmuṇḍayoktāstā devyaścetasi tadvyadhuḥ // SoKss_18,2.91 //
niśi prāptaṃ kṛtāhvānaṃ kitavaṃ taṃ ca devane /
nirgatāḥ sma ito dyūtādityūcuḥ sarvadevatāḥ // SoKss_18,2.92 //
evaṃ nirākṛtaṣṭhiṇṭhākarālastābhir eva saḥ /
tatprabhuṃ taṃ mahākālamevāhvayata devitum // SoKss_18,2.93 //
so 'pi labdhāvakāśaṃ taṃ matvā haṭhadurodare /
nirgato 'ham ito dyūtād iti devaḥ kilābravīt // SoKss_18,2.94 //
akṣīṇadoṣādviṣamādiṣṭāniṣṭabhayojjhitāt /
durjanādbata devā apyaśaktā iva bibhyati // SoKss_18,2.95 //
tathā durodarācārabhagnakaitavayuktinā /
tena ṭhiṇṭhākarālena khinnenaivamacintyata // SoKss_18,2.96 //
aho dyūtasthitiṃ devaiḥ śikṣitvāsmi nirākṛtaḥ /
tad etam eva deveśam idānīṃ śaraṇaṃ śraye // SoKss_18,2.97 //
ityākalayya hṛdaye parigṛhyaiva pādayoḥ /
stuvaṃṣṭhiṇṭhākarālastaṃ mahākālaṃ vyajijñapat // SoKss_18,2.98 //
devyā dyūtajiteṣvinduvṛṣakuñjaracarmasu /
jānunyastakapolaṃ te naumi nagnāṅgamāsitam // SoKss_18,2.99 //
yadicchāmātratas tās tā vibhūtīr dadate surāḥ /
yo nirīho jaṭābhasmakapālaikaparigrahaḥ // SoKss_18,2.100 //
sa salobho 'dya jātastvaṃ mandapuṇye kathaṃ mayi /
yadalpahetor mām evaṃ hā vañcayitum īhase // SoKss_18,2.101 //
kalpavṛkṣo 'py adhanyānāṃ nāśāṃ pūrayati dhruvam /
yadbibharṣi na māṃ nātha bhṛtaviśvo 'pi bhair ava // SoKss_18,2.102 //
tatprapannasya me kaṣṭavyasanāviṣṭacetasaḥ /
vyatikramam api sthāṇo bhagavan kṣantum arhasi // SoKss_18,2.103 //
tryakṣastvaṃ tādṛgevāhaṃ bhasmāṅge te mamāpi tat /
tvaṃ kapāle yathā bhuṅkṣe tathaivāhaṃ dayasya me // SoKss_18,2.104 //
yuṣmābhiḥ samamālapya kathaṃ nu kitavair aham /
sahālapiṣyāmi punastanmāmāpannamuddhara // SoKss_18,2.105 //
ityādi tāvadastauṣītkitavastaṃ sa bhair avam /
tāvat sa parituṣyaivaṃ devaḥ sākṣāduvāca tam // SoKss_18,2.106 //
ṭhiṇṭhākarāla tuṣṭo 'smi tava mā smādhṛtiṃ kṛthāḥ /
ahaṃ dāsyāmi te bhogān ihaivāssva mamāntike // SoKss_18,2.107 //
iti devājñayā tatra tasthau sa kitavastadā /
tatprasādādupanatāṃ bhuñjāno bhogasaṃpadam // SoKss_18,2.108 //
ekadā ca mahākālatīrthe 'tra snātumāgatāḥ /
rātrāvapsaraso dṛṣṭvā sa devo vyādideśa tam // SoKss_18,2.109 //
āsāṃ snātuṃ pravṛttānāṃ sarvāsāṃ surayoṣitāsm /
taṭanyastāni vāsāṃsi laghu hṛtvā tvamānaya // SoKss_18,2.110 //
yāvadetā na dāsyanti tubhyametāṃ kalāvatīm /
apsaraḥkanyakāṃ tāvadāsāṃ vastrāṇi mā mucaḥ // SoKss_18,2.111 //
evaṃsa bhair aveṇokto gatvāmaramṛgīdṛśām /
ṭhiṇṭhākarālaḥ snāntīnāṃ tāsāṃ vastrāṇyapāharat // SoKss_18,2.112 //
muñca muñcāmbarāṇyasmānmā sma kārṣīrdigambarāḥ /
iti bruvāṇāś ca sa tā vyājahāra haraujasā // SoKss_18,2.113 //
kanyāṃ kalāvatīmetāṃ yadi mahyaṃ prayacchatha /
tadahaṃ vo vimokṣyāmi vāsāṃsyetāni nānyathā // SoKss_18,2.114 //
tac chrutvā taṃ durādharṣaṃ dṛṣṭvā smṛtvā ca tādṛśam /
śakraśāpaṃ kalāvatyāstāścaitatpratipedire // SoKss_18,2.115 //
daduḥ kalāvatīṃ tāṃ ca tasmāy ujjhitavāsase /
ṭhiṇṭhākarālāya tato vidhinālambuṣāsutām // SoKss_18,2.116 //
athāpsaraḥsu yātāsu kalāvatyā tayā saha /
tasthau ṭhiṇṭhākarālo 'sau devecchānirmitāspadaḥ // SoKss_18,2.117 //
kalāvatī ca devendram upasthātumagāddivā /
tridivaṃ rajanau taṃ ca sadā patim upāyayau // SoKss_18,2.118 //
tvatprāptihetunā śakraśāpena mama vallabha /
varāyitamiti prītyā kadācidbruvatī ca sā // SoKss_18,2.119 //
tena ṭhiṇthākarālena patyā tacchāpakāraṇam /
pṛṣṭvā satī suravadhūḥ kalāvaty abravīd idam // SoKss_18,2.120 //
dṛṣṭvodyāne surāñjātu maryabhogāḥ stutā mayā /
nindantyā dviviṣadbhogān dṛṣṭimātropabhogadān // SoKss_18,2.121 //
tadbuddhvā devarājo māmaśapadgaccha bhokṣyase /
martyena pariṇītā tvaṃ bhogāṃstanmānuṣāniti // SoKss_18,2.122 //
tenāyamāvayor jātaḥ saṃyogo 'nyonyasaṃmataḥ /
śvaś ca nākāccireṇaiṣyābhyahaṃ mā bhūc ca te 'dhṛtiḥ // SoKss_18,2.123 //
rambhā navaprayogaṃ hi nartiṣyati hareḥ puraḥ /
ā tatsamāpter asmābhiḥ sthātavyaṃ tatra ca priya // SoKss_18,2.124 //
tataṣṭhiṇṭhākarālastāṃ premadurlalito 'bhyadhāt /
ahaṃ drakṣyāmi tannṛtyaṃ guptaṃ tatraiva māṃ naya // SoKss_18,2.125 //
etac chrutvā kalāvatyā tayā sa jagade patiḥ /
yujyate kathametanme kupyedbuddhvā hi devarāṭ // SoKss_18,2.126 //
evam ukto 'pi nirbandhaṃ yadā tasyāścakāra saḥ /
tadā kalāvatī snehānnetuṃ taṃ pratyapadyata // SoKss_18,2.127 //
prātaḥ prabhāvagūḍhaṃ taṃ kṛtvā karṇotpalāntare /
ṭhiṇṭhākarālamanayatsā mahendrasya mandiram // SoKss_18,2.128 //
surebhaśobhitadvāraṃ nandanodyānasundaram /
dṛṣṭvā ṭhiṇṭhākarālastaddevamānī tutoṣa saḥ // SoKss_18,2.129 //
dadarśa cātra vṛtrārerāsthāne tridaśāśrite /
pragītasvarvadhūsārthaṃ rambhānṛttotsavādbhutam // SoKss_18,2.130 //
nāradādipraṇītāni sarvātodyāni cāśṛṇot /
prasanne hi kimaprāpyamastīha parameśvare // SoKss_18,2.131 //
tataḥ prekṣaṇakasyānte tatrotthāya pravṛttavān /
divyaśchāgākṛtirbhaṇḍo nartituṃ divyabhaṅgibhiḥ // SoKss_18,2.132 //
ṭhiṇṭhākarālo dṛṣṭvā taṃ parijñāya vyacintayat /
aho etamahaṃ paśyamyujjayinyāmajaṃ paśum // SoKss_18,2.133 //
ihendrasya puraścāyamīdṛśo bhaṇḍanartakaḥ /
atarkyā divyamāyeyaṃ vicitrā bata kācana // SoKss_18,2.134 //
evaṃ ṭhiṇṭhākarālasya tasya cintayato hṛdi /
nṛttānte chāgabhaṇḍasya śakrāsthānaṃ nyavartata // SoKss_18,2.135 //
tataḥ kalāvatī hṛṣṭā sā karṇotpalasaṃśritam /
ṭhiṇṭhākarālaṃ svasthānamānināya tathaiva tam // SoKss_18,2.136 //
ṭhiṇṭhākarālaś cānyedyur ujjayinyāṃ tam āgatam /
dṛṣṭvā chāgākṛtiṃ darpād devabhaṇḍam abhāṣata // SoKss_18,2.137 //
are mamāgrato nṛtya nṛtyasīndrāgrato yathā /
anyathā na kṣamiṣye te tannṛtaṃ bhaṇḍa darśaya // SoKss_18,2.138 //
tac chrutvā vismitaśchāgastūṣṇīm eva babhūva saḥ /
kuto 'yaṃ mānuṣo 'pyevaṃ māṃ jānātīti cintayan // SoKss_18,2.139 //
nirbandhenocyamāno yannaiva cchāgo nanarta saḥ /
tatsa ṭhiṇṭhākarālastaṃ laguḍair mūrdhnyatāḍayat // SoKss_18,2.140 //
tataḥ sa gatvā śakrāya tathaiva cchāgalo 'khilam /
sravadraktena śirasā yathāvṛttaṃ nyavedayat // SoKss_18,2.141 //
indro 'pi praṇidhānena bubudhe tadyathā divam /
ṭhiṇṭhākarālamānaiṣīdrambhānṛtte kalāvatī // SoKss_18,2.142 //
yathā ca cchāganṛttaṃ taddṛṣṭaṃ tenāparādhinā /
tataḥ kalāvatīmevamāhūyendraḥ śaśāpa saḥ // SoKss_18,2.143 //
nṛttārthamasya cchāgasya yenāvasthā kṛtedṛśī /
rāgāttaṃ mānuṣaṃ guptaṃ yadihānītavatyasi // SoKss_18,2.144 //
tadgaccha narasiṃhena rājñā nāgapure pure /
devāgāre kṛte stambhe bhava tvaṃ sālabhañjikā // SoKss_18,2.145 //
ity uktavān kalāvatyā mātrālambuṣayā tayā /
śakro 'nunāthitaḥ kṛcchrād evaṃ śāpāntam ādiśat // SoKss_18,2.146 //
yadā bahvabdaniṣpannaṃ devaveśma vinaśya tat /
bhaviṣyati samaṃ bhūmerasyāḥ śāpakṣayastadā // SoKss_18,2.147 //
itīndraśāpaśāpāntāvevaṃ sāśruḥ śaśaṃsa sā /
tasmai kalāvatī ṭhiṇṭhākarālāya savācya tam // SoKss_18,2.148 //
dattvā svābharaṇaṃ tasmai tirobhūya viveśa ca /
gatvā nāgapure devagṛhastambhāgraputrikām // SoKss_18,2.149 //
ṭhiṇṭhākarālo 'pi tatas tadviyogaviṣāhataḥ /
na dadarśa na śuśrāva luloṭha bhuvi mūrcchitaḥ // SoKss_18,2.150 //
aho rahasyaṃ matvāpi mūḍhenāviṣkṛtaṃ mayā /
nisargacapalānāṃ hi mādṛśāṃ saṃyamaḥ kutaḥ // SoKss_18,2.151 //
tadidānīmayaṃ prāpto viyogo viṣamo mayā /
ityādilabdhasaṃjñaś ca kitavo vilalāpa saḥ // SoKss_18,2.152 //
kṣaṇāccācintayatkālo vaiklavyasyaiva naiva me /
gṛhītadhair yaḥ śāpāsntahetostasyā na kiṃ yate // SoKss_18,2.153 //
ity ālocya vicāryātha pravrāḍveṣaṃ vidhāya saḥ /
sākṣasūtrājinajaṭaṃ dhūrto nāgapuraṃ yayau // SoKss_18,2.154 //
tatrāṭavyāṃ catasṛṣu nyadhāddikṣu purādbahiḥ /
kāntālaṃkārakalaśānnikhāya caturo bhuvi // SoKss_18,2.155 //
pañcamaṃ ca mahāratnasapūrṇaṃ nicakhāna saḥ /
nagarāntarniśi svair aṃ devāgrāpaṇabhūtale // SoKss_18,2.156 //
evaṃ kṛtvā sa tatrāsīnnadyāstīre kṛtoṭajaḥ /
āśritya kaitavatapaḥ kṛtakadhyānajapyavān // SoKss_18,2.157 //
kurvandinasya triḥ snānaṃ bhuñjāno bhaikṣyamambubhiḥ /
prakṣālya dṛṣadi prāpa sa mahātāpasaprathām // SoKss_18,2.158 //
kramāc chrutipathāyāto rājñā so 'bhyarthito 'pi yat /
nāgātadantikaṃ tatsa rājā tatpārśvamāyayau // SoKss_18,2.159 //
sthitvā kathābhiś ca ciraṃ sāyaṃ tasmin yiyāsati /
rājñy akasmāc chivā cakre śabdaṃ tatra vidūrataḥ // SoKss_18,2.160 //
tac chrutvā tāpasacchadmā kitavo hasati sma saḥ /
kimetaditi pṛṣṭaś ca kimanenetyabhāṣata // SoKss_18,2.161 //
nirbandhāc ca nṛpe pṛcchatyuvācaivaṃ sa māyikaḥ /
aṭavyāṃ nagarasyāsya pūrvato vetasītale // SoKss_18,2.162 //
ratnābharaṇapūrṇo 'sti kalaśastadgṛhāṇa tam /
ity uktaṃ me rutajñasya nṛpate śivayaitayā // SoKss_18,2.163 //
uktvaivaṃ kautukāviṣṭaṃ nītvā taṃ tatra bhūpatim /
khātvā sa bhūmimuddhṛtya tasmai taṃ kalaśaṃ dadau // SoKss_18,2.164 //
tataḥ sa labdhābharaṇaḥ saṃjātapratyayo nṛpaḥ /
jñāninaṃ satyavācaṃ taṃ mene niḥspṛhatāpasam // SoKss_18,2.165 //
ānīya svāśramaṃ taṃ ca muhurnatvā ca pādayoḥ /
sa yayau mandiraṃ naktaṃ sāmātyastadguṇānstuvan // SoKss_18,2.166 //
evaṃ kramāttamāyāntaṃ dhūrto rutamiṣānnṛpam /
so 'nyāṃs trīn ratnakalaśān digbhyo 'nyabhyo vyalambhayat // SoKss_18,2.167 //
tataḥ sa rājā paurāś ca mantriṇo 'ntapurāṇi ca /
tattāpasaikabhaktāni tanmayānyeva jajñire // SoKss_18,2.168 //
ekadā nīyamānaś ca devāgārekṣaṇāya saḥ /
rājñā kutāpaso 'śrauṣīd āpaṇe kākavāśitam // SoKss_18,2.169 //
tato 'bravīttaṃ rājānaṃ śrutā kākasya vāktvayā /
āpaṇe 'traiva devāgre nikhāto bhuvi tiṣṭhati // SoKss_18,2.170 //
sadratnapūrṇaḥ kalaśaḥ kasmātso 'pi na gṛhyate /
ity etad uktaṃ kākena tadehi svīkuruṣva tat // SoKss_18,2.171 //
ity uktvā tatra nītvā taṃ bhūmer uddhṛtya bhūbhṛte /
sadratnakalaśaṃ prādāt sa tasmai kūṭatāpasaḥ // SoKss_18,2.172 //
tato 'tiparitoṣātsa svayaṃ has te 'valambya tam /
kapaṭajñāninaṃ rājā devāgāraṃ praviṣṭavān // SoKss_18,2.173 //
tatra stambhe samādhūya parivrāṭ sālabhañjikām /
anupraviṣṭāṃ priyayā kalāvatyā dadarśa tām // SoKss_18,2.174 //
kalāvatī ca tatsālabhañjikārūpadhāriṇī /
duḥkhitā taṃ patiṃ dṛṣṭvā prārebhe tatra roditum // SoKss_18,2.175 //
taddṛṣṭvā sānugo rājā savismayaviṣādavān /
jñānābhāsamapṛcchattaṃ kimidaṃ bhagavanniti // SoKss_18,2.176 //
tato viṣaṇṇavibhrānta iva dhūrto jagāda saḥ /
ehi svabhavanaṃ tatra vacmyavaktavyam apy adaḥ // SoKss_18,2.177 //
ity uktvā sa nṛpaṃ nītvā rājadhānīm uvāca tam /
asthāne kumuhūrte ca devāgāramidaṃ tvayā // SoKss_18,2.178 //
yatkṛtaṃ tattṛṭīye 'hni bhaviṣyatyahitaṃ tava /
atastvaddarśanātsaiṣā prārodītstambhaputrikā // SoKss_18,2.179 //
taccharīreṇa cet kṛtya tava nirloṭhya tan nṛpa /
adyaivaitaddrutaṃ devakulaṃ bhūmisamaṃ kuru // SoKss_18,2.180 //
susthāne sumuhūrte ca kurvanyatra surālayam /
animittaṃ śamaṃ yātu sarāṣṭrasyāstu te śivam // SoKss_18,2.181 //
ity uktastena sa nṛpaḥ samājñāpya bhayātprajāḥ /
ekāhenaiva taddevagṛhaṃ bhūmisamaṃ vyadhāt // SoKss_18,2.182 //
sthānāntare ca prārebhe kartuṃ devakulaṃ punaḥ /
aho viśvāsya vañcyante dhūrtaiśchadmabhir īśvarāḥ // SoKss_18,2.183 //
siddhakāryas tatas tyaktvā pravrāḍveṣaṃ palāyya saḥ /
ṭhiṇṭhākarālaḥ kitavaḥ prāyād ujjayinīṃ tataḥ // SoKss_18,2.184 //
kalāvatī ca tadbuddhvā śāpamuktābhyupetya tam /
mārge hṛṣṭā samāśvāsya draṣṭumindramagāddivam // SoKss_18,2.185 //
indro 'pi vismito buddhvā tanmukhāttasya tatpateḥ /
māyāṃ tāṃ dyūtakārasya jahāsa ca tutoṣa ca // SoKss_18,2.186 //
tataḥ prārśvasthitaḥ śakraṃ tam uvāca bṛhaspatiḥ /
vicitramāyāḥ kitavā īdṛśā eva sarvadā // SoKss_18,2.187 //
purākalpe tathā cābhūnnagare kitavaḥ kva cit /
kuṭṭinīkapaṭo nāma kapaṭadyūtakovidaḥ // SoKss_18,2.188 //
paralokagataṃ taṃ ca dharmarājaḥ kilābravīt /
kalpaṃ narakavāsas te kitavāsti svapātakaiḥ // SoKss_18,2.189 //
ekaṃ tu dinamindratvamasti dānavaśāttava /
dattaṃ brahmavide hyekaṃ suvarṇaṃ jātucittvayā // SoKss_18,2.190 //
tadbrūhi pūrvaṃ kiṃ bhuṅkṣe narakaṃ kim utendratām /
tac chrutvā kitavo 'vocadbhuñje prāgindratāmiti // SoKss_18,2.191 //
tataḥ sa dharmarājena preṣitaḥ kitavo divi /
ekāhamindramutthāpya devai rājye 'bhyaṣicyata // SoKss_18,2.192 //
saṃprāptadevarājyaḥ sannānāyya kitavān sakhīn /
saveśyāś ca divaṃ devānādideśādhipatyataḥ // SoKss_18,2.193 //
nītvāsmānsarvatīrtheṣu sarvānsnapayata kṣaṇāt /
divyeṣv api ca bhaumeṣu saptadvīpagateṣv api // SoKss_18,2.194 //
anupraviśya cādyaiva bhūpatīn nikhilān bhuvi /
prayacchata mahādānāny asmadartham anāratam // SoKss_18,2.195 //
ityādiṣṭāḥ surāstena sarvaṃ cakrustadaiva tat /
dhūtapāpaḥ sa taiḥ puṇyair dhūrtaḥ prāpendratāṃ sthirām // SoKss_18,2.196 //
tadvayasyāś ca veśyāś ca ye tenānāyitā divam /
amaratvaṃ yayuste 'pi tatprasādāddhatāṃhasaḥ // SoKss_18,2.197 //
dvitīye 'hni sthiraprāptadevarājyam svabuddhitaḥ /
kitavaṃ dharmarājāya citraguptaḥ śaśaṃsa tam // SoKss_18,2.198 //
tataḥ sucaritaṃ buddhvā dharmarājo visismiye /
aho bata dyūtakṛtā vañcitāḥ sma iti bruvan // SoKss_18,2.199 //
īdṛśāḥ kitavā vajrinnity uktvā virate gurau /
ṭhiṇṭhākarālaṃ dyāmindro 'naiṣītpreṣya kalāvatīm // SoKss_18,2.200 //
tatra tadbuddhidhair yābhyāṃ tuṣṭaḥ saṃmānya devarāṭ /
dattvā kalāvatīṃ cakre taṃ sa pārśvasthamātmanaḥ // SoKss_18,2.201 //
tataḥ sa devavaddhīraḥ kalāvatyā samaṃ sukhī /
ṭhiṇṭhākarālo nyavasacchaṃkarānugrahāddivi // SoKss_18,2.202 //
taddīdṛgdyūtakārāṇāṃ māyāsāhasayor gatiḥ /
tadagniśikha vetāla kiṃ citraṃ kitavena yat // SoKss_18,2.203 //
ḍākineyena nikṣiptaḥ kūpe 'sminmāyayā bhavān /
tattvaṃ niryāhi mittrāvāṃ nireṣyāvo 'vaṭāditaḥ // SoKss_18,2.204 //
ity ukto brahmarakṣobhyāṃ nirgatyāhaṃ tato 'vaṭāt /
rātrāvasyāṃ puri prāpaṃ kṣudhārtaḥ pathikaṃ dvijam // SoKss_18,2.205 //
taṃ ca gṛhṇāmi dhāvitvā vipraṃ yāvajjighṛtsayā /
tāvac chrīvikramādityadevamākrandati sma saḥ // SoKss_18,2.206 //
śrutvaiva ca sa nirgatya rājā jvalanasaṃnibhaḥ /
āḥ pāpa mā vadhīrvipramityārātpratihatya mām // SoKss_18,2.207 //
prāvartata śiraś chettum ālekhyapuruṣasya yat /
tena me chedam āgacchan kaṇṭho 'bhūt srutaśoṇitaḥ // SoKss_18,2.208 //
tato 'ṅghrilagnas tenaiva rakṣito 'smy ujjhitadvijaḥ /
evaṃprabhāvo devo 'sau vikramādityabhūpatiḥ // SoKss_18,2.209 //
tadājñayā hataścāyaṃ khaṇḍakāpāliko mayā /
tadetaṃ mama vetāla bhakṣyaṃ yamaśikhaṃ tyaja // SoKss_18,2.210 //
evamagniśikhenokto 'pyākṣipattatsa pāṇinā /
darpādyamaśikhaḥ khaṇḍakāpālikakalevaram // SoKss_18,2.211 //
tataḥ śrīvikramādityaḥ prakāśyātmāsnamatra saḥ /
ālikhya puruṣaṃ bhūmau pāṇiṃ tasyāsinācchinat // SoKss_18,2.212 //
tena cchinno yamaśikhasyāpatattasya yatkaraḥ /
tatsa taṃ kuṇapaṃ tyaktvā palāyyaivāgamadbhayāt // SoKss_18,2.213 //
abhakṣayaccāgniśikhaḥ kuṇapaṃ taṃ kapālinaḥ /
ahaṃ ca nirbhayo 'drākṣaṃ sarvaṃ rājaujasā tu tat // SoKss_18,2.214 //
evamākhyāya sā yakṣavadhūrmadanamañjarī /
tvatprabhāvaṃ mahārāja tatra māmavadatpunaḥ // SoKss_18,2.215 //
tato vakti sma madhuraṃ sa rājānaṅgadeva mām /
yakṣi kāpālikānmuktvā gaccha bhartṛgṛhāniti // SoKss_18,2.216 //
tataḥ praṇamya tamahaṃ gṛhaṃ svam idamāgatā /
cintayāntyupakārasya niṣkṛtiṃ tasya bhūpateḥ // SoKss_18,2.217 //
evaṃ prāṇāḥ kulaṃ bhartā dattā me prabhuṇā tava /
tvadākhyātā ca tasyaiṣā saṃvadiṣyati matkathā // SoKss_18,2.218 //
adya jñātaṃ ca yat tasya rājñastrailokyasundarī /
preṣitā siṃhalendreṇa tanayā sā svayaṃvarā // SoKss_18,2.219 //
tāṃ ca hartuṃ kṛtā buddhiḥ sarvaiḥ saṃbhūya rājabhiḥ /
hatvā vikramaśaktiṃ taṃ tatsāmantaṃ samatsaraiḥ // SoKss_18,2.220 //
tasmādvikramaśaktestvaṃ gatvā tadviditaṃ kuru /
yena teṣāmavahitaḥ pratīkāre sa tiṣṭhati // SoKss_18,2.221 //
ahaṃ ca tatkariṣyāmi prayatnaṃ yena tānarīn /
hatvā sa vikramādityadevo vijayamāpsyati // SoKss_18,2.222 //
etadartham ihānīto mayā tvaṃ nijamāyayā /
yena rājñaḥ sasāmantasyaitatsarvaṃ vadiṣyasi // SoKss_18,2.223 //
prābhṛtaṃ ca praheṣyāmi tvatprabhos tasya tādṛśam /
dadyāṃ tadupakārasya leśato yena niṣkṛtim // SoKss_18,2.224 //
evaṃ vadati yāvat sā tāvatte tatra kanyake /
āgate samṛge ye dve dṛṣṭe asmābhir ambudhau // SoKss_18,2.225 //
ekā candrāvadātāṅgī priyaṅgusyāmalāparā /
saritpateḥ kṛtopāse jāhnavīyamune iva // SoKss_18,2.226 //
niṣaṇṇayostayostāṃ ca yakṣīṃ devāsmi pṛṣṭavān /
devi ke kanyake ete sauvarṇo 'yaṃ mṛgaś ca kaḥ // SoKss_18,2.227 //
tac chrutvā sā mahārāja yakṣiṇī mām abhāṣata /
anaṅgadeva yadi te kautukaṃ vacmi tacchṛṇu // SoKss_18,2.228 //
vighnāyājagmatuḥ pūrvaṃ prajāsarge prajāpateḥ /
ghorau ghaṇṭanighaṇtākhyau dānavau devadurjayau // SoKss_18,2.229 //
tayor vināśakāmaś ca vidhātā kanyake ime /
jagadunmādanoddāmarūpaśobhe vinirmame // SoKss_18,2.230 //
dṛṣṭvaivātyadbhute caite harantau tau mahāsurau /
parasparaṃ yudhyamānau jagmaturdvāvapi kṣayam // SoKss_18,2.231 //
tato brahmā dhanādhyakṣāyaite kanye samarpayat /
tvayā yogyāya kasmaicidbhartre deye ime iti // SoKss_18,2.232 //
dhanado 'yarpayadime madbhartre svānujanmane /
madbhartā cārpayanmahyaṃ tathaiva varakāraṇam // SoKss_18,2.233 //
mayā śrīvikramādityaścānayościntito varaḥ /
devāvatāro hyucitaḥ sa eva patiretayoḥ // SoKss_18,2.234 //
evaṃrūpe ime kanye mṛgasyākhyāyikāṃ śṛṇu /
jayanto nāma tanayo dayito 'sti śacīpateḥ // SoKss_18,2.235 //
sa bhrāmyamāṇaḥ svaḥstrībhir vyomnā jātu śiśurbhuvi /
rājaputrānadho 'drākṣītkrīḍato mṛgapotakaiḥ // SoKss_18,2.236 //
tataḥ sa bālabhāvena krīḍāmṛgaśiśuṃ vinā /
hevākī tridivaṃ gatvā prārodītpituragrataḥ // SoKss_18,2.237 //
tena tasya kṛte śakro 'kārayadviśvakarmaṇā /
sudhāsekārpitaprāṇaṃ hemaratnamayaṃ mṛgam // SoKss_18,2.238 //
atha tena sa cikrīḍa jayantaḥ saṃtutoṣa ca /
so 'py atra tasthau viharannāke hariṇapotakaḥ // SoKss_18,2.239 //
kālenendrajitānvarthanāmnā rāvaṇasūnunā /
so 'pahṛtyā mṛgo ninye laṅkāṃ svanagarīṃ divaḥ // SoKss_18,2.240 //
gate ca kāle hatayoḥ sitāharaṇamanyunā /
rāmalakṣmaṇavīrābhyāṃ rāvaṇendrajitostayoḥ // SoKss_18,2.241 //
laṅkārājye 'bhiṣiktasya rākṣasendrasya mandire /
vibhīṣaṇasya so 'tiṣṭhadratnahemamṛgo 'dbhutaḥ // SoKss_18,2.242 //
vibhīṣaṇaś ca taṃ mahyamutsave jātucidgṛhān /
nītāyai bhartṛbāndhavyānmṛgaṃ saṃmānayannadāt // SoKss_18,2.243 //
so 'yaṃ mṛgaśiśur divyo vartate 'dya gṛhe mama /
mayā ca tvatprabhoreṣa kartavyo 'yam upāyanam // SoKss_18,2.244 //
iti sā yāvadākhyāti yakṣiṇī me kathākramam /
tāvatkamalinīkānto ravirastam upāyayau // SoKss_18,2.245 //
tatas tayā samādiṣṭe dhāmni saṃdhyāvidheḥ param /
siṃhaleśvaradūto 'yamahaṃ ca śayitāvubhau // SoKss_18,2.246 //
prātaḥ prabuddhau saṃmānya kuśalaṃ paripṛcchya ca /
siṃhaleśvarasaṃdeśaṃ yāvannau praṣṭumicchati // SoKss_18,2.247 //
tato vicintya yakṣiṇyās tatprabhāvavijṛmbhitam /
pārśvaṃ vikramaśakter drāg gatāv āvāṃ savismayau // SoKss_18,2.248 //
sa ca dṛṣṭvaiva saṃmānya kuśalaṃ paripṛcchya ca /
siṃhaleśvarasaṃdeśaṃ yāvan nau praṣṭum icchati // SoKss_18,2.249 //
tāvat te yakṣiṇīproktasvarūpe divyakanyake /
mṛgapotaś ca saṃprāptās tatra yakṣacamūvṛtāḥ // SoKss_18,2.250 //
tān dṛṣṭvā duṣṭabhūtādimāyāśaṅkī sa saṃśayāt /
deva vikramaśaktirmāṃ kimetaditi pṛṣṭavān // SoKss_18,2.251 //
tataḥ sasiṃhalādhīśakāryaṃ tasmāyahaṃ kramāt /
yakṣiṇīkanyakāyugmamṛgodantamavarṇayam // SoKss_18,2.252 //
yakṣīmukhāc chrutaṃ taṃ ca sarveṣāmaikamatyataḥ /
rājadviṣṭodyamaṃ rājñāṃ tasyāvocasmahaṃ tataḥ // SoKss_18,2.253 //
tataḥ sa saṃmānyāvāṃ ca divyakanye ca te ubhe /
prahṛṣṭaḥ sainyam akarot sāmantaḥ sajjamāhave // SoKss_18,2.254 //
kṣaṇāccaśrāvi devātra sainyatūryamahāravaḥ /
kṣaṇāccādarśi samlecchaṃ pratirājabalaṃ mahat // SoKss_18,2.255 //
anyonyadarśanakrodhādabhidhāvitayostayoḥ /
prāvartata dvayor yuddhamasmatsainyārisainyayoḥ // SoKss_18,2.256 //
tato yakṣīvisṛṣṭais tair yakṣair asmaddviṣadbalam /
anyair asmadbhaṭāviṣṭair anyaiḥ sakyādahanyata // SoKss_18,2.257 //
sainyareṇugaṇākīrṇaṃ khaḍgadhārāsnirantaram /
saśūragarjitaṃ ghoramudabhūdraṇadurdinam // SoKss_18,2.258 //
chedocchaladbhir dviṣatāṃ nipatadbhiś ca mūrdhabhiḥ /
aśobhata jayaśrīrnaḥ krīḍantī kandukair iva // SoKss_18,2.259 //
kṣaṇāc ca hataśeṣāste rājāno bhagnasainikāḥ /
tvatsāmantasya kaṭakaṃ praṇatāḥ śaraṇaṃ śritāḥ // SoKss_18,2.260 //
tato citasu sadvīpāsvāśāsu catasṛṣvapi /
utsāditeṣu mleccheṣu sarvabhūmīśvara tvayā // SoKss_18,2.261 //
nijena bhartrā sahitā prakaṭībhūya yakṣiṇī /
deva vikramaśaktiṃ taṃ māṃ caivaṃ vadati sma sā // SoKss_18,2.262 //
mayā yadetadvihitaṃ sevāmātraṃ bhavatprabhoḥ /
tadāvedyaṃ punaścaivaṃ sa vijñāpo girā mama // SoKss_18,2.263 //
tvayaite pariṇetavye kanyake devanirmite /
draṣṭavye ca prasādena lālanīyo 'py ayaṃ mṛgaḥ // SoKss_18,2.264 //
madīyaṃ prābhṛtaṃ hyetadity uktvā ratnasaṃcayam /
dattvā yakṣī tiro 'bhūtsā bhartrā saha sahānugā // SoKss_18,2.265 //
anyedyuḥ parivāreṇa vibhavena ca bhūyasā /
āgānmadanalekhā sā siṃhaleśvarakanyakā // SoKss_18,2.266 //
kṛtvā pratyudgamaṃ sātha tena vikramaśaktinā /
prāveśyata svakaṭakaṃ praṇatena praharṣataḥ // SoKss_18,2.267 //
dvitīye 'hni gṛhītvā tāṃ te cobhe divyakanyake /
hemaratnamṛgaṃ taṃ ca trijagannetrakautukam // SoKss_18,2.268 //
siddhakārya ihāgantuṃ devapādadidṛkṣayā /
tato vikramaśaktiḥ sa calito rājabhiḥ saha // SoKss_18,2.269 //
sa ceha nikaṭaprāptaḥ sāmanto deva vartate /
āvedanāya devasya tenāvāṃ preṣitau puraḥ // SoKss_18,2.270 //
taddeva siṃhalendrasya yakṣiṇyāścānurodhataḥ /
tatkanyāhariṇāndevaḥ pratyudyātu nṛpānapi // SoKss_18,2.271 //
ity ukto 'naṅgadevena vikramādityabhūpatiḥ /
kṛtaṃ duḥsādhyam apitadyakṣiṇīrakṣaṇaṃ smaran // SoKss_18,2.272 //
nāmanyata tṛṇāyāpi śrutvā tatpratyupakriyām /
bahu kṛtvāpi manyante svalpam eva mahāśayāḥ // SoKss_18,2.273 //
hṛṣṭaś ca siṃhalādhīśadūtayuktaṃ punaḥ sa tam /
anaṅgadevaṃ hastyaśvagrāmaratnair apūrayat // SoKss_18,2.274 //
nītvā dinaṃ tad atha siṃhalarājaputryās tasyās tayoḥ kamalajodbhavakanyayoś ca /
pratyudgamāya sa mahīpatirujjayinyāḥ sainyair gajāśvavahanaiḥ samamuccacāla // SoKss_18,2.275 //
satkuñjaro 'ñjanagirirjayavardhanasya mattadvipo raṇabhaṭasya ca kālameghaḥ /
saṅgrāmasiddhirapi siṃhaparākramasya vīrasya vikramanidhe ripurākṣasaś ca // SoKss_18,2.276 //
pavanajavo jayaketorvallabhaśakteḥ samudrakallolaḥ /
aśvau bāhusubāhvoḥ śaravego garuḍavegaśca // SoKss_18,2.277 //
śyāmā kuvalayamālā kokkāṇī kīrtivarmaṇasturagī /
karkā gaṅgālaharī susaindhavī samarasiṃhasya // SoKss_18,2.278 //
iti hastyaśvaṃ rājasu teṣv api caliteṣu vibhajatāmabhitaḥ /
śuśruvire 'tra ca rājani calite daṇḍādhikāriṇāṃ vācaḥ // SoKss_18,2.279 //
bhūmiḥ sainyamayī tadutthitamahāśabdaikamayyo diśaḥ saṃsarpaddhvajinīvimardavilasadddhūlīmayī dyaurapi /
sarvasyādbhutatatprabhāvamahimavyāhāramayyo giras tasmin rājñi pathi prayāti sakaladvīpādhināthe 'bhavan // SoKss_18,2.280 //
iti mahākaviśrīsomadevabhaṭṭaviracite kathāsaritsāgare viṣamaśīlalambake ditīyas taraṅgaḥ /
tṛtīyas taraṅgaḥ /
tataḥ sa vikramādityo jayasainyamavāpa tat /
adhiṣṭhitaṃ svasenānyā tena vikramaśaktinā // SoKss_18,3.1 //
agrāgatena tenaiva sotkena praṇatātmanā /
sarājakena sahitaḥ svabalaṃ sa viveśa ca // SoKss_18,3.2 //
gauḍaḥ śaktikumāro 'yaṃ karṇāṭo 'yaṃ jayadhvajaḥ /
lāṭo vijayavarmāyaṃ kāśmīro 'yaṃ sunandanaḥ // SoKss_18,3.3 //
gopālaḥ sindhurājo 'yaṃ bhillo vindhyabalo 'py ayam /
nirmūkaḥ parasīko 'yaṃ nṛpaḥ praṇamati prabho // SoKss_18,3.4 //
ityāsthāne nṛpānso 'tra pratīhāraniveditān /
samrāṭ saṃmānayām āsa sāmantānsainikānapi // SoKss_18,3.5 //
siṃhalenrasutādivyakanyāhemamṛgāṃś ca tān /
yathārhaṃ satkaroti sma sa savikramaśaktikān // SoKss_18,3.6 //
taiḥ samaṃ sabalo 'nyedyuḥ pratasthe ca tataḥ kṛtī /
sa rājā vikramādityaḥ prāpa cojjayinīṃ purīm // SoKss_18,3.7 //
saṃmānitavisṛṣṭeṣu svadeśānatha rājasu /
jagadānandini prāpte vasantasamayotsave // SoKss_18,3.8 //
latāsu puṣpābharaṇair maṇḍanaṃ kurvatīṣviva /
tanvatīṣviva saṃgītaṃ bhṛṅgayoṣitsu guñjitaiḥ // SoKss_18,3.9 //
nṛtyantīṣviva cāśliṣṭamarutsu vanarājiṣu /
pikeṣu kalaśabdeṣu maṅgalāni paṭhatsviva // SoKss_18,3.10 //
so 'tra tā vikramādityaḥ pariṇinye śubhe 'hani /
siṃhaleśvarakanyāṃ tāṃ te ca dve divyakanyake // SoKss_18,3.11 //
siṃhaleśvarakanyāyā jyeṣṭho bhrātā sahāgataḥ /
siṃhavarmā dadau vedyāṃ mahāntaṃ ratnasaṃcayam // SoKss_18,3.12 //
tatkālametya ca tayor yakṣiṇī divyakanyayoḥ /
asaṃkhyānratnarāśīnsā dadau madanamañjarī // SoKss_18,3.13 //
śaktāhaṃ gantumānṛṇyaṃ deva tvatsukṛtasya kim /
kiṃ tu darśayituṃ bhaktiṃ naitatkiṃcitkṛtaṃ mayā // SoKss_18,3.14 //
tatprasādo 'nayoḥ kāryaḥ kanyayor hariṇasya ca /
ity uktvā ca tiro 'bhūtsā yakṣī rājñābhipūjitā // SoKss_18,3.15 //
tataḥ saṃprāpya bhāryāstāḥ sadvīpāṃ ca mahīṃ kṛtī /
śaśāsa vikramādityo rājā rājyamakaṇṭakam // SoKss_18,3.16 //
sukhitaścāsta viharaṃstadā codyānabhūmiṣu /
grīṣme jaleṣu sarasāṃ dhārāyantragṛheṣu ca // SoKss_18,3.17 //
varṣāsvantaḥpureṣūdyanmṛdaṅgaravahāriṣu /
śaradīndūdayāpānahṛdyaharmyataleṣv api // SoKss_18,3.18 //
āstīrṇasukhaśayyeṣu kālāgurusugandhiṣu /
vāsaveśmasu hemante ca nṛpo 'ntaḥpurair vṛtaḥ // SoKss_18,3.19 //
tasyedṛśasya rājñaś ca nagarasvāmisaṃjñakaḥ /
babhūva grāmaśatabhuk citrakṛjjitaviśvakṛt // SoKss_18,3.20 //
sa dvyahena dvyahenāsmai rājñe prābhṛtaputrikām /
likhitvānyānyayā rūpabhaṅgyā citrakaro dadau // SoKss_18,3.21 //
ekadā cotsavavaśādvismṛtya likhitā na sā /
tena citrakṛtā daivātputrikā nṛpateḥ kṛte // SoKss_18,3.22 //
prāpte ca prābhṛtadine smṛtvā yāvat samākulaḥ /
āste citrakaro hā kiṃ ḍhaukayeyaṃ prabhoriti // SoKss_18,3.23 //
tāvaddūrāgataḥ ko'pi pāntho 'kasmāttam abhyadhāt /
sa cāsya pustikāṃ has te nyasyaiva kvāpy agāllaghu // SoKss_18,3.24 //
kautukāc ca sa yāvattāmudghāṭayati citrakṛt /
tāvaddadarśa tatrāntaścitrasthāṃ putrikāṃ paṭe // SoKss_18,3.25 //
dṛṣṭvaivādbhutarūpāṃ tāṃ nītvā nṛpataye dadau /
prābhṛtaṃ pratyutedṛṅme siddhamadyeti harṣulaḥ // SoKss_18,3.26 //
nṛpatistāṃ tu dṛṣṭvaiva sāścaryaḥ sa jagāda tam /
na bhadra tava rekheyaṃ rekheyaṃ viśvakarmaṇaḥ // SoKss_18,3.27 //
mānuṣo hi kuto vetti likhituṃ rūpamīdṛśam /
tac chrutvā citrakṛdrājñe yathāvṛttaṃ śaśaṃsa saḥ // SoKss_18,3.28 //
tataḥ so 'nanyadṛgrājā tāṃ paśyan putrikāṃ sadā /
svapne dvīpāntare 'drākṣīttadrūpām eva kanyakām // SoKss_18,3.29 //
saṃgamaṃ bhajate yāvat sokaḥ sotsukayā tayā /
tāvat prabodhitaḥ so 'bhūdyāmikena niśākṣaye // SoKss_18,3.30 //
prabuddho bhagnatatsvapnasamāgamasukhaś ca saḥ /
yāmikaṃ taṃ krudhā rājā nagaryā nirakālayat // SoKss_18,3.31 //
kva pānthaḥ pustikā kvāsya kva tasyāṃ citraputrikā /
tasyā eva sajīvāyāḥ svapne saṃdarśanaṃ kva ca // SoKss_18,3.32 //
tadeṣā daivaghaṭanā kanyā sāstīti vakti me /
na ca jānāmi taddvīpaṃ prāpnuyāṃ tatkathaṃ nu tām // SoKss_18,3.33 //
ityādi cintayanso 'tha sarvatrāratimānnṛpaḥ /
smarajvareṇa jajvāla paryākulaparicchadaḥ // SoKss_18,3.34 //
sasaṃtāpaś ca vijaye kṣatrā bhadrāyudhena saḥ /
śanaistatkāraṇaṃ pṛṣṭo jagādaivaṃ mahīpatiḥ // SoKss_18,3.35 //
śṛṇu tadvacmi te mittraṃ jñātaṃ tāvadadastvayā /
yaccitraputrikā tena dattā citrakareṇa me // SoKss_18,3.36 //
tāṃ cintayaṃś ca supto 'haṃ svapne jānāmi vāridhim /
uttīrya prāpya nagaraṃ praviṣṭo 'smy atisundaram // SoKss_18,3.37 //
tatrāpaśyamahaṃ bahvīḥ sāyudhāḥ kanyakāḥ puraḥ /
tā māṃ dṛṣṭvā jahi jahītyuccaiḥ kalakalaṃ vyadhuḥ // SoKss_18,3.38 //
tataḥ sasaṃbhramā kāpi jāne māmetya tāpasī /
praveśyaiva nijaṃ gehaṃ saṃkṣepādidam abravīt // SoKss_18,3.39 //
puruṣadveṣiṇī putra rājaputrīyamāgatā /
ito malayavatyākhyā viharantī yadṛcchayā // SoKss_18,3.40 //
dṛṣṭamātraṃ ca puruṣaṃ kanyābhir ghātayaty asau /
etābhistena rakṣārthaṃ mayeha tvaṃ praveśitaḥ // SoKss_18,3.41 //
ity uktvā tāpasī sadyaḥ strīveṣaṃ sā vyadhānmama /
avadhyāḥ kanyakāstāstu matvā soḍhaṃ mayāpi tat // SoKss_18,3.42 //
yāvat praviṣṭām atraiva sakanyāṃ tāṃ nṛpātmajām /
paśyāmi tāvac citrasthā yā mayādarśi saiva sā // SoKss_18,3.43 //
acintayaṃ ca dhanyo 'haṃ yaccitralikhitāmimām /
dṛṣṭvā punaś ca paśyāmi sākṣātprāṇasamāmiti // SoKss_18,3.44 //
rājaputrī ca sā tāvat tāpasīṃ tāṃ sakanyakā /
dṛṣṭo 'smābhiḥ praviṣṭo 'tra pumān ko 'pīty abhāṣata // SoKss_18,3.45 //
pumān kutaḥ prāghuṇikā sthitaiṣā me svasuḥ sutā /
iti tāṃ tāpasī sāpi pratyavocat pradarśya mām // SoKss_18,3.46 //
tataḥ sā rājatanayā strīrūpam apivīkṣya mām /
vismṛtya puruṣadveṣaṃ sadyaḥ smaravaśābhavat // SoKss_18,3.47 //
āsītkaṇṭakitā kiṃciccintayantīva niścalā /
labdhacchidreṇa kāmena kīliteva samaṃ śaraiḥ // SoKss_18,3.48 //
kṣaṇāc ca tāpasīṃ tāṃ sā vyāharadrajakanyakā /
tarhyāryetvatsvasṛsutā mamāpi prāghuṇī na kim // SoKss_18,3.49 //
āyātu madguhamiyaṃ praheṣyāmyarcitāmimām /
ity uktvādāya pāṇau māmanaiṣītsā svamandiram // SoKss_18,3.50 //
ahaṃ ca labdhacitto 'syā jāne tatra tathetyagām /
anvamanyata māṃ sāpi vidagdhā vṛddhatāpasī // SoKss_18,3.51 //
tato 'haṃ sthitavāṃs tatra rājaputryā tayā saha /
krīḍantyā kanyakānyonyavivāhādivinodanaiḥ // SoKss_18,3.52 //
na ca māmamucatpārśvātkṣaṇaṃ sā madgatekṣaṇā /
yatra nāhaṃ na sā tasyai kācanārocata kriyā // SoKss_18,3.53 //
atha tāḥ kanyakāḥ kṛtvā vadhūṃ tāṃ rājakanyakām /
māṃ varaṃ cāvayor jāne vivāhaṃ krīḍayā vyadhuḥ // SoKss_18,3.54 //
kṛtodvāhau tataścāvāṃ praviṣṭau vāsakaṃ niśi /
niḥśaṅkā tatra māṃ sā ca kaṇṭhe rājasutāgrahīt // SoKss_18,3.55 //
tatkālaṃ ca mayātmānaṃ prakāśyāliṅgitaiva sā /
siddheṣṭahṛṣṭā dṛṣṭvā māmāsīllajjānatā kṣaṇam // SoKss_18,3.56 //
pravartayāmi surate yāvac caitāṃ hṛtatrapām /
tāvat prabodhito 'smīha yāmikena durātmanā // SoKss_18,3.57 //
tadbhadrāyudha nedānīṃ citre svapne ca dṛṣṭayā /
tayā malayavatyāhaṃ vinā jīvitumutsahe // SoKss_18,3.58 //
ity uktavantaṃ rājānaṃ sayasvapnamavetya saḥ /
bhadrāyudhaḥ pratīhārastamāśvāsyaivamuktavān // SoKss_18,3.59 //
kṛtsnaṃ cetsmaryate samyaktattadālikhatāṃ paṭe /
devena nagaraṃ yāvadupāyo 'tra nirūpyate // SoKss_18,3.60 //
iti bhadrāyudhenoktaḥ sa rājā likhati sma tat /
paṭe puravaraṃ sarvaṃ tadvṛttāntaṃ ca tatkṣaṇam // SoKss_18,3.61 //
taṃ citrapaṭamādāya pratīhārastadaiva saḥ /
maṭhaṃ navaṃ kārayitvā tatra bhittāvalambayat // SoKss_18,3.62 //
maṭhe cātrākarod dūradeśād āgatabandinām /
sattre saḍrasam āhāraṃ savastrayugakāñcanam // SoKss_18,3.63 //
yaścitrasthamidaṃ vetti puraṃ ko'pi sa eti cet /
mamāvedya iti prādādajñāṃ ca maṭhavartinām // SoKss_18,3.64 //
atrāntare grīṣmavanaṃ mallikāmodimārutam /
chāyāniṣaṇṇapathikaṃ dṛṣṭvā puṣpitapāṭalam // SoKss_18,3.65 //
ājagāmāmbudaśyāmo gurugambhīragarjitaḥ /
ketakodāmadaśanaḥ prāvṛṭkālamadadvipaḥ // SoKss_18,3.66 //
tatkālaṃ tasya paurastyapavaneddha ivāyayau /
vṛddhiṃ virahadāvāgnirvikramādityabhūpateḥ // SoKss_18,3.67 //
himaṃ hāralate dehi siñca citrāṅgi candanaiḥ /
pattralekhe 'bjinīpattraśayanaṃ śiśiraṃ kuru // SoKss_18,3.68 //
kaṃdarpasene kadalīdalair vitara mārutam /
iti tadvāranārīṇāṃ tadā śuśruvire giraḥ // SoKss_18,3.69 //
kramāc ca vidyudviṣamaḥ śaśāmāsya ghanāgamaḥ /
rājñaḥ savirahajvālo na punarmadanajvaraḥ // SoKss_18,3.70 //
pānthāḥ pathi pravartantāṃ dūrasthānāṃ pravṛttayaḥ /
priyāḥ priyāṇāṃ grathyantāṃ jāyantāṃ tatsamāgamāḥ // SoKss_18,3.71 //
ityādiśantīva tataḥ kalahaṃsaravaiḥ śarat /
āgātphullāmbujamukhī sakāśakusumasmitā // SoKss_18,3.72 //
tasyāṃ dūrāgato bandī tatra kṣattṛkṛte maṭhe /
bhojanārthī viveśaiko niśamya khyātimekadā // SoKss_18,3.73 //
nāmnā śambarasiddhiḥ sa maṭhe 'tra kṛtabhojanaḥ /
āttavastrayugaścitrapaṭaṃ bhittau dadarśa tam // SoKss_18,3.74 //
vibhāvya tatra citrasthaṃ nagaraṃ tatsa vismitaḥ /
jagāda bandī kenedamaho ālikhitaṃ puram // SoKss_18,3.75 //
yadekena mayā dṛṣṭaṃ likhitaṃ yena tena ca /
dvitīyeneti jāne 'haṃ nāpareṇeti kenacit // SoKss_18,3.76 //
etac chrutvā maṭhajanenoktaṃ bhadrāyudhasya tat /
tattena svayametyāsau bandī ninye nṛpāntikam // SoKss_18,3.77 //
kiṃ tvayā nagaram satyaṃ taddṛṣṭam iti bhūbhṛtā /
tatra śambarasiddhiḥ sa paripṛṣṭo 'bravīd idam // SoKss_18,3.78 //
dṛṣṭaṃ mayā tanmalayapuraṃ nāma mahāpuram /
bhramatā bhuvamuttīrya vāridhiṃ dvīpamadhyagam // SoKss_18,3.79 //
tasminmalayasiṃhākhyo nagare 'sti mahīpatiḥ /
tasyāsti nāmnā malayavatītyanupamā sutā // SoKss_18,3.80 //
puruṣadveṣiṇī sā ca svapne jātu kathaṃcana /
vihāranirgatā kaṃcinmahāpuruṣamaikṣata // SoKss_18,3.81 //
tenālokitamātreṇa sa bhīta iva tatkṣaṇam /
niryayau manasastasyāḥ puruṣadveṣadurgrahaḥ // SoKss_18,3.82 //
nītvātha taṃ svabhavanaṃ svapna eva vidhāya ca /
vivāhaṃ tena sahitā vāsaveśma viveśa sā // SoKss_18,3.83 //
tatra tena sama myāvat sevate suratotsavam /
tāvadvāsasthayā dāsyā sā niśānte prabodhitā // SoKss_18,3.84 //
tato nirvāsya kopāt tāṃ dāsīṃ svapnāvalokitam /
taṃ smarantī priyatamaṃ prājvaladvirahāgninā // SoKss_18,3.85 //
apaśyantī gatiṃ kāṃcitsmareṇa vivaśīkṛtā /
utthāyotthāya śayane srastāṅgī nyapatatparam // SoKss_18,3.86 //
mūkeva bhūtākrānteva tamaḥsaṃmohiteva ca /
nottaraṃ pṛcchataḥ kiṃcid dadau parijanasya sā // SoKss_18,3.87 //
vijñāya pitrā mātrā ca tataḥ pṛṣṭātikṛcchrataḥ /
śaśaṃsa svapnavṛttāntaṃ sā tamāptasakhīmukhe // SoKss_18,3.88 //
tataḥ pitrā kṛtāśvāsā pratijñām akaroc ca sā /
viśrāmyagniṃ tam āpnomi ṣaḍbhir māsair na ced iti // SoKss_18,3.89 //
pañca māsā gatāścādya tasyāḥ ko vetti bhāvi kim /
itīdṛktatra vṛttāntaḥ pure parigato mayā // SoKss_18,3.90 //
evaṃ tena sasaṃvādamukte śambarasiddhinā /
jātārthaniścaye hṛṣṭe rājñi bhadrāyudho 'bhyadhāt // SoKss_18,3.91 //
siddhaṃ kāryaṃ sa deśo hi tvadvaśaḥ sanṛpaḥ prabho /
tattatra gamyatāṃ yāvanmāsaḥ ṣaṣṭho na yātyataḥ // SoKss_18,3.92 //
iti tenodite kṣattrā tadākhyātārthavistaram /
kṛtvā śambarasiddhiṃ tam agre bhūridhanārcitam // SoKss_18,3.93 //
raviraśmiṣu saṃpātaṃ pāṇḍimānaṃ dhaneṣu ca /
sarittoyeṣu kārśyaṃ ca nirasyeva nijaṃ nṛpaḥ // SoKss_18,3.94 //
nirātaṅkaḥ sa saṃpadya tadaiva dayitāṃ prati /
pratasthe vikramādityaḥ sainyena laghunā vṛtaḥ // SoKss_18,3.95 //
gatvā krameṇa tīrṇābdhiryāvat prāptaḥ puraṃ sa tat /
tāvaddadarśa tatrāgre janaṃ kolāhalākulam // SoKss_18,3.96 //
eṣā malayavatyadya pūrṇe ṣāṇmāsike 'vadhau /
aprāptadayitā vahniṃ rājaputrī vivikṣati // SoKss_18,3.97 //
ityatra śuśrāva janātpṛṣṭādatha sa bhūpatiḥ /
upāgāc ca sa taṃ deśaṃ racitā yatra taccitā // SoKss_18,3.98 //
taddarśanādapasṛte jane tatra dadarśa tam /
dṛśorakāṇḍapīyūṣavarṣaṃ sā rājakanyakā // SoKss_18,3.99 //
so 'yaṃ prāṇeśvaraḥ svapnapariṇetā mamāgataḥ /
tattātasyocyatāṃ śīghram iti smāha ca sā sakhīḥ // SoKss_18,3.100 //
tābhir gatvā tathaivoktastatpitā so 'tha bhūpatiḥ /
nirduḥkho jātaharṣastaṃ prahvo rājānamabhyagāt // SoKss_18,3.101 //
tatkālamutkṣipya bhujaṃ tena śambarasiddinā /
uccair avasarajñena vandinedamapaṭhyata // SoKss_18,3.102 //
jaya nijatejaḥsādhitabhūtagaṇa mlecchavipinadāvāgne /
jaya deva saptasāgarasīmamahīmāninīnātha // SoKss_18,3.103 //
jaya vijitasakalapārthivavinataśirodhāritātigurvājña /
jaya viṣamaśīla vikramavārinidhe vikramāditya // SoKss_18,3.104 //
ity ukte vandinā taṃ sa vikramādityamāgatam /
buddhvā malayasiṃho 'tra rājā jagrāha pādayoḥ // SoKss_18,3.105 //
viveśa ca kṛtātithyastena sākaṃ svamandiram /
tayā malayavatyā ca duhitrā mṛtyumuktayā // SoKss_18,3.106 //
dadau ca tāṃ sutāṃ tasmai vikramādityabhūbhṛte /
sa rājā tena jāmātrā manvānaḥ kṛtakṛtyatām // SoKss_18,3.107 //
yathā citre tathā svapne yathā svāpne tathaiva tām /
vilokya sākṣānmalayavatīmaṅkagatāṃ priyām // SoKss_18,3.108 //
sa cāpi vikramādityastadadbhutamamanyata /
phalaṃ śailasutākāntaprasādasuraśākhinaḥ // SoKss_18,3.109 //
atha tāmādāya vadhūṃ nirvṛtim iva rūpiṇīṃ sa malayavatīm /
uttīrya vārirāśiṃ sotkalikaṃ suciravirahamiva // SoKss_18,3.110 //
tattatprābhṛtahastaiḥ praṇamyamānaḥ pade pade bhūpaiḥ /
nijanagarīmujjayinīṃ pratyāgādvikramādityaḥ // SoKss_18,3.111 //
prabhāvam ālokya ca tatra tasya taṃ yathecchasatyīkṛtacitrakautukam /
visismiye ko na jaharṣa ko na vā cakāra ko vā na mahotsavaṃ janaḥ // SoKss_18,3.112 //
iti mahākaviśrīsomadevabhaṭṭaviracite kathāsaritsāgare viṣasmaśīlalambake tṛtīyas taraṅgaḥ /
caturthas taraṅgaḥ /
tato 'sya vikramādityasyaikadātra kathāntare /
rājñī kaliṅgasenākhyā sapatnīrevam abravīt // SoKss_18,4.1 //
rājñā malayavatyarthe yatkṛtaṃ na tadadbhutam /
sadā viṣamaśīlo hi devo 'yaṃ prathito bhuvi // SoKss_18,4.2 //
ahaṃ na pariṇītā kim avaskandyāmunā balāt /
madrūpāṃ putrikāṃ dṛṣṭvā gatenānaṅganighnatām // SoKss_18,4.3 //
etannimittamākhyātā kathā kārpaṭikena yā /
devasenena me tāṃ vaḥ kathayāmi niśamyatām // SoKss_18,4.4 //
pariṇītāsmyavidhinā kathaṃ rājñeti duḥkhitām /
māmetyāśvāsayannevaṃ sa hi kārpaṭiko 'bravīt // SoKss_18,4.5 //
mā sma manyuṃ kṛthā devi śraddhayā parayā hy asi /
pariṇītātisaṃrambhādatrāmūlātkathāṃ śṛṇu // SoKss_18,4.6 //
ahaṃ kārpaṭiko bhūtvā sevāṃ kurvan bhavatprabhoḥ /
aṭavyāṃ dūrato 'drākṣaṃ mahāntaṃ kroḍam ekadā // SoKss_18,4.7 //
daṃṣṭrāviśaṅkaṭamukhaṃ tamālaśyāmalacchavim /
kṛṣṇapakṣaṃ śaśikalāḥ khādantam iva rūpiṇam // SoKss_18,4.8 //
etya cāvedito devi mayā rājñe tathaiva saḥ /
rājāpi tadrasākṛṣṭo niragānmṛgayākṛte // SoKss_18,4.9 //
mṛgāṭavīṃ ca saṃprāpya kurvanvyāghramṛgakṣayam /
āveditaṃ mayā dūrādvarāhaṃ paśyati sma tam // SoKss_18,4.10 //
dṛṣṭvādbhutaṃ ca taṃ matvā kaṃcitkāraṇasūkaram /
ratnākarākhyamārohadaśvamuccaiḥśravaḥsutam // SoKss_18,4.11 //
madhyāhne hi sadā bhānurmuhūrtaṃ vyomni tiṣṭhati /
tatkālaṃ cāruṇenāśvā mucyante snānapānayoḥ // SoKss_18,4.12 //
ekadoccaiḥśravā muktastadā ravirathādvane /
dṛṣṭām upetya rājño 'śvāṃ taṃ turaṃgamajījanat // SoKss_18,4.13 //
tasminnāruhya vātāśve javādanvapatac ca tam /
varāhaṃ vidrutaṃ rājā bhūmiṃ dūrāddavīyasīm // SoKss_18,4.14 //
tatra dṛṣṭipathātso 'sya naṣṭo 'bhūtkvāpi sūkaraḥ /
uccaiḥśravaḥsutādaśvāttasmādapi javādhikaḥ // SoKss_18,4.15 //
tato rājā tamaprāpya dūrojjhitaparicchadaḥ /
ekamanvāgataṃ dṛṣṭvā māmevaṃ paripṛṣṭavān // SoKss_18,4.16 //
api jānāsi kiyatīṃ vayaṃ bhūmim upāgatāḥ /
tac chrutvā devi rājānaṃ pratyavocamahaṃ tadā // SoKss_18,4.17 //
yojanānāṃ śatāni trīṇyāgatāḥ smaḥ prabho iti /
tato rājābravīttarhi tvaṃ padbhyāṃ kathamāgataḥ // SoKss_18,4.18 //
evaṃ savismayenāhaṃ rājñā pṛṣṭastam abravam /
devāsti pādalepo me vṛttāntaṃ cātra taṃ śṛṇu // SoKss_18,4.19 //
pūrvaṃ bhāryāviyogena tīrthayātrāvinirgataḥ /
pathi devakulaṃ sāyaṃ sodyānaṃ prāptavānaham // SoKss_18,4.20 //
tatra cāhaṃ niśāṃ netuṃ praviṣṭo 'paśyamantare /
striyamekāmatiṣṭhaṃ ca tatrātithyādṛtastayā // SoKss_18,4.21 //
rātrau ca sā nabhasyekamoṣṭhaṃ kṛtvāparaṃ bhuvi /
vyāttāsyā prāha māmīdṛgdṛṣṭaṃ kvāpi mukhaṃ tvayā // SoKss_18,4.22 //
tato 'sidhenumākṛṣya sabhrūbhaṅgamabibhyatā /
tvayā cedṛkpumāndṛṣṭaḥ kvāpīty uktā mayāpi sā // SoKss_18,4.23 //
atha saumyavapurbhūtvā sābravīnmāmavaikṛtā /
yakṣī caṇḍyabhidhānāhaṃ tuṣṭā dhair yeṇa cāsmi te // SoKss_18,4.24 //
tadidānīṃ mama brūhi kiṃ priyaṃ karavāṇi te /
evam uktavatīṃ tāṃ ca yakṣiṇīmaham abhyadhām // SoKss_18,4.25 //
parituṣṭāsi cetsatyaṃ tatkuruṣva tathā mama /
akleśena yathā tīrthānyaṭeyaṃ nikhilānyapi // SoKss_18,4.26 //
evaṃ mayoktā yakṣī sā pādalepamadānmama /
tena tīrthānyahaṃ bhrāntastvaṃ cehādyānudhāvitaḥ // SoKss_18,4.27 //
tenaiva pratyahaṃ cāhamihāgatyāṭavībhuvi /
bhuktvā phalānyujjayinīmetya sevāṃ karomi te // SoKss_18,4.28 //
iti devi mayā rājā vijñapto 'ntaramanyata /
prasannadṛṣṭikathitaṃ yogyaṃ māmanuyāyinam // SoKss_18,4.29 //
bhūyo mayaivaṃ vijñapto rājā devānayāmy aham /
susvādūni phalānīha bhujyante prabhuṇā yadi // SoKss_18,4.30 //
nāhaṃ bhokṣye na me kiṃcid upayuktaṃ bhavān punaḥ /
bhuṅktāṃ kiṃcit pariśrānta iti rājādiśac ca mām // SoKss_18,4.31 //
tataḥ karkaṭikāṃ tatra saṃprāpyāhamabhakṣayam /
tayā cājagaro 'bhūvamahaṃ bhakṣitamātrayā // SoKss_18,4.32 //
dṛṣṭvā cājagarībhūtamakasmāddevi māṃ tadā /
devo viṣamaśīlo 'bhūtsaviṣādaḥ savismayaḥ // SoKss_18,4.33 //
ekākī cātra vetālaṃ bhūtaketuṃ samasmarat /
prāṅnetrarogād dṛṣṭyaiva mocayitvā vaśīkṛtam // SoKss_18,4.34 //
sa vetālaḥ smṛtāyātaḥ prahvo rājānam abravīt /
kiṃ smṛto 'smi mahārāja nideśo dīyatāmiti // SoKss_18,4.35 //
atha rājābravīdetaṃ bhadra kārpaṭikaṃ mama /
sahasājagarībhūtaṃ prāpaya prakṛtiṃ nijām // SoKss_18,4.36 //
vetālo 'py avadaddeva nāsti śaktirmamedṛśī /
śaktayo niyatā vāri vaidyutāgniṃ nu hanti kim // SoKss_18,4.37 //
tato rājābravīttarhi yāmaḥ pallīmimāṃ sakhe /
ato budhyeta bhillebhyaḥ ko 'py upāyaḥ kadācana // SoKss_18,4.38 //
ityālocya savetālo rājā pallīṃ jagāma tām /
tatra sābharaṇaṃ dṛṣṭvā taṃ caurāḥ paryavārayan // SoKss_18,4.39 //
kiratāṃ śaravarṣāṇi teṣāṃ pañcaśatāni ca /
bhūtaketuḥ sa vetālo rājādeśādabhakṣayat // SoKss_18,4.40 //
śeṣāḥ palāyya gatvā tatsvasenāpataye 'bruvan /
ekākikesarī nāma sa cāgātsabalaḥ krudhā // SoKss_18,4.41 //
bhṛtyasyaikasya ca mukhādbuddhvā pratyabhijānataḥ /
senāpatiḥ sa rājānametya jagrāha pādayoḥ // SoKss_18,4.42 //
tato niveditātmānaṃ prahvaṃ pratyabhinandya tam /
pṛṣṭvā ca kuśalaṃ rājā senāpatim abhāṣata // SoKss_18,4.43 //
mama kārpaṭiko bhuktvā phalaṃ karkaṭikāṃ vane /
gato 'jagaratāṃ tasya yuktiṃ tanmuktaye kuru // SoKss_18,4.44 //
etadrājavacaḥ śrutvā senāpatir uvāca saḥ /
devānugo 'yaṃ matputrāyāsmai taṃ darśayatviti // SoKss_18,4.45 //
tataḥ sa tena tatputro vetālena sahaitya mām /
oṣadhīrasanasyena pūrvavanmānuṣaṃ vyadhāt // SoKss_18,4.46 //
upāgacchāma ca tato hṛṣṭā rājāntikaṃ vayam /
rājā ca tamudantaṃ māṃ pādānatamabodhayat // SoKss_18,4.47 //
ekākikesarī so 'tha bhillasenāpatirnijam /
gṛhamabhyarthya rājānamanaiṣīdasmadanvitam // SoKss_18,4.48 //
apaśyāma ca tattasya sadanaṃ śabarīvṛtam /
dantidantacitottuṅgabhitti vyāghracchadacchavi // SoKss_18,4.49 //
vāsāṃsi barhipicchāni hārā guñjāphalasrajaḥ /
mātaṅgamadaniṣyando yatra strīṇāṃ ca maṇḍanam // SoKss_18,4.50 //
tatra senāpaterbhāryā paricaryāṃ vyadhātsvayam /
rājño mṛgamadāmodivāsā muktādyalaṃkṛtā // SoKss_18,4.51 //
snātabhuktastato rājā tatra vṛddhāṃstadātmajān /
senāpatiṃ ca taruṇaṃ dṛṣṭvā taṃ paripṛṣṭavān // SoKss_18,4.52 //
senāpate mamāścaryamidaṃ tāvattvayocyatām /
taruṇastvaṃ tvadīyāstu putrā vṛddhā amī katham // SoKss_18,4.53 //
evaṃ sa rājñā gaditaḥ śabarendro 'bravīdidam /
mahatyeṣā kathā deva śrūyataṃ yadi kautukam // SoKss_18,4.54 //
candrasvāmīti vipro 'haṃ māyāpuryāṃ purāvasam /
so 'haṃ vanamagāṃ jātu dārvarthaṃ piturājñayā // SoKss_18,4.55 //
tatra me markaṭo mārgam ruddhvātiṣṭhad abādhakṛt /
ārtena cakṣuṣā paśyan mārgam anyaṃ pradarśayan // SoKss_18,4.56 //
na khādatyeṣa māṃ tāvattadgacchāmi varaṃ pathā /
etatpradarśyamānena paśyāmyasyāśayaṃ kapeḥ // SoKss_18,4.57 //
ityālocyātha tenāhaṃ mārgeṇa prasthito 'bhavam /
sa ca me markaṭo 'gre 'gre prāyātpaśyanvivṛtya mām // SoKss_18,4.58 //
gatvā ca dūramārohajjambūvṛkṣaṃ sa markaṭaḥ /
tatpṛṣṭhe ca latājālaghane dṛṣṭimadāmaham // SoKss_18,4.59 //
latāvalayabaddhāṅgīmapaśyaṃ cātra vānarīm /
etadarthamanenāhamānīta iti cāvidam // SoKss_18,4.60 //
tato 'haṃ vṛkṣamāruhya vallīvalayapāśakam /
chittvā paraśunā taṃ ca vānarīṃ tāmamocayam // SoKss_18,4.61 //
athāvatīrya vṛkṣāttau vānaro vānarī ca sā /
avatīrṇasya me pādāvagṛhṇītāmubhāvapi // SoKss_18,4.62 //
sthāpayitvā ca me pādalagnāṃ tāṃ vānarīṃ kṣaṇam /
gatvā sa kapirānīya mahyaṃ divyamadātphalam // SoKss_18,4.63 //
tadādāya gṛhītvāhamindhanānyāgamaṃ gṛham /
tatra cābhakṣayaṃ bhāryāsahitastatphalottamam // SoKss_18,4.64 //
tasmin bhukte jarārogau sabhāryasya gatau mama /
tatas tatrodabhūd asmaddeśe durbhikṣaviplavaḥ // SoKss_18,4.65 //
tadākrāntaś ca tatratyo jano yāto yatas tataḥ /
ahaṃ daivād imaṃ deśaṃ sabhāryaḥ prāptavān kramāt // SoKss_18,4.66 //
iha kāñcanadaṃṣṭrāskhyastadābhūcchabarādhipaḥ /
tasya śastram upādāya bhṛtyatāmahamāśrayam // SoKss_18,4.67 //
āyodhaneṣu dṛṣṭvā ca teṣu teṣv agrayāyinam /
so 'tha kāñcanadaṃṣṭro māṃ senāpatye 'bhiṣiktavān // SoKss_18,4.68 //
ekabhaktyā ca sa mayā tato 'pyārādhitaḥ prabhuḥ /
mahyamevāntakāle 'tra rājyaṃ prādādaputrakaḥ // SoKss_18,4.69 //
ihasthasya ca me yātānyabdānām saptaviṃśatiḥ /
śatāni na jarā cāsti mama tatphalabhakṣaṇāt // SoKss_18,4.70 //
evaṃ svodantamākhyāya sa rājānaṃ savismayam /
ekākikesarī bhūyo bhillarājo vyajijñapat // SoKss_18,4.71 //
tanmayā vānaraphalādyatkṛtaṃ cirajīvitam /
pūrṇaṃ tato 'dya saṃprāptaṃ phalaṃ tvatpādadarśanam // SoKss_18,4.72 //
ato 'hamarthaye deva yo gṛhāgamanānmayi /
darśito 'nugraho 'dyāyaṃ paritoṣaṃ sa nīyatām // SoKss_18,4.73 //
bhāryāyāṃ kṣatriyāyāṃ me devotpannāsti kanyakā /
ananyatulyā rūpeṇa nāmnā madanasundarī // SoKss_18,4.74 //
kanyāratnaṃ ca tad evādṛte nānyatra śobhate /
tat prayacchāmi tāṃ tubhyam udvahasva yathāvidhi // SoKss_18,4.75 //
dāso 'haṃ ca dhanurlakṣadvayenānugataḥ prabho /
iti tenārthito rājā sa tathetyanvamanyata // SoKss_18,4.76 //
śubhe lagne ca tāṃ tasya tanayāṃ pariṇītavān /
muktākastūrikābhārabhṛtoṣṭraśatadāyinaḥ // SoKss_18,4.77 //
saptarātramuṣitvā ca rājā prasthitavāṃs tataḥ /
tayā madanasundaryā sabhillānīkayā saha // SoKss_18,4.78 //
atrāntare 'śvāpahṛte rājñi tanmṛgayāvane /
sthitamasmadbalaṃ vignaṃ kṣattā bhadrāyudho 'bhyadhāt // SoKss_18,4.79 //
alaṃ viṣādenāyāti nacirād eva vaḥ prabhuḥ /
nāsya divyaprabhāvasya kiṃcidatyahitaṃ bhavet // SoKss_18,4.80 //
kiṃ na smaratha yadgatvā pātālātpariṇīya ca /
nāgakanyāṃ surūpākhyāmekakaḥ sa ihāgataḥ // SoKss_18,4.81 //
gandharvalokaṃ gatvā ca vīraḥ pratyāgatas tataḥ /
tārāvalīm upādāya gandharvādhipakanyakām // SoKss_18,4.82 //
ity uktvāśvāsitāḥ sarve tena bhadrāyudhena te /
atiṣṭhannaṭavīdvāre rājño mārgāvalokinaḥ // SoKss_18,4.83 //
rājāpi spaṣṭamārgeṇa samaṃ śabarasainikaiḥ /
tasyāṃ madanasundaryāṃ prakrāmantyāṃ yathecchayā // SoKss_18,4.84 //
prāviśatturagārūḍhaḥ savetālo mayā saha /
vanaṃ tatpūrvadṛṣṭasya varāhasya didṛkṣayā // SoKss_18,4.85 //
praviṣṭasya ca tatrāgādvarāhas tasya so 'grataḥ /
dṛṣṭvaiva ca sa rājā tamavadhītpañcabhiḥ śaraiḥ // SoKss_18,4.86 //
hatasya tasya dhāvitvā vetālena vidāritāt /
udarāddevi niragādakasmātsubhagaḥ pumān // SoKss_18,4.87 //
ko bhavāniti yāvattaṃ rājā pṛcchati vismayāt /
jaṅgamādrinibhastāvadāgāttatra vanadvipaḥ // SoKss_18,4.88 //
āpatantaṃ tamāraṇyaṃ rājā dṛṣṭvaiva kuñjaram /
ekenaiva pṛṣatkena marmāhatamapātayat // SoKss_18,4.89 //
tasyāpi pāṭitāttena vetālenodarāntarāt /
puruṣo niragāddivyaḥ strī ca sarvāṅgasundarī // SoKss_18,4.90 //
praṣṭukāmaṃ ca rājānaṃ varāhodaranirgataḥ /
sa pumānavadadrājansvodantaṃ śṛṇu vacmi te // SoKss_18,4.91 //
āvāṃ devakumārau dvau bhadrākhyo 'yamahaṃ śubhaḥ /
tau bhramantāvapaśyāva kaṇvaṃ dhyānasthitaṃ munim // SoKss_18,4.92 //
gajasūkarayo rūpamāvābhyāṃ krīḍayā kṛtam /
kṛtvā ca trāsito mohānmaharṣiḥ śapati sma nau // SoKss_18,4.93 //
aṭavyāmīdṛśāveva bhavataṃ gajasūkarau /
vikramādityabhūpena hatau muktimavāpsyathaḥ // SoKss_18,4.94 //
ityāvāṃ muniśāpena gajasūkaratāṃ gatau /
tvayādya mocitau strī tu svodantaṃ vaktviyaṃ svayam // SoKss_18,4.95 //
etaṃ ca sūkaraṃ kaṇṭhe pṛṣṭe ca spṛśa vāraṇam /
kṛpāṇacarmaṇī divye tavaitau hi bhaviṣyataḥ // SoKss_18,4.96 //
ity uktvā sadvitīyaḥ sa tiro 'bhūttau ca bhūpateḥ /
kroḍadvipau karaspṛṣṭau saṃpannau khaḍgacarmaṇī // SoKss_18,4.97 //
tataḥ sā strī svavṛttāntaṃ pṛṣṭā saty evam abravīt /
bharyāhaṃ dhanadattākhyasyojjayinyāṃ vaṇikpateḥ // SoKss_18,4.98 //
sā harmyatalasuptāhamāgatyānena dantinā /
nirgīyaivamihānītā na cāsyāntaḥ pumānabhūt // SoKss_18,4.99 //
bhinnodarāttu niryātaḥ pumānasmānmayā saha /
evam uktavatīṃ rājā dīnāṃ tāmavadatstriyam // SoKss_18,4.100 //
dhīrā bhava gṛhān bhartur bhavatīṃ prāpayāmy aham /
samaṃ madavarodhena gaccha prakamanirbhayā // SoKss_18,4.101 //
ity uktvānāyayitvā tāṃ vetālena samarpayat /
rājñyai madanasundaryai prakrāmantyai pṛthakpathā // SoKss_18,4.102 //
pratyāgate 'tha vetāle tatrāpaśyāva kānane /
akasmādrājakanye dve bhūribhavyaparicchade // SoKss_18,4.103 //
ānāyayac ca māṃ preṣya tayo rājā mahattarān /
kutaḥ ke kanyake caite iti pṛṣṭāś ca te 'bruvan // SoKss_18,4.104 //
asti dvīpaṃ kaṭāhākhyaṃ ketanaṃ sarvasaṃpadām /
anvarthanāmā tatrāsti nṛpatirguṇasāgaraḥ // SoKss_18,4.105 //
tasyājani mahādevyāṃ nāmnā guṇavatī sutā /
nirmātureva dhāturyā rūpeṇāścaryadāyinī // SoKss_18,4.106 //
tasyāś ca siddhair ādiṣṭaḥ saptadvīpeśvaraḥ patiḥ /
tataś ca tatpitā rājā so 'mantrayata mantribhiḥ // SoKss_18,4.107 //
vikramādityadevo 'syā yogyo me duhiturvaraḥ /
tatpāṇigrahaṇāyaitāṃ tasyaiva preṣayāmy aham // SoKss_18,4.108 //
iti saṃmantrya vahane jaladhau saparicchadām /
āropya sadhanāṃ tāṃ ca sa rājā vyasṛjatsutām // SoKss_18,4.109 //
suvarṇadvīpanikaṭaṃ prāptaṃ daivānnyagīryata /
sarājakanyaṃ sajanaṃ vahanaṃ śaphareṇa tat // SoKss_18,4.110 //
sa cābdhivelayā nītvā vidhigatyeva rodhasi /
kṣiptastaddvīpasaṃlagno mahāmatsyo 'vasannavān // SoKss_18,4.111 //
dṛṣṭvaiva tatra dhāvitvā nānāpraharaṇo janaḥ /
vyāpādyāścaryamatsyasya tasyodaramapāṭayat // SoKss_18,4.112 //
niragāc ca tataḥ pūrṇaṃ janaistadvahanaṃ mahat /
buddhvaitadvismayādāgāttatra taddvīpabhūpatiḥ // SoKss_18,4.113 //
sa candraśekharo rājā guṇasāgarabhūbhṛtaḥ /
syālo janādvahanagādyathātattvamabudhyata // SoKss_18,4.114 //
tato buddhvā guṇavatīṃ bhagineyīṃ sa tāṃ nṛpaḥ /
praveśya rājadhānīṃ svāmānandādutsavaṃ vyadhāt // SoKss_18,4.115 //
anyedyuś ca sutāṃ candravatīṃ nāma sa bhūpatiḥ /
vikramādityadevāya dātuṃ prākparikalpitām // SoKss_18,4.116 //
guṇavatya tayā sākaṃ tatkṛte vibhavottarām /
prāsthāpayatpravahaṇe sumuhūrte 'dhiropitām // SoKss_18,4.117 //
te ime tīrṇajaladhī prakrāmantyau kramādiha /
rājakanye ubhe prāpte vayaṃ parikaro 'nayoḥ // SoKss_18,4.118 //
iha prāptāṃś ca naḥ kroḍavāraṇāvabhyadhāvatām /
sumahāntau tato 'smābhir evamākranditaṃ prabho // SoKss_18,4.119 //
āgate vikramādityadevasyaite svayaṃvare /
kanyake lokapālāstattasya dharmeṇa rakṣata // SoKss_18,4.120 //
tac chrutvāvocatāṃ tau naḥ kroḍebhau vyaktayā girā /
dhīrā bhavata bhīrnāsti rājanāmagraheṇa vaḥ // SoKss_18,4.121 //
ihaiva taṃ ca rājānamāgataṃ drakṣyathādhunā /
ity uktvā tau gajakroḍau divyau kaucidito gatau // SoKss_18,4.122 //
eṣo 'smadīyavṛttānta ity ukte tair mahattaraiḥ /
ayaṃ sa eva rājeti devi tānaham abravam // SoKss_18,4.123 //
tatas te pādapatitā hṛṣṭāste rājakanyake /
tasmai guṇavatīcandravatyau rājñe samarpayan // SoKss_18,4.124 //
rājāpyādiśya vetālaṃ sundaryau te anāyayat /
sārdhaṃ madanasundaryā samaṃ tisro 'pi yāntiti // SoKss_18,4.125 //
svayaṃ ca tena vetālenāgatena tataḥ kṣaṇāt /
mayā ca sahitaḥ prāyadutpatehnaiva devi saḥ // SoKss_18,4.126 //
gacchatāṃ ca vane 'smākaṃ ravirastam upāgamat /
tatkālaṃ tatra cāsmābhir aśrāvi murajadhvaniḥ // SoKss_18,4.127 //
kuto murajaśabdo 'yasmiti rājani pṛcchati /
vetālaḥ so 'bravīddevakulaṃ devātra vidyate // SoKss_18,4.128 //
divyakautūhalaṃ tac ca nirmitaṃ viśvakarmaṇā /
tatraiṣa murajadhvānaḥ saṃdhyāprekṣaṇake prabho // SoKss_18,4.129 //
ity uktavān sa vetālo rājā cāhaṃ ca kautukāt /
tatrāgacchāma saṃyamya turagaṃ praviśāma ca // SoKss_18,4.130 //
apaśyāmārcitaṃ cātra tārkṣyaratnamayaṃ mahat /
liṅgaṃ tadagre codagradīpakaṃ prekṣaṇīyakam // SoKss_18,4.131 //
anṛtyansuciraṃ tatra divyarūpā varastriyaḥ /
caturvidhena vādyena gānagāndharvayoginā // SoKss_18,4.132 //
prekṣyānte dṛṣṭamasmābhistatrāścaryaṃ praviśya yat /
stambhasthaputrikāsvantarnartakyo layamāgatāḥ // SoKss_18,4.133 //
gāyanā vādakādyāś ca citrasthapuruṣeṣv api /
taddṛṣṭvā vismite rājñi sa vetālo 'bravīdidam // SoKss_18,4.134 //
māyeyamīdṛśī divya viśvakarmakṛtākṣayā /
satataṃ hi bhavatyetatsaṃdhyayor ubhayor api // SoKss_18,4.135 //
ity ukte tena tatrāntarbhramantau vayamekataḥ /
saviśeṣamapaśyāma rūpeṇa stambhaputrikām // SoKss_18,4.136 //
rājā tu tāṃ vilokyaiva tallāvaṇyavimohitaḥ /
śūnyaḥ stabdhaḥ kṣaṇaṃ so 'pi stambhotkīrṇa ivābhavat // SoKss_18,4.137 //
abravīc ca na paśyāmi rūpeṇānena cedaham /
sajīvāmaṅganāṃ tanme kiṃ rājyaṃ kiṃ ca jīvitam // SoKss_18,4.138 //
etac chrutvā sa vetālo 'vādīnnaitaddurāsadam /
kaliṅgasenā nāmāsti kaliṅgādhipateḥ sutā // SoKss_18,4.139 //
tāṃ dṛṣṭvā rūpakāreṇa tadrūpahaṭanepsunā /
vardhamānapurīyeṇa kṛteyaṃ sālabhañjikā // SoKss_18,4.140 //
tadgatvojjayinīṃ tasmātkāliṅgānnṛpateḥ prabho /
tāmarhayasva tatkanyāṃ vikrameṇa harāthavā // SoKss_18,4.141 //
iti vetālavacanaṃ nyadhādrājā tathā hṛdi /
tato nītvātra tāṃ rātriṃ prātaḥ saṃprasthitā vayam // SoKss_18,4.142 //
yāntaścāśokavṛkṣasya tale 'paśyāma pūruṣau /
bhavyau dvau tau ca rājānamutthāyānamatāṃ tataḥ // SoKss_18,4.143 //
kau yuvāṃ kimaraṇyasthāviti rājñoktayostayoḥ /
eko vakti sma devaitacchrūyatāṃ kathayāmy aham // SoKss_18,4.144 //
dhanadattābhidhāno 'ham ujjayinyāṃ vaṇiksutaḥ /
so 'haṃ harmyatale jātu saṃsupto bhāryayā saha // SoKss_18,4.145 //
prātaḥ prabudhya paśyāmi yāvat sā tatra nāsti me /
bhāryā harmye na cānyeṣu prāsādopavanādiṣu // SoKss_18,4.146 //
na tasyāścittamanyādṛkḷpto 'tra pratyayas tathā /
yadi sādhvyasmi tadiyaṃ na mlāyeddhruvamityasau // SoKss_18,4.147 //
mālā mahyaṃ tayā dattā sā cāmlānaiva vartate /
tan na jāne kva yātā sā nīta bhūtādinā nu kim // SoKss_18,4.148 //
iti saṃcintayaṃścinvannākrandanvilapanrudan /
atiṣṭhaṃ tadviyogāgnijvalito 'hamabhojanaḥ // SoKss_18,4.149 //
bāndhavāśvāsitaḥ kiṃcit kṛtāhāro 'tha duḥkhitaḥ /
brāhmaṇān bhojayann āsaṃ devāgāre kṛtasthitiḥ // SoKss_18,4.150 //
tatra jātu pariśrānto vipro māmayam abhyadhāt /
mayā viśramitaścāyaṃ snānāhārādinā tadā // SoKss_18,4.151 //
kutas tvam iti pṛṣṭaś ca bhuktottaram asau mayā /
vārāṇasīsamīpasthād grāmād asmīty abhāṣata // SoKss_18,4.152 //
madbhṛtyākyātamad duḥkhas tata eṣo 'bravīt punaḥ /
ātmāvasādito mittra kimanudyoginā tvayā // SoKss_18,4.153 //
vyavasāyī hi duṣprāpamati prāpnoti tatsakhe /
uttiṣṭha tava bhāryāṃ tāmanviṣyāvaḥ sakhāsmi te // SoKss_18,4.154 //
kathaṃ sānviṣyate yasyā diṅmātraṃ naiva budhyate /
ity uktavantamatha māṃ prītyā bhūyo 'bravīdayam // SoKss_18,4.155 //
maiva kiṃ kesaṭo na prāgasaṃbhāvyasamāgamām /
prāpa rūpavatīṃ bhāryāṃ tathā caitatkathāṃ śṛṇu // SoKss_18,4.156 //
pure pāṭaliputre 'bhūddhanāḍhyabrāhmaṇātmajaḥ /
kesaṭākhyo dvijayuvā rūpe kāma ivāparaḥ // SoKss_18,4.157 //
sa bhāryāṃ sadṛśīṃ prepsuḥ pitroravidito gṛhāt /
nirgatya deśān babhrāma tāṃs tāṃs tīrthāpadeśataḥ // SoKss_18,4.158 //
kramāc ca narmadātīraṃ prāpto jātu dadarśa saḥ /
mahāntamāgataṃ tena janyayātrājanaṃ pathā // SoKss_18,4.159 //
dṛṣṭvā ca dūrāt tanmadhyād etyaikas taṃ dvijāgraṇīḥ /
saṃbhāṣya kesaṭaṃ vṛddhaḥ prāha sapraṇayaṃ rahaḥ // SoKss_18,4.160 //
tvatto 'hamarthaye kiṃcil līlāsādhyaṃ ca tat tava /
mama tūpakṛtiḥ pūrṇā karoṣi yadi vacmi tat // SoKss_18,4.161 //
tac chrutvā kesaṭo 'vādīdārya śakyaṃ bravīṣi cet /
tanniścitaṃ mayā kāryaṃ bhavatūpakṛtistava // SoKss_18,4.162 //
tato vṛddhadvijo 'vādīcchṛṇu putrāsti te sutaḥ /
sa cāgraṇīrvirūpāṇāṃ surūpāṇāṃ bhavāniva // SoKss_18,4.163 //
danturaścipiṭaghrāṇaḥ kṛṣṇaḥ kātaralocanaḥ /
pṛthūdaro vakrapādaḥ śūrpakarṇapuṭaś ca saḥ // SoKss_18,4.164 //
tādṛśasya kṛte snehātkṛtvā rūpābhivarṇanam /
brāhmaṇādratnadattākhyātkanyakā yācitā mayā // SoKss_18,4.165 //
sā ca rūpavatī nāma pitrā dātuṃ pratiśrutā /
tenānvarthābhidhā tasmai so 'dya pāṇigrahastayoḥ // SoKss_18,4.166 //
tadarthamāgatā ete vayaṃ dṛṣṭe ca matsute /
na saṃbandhī sutāṃ dadyādārambho 'yaṃ vṛthā bhavet // SoKss_18,4.167 //
upāyaṃ dhyāyatā cātra mayā labdho bhavāniha /
tadvācā pratipannaṃ drāgidaṃ me vāñchitaṃ kuru // SoKss_18,4.168 //
asmābhiḥ samamāgatya kanyāṃ tāṃ pariṇīya ca /
matputrāya prayacchādya vadhvāstvaṃ hy anurūpakaḥ // SoKss_18,4.169 //
tac chrutvā taṃ tathety uktavantamādāya kesaṭam /
naubhiḥ sa narmadāṃ tīrtvā pāraṃ vṛddhadvijo yayau // SoKss_18,4.170 //
prāpya caikaṃ puraṃ so 'tha vyaśramatsānugo bahiḥ /
ākāśapathiko 'stādrau tāvadarko 'py upāviśat // SoKss_18,4.171 //
prasarpati tato dhvānte jalopānte sa kesaṭaḥ /
upaspraṣṭuṃ gato 'drakṣīdrākṣasaṃ ghoramutthitam // SoKss_18,4.172 //
bhakṣayāmy ahameṣa tvāṃ kva me kesaṭa yāsyasi /
ity uktavantaṃ ca sa taṃ rākṣasaṃ kesaṭo 'bhyadhāt // SoKss_18,4.173 //
mā sma māṃ bhakṣayestāvattvām upaiṣyāmyahaṃ punaḥ /
brāhmaṇasya pratijñātaṃ kāryaṃ nirvāhya niścitam // SoKss_18,4.174 //
tac chrutvā kārayitvā ca śapathaṃ so 'tha rākṣasaḥ /
mumoca kesaṭaṃ so 'pi tajjanyabalakaṃ yayau // SoKss_18,4.175 //
tataḥ sa vṛddhaviprastaṃ varamaṇḍanamaṇḍitam /
ādāya kesaṭaṃ janyaiḥ samaṃ tatprāviśatpuram // SoKss_18,4.176 //
tatra sajjitavedīkaṃ ratnadattagṛhaṃ ca saḥ /
prāveśayat kesaṭaṃ taṃ vividhātodyanāditam // SoKss_18,4.177 //
kesaṭaś ca sa tāṃ samyagupayeme varānanām /
kanyāṃ rūpavatīṃ tatra pitrā prattamahādhanām // SoKss_18,4.178 //
nananda strījanaścātra tulyau vīkṣya vadhūvarau /
sā ca rūpavatī prāptaṃ dṛṣṭvā taṃ tādṛśaṃ varam // SoKss_18,4.179 //
tasyāḥ sakhyo 'pi taṃ dṛṣṭvā jajñire jātamanmathāḥ /
viṣādavismayākrāntaḥ sa tvāsītkesaṭastadā // SoKss_18,4.180 //
rātrau ca śayanīye taṃ cintāsaktaṃ parāṅmukham /
priyaṃ rūpavatīṃ dṛṣṭvā vyājasuptaṃ cakāra sā // SoKss_18,4.181 //
niśīthe so 'tha suptāṃ tāṃ matvā nirgatya kesaṭaḥ /
rākṣasasyāntikaṃ tasya satyaṃ pālayituṃ yayau // SoKss_18,4.182 //
sāpi rūpavatī svair amutthāyānyupalakṣitā /
sakautukā taṃ bhartāramanviyāya pativratā // SoKss_18,4.183 //
prāptaṃ ca kesaṭaṃ tatra rākṣasaḥ sa jagāda tam /
sādhu bhoḥ pālitaṃ satyaṃ mahāsattvo 'si kesaṭa // SoKss_18,4.184 //
puraṃ pāṭaliputraṃ taddesaṭaś ca pitā tvayā /
pavitritastadāyāhi yāvattvāṃ bhakṣayāmy aham // SoKss_18,4.185 //
tac chrutvā sahasopetya rūpavaty abhyadhād idam /
māṃ khāda bhakṣite hy asmin patyau kā me gatir bhavet // SoKss_18,4.186 //
bhikṣā te gatirity ukte rakṣasā sāpy uvāca tam /
ko me bhikṣāṃ mahāsattva dāsyatīha striyā iti // SoKss_18,4.187 //
yo na dāsyati bhikṣāṃ te yācitas tasya yāsyati /
śatadhā śira ity ukte rākṣasena ca sābravīt // SoKss_18,4.188 //
tarhi tvam eva me dehi bhartṛbhikṣāmimāmiti /
adadac ca mamārāśu śīrṇamūrdhā sa rākṣasaḥ // SoKss_18,4.189 //
sātha kesaṭamādāya taccāritrātivismitam /
āgādrūpavatī veśma tāvac cākṣīyata kṣapā // SoKss_18,4.190 //
śvobhūte ca kṛtāhāraṃ tajjanyabalakaṃ tataḥ /
prasthāya narmadātīraṃ saṃprāpa savadhūvaram // SoKss_18,4.191 //
tato vadhūṃ rūpavatīṃ nāvamāropya sānugām /
sa mukhyavṛddhavipro 'nyāṃ nāvamārohadātmanā // SoKss_18,4.192 //
kesaṭaṃ tu pṛthaṅnāvi svīkṛtyābharaṇādi saḥ /
āropayacchaṭhaḥ kṛtvā nāvikaiḥ saha saṃvidam // SoKss_18,4.193 //
tataḥ sa savadhūjanyaḥ pāraṃ tīrtvā yayau dvijaḥ /
nadīmadhyena dūraṃ tu dāśair ninye sa kesaṭaḥ // SoKss_18,4.194 //
tatra kṣiptvā mahatyoghe nāvaṃ tāṃ kesaṭaṃ ca te /
vṛddhadvijādāttadhanā bāhutīrṇāpagā yayuḥ // SoKss_18,4.195 //
kesaṭastu sanauko 'pi nadyā hṛtvottaraṅgayā /
kṣipto 'mbudhau vātavaśānnyasto 'bhūdūrmiṇā taṭe // SoKss_18,4.196 //
tatrāyuṣaḥ saśeṣatvātsamāśvasya vyacintayat /
aho pratyupakāro 'yaṃ kṛtastena dvijena me // SoKss_18,4.197 //
kiṃ vā tenaiva nākhyātā tasya nirdharmamūrkhata /
yunakti bhāryayā putraṃ pareṇa pariṇāyya yat // SoKss_18,4.198 //
iti saṃcintayanyāvadāste tatra sa vihvalaḥ /
vicaratkhecarīcakrā tāvattasyāyayau kṣapā // SoKss_18,4.199 //
tasyāṃ vinidras turye sa yāme kalakalaṃ divi /
śrutvā dadarśa subhagaṃ khādbhraṣṭaṃ puruṣaṃ puraḥ // SoKss_18,4.200 //
trastaścirādavikṛtaṃ taṃ vibhāvya sa kesaṭaḥ /
ko bhavāniti papraccha tatas taṃ so 'bravītpumān // SoKss_18,4.201 //
tvaṃ me brūhi bhavān ko 'tra tato vakṣyāmy ahaṃ tava /
tac chrutvā kesaṭas tasmai svavṛttān tam avarṇayat // SoKss_18,4.202 //
tataḥ sa puruṣo 'vādīttulyāvastho 'si tarhi me /
tadidānīṃ svavṛttāntaṃ tava vacmi sakhe śṛṇu // SoKss_18,4.203 //
asti veṇānadītīre puraṃ ratnapurākhyayā /
tatra kaṃdarpanāmāhamāḍhyaputro gṛhī dvijaḥ // SoKss_18,4.204 //
so 'haṃ pradoṣe toyārthī veṇāmavatarannadīm /
tasyāṃ skhalitvā patito vāryogheṇa hṛto 'bhavam // SoKss_18,4.205 //
dūraṃ nītvā tayā rātryā tenāhaṃ ca dināgame /
āyurbalātkacchagate tarukhaṇḍe niveśitaḥ // SoKss_18,4.206 //
śākhāvalambenāruhya rodhasyāśvasya cāntike /
mātṛdevagṛhaṃ śūnyaṃ tatrāpaśyam ahaṃ mahat // SoKss_18,4.207 //
tasmin praviśya dṛṣṭvāntaḥ sphurantīriva tejasā /
mātṝr ahaṃ śāntabhayo natvā stutvā vyajijñapam // SoKss_18,4.208 //
bhagavatyaḥ paritrāṇaṃ kurudhaṃ kṛpaṇasya me /
ahameṣa hi yuṣmākaṃ prāpto 'dya śaraṇāgataḥ // SoKss_18,4.209 //
iti vijñapya nadyoghaparikliṣṭasya tatra me /
viśrāmyataḥ śanair mittraṃ viśrāntiṃ vāsaro 'py agāt // SoKss_18,4.210 //
āgāttārāsthimālāḍhyā jyotsnābhūtisitā tataḥ /
śaśiśubhrakapālā ca raudrī rajanitāpasī // SoKss_18,4.211 //
tatkālaṃ cātra jānāmi tato mātṛgaṇāntarāt /
nirgatya yoginīgrāmaḥ parasparam abhāṣata // SoKss_18,4.212 //
adya cakrapure 'smābhir gantavyaṃ cakramelake /
iha ca śvāpadākīrṇe rakṣāsya brāhmaṇasya kā // SoKss_18,4.213 //
tad eṣa sthāpyatāṃ nītvā yatraitasya śubhaṃ bhavet /
āneṣyāmaḥ punaś cainam eṣo 'smāñ śaraṇaṃ śritaḥ // SoKss_18,4.214 //
ity uktvā khena nītvā māmalaṃkṛtya nidhāya ca /
pure kvāpi gṛhe kasyāpyāḍhyaviprasya tā gatāḥ // SoKss_18,4.215 //
tatra paśyāmi yāvac ca kanyodvāhāya sajjitā /
vedo lagnaś ca saṃprāpto na janyabalakaṃ punaḥ // SoKss_18,4.216 //
tatas tatra sthitaṃ divyavaraveṣaṃ vilokya mām /
ayaṃ tāvadvaraḥ prāpta iti sarvo 'bravījjanaḥ // SoKss_18,4.217 //
tato nītvaiva māṃ vedīm ānīyālaṃkṛtāṃ sutām /
gṛhastho 'tra sa viprastāṃ mahyaṃ prādādyathāvidhi // SoKss_18,4.218 //
diṣṭyā tulyavaraprāpterasyāḥ sumanaso 'dhunā /
saundaryaṃ saphalībhūtamityanyonyaṃ striyo 'bhyadhuḥ // SoKss_18,4.219 //
tataḥ kṛtavivāho 'tra tayā sumanasā saha /
mahopacārasukhitaḥ prāsāde suptavānaham // SoKss_18,4.220 //
athāsmin paścime yāme yoginyaś cakramelakat /
āgatya tāḥ svayuktyā māṃ hṛtvaivodapatan nabhaḥ // SoKss_18,4.221 //
yāntīnāṃ nabhasā tāsāmanyābhir majjihīrṣubhiḥ /
sākaṃ pravṛttayuddhānāmahaṃ hastādiha cyutaḥ // SoKss_18,4.222 //
na ca tadvedmi nagaraṃ yatra sā sumanā mayā /
pariṇītā na jāne ca kimidānīṃ bhaviṣyati // SoKss_18,4.223 //
ityeṣa vidhinā dattā yā me duḥkhaparamparā /
sā sukhāntaiva saṃpannā mamādya tvatsamāgamāt // SoKss_18,4.224 //
ity uktavantaṃ kaṃdarpaṃ kesaṭas tam uvāca saḥ /
mā bhaiṣīrmittra nedānīṃ yoginyaḥ prabhavanti te // SoKss_18,4.225 //
asti me tādṛśī śaktiḥ kāpyapratihatā yataḥ /
sahaiva ca bhramiṣyāvo vidhiḥ śreyo vidhāsyati // SoKss_18,4.226 //
anyonyaṃ vadatorevaṃ vyatītāya tayor niśā /
prātas tatraḥ prayātaḥ sma tau ca tīrṇāmbudhī ubhau // SoKss_18,4.227 //
kramād bhīmapuraṃ nāma nagaraṃ prāpatuś ca tau /
saha kesaṭakaṃdarpau ratnanadyāḥ samīpagam // SoKss_18,4.228 //
tatra tau tan nadītīre śrutvā kalakalaṃ tadā /
gatvā dadṛśaturmatsyamāpūritataṭadvayam // SoKss_18,4.229 //
samudravelayā kṣiptaṃ baddhaṃ kāyamahattayā /
māṃsārthibhiḥ pāṭyamānaṃ nānāśastrakarair janaiḥ // SoKss_18,4.230 //
pāṭyamānasya niragādudarāttasya cāṅganā /
sāścaryajanadṛṣṭā ca sā bhītāśiśriyattaṭam // SoKss_18,4.231 //
tatastāṃ vīkṣya kaṃdarpo hṛṣṭo 'bhāṣata kesaṭam /
vayasya seyaṃ sumanā yāmahaṃ pariṇītavān // SoKss_18,4.232 //
na jāne punaretasyā vāso matsyodare katham /
tattūṣṇīmiha tiṣṭhāvo yāvadvyaktirbhaviṣyati // SoKss_18,4.233 //
tatheti kesaṭenokte tatrāvasthitayostayoḥ /
kā tvaṃ kimetaditi sā pṛṣṭābhūtsumanā janaiḥ // SoKss_18,4.234 //
tataḥ kṛcchreṇa sāvādīdahaṃ ratnākare pure /
jayadattābhidhānasya vipracūḍāmaṇeḥ sutā // SoKss_18,4.235 //
sumanā iti nāmnāsmi sāhaṃ bhavyena kenacit /
pariṇītānurūpeṇa niśi brāhmaṇasūnunā // SoKss_18,4.236 //
tadrātrāveva suptāyā gataḥ kvāpi sa me patiḥ /
yatnānviṣṭo 'pi matpitra na ca prāptaḥ kuto 'pi saḥ // SoKss_18,4.237 //
tato 'smi patitā nadyāṃ tadviyogāgniśāntaye /
nigīrṇānena matsyena saṃprāpteha vidhervaśāt // SoKss_18,4.238 //
iti tāṃ vādinīmevaṃ nirgatya janamadhyataḥ /
āśliṣya yajñasvāmīti vipra eko 'bravīdidam // SoKss_18,4.239 //
ehyehi putri bhavati bhaginīduhitā mama /
yajñasvāmīti hi bhrātā sodaryo māturasmi te // SoKss_18,4.240 //
tac chrutvā mukhamudghāṭya sumanāstamavekṣya sā /
mātulaṃ pratyabhijñāya sāsrā jagrāha pādayoḥ // SoKss_18,4.241 //
kṣaṇaṃ tyaktvāśru cāvādīttaṃ tu kāṣṭhāni dehi me /
āryaputraviyuktāyā agreranyā na me gatiḥ // SoKss_18,4.242 //
bodhyamānāpi sā asmānniścayāsnna cacāla yat /
tatparīkṣitataccittaḥ kaṃdarpastām upāyayau // SoKss_18,4.243 //
tam upāgatam ālokya pratyabhijñāya dhīmatī /
sumanāḥ pādayos tasya patitvā praruroda sā // SoKss_18,4.244 //
janena pṛcchyamānā ca tena sā mātulena ca /
ayaṃ sa mama bharteti nijagāda manasvinī // SoKss_18,4.245 //
tataḥ sarveṣu hṛṣṭeṣu yajñasvāmī nināya tām /
svagṛhaṃ tatpatiṃ taṃ ca kaṃdarpaṃ kesaṭānvitam // SoKss_18,4.246 //
tatra tānvarṇitasvasvavṛttāntānsakuṭumbakaḥ /
upacāreṇa mahatā prītyā paricacāra saḥ // SoKss_18,4.247 //
gateṣv ahaḥsu kaṃdarpaṃ kesaṭo 'tra jagāda tam /
abhīṣṭabhāryāprāptyā tvaṃ prāptastāvatkṛtārthatām // SoKss_18,4.248 //
tatsabhāryo 'dhunā gaccha nijaṃ ratnapuraṃ puram /
akṛtārtho gamiṣyāmi na svadeśamahaṃ punaḥ // SoKss_18,4.249 //
tīrthānyeva bhramandehaṃ kṣapayiṣyāmyamuṃ sakhe /
tac chrutvā kesaṭaṃ yajñasvāmī tatra sthito 'vadat // SoKss_18,4.250 //
kimudvegādvadasyevaṃ sarvaṃ jīvadbhir āpyate /
kusumāyudhavṛttāntaṃ tathā ca śṛṇu vacmi te // SoKss_18,4.251 //
devasvāmītyabhūccaṇḍapurākhye nagare dvijaḥ /
tasyātirūpā kanyābhūnnāmnā kamalalocanā // SoKss_18,4.252 //
śiṣyaś ca vipraputro 'bhūnnāmnāsya kusumāyudhaḥ /
sa śiṣyaḥ sā ca tatkanyā prītāvāstāṃ parasparam // SoKss_18,4.253 //
ekadā niścitā dātuṃ pitrānyasmai varāya sā /
kanyā sakhīmukenāśu taṃ smāha kusumāyudham // SoKss_18,4.254 //
tāto maṃ dātumanyasmai pratipanno bhavāṃś ca me /
pūrvasaṃkalpito bhartā tadyuktyā hara māmitaḥ // SoKss_18,4.255 //
tato 'syāḥ so 'parahāya kṛtasaṃvidbahirniśi /
asthāpayadvegasarīṃ bhṛtyaṃ ca kusumāyudhaḥ // SoKss_18,4.256 //
svair aṃ nirgatya cārūḍhā tasyāṃ bhṛtyena tena sā /
na tasya nikaṭaṃ ninye ninye svīkartumanyataḥ // SoKss_18,4.257 //
dūraṃ nītā ca sā tena rātrau kamalalocanā /
prāpyaikaṃ nagaraṃ prātastamāha sma ca sā satī // SoKss_18,4.258 //
tvatsvāmī kva sa madbhartā taṃ prāpayasi kiṃ na mām /
tac chrutvā sa śaṭho 'vādīdekikāṃ tāṃ videśagām // SoKss_18,4.259 //
ahaṃ tvāṃ pariṇeṣyāmi kiṃ tena sa kuto 'dhunā /
śrutvaitatsābravītprājñā tvaṃ hi me sutarāṃ priyaḥ // SoKss_18,4.260 //
tvamevātra na kiṃ sadyaḥ pariṇeyo 'syaho mama /
tatastāṃ nagarodyāne sthāpayitvaiva durmatiḥ /
sa vivāhopakaraṇaṃ jagāmānetumāpaṇam // SoKss_18,4.262 //
tāvat palāyya gatvā sā kanyā vegasarīyutā /
mālākārasya kasyāpi vṛddhasya prāviśadgṛham // SoKss_18,4.263 //
tatroktanijavṛttāntā tasthau sā tena satkṛtā /
so 'py aprāpya kubhṛtyastāmudyānādvimukho yayau // SoKss_18,4.264 //
gatvā covāca pṛcchantaṃ prabhuṃ taṃ kusumāyudham /
ṛjustvaṃ vetsi na strīṇāṃ kuṭilānāṃ hi ceṣṭitam // SoKss_18,4.265 //
naiva sā niragāttāvaddṛṣṭo yāvadahaṃ janaiḥ /
tatrānyaistair avaṣṭabdho hṛtā vegasarī ca sā // SoKss_18,4.266 //
daivātkathaṃcidadhunā palāyyāhamihāgataḥ /
tac chrutvā vimṛśaṃstūṣṇīmāsītsa kusumāyudhaḥ // SoKss_18,4.267 //
ekadā preritaḥ pitrā vivāhāya vrajaṃś ca saḥ /
tatprāpa nagaraṃ yatra sthitā kamalalocanā // SoKss_18,4.268 //
tatrāvāsitajanyaughamudyāne nikaṭasthite /
ekaṃ bhramantaṃ kamalalocanā sā dadarśa tam // SoKss_18,4.269 //
śaśaṃsa mālākārāya tasmai sā yadgṛhe sthitā /
so 'pi gatvoktavṛttāntastaṃ tasyāḥ patimānayat // SoKss_18,4.270 //
tatsaṃbhṛtopakaraṇas tataḥ sucirakāṅkṣitaḥ /
varavadhvostayoḥ sadyo vivāho niravartata // SoKss_18,4.271 //
atha taṃ pāpabhṛtyaṃ sa nigṛhya kusumāyudhaḥ /
pariṇīyāpi kamalalocanāprāptikāraṇam // SoKss_18,4.272 //
dvitīyām apikanyāṃ tāṃ yadvivāhārthamāgamat /
tābhyāṃ vadhūbhyāṃ sahito hṛṣṭaḥ svaṃ deśamāyayau // SoKss_18,4.273 //
itthaṃ bhavati bhavyānāmacintyo 'pi samāgamaḥ /
tatkesaṭa tvam apy evamacirātprāpsyasi priyām // SoKss_18,4.274 //
evaṃ tenodite yajñasvāminā tasthurasya te /
kanyapyahāni kaṃdarpasumanaḥkesaṭā gṛhe // SoKss_18,4.275 //
prasthitāś ca svadeśaṃ te tataḥ prāpya mahāṭavīm /
jajñire 'nyonyavibhraṣṭā vanyebhāpātasaṃbhramāt // SoKss_18,4.276 //
teṣāṃ sa kesaṭo gacchannekākī duḥkhitaḥ kramāt /
prāpya kāśipurīṃ mittraṃ kaṃdarpaṃ prāptavāṃs tataḥ // SoKss_18,4.277 //
tena sākaṃ yayau tac ca nijaṃ pāṭaliputrakam /
pitrābhinanditas tatra kaṃcitkālamuvāsa saḥ // SoKss_18,4.278 //
avarṇayadrūpavatīvivāhaprabhṛti svakam /
kaṃdarpodantaparyantaṃ pitrorvṛttāntamatra saḥ // SoKss_18,4.279 //
atrāntare sā sumanā hastibhītipalāyitā /
vanaṃ viveśa tatrāyā yayau cāstaṃ divākaraḥ // SoKss_18,4.280 //
hā hāryaputra hā tāta hāmbetyatra niśāgame /
śocantī dāvadahane kṣeptuṃ tanumiyeṣa sā // SoKss_18,4.281 //
tāvattadyoginīcakraṃ kaṃdarpasya kṛpāparam /
yoginīstā vijityānyāstatprāpāyatanaṃ nijam // SoKss_18,4.282 //
tatra saṃsmṛtya kaṃdarpaṃ svavijñānād avetya ca /
bhāryāṃ tasya vane bhraṣṭāṃ mantrayāṃcakrire ca tāḥ // SoKss_18,4.283 //
kaṃdarpaḥ puruṣo dhīro vāñchitaṃ prāpnuyātsvayam /
tadbhāryā tu vane bhraṣṭā dhruvaṃ bālā tyajedasūn // SoKss_18,4.284 //
tattāṃ ratnapuraṃ nītvā kṣipāmo yena tatra sā /
kaṃdarpasya piturgehe sapatnya saha tiṣṭhati // SoKss_18,4.285 //
iti saṃmantrya gatvā tadvanamāśvāsya cātra tām /
yoginyastāḥ sumanasaṃ nītvā ratnapure jahuḥ // SoKss_18,4.286 //
gatāyāṃ niśi sā tatra bhramantī sumanāḥ pure /
ucyamānaṃ janenedaṃ śuśrāva paridhāvatā // SoKss_18,4.287 //
eṣānaṅgavatī bhāryā kaṃdarpasya dvijanmanaḥ /
patyau kvāpi gate kālaṃ kaṃcit tatprāptivāñchayā // SoKss_18,4.288 //
sthitā sādhvī tam aprāpya nirāśā nirgatādhunā /
agniṃ praveṣṭuṃ duḥkhibhyāṃ śvaśurābhyām anudrutā // SoKss_18,4.289 //
etac chrutvaiva sumanā taccitāsthānamāśu sā /
gatvānaṅgavatīmevaṃ tām upetya nyavārayat // SoKss_18,4.290 //
ārye mā sāhasaṃ kārṣīḥ sa hi jīvati te patiḥ /
ity uktvā mūlataḥ kṛtsnaṃ tadvṛttāntaṃ śaśaṃsa sā // SoKss_18,4.291 //
adarśayac ca kaṃdarpadattaṃ ratnāṅgulīyakam /
tataḥ sarve 'bhyanandaṃstāṃ satyaṃ vijñāya tadvacaḥ // SoKss_18,4.292 //
athānaṅgavatīṃ tuṣṭāṃ vadhūṃ sumanasaṃ ca tām /
saṃpūjya kaṃdarpapitā gṛhe tuṣṭo nyaveśayat // SoKss_18,4.293 //
tāvat sa sumanaḥprāptyai bhrāntuṃ pāṭaliputrakāt /
kaṃdarpo 'nicchato 'nuktvā kesaṭasya yayau tataḥ // SoKss_18,4.294 //
kesaṭo 'pi gate tasminduḥkhī rūpavatīṃ vinā /
gṛhādaviditaḥ pitroḥ prāyādbhrāntumitas tataḥ // SoKss_18,4.295 //
kaṃdarpo 'pi bhramandaivāttatprāpa nagaraṃ kila /
yatra rūpavatīṃ tāṃ sa kesaṭaḥ pariṇītavān // SoKss_18,4.296 //
janakolāhalaṃ śrutvā kimetaditi tatra tam /
kaṃdarpaṃ paripṛcchantaṃ pumāneko 'bravīdidam // SoKss_18,4.297 //
eṣā rūpavatī bhartrā kesaṭena vinodyatā /
martuṃ kalakalastena śṛṇu vṛttāntamatra ca // SoKss_18,4.298 //
ity uktyā kesaṭodvāharākṣasodantakautukam /
rūpavatyāśritaṃ procya sa pumānabravītpunaḥ // SoKss_18,4.299 //
tatas taṃ vañcayitvaiva vṛddhavipraḥ sa kesaṭam /
ādāya tāṃ rūpavatīṃ putrārthaṃ prayayau tataḥ // SoKss_18,4.300 //
kesaṭastu na vijñātaḥ kva yātaḥ pariṇīya tām /
rūpavaty apy apaśyantī kesaṭaṃ sābravīt pathi // SoKss_18,4.301 //
āryaputraṃ na paśyāmi kiṃ sarveṣu vrajatsv iha /
tac chrutvā darśayan putraṃ taṃ sa vṛddhadvijo 'bhyadhāt // SoKss_18,4.302 //
so 'yaṃ mattanayaḥ putri bhartā te dṛśyatāmiti /
tato rūpavatī vṛddhāṃs tatrasthān abravīt krudhā // SoKss_18,4.303 //
ko 'yaṃ kurūpo bhartā me mariṣyāmyeva niścitam /
yena hy aḥ pariṇītāsmi taṃ prāpsyāmi na cetpatim // SoKss_18,4.304 //
evaṃ vadantī tyaktānnapānā rājabhayena sā /
pitureva gṛhaṃ tena vṛddhavipreṇa nāyita // SoKss_18,4.305 //
tatroktataddvijavyājāṃ śocaṃs tām avadat pitā /
ko 'sāv iti kathaṃ jñeyaḥ pariṇetā sa putri te // SoKss_18,4.306 //
tato rūpavatī smāha tāta pāṭaliputrakāt /
desaṭākhyadvijasutaḥ kesaṭākhyaḥ sa matpatiḥ // SoKss_18,4.307 //
rakṣomukhānmayā hyetac chrutamityabhidhāya sā /
kṛtsnaṃ tasmai samācakhyau vṛttāntaṃ patirakṣasoḥ // SoKss_18,4.308 //
tataḥ sa tatpitā gatvā dṛṣṭvā rakṣo mṛtasthitam /
saṃjātapratyayo 'tuṣyaddaṃpatyostattvatastayoḥ // SoKss_18,4.309 //
patiprāptyāśayāśvāsya sutāṃ tāṃ prāhiṇoc ca saḥ /
anveṣan kesaṭapituḥ pārśvaṃ pāṭaliputrakam // SoKss_18,4.310 //
te tatra gatvā nacirādāgatyaivamihābruvan /
dṛṣṭaḥ pāṭaliputrasthaḥ so 'smābhir bhartṛdesaṭaḥ // SoKss_18,4.311 //
kesaṭaḥ kva sa te putra iti pṛṣṭaś ca tatra saḥ /
sabāṣpam abravīd asmān kesaṭo 'tra kutaḥ sutaḥ // SoKss_18,4.312 //
sa hy āgato 'pi kaṃdarpanāmni mittre sahāgate /
ito rūpavatīduḥkhātkvāpy anuktvaiva me gataḥ // SoKss_18,4.313 //
etattasya vacaḥ śrutvā kramādvayamihāgatāḥ /
ity ukte 'nveṣakai rūpavatī pitaram abhyadhāt // SoKss_18,4.314 //
nāsty āryaputraprāptir me tadagniṃ praviśāmy aham /
bhartrā vinākṛtā tāta tiṣṭheyaṃ hi kiyacciram // SoKss_18,4.315 //
evaṃ bruvāṇā na yadā niṣeddhuṃ tena pāritā /
tadā rūpavatī sādya nirgatā martumagninā // SoKss_18,4.316 //
tasyāḥ sakhyāvubhe kanye tadvanmartuṃ vinirgate /
ekā śṛṅgāravatyākhyā hy anurāgavatī parā // SoKss_18,4.317 //
tadvivāhe sa tābhyāṃ hi dṛṣṭaḥ prākkesaṭo yuvā /
tadrūpahṛtacittābhyāṃ bhartṛtve paryakalpyata // SoKss_18,4.318 //
itthaṃ kolāhalamidaṃ janasyātreti tena saḥ /
kaṃdarpaḥ puruṣeṇokto yayau tāsāṃ citāntikam // SoKss_18,4.319 //
tato dūrātkalakalaṃ nirvāyopetya ca drutam /
avocadagnimarcantīmevaṃ rūpavatīṃ sa tām // SoKss_18,4.320 //
alaṃ te sāhasenārye jīvatyeva sa kesaṭaḥ /
sa bhartā tava mittraṃ me kaṃdarpaṃ māmavehi ca // SoKss_18,4.321 //
ity ūcivān vṛddhavipracchadmanaukādhirohaṇāt /
ārabhya kesaṭodantaṃ kathayām āsa so 'khilam // SoKss_18,4.322 //
tataḥ saṃvādasaṃjātapratyayā sā piturgṛham /
hṛṣṭā rūpavatī tābhyāṃ sakhībhyāṃ praviśatsaha // SoKss_18,4.323 //
kaṃdarpo 'pi ca tatpitrā prītyopacaritastadā /
surakṣitaś ca tatraiva tasthau tadanurodhataḥ // SoKss_18,4.324 //
tāvat sa kesaṭo daivatprāpa ratnapuraṃ bhraman /
kaṃdarpasya gṛhaṃ tatra tadbhārye yatra te sthite // SoKss_18,4.325 //
paribhramantaṃ taṃ tatra harmyātkaṃdarpabhāryayā /
dṛṣṭvā sumanasā harṣādūcire śvaśurādayaḥ // SoKss_18,4.326 //
āryaputrasuhṛtso 'yaṃ saṃprāpaḥ kesaṭo 'dhunā /
asmāt pravṛttir budhyeta śīghraṃ saṃbhāvyatām iti // SoKss_18,4.327 //
tato gatvaiva tair uktvā yasthāvastu sa kesaṭaḥ /
ānītastāṃ sumanasaṃ dṛṣṭvāhṛṣyadupāgatām // SoKss_18,4.328 //
viśrāntaś ca kṣaṇātpṛṣṭastasyai vanyebhasaṃbhramāt /
ārabhya kaṃdarpagataṃ svaṃ ca vṛttāntam abravīt // SoKss_18,4.329 //
satkṛto divasān kāṃścid āste yāvac ca tatra saḥ /
lekhahastaḥ pumāṃs tāvad āgāt kaṃdarpapārśvataḥ // SoKss_18,4.330 //
yatra rūpavatīṃ nāma svatsuhṛtpariṇītavān /
kesaṭas tatra kaṃdarpaḥ sthito rūpavatī ca sā // SoKss_18,4.331 //
iti covāca sa pumāllekhārtho 'bhūttathaiva ca /
kaṃdarpapitre svodvāhaṃ kesaṭo 'varṇayac ca saḥ // SoKss_18,4.332 //
tataḥ kṛtotsavo 'nyedyuḥ kaṃdarpānayanāya saḥ /
tatpitā prāhiṇoddūtaṃ priyāprāptyai ca kesaṭam // SoKss_18,4.333 //
kesaṭo 'pi yayau sākaṃ lekhahāreṇa tena saḥ /
taṃ deśaṃ yatra sā rūpavatī pitṛgṛhe sthitā // SoKss_18,4.334 //
tatra saṃbhāvayām āsa sa tāṃ rūpavatīṃ cirāt /
sotsavāṃ hṛtasaṃtāpastoyadaścātakīmiva // SoKss_18,4.335 //
kaṃdarpeṇa samāgamya pariṇinye ca te api /
rūpavatyā vayasye dve pūrvokte preritastayā // SoKss_18,4.336 //
te cānurāgaśṛṅgāravatyau rūpavatīṃ ca tām /
ādāyāpṛṣṭakaṃdarpaḥ svadeśaṃ kesaṭo yayau // SoKss_18,4.337 //
kaṃdarpo 'pi sadūtas tad gatvā ratnapuraṃ tataḥ /
saṃjagme sumanonaṅgavatībhyām bandhubhis tadā // SoKss_18,4.338 //
nijanijadeśagatau tau rūpavatīsumanasau priye prāpya /
kesaṭakaṃdarpāvatha bhuñjānau tasthaturbhogān // SoKss_18,4.339 //
iti vidhuravidhātṛviprayuktāḥ punar api yānti samāgamaṃ priyābhiḥ /
akalitagahanāvadhīni duḥkhāny api viṣamāṇyavatīrya dhīrasattvāḥ // SoKss_18,4.340 //
tac chīghram uttiṣṭha sakhe vrajāvaś cinvaṃs tvam apy āpsyasi jātu bhāryām /
ko veda daivasya gatiṃ mayaiva mṛtāpi bhāryādhigatā sajīvā // SoKss_18,4.341 //
ityevamākhyāya kathāmanena protsāhitaścānugataś ca sakhyā /
bhramanbhuvaṃ prāpamimāmathātra sakroḍamadrākṣamahaṃ gajendram // SoKss_18,4.342 //
udgīrya tena ca gajena punarnigīrṇāṃ tām eva citramavaśāṃ svavadhūmapaśyam /
taṃ cinvatāpi kariṇaṃ ciradṛṣṭanaṣṭaṃ dṛṣṭvā mayādya sukṛtair iha devapādāḥ // SoKss_18,4.343 //
evaṃ tasyoktavato vaṇiksutasyātha vikramādityaḥ /
ānāyya tāṃ sa rājā gajavadhalabdhāṃ samarpayad bhāryām // SoKss_18,4.344 //
tau ca vicitrasamāgamamuditāvanyonyakathitavṛttāntau /
śrīviṣamaśīlasaṃstutimukharamukhau daṃpatī tadābhūtām // SoKss_18,4.345 //
iti mahākaviśrīsomadevabhaṭṭaviracite kathāsaritsāgare viṣamaśīlalambake caturthas taraṅgaḥ /
pañcamas taraṅgaḥ /
tataḥ sa vikramādityo rājā tasya sahāgatam /
vaṇikputrasya suhṛdaṃ tam evaṃ paripṛṣṭavān // SoKss_18,5.1 //
prāptā mṛtāpi jīvantī mayā bhāryeti yattvayā /
uktaṃ kathaṃ taditi naḥ kathyatāṃ bhadra vistarāt // SoKss_18,5.2 //
ity uktastena rājñā sa vaṇiksūnoḥ sakhābravīt /
kautukaṃ yadi taddeva śrūyatāṃ kathayāmyadaḥ // SoKss_18,5.3 //
brahmasthalāgrahārāgryanivāsī dvijaputrakaḥ /
candrasvāmītyahaṃ bhāryā surūpā cāsti me gṛhe // SoKss_18,5.4 //
ekadā mayi kāryārthaṃ grāmaṃ pitrājñayā gate /
tāṃ me kāpaliko 'drākṣīdbhāryāṃ bhikṣārthamāgataḥ // SoKss_18,5.5 //
tena dṛṣṭvaiva sā jātajvarā sāyaṃ vyapadyata /
tato madbandhubhir nītvā naktamāropitā citām // SoKss_18,5.6 //
prajvalantyāṃ citāyāṃ ca grāmāttatrāhamāgamam /
aśrauṣaṃ ca yathāvṛttaṃ svajanātkrandataḥ puraḥ // SoKss_18,5.7 //
gate mayi citopāntam āgāt kāpālikaś ca saḥ /
aṃsasthanṛtyatkhaṭvāṅgaḥ sphūrjaḍḍamarukāravaḥ // SoKss_18,5.8 //
bhasmakṣepeṇa śamite citāgnau deva tena sā /
udatiṣṭhaccitāmadhyādakṣatāṅgī madaṅganā // SoKss_18,5.9 //
sa cādāya kapālī tāṃ siddhyākṛṣṭānudhāvitām /
prādravallaghu tāṃ cāhamanvagāṃ sadhanuḥśaraḥ // SoKss_18,5.10 //
sa ca gaṅgātaṭe prāpya guhāṃ bhūmau nidhāya tat /
khaṭvāṅgamabravīddharṣādantaḥsthe kanyake ubhe // SoKss_18,5.11 //
yuvāṃ prāpte api mayā nopabhukte yayā vinā /
saiṣādya has te prāptā me pratijñā siddhimāgatā // SoKss_18,5.12 //
iti tābhyāṃ sa madbhāryāṃ yāvaddarśayati bruvan /
tāvattattasya khaṭvāṅgaṃ gaṅgāyāmahamakṣipam // SoKss_18,5.13 //
re kāpālika bhāryāṃ me jihīṣurna bhavasyayam /
ityākṣipaṃ ca tamahaṃ bhraṣṭakhaṭvāṅgasiddhikam // SoKss_18,5.14 //
apaśyanso 'tha khaṭvāṅgaṃ palāyanaparaḥ śaṭhaḥ /
dhanurākṛṣya kāṇḍena digdhena nihato mayā // SoKss_18,5.15 //
pāpasiddhyaikasaṃtoṣaviḍambitaśivāgamāḥ /
pākhaṇḍinaḥ patantyevaṃ prāgeva patitā api // SoKss_18,5.16 //
athādāya svabhāryāṃ tāmanye dve te ca kanyake /
gṛhamāgatavānasmi dattāścaryaḥ svabandhuṣu // SoKss_18,5.17 //
tatra pṛṣṭe svavṛttānte kanye te vadataḥ sma me /
vārāṇasyāṃ sute āvāṃ kṣitibhṛtsārthavāhayoḥ // SoKss_18,5.18 //
siddhiyuktyā hṛte cāvāmetayaiva kapālinā /
tvatprasādāc ca mukte svaḥ pāpādasmādadūṣite // SoKss_18,5.19 //
ity uktavatyau cānyedyurnītvā vārāṇasīṃ mayā /
arpite te svabandhūnāṃ tadvṛttāntamudīrya tam // SoKss_18,5.20 //
āgacchaṃś ca tato 'paśyamimaṃ bhāryāviyoginam /
vaṇikputraṃ tato 'nena militvāhamihāgataḥ // SoKss_18,5.21 //
kāpālikaguhālabdhenāṅgarāgeṇa rañjitāt /
kṣālitādapi dehānme dṛśyatāṃ vāti saurabham // SoKss_18,5.22 //
itthaṃ mṛtotthitā prāptā mayā bhāryeti vādinam /
vipraṃ taṃ savaṇikputraṃ satkṛtya prāhiṇonnṛpaḥ // SoKss_18,5.23 //
tato guṇavatīcandravatīmadanasundarīḥ /
ānīyādāya ca samaṃ militvā ca svasainikaiḥ // SoKss_18,5.24 //
āgātsa vikramādityabhūbhṛdujjayinīṃ purīm /
tasyāṃ guṇavatīcandravatyau ca pariṇītavān // SoKss_18,5.25 //
saṃsmarannatha tāṃ viśvakarmadevagṛhe sthitām /
stambhasthaputrikāṃ rājā sa pratīhāramādiśat // SoKss_18,5.26 //
kaliṅgasenāt kanyāṃ tāṃ prāptuṃ dūto visṛjyatām /
yasyāḥ pratikṛtirdṛṣṭā sā mayā stambhaputrikā // SoKss_18,5.27 //
iti rājñā samādiṣṭaḥ kṣattānīya tadagrataḥ /
prāhiṇoddattasaṃdeśaṃ dūtaṃ nāmnā suvigraham // SoKss_18,5.28 //
gatvā kaliṅgaviṣayaṃ dṛṣṭvā taṃ ca yathocitam /
kaliṅgasenaṃ rājānamevaṃ dūto jagāda saḥ // SoKss_18,5.29 //
devaḥ śrīvikramādityastvāmādiśati bhūpate /
vettha tvaṃ bhuvi yadratnaṃ tadasmānupagacchati // SoKss_18,5.30 //
tavāsti kanyāratnaṃ ca tad asmabhyaṃ samarpaya /
asmatprasādāc ca nijaṃ bhuṅkṣva rājyamakaṇṭakam // SoKss_18,5.31 //
etac chrutvā sa kāliṅgaḥ kruddho rājābhyabhāṣata /
ko nāma vikramādityaḥ sa evājñāṃ dadāti naḥ // SoKss_18,5.32 //
mārgatyupāyanaṃ kanyāṃ darpāndho 'dhaḥ patiṣyati /
etatkaliṅgasenātsa śrutvā dūtaḥ sam abhyadhāt // SoKss_18,5.33 //
bhṛtyo 'pyevamanātmajñaḥ kathamojāyase prabhoḥ /
kiṃ mūḍha tatpratāpāgnau śalabhāyitumicchasi // SoKss_18,5.34 //
ity uktvā tata āgatya sa dūtastannyavedayat /
vacaḥ kaliṅgasenoktaṃ vikramādityabhūbhṛte // SoKss_18,5.35 //
tato viṣamaśīlo 'sau kruddhaḥ prāyādbalaiḥ saha /
sabhūtaketuvetālaḥ kāliṅgaṃ prati taṃ prabhuḥ // SoKss_18,5.36 //
dehyāśu kanyāmiti taṃ kāliṅgaṃ bruvatīṣviva /
senāravapratiravair dikṣu taddeśamāpa ca // SoKss_18,5.37 //
dṛṣṭvātha yuddhasaṃnaddhaṃ ruddhvā taṃ ca nṛpaṃ balaiḥ /
rājā sa vikramādityo manasyevamacintayat // SoKss_18,5.38 //
etatsutāṃ vinā tāvanmama nāstyeva nirvṛtiḥ /
tatkathaṃ śvaśuraṃ hanmi yuktimatra karomi kim // SoKss_18,5.39 //
ity ālocya savetālo rāja tatsiddhyalakṣitaḥ /
suptasya prāviśad rātrau kaliṅgeśasya vāsakam // SoKss_18,5.40 //
are viṣamaśīlena vigṛhya svapiṣīti tam /
prabodhya tatra vitrastaṃ vetālaḥ so 'bravīddhasan // SoKss_18,5.41 //
sa cotthāya kaliṅgendro dṛṣṭvā darśitasāhasam /
parijñāya ca rājānaṃ raudravetālasaṃgatam // SoKss_18,5.42 //
idānīṃ vaśago 'haṃ te devādiśa karomi kim /
iti vijñāpayām āsa bhītastaccaraṇānataḥ // SoKss_18,5.43 //
mayā cetprabhuṇā kāryaṃ tava taddehi me sutām /
kaliṅgasenāmiti taṃ rājāpi pratyabhāṣata // SoKss_18,5.44 //
tatheti pratipede ca kaliṅgādhipatiḥ sa tat /
rājāpi vetālayutaḥ svamāgācchibiraṃ kṛtī // SoKss_18,5.45 //
anyedyuś ca kaliṅgendraḥ sa devi tvāmadātpitā /
rājñe viṣamaśīlāya vidhivadvibhavottaram // SoKss_18,5.46 //
evaṃ gāḍhānurāgeṇa rājñā dehapaṇena ca /
pariṇītāsi vidhivaddevi nārijigīṣayā // SoKss_18,5.47 //
iti kārpaṭikasyāhaṃ devasenasya vakrataḥ /
śrutvāvamānaprabhavaṃ he sakhyo manyumatyajam // SoKss_18,5.48 //
itthaṃ vivāhitā stambhaputrikādarśanādaham /
citrāvalokanāccaiṣā rājñā malayavatyapi // SoKss_18,5.49 //
evaṃ kaliṅgasenā sā vikramādityavallabhā /
bhartṛprabhāvamākhyāya svasapatnīranandayat // SoKss_18,5.50 //
sa caivaṃ vikramādityaḥ sarvābhistābhir anvitaḥ /
tayā malayavatyāca tasthau sāmrājyasusthitaḥ // SoKss_18,5.51 //
athaikadā rājaputraḥ ko 'pyāgāddakṣiṇāpathāt /
kṛṣṇaśaktyabhidhāno 'tra paribhūtaḥ svagotrajaiḥ // SoKss_18,5.52 //
sa siṃhadvāramāgatya rājñaḥ kārpaṭikavratam /
śiśriye rājaputrāṇāmanvitaḥ pañcabhiḥ śataiḥ // SoKss_18,5.53 //
dvādaśābdānmayā sevā vikramādityabhūpateḥ /
kāryeti pratijajñe ca vāryamāṇo 'pi bhūbhujā // SoKss_18,5.54 //
niścayena ca tasyātra tiṣṭhataḥ sānuyāyinaḥ /
siṃhadvāre nṛpasutasyaikādaśa samā yayuḥ // SoKss_18,5.55 //
prāpte ca dvādaśe varṣe tasya deśāntarasthitā /
bhāryā ciraviyogārtā prāhiṇollekhapattrikām // SoKss_18,5.56 //
vīracaryāgate rātrau pracchanne rājñi śṛṇvati /
dīpenāvācayat tasyābhāryāṃ sa likhitāmimām // SoKss_18,5.57 //
saṃtaptāyatataralāstava virahe nātha kaṭhinahṛdayāyāḥ /
niryāntyaviratamete niḥśvāsā me na tu prāṇāḥ // SoKss_18,5.58 //
iti vācayatastasmātsamrāṭ kārpaṭikānmuhuḥ /
śrutvā sa rājadhānīṃ svāṃ gatvā rājā vyacintayat // SoKss_18,5.59 //
sīdatkalatraḥ kliṣṭo 'yaṃ bata kārpaṭikaściram /
asiddhakāryaḥ pūrṇe 'smindvādaśe 'bde tyajedasūn // SoKss_18,5.60 //
tadvilambo na kāryo 'sya mayetyālocya bhūpatiḥ /
ānāyayatkārpaṭikaṃ dāsīṃ preṣya tadaiva saḥ // SoKss_18,5.61 //
śāsanaṃ lekhayitvā ca tam evaṃ sa samādiśat /
oṃkārapīṭhamārgeṇa bhadra gacchottarāṃ diśam // SoKss_18,5.62 //
tatrāmunā śāsanena grāmaṃ bhuṅkṣva madarpitam /
nāmnā taṃ khaṇḍavaṭakaṃ pṛcchan gacchann avāpsyasi // SoKss_18,5.63 //
ity uktvā śāsanaṃ tasmai pradadau tatsa bhūpatiḥ /
so 'py anāvedya bhṛtyebhyo yayau kārpaṭiko niśi // SoKss_18,5.64 //
kā jigīṣā mamaikena grāmeṇa vrīḍadāyinā /
tathāpyājñā prabhoḥ kāryetyasaṃtuṣṭaḥ kramādvrajan // SoKss_18,5.65 //
oṃkārapīṭhato gatvā dūre 'raṇye dadarśa saḥ /
krīḍantīḥ kanyakā bahvīḥ pṛcchati sma tataś ca tāḥ // SoKss_18,5.66 //
api jānitha bhoḥ khaṇḍavaṭakaṃ kva bhavediha /
etac chrutvā tamūcustāstan na jānīmahe vayam // SoKss_18,5.67 //
gacchāgre yojaneṣv atra daśamātreṣu naḥ pitā /
saumya tiṣṭhati taṃ pṛccha vidyādgrāmaṃ sa jātu tam // SoKss_18,5.68 //
evam uktaḥ sa kanyābhistābhir gatvā dadarśa tam /
kārpaṭī pitaraṃ tāsāṃ rākṣasaṃ bhīṣaṇākṛtim // SoKss_18,5.69 //
iha kva khaṇḍavaṭakaṃ brūhi bhadreti taṃ ca saḥ /
papraccha so 'pi taṃ dhair yamohito rākṣaso 'bravīt // SoKss_18,5.70 //
kiṃ tatra te taddhi puraṃ ciraśūnyaṃ tathāpi cet /
yāsi tacchṛṇu mārgo 'yaṃ puratas te dvidhā gataḥ // SoKss_18,5.71 //
tatra vāmena gacchestvaṃ pathā yāvadavāpsyasi /
pratolīṃ khaṇḍavaṭakasyoccaprākārahāriṇīm // SoKss_18,5.72 //
ity ukto rakṣasā gatvā pratolīṃ tāmavāpya saḥ /
viveśa śūnyaṃ bhayadaṃ divyaṃ hṛdyaṃ ca tatpuram // SoKss_18,5.73 //
saptakakṣāvṛtaṃ tatra rājaveśma praviśya ca /
āruroha sa harmyāgraṃ maṇikāñcananirmitam // SoKss_18,5.74 //
tatra ratnāsanaṃ dṛṣṭvā tasminnupaviveśa ca /
tāvac ca rākṣaso 'bhetya vetrahastastam abhyadhāt // SoKss_18,5.75 //
bho mānuṣa kimatra tvam upaviṣṭo nṛpāsane /
tac chrutvā kṛṣṇaśaktiḥ sa dhīraḥ kārpaṭiko 'bravīt // SoKss_18,5.76 //
ahamatra prabhuryūyaṃ karadāś ca kuṭumbinaḥ /
vikramādityadevena vilabdhāḥ śāsanena me // SoKss_18,5.77 //
tac chrutvā śāsanaṃ dṛṣṭvā rākṣasastaṃ praṇamya saḥ /
uvāca rājā tvamiha pratīhārastavāsmi ca // SoKss_18,5.78 //
sarvatra vikramādityadevasyājñā hy akhaṇḍitā /
ity uktvā prakṛtīḥ sarvā ājuhāva sa rākṣasaḥ // SoKss_18,5.79 //
āyayurmantriṇaścātra tathā rājaparicchadaḥ /
apūri caturaṅgeṇa balena nagaraṃ ca tat // SoKss_18,5.80 //
sarvaiḥ praṇamyamāno 'tha hṛṣṭaḥ kārpaṭiko 'tra saḥ /
cakre rājopacāreṇa kṛtsnāḥ snānādikāḥ kriyāḥ // SoKss_18,5.81 //
tataḥ sa rāja bhūtvātra savismayamacintayat /
aho prabhāvaḥ ko 'pyeṣa vikramādityabhūpateḥ // SoKss_18,5.82 //
gāmbhīryagarimā citramapūrvas tasya ca prabhoḥ /
dadāti yadgrāmamiti bruvanrājyamapīdṛśam // SoKss_18,5.83 //
iti citrīyamāṇo 'tra rājyaṃ kurvannuvāsa saḥ /
tatsakhīnvikramādityo 'pyujjayinyāṃ pupoṣa tān // SoKss_18,5.84 //
dinaiś ca vikramādityaṃ praṇantuṃ sa upāyayau /
sotkaḥ kārpaṭiko rājā sainyakampitabhūtalaḥ // SoKss_18,5.85 //
āgataṃ vikramādityaḥ pādānatam uvāca tam /
patnyāḥ prahitalekhāyā niḥśvāsān gaccha vāraya // SoKss_18,5.86 //
ity uktvā bhūmipatinā preṣitastena sādbhutaḥ /
sa kṛṣṇaśaktiḥ sakhibhiḥ sākaṃ deśamagānnijam // SoKss_18,5.87 //
utsārya gotrajān bhāryāṃ nandayitvā cirotsukām /
siddhepsitādhikaḥ so 'tha bheje rājyaśriyaṃ parām // SoKss_18,5.88 //
evaṃ sodbhutacāritro vikramādityabhūmipaḥ /
ekadātra dadarśaikamūrdhvaromakacaṃ dvijam // SoKss_18,5.89 //
papraccha taṃ ca he brahmannīdṛkkasmādbhavāniti /
tataḥ so 'smai svavṛttāntam evaṃ rājñe dvijo 'bravīt // SoKss_18,5.90 //
agnisvāmīti vipro 'bhūddeva pāṭaliputrake /
mahāgnihotriṇas tasya devasvāmītyahaṃ sutaḥ // SoKss_18,5.91 //
mayā ca dūrato deśādviprakanyā vivāhitā /
bālatvātsā ca tatraiva sthāpitābhūtpitur gṛhe // SoKss_18,5.92 //
kālena yauvanasthāṃ tāmānetuṃ śvāśuraṃ gṛhasm /
āruhyāśvaṃ sahaikena bhṛtyena gatavānaham // SoKss_18,5.93 //
satkṛtaḥ śvaśureṇāhaṃ sahāyātaikaceṭikām /
ādāyāśvādhirūḍhāṃ tāṃ bhāryāṃ prāyāmahaṃ tataḥ // SoKss_18,5.94 //
ardhamārge ca sāśvāyā avaruhyaiva me vadhūḥ /
ambupānāpadeśena nadīkacchamagātkila // SoKss_18,5.95 //
ciraṃ nāyāti yāvat sā tāvac ca tadavekṣaṇe /
saha sthitaṃ taṃ tatraiva bhṛtyamasmi visṛṣṭavān // SoKss_18,5.96 //
so 'pi nāyāti yāvac ca tāvadasmi gataḥ svayam /
tacceṭikāṃ sthāpayitvā turagīrakṣaṇāya tām // SoKss_18,5.97 //
gatvā paśyāmi yāvat sa bhṛtyo madbhāryayā tayā /
bhakṣayitvāsthiśeṣo me kṛto raktāktavaktrayā // SoKss_18,5.98 //
vitrastaś ca tato yāvadgacchāmi turagīṃ prati /
tāvat sāpi tayā tadvattacceṭyā bhakṣitā mama // SoKss_18,5.99 //
tataḥ palāyya yāto 'haṃ tattrāsenādhunāpi me /
naivordhvaromakeśatvamantaḥsthena nivartate // SoKss_18,5.100 //
tad atra me gatir deva iti taṃ vādinaṃ dvijam /
ājñayā vikramādityo gatatrāsaṃ vvyadhatta saḥ // SoKss_18,5.101 //
aho dhiṅnāsti viśvāsaḥ strīṣu sāhasabhūmiṣu /
iti rājñi vadatyasminneko 'mātyo 'bravīdidam // SoKss_18,5.102 //
tādṛśya eva durjātāḥ striyo deva tathā ca kim /
na śrutaṃ vṛttamiha yadbrāhmaṇasyāgniśarmaṇaḥ // SoKss_18,5.103 //
ihaivāstyagniśarmākhyaḥ somaśarmasuto dvijaḥ /
pitroḥ prāṇasamo mūrkhaḥ sarvavidyāsvaśikṣitaḥ // SoKss_18,5.104 //
vardhamānapurāttena pariṇītā dvijātmajā /
bāleti sā ca na tyaktā pitrā dhanavatā gṛhāt // SoKss_18,5.105 //
tasyāṃ ca yauvanasthāyāmagniśarmāṇamūcatuḥ /
pitarau putra bhāryāṃ tāṃ nānayasyadhunāpi kim // SoKss_18,5.106 //
śrutvevaitadanāpṛcchya pitarau sa jaḍāśayaḥ /
agniśarmā tataḥ prāyādekākī gṛhiṇīṃ prati // SoKss_18,5.107 //
nirgatasya gṛhāttasya dakṣiṇo 'bhūtkapiñjalaḥ /
dakṣiṇā ca virauti sma śivā vāmaikaśaṃsinī // SoKss_18,5.108 //
so 'pi mūrkho 'bhyanandattajjīva jīvetyudīrayan /
adṛśyā ca jahāsāsya śrutvā śakunadevatā // SoKss_18,5.109 //
saṃprāpya śvāśuraṃ sthānaṃ tasya ca pravivikṣataḥ /
vāmaḥ kapiñjalo vāmā śivābhūtkathitāśivā // SoKss_18,5.110 //
bhūyo 'pi cābhyanandatsa jīvajīvetyudīrya tat /
acintayac ca śakunādhiṣṭhātrī devatāpi sā // SoKss_18,5.111 //
aho mūrkho 'yamaśubhaṃ śubhamityabhinandati /
tatkāryaṃ jīvayati yad rakṣyo jīvo 'sya tan mayā // SoKss_18,5.112 //
ityasyāṃ cintayantyāṃ ca devatāyāṃ viveśa saḥ /
dattapraharṣaḥ śvaśurasyāgniśarmā niveśanam // SoKss_18,5.113 //
āgato 'si kimekākīty ukto 'tra śvaśurādibhiḥ /
āyāto 'smi gṛhe 'nuktvā sarveṣāmiti so 'bravīt // SoKss_18,5.114 //
tataḥ kṛtocitasnānabhojanasya niśāgame /
śayyāgṛhe 'ntikaṃ bhāryā tasyopāgātprasādhitā // SoKss_18,5.115 //
pathiśramāc ca suptasya tasya nirgatya sā bahiḥ /
caurasyopapateḥ śūlaviddhasyāpyantikaṃ yayau // SoKss_18,5.116 //
āliṅgantī ca taddehaṃ daśanaiśchinnanāsikā /
bhūtena tatpraviṣṭena palāyata tato bhayāt // SoKss_18,5.117 //
gatvā ca patyuḥ suptasya tasya nyasyāsidhenukām /
pārśve vikoṣāmākrandad evaṃ śrāvitabāndhavā // SoKss_18,5.118 //
hā hā mṛtā mṛtāsmyeṣā niṣkāraṇamanena me /
kim apy utthāya yadbhartrā kṛtaṃ nāsānikartanam // SoKss_18,5.119 //
tac chrutvā svajanastasyā etya tāṃ chinnanāsikām /
dṛṣṭvā tamagniśarmāṇaṃ laguḍādyair atāḍayat // SoKss_18,5.120 //
prātaś ca vijñapya nṛpaṃ tadādeśādbadhāya tam /
nirdoṣabhāryādrohīti vadhakebhyaḥ samarpayat // SoKss_18,5.121 //
nīte vadhyabhuvaṃ tasminsā tacchakunadevatā /
tadbharyānaiśavṛttāntadarśinī samacintayat // SoKss_18,5.122 //
animittaphalaṃ tāvat prāptametena yattvayam /
uktavāñjīva jīveti tena rakṣyāmyamuṃ vadhāt // SoKss_18,5.123 //
ityālocyāntarikṣātsā nigūḍhā devatābhyadhāt /
nirdoṣa eṣa vadhakā na vadhyo vipraputrakaḥ // SoKss_18,5.124 //
śūlasthacauradantāntargatvā paśyata nāsikām /
ity uktvā tadvadhūrātrivṛttāntaṃ taṃ jagāda sā // SoKss_18,5.125 //
tatas tatpratyayātkṣattṛmukhena vadhakair nṛpaḥ /
vijñapto vīkṣya nāsāṃ tāṃ cauradantāntarasthitām // SoKss_18,5.126 //
vadhāttamagniśarmāṇaṃ nirmocya vyasṛjadgṛham /
kustrīṃ tāṃ ca nijagrāha tadvadhūṃścāpy adaṇḍayat // SoKss_18,5.127 //
evaṃvidhāḥ striyo rājannity ukte tena mantriṇā /
sa rājā vikramādityastat tathetyanvamodata // SoKss_18,5.128 //
tato 'bravīn mūladevo dhūrto rājāntikasthitaḥ /
deva sādhvyo na santyeva kimasādhvīṣu kāsucit // SoKss_18,5.129 //
kiṃ na cūtalatāḥ santi satīṣu viṣavalliṣu /
tathāca śrūyatāmetadanubhūtaṃ mayaiva yat // SoKss_18,5.130 //
ahaṃ pāṭaliputraṃ prāgagacchaṃ śaśinā saha /
matvā nāgarikakṣetraṃ tadvaidagdhyadidṛkṣayā // SoKss_18,5.131 //
tatra bāhye sarasyekāṃ dṛṣṭvā strīṃ vastradhāvinīm /
iha kvāvāsyate pānthair ityahaṃ paripṛṣṭavān // SoKss_18,5.132 //
iha tīreṣu cakrāhvair matsyair vāriṇi ṣaṭpadaiḥ /
abjeṣv āvāsyate nātra pānthāvāso mayekṣitaḥ // SoKss_18,5.133 //
etattayāhaṃ vakroktyā praty ukto vṛddhayoṣitā /
vilakṣaḥ śaśinā sākaṃ prāviśaṃ nagarāntaram // SoKss_18,5.134 //
tatraikam uṣṇe pātrasthe paramānne puraḥ sthite /
bālaṃ dṛṣṭvā gṛhadvāri rudantamavadacchaśī // SoKss_18,5.135 //
aho abuddhir bālo 'yaṃ yo 'gradattaṃ na khādati /
paramānnaṃ vṛthātmānaṃ kliśnāti ruditaiḥ punaḥ // SoKss_18,5.136 //
tac chrutvā so 'bravīdbālaḥ pramṛjya nayane hasan /
mūrkhā yūyaṃ na jānītha rodane ye guṇā mama // SoKss_18,5.137 //
paramānnaṃ śanair eti svādutāṃ śītalībhavat /
ghaṭate 'bhyadhikaṃ canyacchleṣmā gacchati ca kṣayam // SoKss_18,5.138 //
ete guṇā me rudato nāhaṃ maurkhyeṇa rodimi /
yūyaṃ grāmyāḥ punarmūrkhā nābhiprāyaṃ vidanti yat // SoKss_18,5.139 //
ity ukte tena bālena svāvaidagdhyavilajjitau /
śaśī cāhaṃ ca sāścaryāvapasṛtyānyato gatau // SoKss_18,5.140 //
tatrāpyāmrataruskandhagatāsmāmrāvacāyinīm /
varakanyām apaśyāva mūlasthitiparicchadām // SoKss_18,5.141 //
prayacchāsmabhyam apy āmraphalāni katicicchubhe /
iti cāsmābhir uktā sā kanyakaivam abhāṣata // SoKss_18,5.142 //
aśnīyāmraphalāny uṣṇāny uta kiṃ śiśirāṇi vā /
tac chrutvāścaryajijñāsus tāṃ kanyām aham abravam // SoKss_18,5.143 //
aśnīma tāvaduṣṇāni tato 'nyāny api sundari /
śrutvaitadakṣipadbhūmau pāṃsuṣvāmraphalāni sā // SoKss_18,5.144 //
bhuktāni nirajīkṛtya tānyasmābhir mukhānilaiḥ /
tataḥ saparivārā sā kanyā prahasitābravīt // SoKss_18,5.145 //
etāni pūrvam uṣṇāni dattāny āmraphalāni vaḥ /
tathā ca dattvā phūtkārān bhavanto yāny abhakṣayan // SoKss_18,5.146 //
gṛhṇīta śītalānyetānyaphūtkārāṇi vāsasi /
evam uktvāñcaleṣv anyānyakṣipatsā phalāni naḥ // SoKss_18,5.147 //
tānyādāya tataḥ sthānādvayaṃ yātā vilakṣitāḥ /
tataḥ sahacarān anyāñ śaśinaṃ cāham abravam // SoKss_18,5.148 //
avaśyaṃ pariṇeyaiṣā vidagdhā kanyakā mayā /
avahāsapratīkāraḥ kāryaḥ kā dhūrtatānyathā // SoKss_18,5.149 //
evaṃ mayoktair anviṣṭaṃ taitasyāḥ sadanaṃ pituḥ /
vayaṃ veṣāntarālakṣmyā agacchāmāpare 'hani // SoKss_18,5.150 //
tatrāsmān paṭhato vedaṃ yajñasvāmīty upetya saḥ /
tatkanyājanako 'pṛcchat kuto yūyam iti dvijaḥ // SoKss_18,5.151 //
vayaṃ māyāpurīsthānādvidyāhetorihāgatāḥ /
ity uktaḥ sa tato 'smābhir āḍhyo 'vocaddvijottamaḥ // SoKss_18,5.152 //
tarhīhaiva caturmāsīmetāṃ vasata madgṛhe /
kurutānugrahaṃ yūyaṃ dūradeśāgatā yataḥ // SoKss_18,5.153 //
śrutvety avocāma vayaṃ brahman kūrmo bhavadvacaḥ /
caturmāsāvasāne ced arthitaṃ naḥ pradāsyasi // SoKss_18,5.154 //
evamasmābhir uktaḥ sa yajñasvāmī dvijo 'bhyadhāt /
śakyaṃ yadarthaṃ mṛgyadhve taddāsyāmyeva niścitam // SoKss_18,5.155 //
iti pratiśrute tena tadgṛhe vayamāsmahi /
athoktaḥ sa dvijo 'smābhiḥ pūrṇe māsacatuṣṭaye // SoKss_18,5.156 //
yāmo vayaṃ tat pūrvoktaṃ dehi yatprārthayāmahe /
kiṃ tadity uktavantaṃ taṃ māṃ pradarśyābravīcchaśī // SoKss_18,5.157 //
asmanmukhyāya kanyāsmai bhavatā dīyatāmiti /
tataḥ sa vipro vāgbaddho yajñasvāmī vyacintayast // SoKss_18,5.158 //
chalito 'smyebhir astvetatko doṣo guṇavānayam /
ityālocya sa me vipro yathāvattāmadātsutām // SoKss_18,5.159 //
naktam cāhaṃ hasan vāsagṛhe tām avadaṃ vadhūm /
kaccit smarasi tāny āmrāṇy uṣṇāni śiśirāṇi ca // SoKss_18,5.160 //
tac chrutvā pratyabhijñāya sā māṃ sasmitam abhyadhāt /
evam eva viḍambyante grāmyā nāgarikair iti // SoKss_18,5.161 //
tato 'ham apy avocaṃ tām āssva nāgarike sukham /
grāmyo yāsyāmy ahaṃ dūraṃ tvāṃ vihāya pratijñayā // SoKss_18,5.162 //
etac chrutvākarot sāpi pratijñāṃ niścitaṃ mayā /
vaṣṭabhyānāyitavyas tvaṃ tvatto jātena sūnunā // SoKss_18,5.163 //
ityanyonyaṃ pratijñāte sā śete sma parāṅmukhī /
svāṅgulīyamahaṃ cāsyāḥ suptāyā aṅgulau nyadhām // SoKss_18,5.164 //
nirgatya ca militvā tair ahaṃ sahacarais tataḥ /
tasyā didṛkṣur vaidagdhyam āgām ujjayinīṃ nijām // SoKss_18,5.165 //
sāpi viprasutā prātarapaśyantī prabudhya mām /
aṅgulīyaṃ ca paśyantī mannāvāṅkamacintayat // SoKss_18,5.166 //
gatastāvat sa māṃ tyaktvā pratijñā tena pālitā /
mayāpi svapratijñātaṃ pālyaṃ tyaktānutāpayā // SoKss_18,5.167 //
mūladeveti nāmāsmindṛśyate cāṅgulīyake /
taddhruvaṃ mūladevo yaḥ khyāto dhūrtaḥ sa eva saḥ // SoKss_18,5.168 //
sa cojjayinyāṃ vasatītyucyate satataṃ janaiḥ /
tattatra yuktito gatvā mayā sādhyaṃ samīhitam // SoKss_18,5.169 //
iti saṃkalpya pitaraṃ saivaṃ kṛtamṛṣābravīt /
gatastāta parityajya bhartā māṃ sahasaiva saḥ // SoKss_18,5.170 //
tadviyuktā kathaṃ cāhaṃ tiṣṭhāmīha yathāsukham /
tad yāmi tīrthayātrāyai kliśnāmyetāṃ hatāṃ tanum // SoKss_18,5.171 //
ity uktvā tamanicchantam apy anujñāpya yatnataḥ /
pitaraṃ sā tataḥ prāyātsadhanā saparicchadā // SoKss_18,5.172 //
krameṇa gatvā kṛtvā sā mahārghaṃ gaṇikocitam /
veṣaṃ viveśojjayinīṃ purīṃ lokaikasundarī // SoKss_18,5.173 //
kṛtvā ca parivāreṇa saha kartavyasaṃvidam /
sumaṅgaleti sākārṣīnnāma viprasutātmanaḥ // SoKss_18,5.174 //
kāmarūpān mahātyāgabhogyā nāmnā sumaṅgalā /
āgatā gaṇikaiṣeti bhṛtyair ākhyāpyatātra sā // SoKss_18,5.175 //
devadattābhidhānātha tatratyā gaṇikottamā /
dadāvabhyetya tasyai svaṃ rājārhaṃ mandiraṃ pṛthak // SoKss_18,5.176 //
tatra sthitāṃ bhṛtyamukhenādau mittraṃ sa me śaśī /
tām abravītkhyātihṛto bhāṭirme gṛhyatāmiti // SoKss_18,5.177 //
asmadvaco 'nutiṣṭhedyaḥ praviśetso 'tra kāmukaḥ /
na bhāṭyā kāryamasmākaṃ nānyaiḥ paśunibhair nṛbhiḥ // SoKss_18,5.178 //
ity uktastanmukhenaiva sa sumaṅgalayā tayā /
tathety uktvā śaśī rātrimukhe tanmandiraṃ yayau // SoKss_18,5.179 //
tatra sa prathamaṃ dvāraṃ saṃprāpyāveditātmakaḥ /
dvārapālena jagade kurvasmatsvāminīvacaḥ // SoKss_18,5.180 //
snāto 'pīha punaḥ snāhi praveśo nāsti te 'nyathā /
tac chrutvā sa śaśī snānaṃ tathetyaṅgīcakāra tat // SoKss_18,5.181 //
tataḥ sa yāvad dāsībhir abhyaṅgodvartanottaram /
visrabdhaṃ snapitastāvat prathamaḥ praharo gataḥ // SoKss_18,5.182 //
snātvā prapto 'tha sa dvāraṃ dvitīyaṃ dvārarakṣiṇā /
ūce snāto 'si tattāvat prasādhanavidhiṃ kuru // SoKss_18,5.183 //
tathety uktavatas tasya dāsyastāvat prasādhanam /
cakruryāvaddvitīyo 'pi praharaḥ paryahīyata // SoKss_18,5.184 //
tṛtīyamatha saṃprāptaḥ kakṣyādvāraṃ sa rakṣibhiḥ /
jagade bhuṅkṣva tāvattvaṃ praviśābhyantaraṃ tataḥ // SoKss_18,5.185 //
bāḍhamity uktavantaṃ taṃ dāsyastāvadvyalambayan /
āhārair vividhair yāvattṛtīyaḥ praharo gataḥ // SoKss_18,5.186 //
atha vāsagṛhadvāraṃ caturthaṃ sa kathaṃcana /
saṃprāpto dvārapālena tatraivaṃ nirabhartsyata // SoKss_18,5.187 //
grāmyakāmuka niryāhi mā khalīkāramāpsyasi /
kālaḥ kiṃ paścime yāme gaṇikānavasaṃgame // SoKss_18,5.188 //
evaṃ tiraskṛtastena sa kāleneva rūpiṇā /
śaśī vigalitacchāyo yathāgatamagāttataḥ // SoKss_18,5.189 //
itthaṃ sumaṅgaletyākhyāṃ dadhatyā vañcitāstayā /
gaṇikārūpayā viprasutayānye 'pi kāmukāḥ // SoKss_18,5.190 //
tac chrutvā kautukādeva kṛtvā dūtagatāgatam /
ahaṃ naktaṃ gṛhaṃ tasyā agacchaṃ suprasādhitaḥ // SoKss_18,5.191 //
tatra dvāḥsthān pratidvāram anurañjyārthadānataḥ /
tasyā vāsagṛhadvāraṃ prāpto 'hamavilambitaḥ // SoKss_18,5.192 //
kālaprāpto vimuktaś ca dvārādvāḥsthaiḥ praviśya tām /
veśyāveśāparijñātām apaśyaṃ svapriyāmaham // SoKss_18,5.193 //
sā punaḥ pratyabhijñāya kṛtapratyudgamādikā /
veśyeva dhūrtā paryaṅkaniṣaṇṇaṃ mām upācarat // SoKss_18,5.194 //
tato lokaikasundaryā sākaṃ nītaniśastayā /
baddhānurāgo nirgantum nāśakaṃ tadgṛhād aham // SoKss_18,5.195 //
sāpi baddharatiḥ pārśvānnāpayāti sma me tadā /
yāvaddinaiḥ sagarbhābhūnmecakāgrapayodharā // SoKss_18,5.196 //
kṛtvātha kūṭalekhaṃ sā vidagdhā mahyamarpayat /
rājñā me prabhuṇā lekhaḥ prahito vācyatāmiti // SoKss_18,5.197 //
tataś cāhaṃ tamunmucya lekhamevamavācayam /
śrīkāmarūpataḥ śrīmānmānasiṃho mahīpatiḥ // SoKss_18,5.198 //
sumaṅgalāmādiśati sthitāsyatra ciraṃ katham /
śīghramāgamyatāṃ hitvā deśāntarakutūhalam // SoKss_18,5.199 //
mayaivaṃ vācite lekhe sābravīdduḥkhiteva mām /
yāmy ahaṃ mayi mā manyuṃ kṛthāḥ paravatī hy aham // SoKss_18,5.200 //
evaṃ kṛtvā miṣaṃ prāyāstvaṃ sā pāṭaliputrakam /
ahaṃ tu tāṃ parāyattetyanurakto 'pi nānvagām // SoKss_18,5.201 //
sā ca pāṭaliputrasthā kālena suṣuve sutam /
sa vardhamānaś ca kalāḥ sarvāḥ śiśuraśikṣata // SoKss_18,5.202 //
dvādaśābdaś ca vayasā sa bālo bālacāpalāt /
dāserakaṃ savayasaṃ lattayā jātvatāḍayat // SoKss_18,5.203 //
tāḍitas taṃ ca so 'vādīd rudandāserako ruṣā /
tvaṃ tāḍayasi māṃ yasya tava na jñāyate pitā // SoKss_18,5.204 //
mātur videśabhrāntāyā jātas tvaṃ hi yatas tataḥ /
ity uktas tena vailakṣyād gatvāprākṣīt sa mātaram // SoKss_18,5.205 //
amba ko me pitā kutra sa cāste kathyatāmiti /
sātha mātā dvijasutā vīkṣya kṣaṇam uvāca tam // SoKss_18,5.206 //
pitā te mūladevākhyo māṃ tyaktvojjayinīṃ gataḥ /
ity uktvā mūlatastasmai svavṛttāntaṃ śaśaṃsa sā // SoKss_18,5.207 //
tataḥ sa bālo 'vādīttāmamba tarhyānayāmy aham /
gatvā taṃ pitaraṃ baddhvā pratijñāṃ pūrayāmi te // SoKss_18,5.208 //
ity uktvā jananīm eva sa vālaḥ prasthitas tataḥ /
tayoktamadabhijñānaḥ prāpadujjayinīmimām // SoKss_18,5.209 //
dīvyantamakṣair māṃ tatra dṛṣṭvābhijñānaniścitam /
ṭhiṇṭhāsthānetya sarvāṃś ca dyūtena jayati sma saḥ // SoKss_18,5.210 //
bālatve 'pi mahādhūrtaḥ sarvasya kṛtavismayaḥ /
arthibhyaḥ sa dadāti sma taddyūtāvajitaṃ dhanam // SoKss_18,5.211 //
rātrau svayuktyā cāgatya kārpāsanicayopari /
laghu vinyasya suptaṃ māṃ śayyākhaṭvāmapāharat // SoKss_18,5.212 //
tataḥ prabuddho dṛṣṭāhamātmānaṃ tūlapṛṣṭhagam /
akhaṭvaṃ sahasābhūvaṃ salajjāhāsavismayaḥ // SoKss_18,5.213 //
athāham āpaṇaṃ deva śanair gatvā paribhraman /
tam eva bālaṃ tāṃ khaṭvāṃ vikrīṇānaṃ vyalokayam // SoKss_18,5.214 //
upagamyābravaṃ taṃ ca kiyatā dīyate tvayā /
eṣā mūlyena khaṭveti tato bālo 'bravītsa mām // SoKss_18,5.215 //
na labhyate 'sau mūlyena khaṭvā dhūrtaśiromaṇe /
apūrvādbhutavṛttāntavarṇanena tu labhyate // SoKss_18,5.216 //
tac chrutvāhamavocaṃ taṃ tarhi vacmyadbhutaṃ tava /
tattvataḥ satyamiti tadbuddhvā cedanumanyase // SoKss_18,5.217 //
yadi tvasatyamiti tadvakṣyasyapratyayena me /
tatastvaṃ jārajātaḥ syāḥ khaṭvāṃ ca prāpnuyāmaham // SoKss_18,5.218 //
anena samayenāṅga vicitraṃ śṛṇu vacmi te /
pūrvaṃ durbhikṣadoṣo 'bhūdrāṣṭre kasyāpi bhūpateḥ // SoKss_18,5.219 //
sa vāhanānāṃ nāgānām śīkarāmbumahābharaiḥ /
sūkarapreyasīpṛṣṭhe svayaṃ cakre kṛṣiṃ nṛpaḥ // SoKss_18,5.220 //
tato dhānyaiḥ samutpannaiḥ samṛddhaḥ sa mahīpatiḥ /
durbhikṣaṃ śamayām āsa prajānāṃ janapūjitaḥ // SoKss_18,5.221 //
evaṃ mayokte vihasanso 'vādīdbālakastadā /
nāgānāṃ vāhanā meghāḥ sūkarapreyasī kṣitiḥ // SoKss_18,5.222 //
viṣṇoḥ sūkararūpasya sā hi priyatamocyate /
tasyāṃ meghāmbubhir dhānyamutpannaṃ cetkimadbhutam // SoKss_18,5.223 //
ity uktvā bāladhūrto māṃ vismitaṃ so 'bravītpunaḥ /
idānīmahamākhyāmi tavāpūrvaṃ kim apy adaḥ // SoKss_18,5.224 //
pratyeṣi yadi vijñāya tatsatyamiti tattvataḥ /
tatte khaṭvāṃ dadāmyetāṃ syātsvaṃ dāso mamānyathā // SoKss_18,5.225 //
tathety ukte mayā so 'tha bāladhūrto 'bravīdidam /
udapādi purā dhūrtapate ko 'pīha bālakaḥ // SoKss_18,5.226 //
akampayatpadabhareṇorvīmutpanna eva yaḥ /
tadaiva vṛddho bhūtvā ca cakre lokāntare padam // SoKss_18,5.227 //
ity uktavantaṃ bālaṃ taṃ tadabuddhvāham abravam /
alīkam etan nāsty atra satyatā kāpy aho iti // SoKss_18,5.228 //
tataḥ sa bālo 'vādīn māṃ jātasyaiva na kiṃ hareḥ /
cakampe caraṇakrāntā vasudhā vāmanākṛteḥ // SoKss_18,5.229 //
tadaiva vṛddhiṃ gatvā ca cakre tena na kiṃ padam /
dyuloke tajjito 'syeva mayā dāsīkṛto 'si ca // SoKss_18,5.230 //
atrāpaṇagatāścaite sarve nau sākṣiṇaḥ paṇe /
tadahaṃ yatra gacchāmi tatrāgaccha samaṃ mayā // SoKss_18,5.231 //
ity uktvā so 'grahīdbālo dhīro māṃ pāṇinā bhuje /
tatrasthāś ca tathaivāsya sākṣyaṃ sarve vyadhurjanāḥ // SoKss_18,5.232 //
tataś ca māmavaṣṭabhya paṇabaddhaṃ sa sānugaḥ /
nayati smāntikaṃ mātuḥ puraṃ pāṭaliputrakam // SoKss_18,5.233 //
tanmātā ca tadānīṃ taṃ dṛṣṭvā sā mām abhāṣata /
āryaputra mayāpy eṣā svapratijñādya pūritā // SoKss_18,5.234 //
ānāyito 'syavaṣṭabhya tvajjātenaiva sūnunā /
ity uktvāvarṇayat sādhvī vṛttāntaṃ sarvasaṃnidhau // SoKss_18,5.235 //
tatas tāṃ bāndhavāḥ sarve svaprajñāsādhitepsitām /
putrāpamṛṣṭakaulīnām abhyanandan kṛtotsavāḥ // SoKss_18,5.236 //
kṛtārthaś ca tayā patnyā sākaṃ tena sutena ca /
uṣitvā ciramatrāhamāgāmujjayinīmimām // SoKss_18,5.237 //
evaṃ santyeva deveha bhartṛbhaktāḥ kulāṅganāḥ /
na punaḥ sarvathā sarvā durvṛttā eva yoṣitaḥ // SoKss_18,5.238 //
ityetāṃ mūladevasya niśamya vadanātkathām /
vikramādityanṛpatistutoṣa saha mantribhiḥ // SoKss_18,5.239 //
ity āścaryāṇi śṛṇvan sa paśyan kurvaṃś ca bhūpatiḥ /
vijitya vikramādityaḥ sadvīpāṃ bubhuje mahīm // SoKss_18,5.240 //
iti saṃyogaviyogair nicitāmākhyāya viṣamaśīlakathām /
kaṇvamuniḥ punaravadattasminmāṃ madanamañcukāvirahe // SoKss_18,5.241 //
evaṃ bhavantyacintyā virahāś ca samāgamāś ca jantūnām /
tatsyāttavāpi nacirānnaravāhanadatta saṃgamaḥ priyayā // SoKss_18,5.242 //
avalambasva dhṛtiṃ tatsuciraṃ bhoktāsi vatsarājasuta /
bhāryāsacivasameto vidyādharacārucakravartipadam // SoKss_18,5.243 //
evaṃ kaṇvarṣigirā labdhadhṛtiḥ kṣapitavirahakālo 'tha /
bhāryā vidyāḥ khecarasāmrājyaṃ ca kramādahaṃ prāptaḥ // SoKss_18,5.244 //
tac ca yathā saṃprāptaṃ varadasyānugrahānmayā śaṃbhoḥ /
ādāveva tadakhilaṃ varṇitavāneva vo mahāmunayaḥ // SoKss_18,5.245 //
iti naravāhanadattaḥ svakathāmākhyāya munijanaṃ nikhilam /
go 'pālakaṃ ca mātulamaharṣayatkaśyapāśrame tasmin // SoKss_18,5.246 //
nītvā ca tatra jaladāgamavāsarāṃs tān āmantrya mātulamṛṣīṃśca tapo 'vanasthān /
prāyāt sadārasacivaḥ sa tato vimānam āruhya khecaracamūpihitāntarikṣaḥ // SoKss_18,5.247 //
prāpya kṣanādṛṣabhakaṃ svanivāsamardriṃ samrājyabhogasukhito dyucarendramadhye /
devyā samaṃ madanamañcukayā sthito 'tha ratnaprabhāprabhṛtibhiś ca sa kalpajīvī // SoKss_18,5.248 //
ityeṣā śaśiśekhareṇa tuhinakṣmābhṛtsutābhyarthanāt sotsāhena bṛhatkathā nigaditā kailāsapṛṣṭhe purā /
utpannair atha śāpataḥ kṣititale kātyāyanādyākṛtīr bibhradbhir gamitā prasiddhimatulāṃ taiḥ puṣpadantādibhiḥ // SoKss_18,5.249 //
etāṃ madvadanodgatāṃ paṭhati yo yo vā śṛṇoty ādarād yaś caitāṃ sukathāṃ bibharti nacirātsa dhvastapāpaḥ kṛtī /
sadvidyādharatāsmavāpya niyataṃ lokaṃ mama prāpnuyād ity asyāś ca tadā varaṃ girisutākāntaḥ kathāyā dadau // SoKss_18,5.250 //
iti mahākaviśrīsomadevabhaṭṭaviracite kathāsaritsāgare viṣamaśīlalambake pañcamas taraṅgaḥ /
samāpto 'yaṃ viṣamaśīlalambako 'ṣṭādaśaḥ /
samāptaś cāyaṃ kathāsaritsāgaraḥ /
granthakartuḥ praśastiḥ /
śrīsātavāhanakulāmbudhipārijātaḥ saṅgrāmarāja iti bhūmipatir babhūva /
yenāvatīrya vividhair vibudhaiḥ śritena kaśmīramaṇḍalam anīyata nandanatvam //
tasyātmajo namadaśeṣamahīśamaulimāṇikyakāyanikaṣīkṛtapādapīṭhaḥ /
śrīmān ananta iti tatkulakalpavṛkṣaḥ śauryaikarāśir udapadyata cakravartī //
dvārāgrasīmani ca yasya nikṛttakaṇṭhaḥ kṣiptvodaraṃ narapater luṭhati sma mūrdhā /
sevāgato jitamahāharicakracārukīrtiśraveṇa paritoṣam ivaitya rāhuḥ //
so 'tha trigartādhipates tanūjāṃ rājendur indor vahati sma devīm /
tamopahāṃ sūryavatīṃ prajānāṃ vibhātasaṃdhyām iva viśvavandyām //
āmnāyair iva nānādeśasamudbhūtavipraśatasevyaiḥ /
abdhibhir iva ratnabhṛtair bhītibhṛtāṃ bhūbhṛtām api śaraṇyaiḥ //
kalpadrumair ivānvaham āśopagatārtihāribhir udāraiḥ /
devyā yayā viracitaiḥ kaśmīrā maṇḍitā maṭhapravaraiḥ //
yannirmitāny amalatoyavahadvitastāvistīrṇatīrabhuvi saudhasudhāsitāni /
vyomāpagāparigatāntahimādriśṛṅgabhaṅgiṃ bhajanti sutarāṃ suramandirāṇi //
dattair asaṃkhyamaṇihemamahāgrahārakṛṣṇājinadraviṇaparvatagosahasraiḥ /
viśvaṃbharā ... na ca nāpi bhṛ ... viśvaṃ sadā bhagavatī kila yā bibharti //
kṣmāmaṇḍalaikatilako 'py analīkalagno yasyā ghanāmṛtamayo guṇibāndhavo 'pi /
vidveṣiparṣadaśivo 'pi śivāvatāraḥ śrīmān sutaḥ kalaśadeva iti kṣitīśaḥ //
urvībhṛto namayituṃ nikhilān udagrān pātuṃ kṣamaś ca jaladhīn api sapta dhīraḥ /
sṛṣṭaḥ surair abhinavaḥ kalaśodbhavo yaḥ śrīharṣadeva iti bhūpavaraḥ sa yasyāḥ //
tasyāḥ sadaiva giriśārcanahomakarmanānāpradānavidhibaddhasamudyamāyāḥ /
śāstreṣu nityavihitaśravaṇaśramāyā devyāḥ kṣaṇaṃ kim api cittavinodahetoḥ //
nānākathāmṛtamayasya bṛhatkathāyāḥ sārasya sajjanamanombudhipūrṇacandraḥ /
somena vipravarabhūriguṇābhirāmarāmātmajena vihitaḥ khalu saṃgraho 'yam //
pravitatataraṅgabhaṅgiḥ kathāsaritsāgaro viracito 'yam /
somenāmalamatinā hṛdayānandāya bhavatu satām //
