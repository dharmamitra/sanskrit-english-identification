||om namo buddhāya ||
saundaranandaṃ mahākāvyam
prathamaḥ sargaḥ
kapilavastu varṇana
gautamaḥ kapilo nāma munirdharmabhṛtāṃ varaḥ |
babhūva tapasi śrāntaḥ kākṣīvāniva gautamaḥ ||1 ||
aśiśriyadyaḥ satataṃ dīptaṃ kāśyapavattapaḥ |
āśiśrāya ca tadvṛddhau siddhiṃ kāśyapavat parām ||2 ||
haviḥṣu yaśca svātmārthaṃ gāmadhukṣad vasiṣṭhavat |
tapaḥśiṣṭeṣu ca śiṣyeṣu gāmadhukṣad vasiṣṭhavat ||3 ||
māhātmyāddīrghatapaso yo dvitīya ivābhavat |
tṛtīya iva yaścābhūt kāvyāṅgirasayordhiyā ||4 ||
tasya vistīrṇatapasaḥ pārśve himavataḥ śubhe |
kṣetraṃ cāyatanaṃ caiva tapasāmāśramo'bhavat ||5 ||
cāruvīruttaruvanaḥ prasnigdhamṛduśādvalaḥ |
havirdhūmavitānena yaḥ sadābhra ivābabhau ||6 ||
mṛdubhiḥ saikataiḥ snigdhaiḥ kesarāstarapāṇḍubhiḥ |
bhūmibhāgairasaṃkīrṇaiḥ sāṅgarāga ivābhavat ||7 ||
śucibhistīrthasaṃkhyātaiḥ pāvanairbhāvanairapi |
bandhumāniva yastasthau sarobhiḥ sasaroruhaiḥ ||8 ||
paryāptaphalapuṣpābhiḥ sarvato vanarājibhiḥ |
śuśubhe vavṛdhe caiva naraḥ sādhanavāniva ||9 ||
nīvāraphalasantuṣṭaiḥ svasthaiḥ śāntairanutsukaiḥ |
ākīrṇo'pi tapobhṛddhiḥ śūnyaśūnya ivābhavat ||10 ||
agnīnāṃ hūyamānānāṃ śikhināṃ kūjatāmapi |
tīrthānāṃ cābhiṣekeṣu śuśruve yatra niḥsvanaḥ ||11 ||
virejurhariṇā yatra suptā medhyāsu vediṣu |
salājairmādhavīpuṣpairupahārāḥ kṛtā iva ||12 ||
api kṣudramṛgā yatra śāntāśceruḥ samaṃ mṛgaiḥ |
śaraṇyebhyastapasvibhyo vinayaṃ śikṣitā iva ||13 ||
saṃdigdhe'pyapunarbhāve viruddheṣvāgameṣvapi |
pratyakṣiṇa ivākurvaṃstapo yatra tapodhanāḥ ||14 ||
yatra sma mīyate brahma kaiścit kaiścinna mīyate |
kāle nimīyate somo na cākāle pramīyate ||15 ||
nirapekṣāḥ śarīreṣu dharme yatra svabuddhayaḥ |
saṃhṛṣṭā iva yatnena tāpasāstepire tapaḥ ||16 ||
śrāmyanto munayo yatra svargāyodyuktacetasaḥ |
taporāgeṇa dharmasya vilopamiva cakrire ||17 ||
atha tejasvisadanaṃ tapaḥkṣetraṃ tamāśramam |
kecidikṣvākavo jagmū rājaputrā vivatsavaḥ ||18 ||
suvarṇastambhavarṣmāṇaḥ siṃhoreskā mahābhujāḥ |
pātraṃ śabdasya mahataḥ śriyāṃ ca vinayasya ca ||19 ||
arharūpā hyanarhasya mahātmānaścalātmanaḥ |
prājñāḥ prajñāvimuktasya bhrātṛvyasya yavīyasaḥ ||20 ||
mātṛśulkādupagatāṃ te śriyaṃ [ca] viṣehire |
rarakṣuśca pituḥ satyaṃ yasmācchiśiyire -vanam ||21 ||
teṣāṃ munirupādhyāyo gautamaḥ kapilo'bhavat |
gurugotrādataḥ kautsāste bhavanti sma gautamāḥ ||22 ||
ekapitroryathā bhrātroḥ pṛthagguruparigrahāt |
rāma evābhavad gārgyo vāsubhadro'pi gautamaḥ ||23 ||
śākavṛkṣapraticchannaṃ vāsaṃ yasmācca cakrire |
tasmādikṣvākuvaṃśyāste bhuvi śākyā iti smṛtāḥ ||24 ||
sa teṣāṃ gautamaścakre svavaṃśasadṛśīḥ kriyāḥ |
munirūrdhvaṃ kumārasya sagarasyeva bhārgavaḥ ||25 ||
kaṇvaḥ śākuntalasyeva bharatasya tarasvinaḥ |
vālmikiriva dhīmāṃśca dhīmatormaithileyayoḥ ||26 ||
tadvanaṃ muninā tena taiśca kṣatriyapuṅgavaiḥ |
śāntāṃ guptāṃ ca yugapad brahmakṣatraśriyaṃ dadhe ||27 ||
athodakalaśaṃ gṛhya teṣāṃ vṛddhicikīrṣayā |
muniḥ sa viyadutpatya tānuvāca nṛpātmajān ||28 ||
yā patet kalaśādasmādakṣayyasalilānmahīm |
dhārā tāmanatikramya māmanveta yathākramam ||29 ||
tataḥ paramamityuktvā śirobhiḥ praṇipatya ca |
rathānāruruhuḥ sarve śīghravāhānalaṃkṛtān ||30 ||
tataḥ sa tairanugataḥ syandanasthairnabhogataḥ |
tadāśramamahīprāntaṃ paricikṣepa vāriṇā ||31 ||
aṣṭāpadamivālikhya nimittaiḥ surabhīkṛtam |
tānuvāca muniḥ sthitvā bhūmipālasutānidam ||32 ||
asmin dhārāparikṣipte nemicinhitalakṣaṇe |
nirmimīdhvaṃ puraṃ yūyaṃ mayi yāte triviṣṭapam ||33 ||
tataḥ kadācitte vīrāstasmin pratigate munau |
babhramuyauṃvanoddāmā gajā iva niraṅkuśā ||34 ||
baddhagodhāṅgulītrāṇā hastaviṣṭhitakārmukāḥ |
śarādhmātamahātūṇā vyāyatābaddhavāsasaḥ ||35 ||
jijñāsamānā nāgeṣu kauśalaṃ śvāpadeṣu ca |
anucakrurvanasthasya dauṣyanterdevakarmaṇaḥ ||36 ||
tān dṛṣṭvā prakṛtiṃ yātān vṛddhānvyāghraśiśūniva |
tāpasāstadvanaṃ hitvā himavantaṃ siṣevire ||37 ||
tatastadāśramasthānaṃ śūnyaṃ taiḥ śūnyacetasaḥ |
paśyanto manyunā taptā vyālā iva niśaśvasuḥ ||38 ||
atha te puṇyakarmāṇaḥ pratyupasthitavṛddhayaḥ |
tatra tajjñairupākhyātānavāpurmahato nidhīn ||39 ||
alaṃ dharmārthakāmānāṃ nikhilānāmavāptaye |
nidhayo naikavidhayo bhūrayaste gatārayaḥ ||40 ||
tatastatpratilambhācca pariṇāmācca karmaṇaḥ |
tasmin vāstuni vāstujñāḥ puraṃ śrīmannyaveśayan ||41 ||
saridvistīrṇaparikhaṃ spaṣṭāñcitamahāpatham |
śailakalpamahāvapraṃ girivrajamivāparam ||42 ||
pāṇḍurāṭṭālasumukhaṃ suvibhaktāntarāpaṇam |
harmyamālāparikṣiptaṃ kukṣiṃ himagireriva ||43 ||
vedavedāṅgaviduṣastasthuṣaḥ ṣaṭsu karmasu |
śāntaye vṛddhaye caiva yatra viprānajījapan ||44 ||
tadbhūmerabhiyoktṛṇāṃ prayuktān vinivṛttaye |
yatra svena prabhāvena bhṛtyadaṇḍānajījapan ||45 ||
caritradhanasampannān salajjān dīrghadarśinaḥ |
arhato'tiṣṭhipan yatra śūrān dakṣān kuṭumbinaḥ ||46 ||
vyastaistaistairguṇaiyuktān mativāgvikramādibhiḥ |
karmasu pratirupeṣu sacivāṃstānnyayūyujan ||47 ||
vasumabhdiravibhrāntairalaṃvidyairavismitaiḥ |
yad babhāse naraiḥ kīrṇaṃ mandaraḥ kinnarairiva ||48 ||
yatra te hṛṣṭamanasaḥ pauraprīticikīrṣayā |
śrīmantyudyānasaṃjñāni yaśodhāmānyacikaran ||49 ||
śivāḥ puṣkariṇīścaiva paramāgryaguṇāmbhasaḥ |
nājñayā cetanotkarṣāddikṣu sarvāsvacīkhanan ||50 ||
manojñāḥ śrīmatīḥ praṣṭhīḥ pathiṣūpavaneṣu ca |
sabhāḥ kūpavatīścaiva samantāt pratyatiṣṭhipan ||51 ||
hastyaśvarathasaṃkīrṇamasaṃkīrṇamanākulam |
anigūḍhārthivibhavaṃ nigūḍhajñānapauruṣam ||52 ||
sanidhānamivārthānāmādhānamiva tejasām |
niketamiva vidyānāṃ saṃketamiva saṃpadām ||53 ||
vāsavṛkṣaṃ guṇavatāmāśrayaṃ śaraṇaiṣiṇām |
ānartaṃ kṛtaśāstrāṇāmālānaṃ bāhuśālinām ||54 ||
samājairutsavairdāyaiḥ kriyāvidhibhireva ca |
alaṃcakruralaṃvīryāste jagaddhāma tatpuram ||55 ||
yasmādanyāyataste ca kaṃcinnācīkaran karam |
tasmādalpena kālena tattadāpūpuran puram ||56 ||
kapilasya ca tasyarṣestasminnāśramavāstuni |
yasmātte tatpuraṃ cakrustasmāt kapilavāstu tat ||57 ||
kakandasya makandasya kuśāmbasyeva cāśrame |
puryo yathā hi śrūyante tathaiva kapilasya tat ||58 ||
āpuḥ puraṃ tatpuruhūtakalpāste tejasāryeṇa na vismayena |
āpuryaśogandhamataśca śaśvat sutā yayāteriva kīrtimantaḥ ||59 ||
tannāthavṛttairapi rājaputrairarājakaṃ naiva rarāja rāṣṭram |
tārāsahastrairapi dīpyamānairanutthite candra ivāntarīkṣam ||60 ||
yo jyāyānatha vayasā guṇaiśca teṣāṃ
bhātṝṇāṃ vṛṣabha ivaujasā vṛṣāṇām |
te tatra priyaguravastamabhyaṣicannādityā
daśaśatalocanaṃ divīva ||61 ||
ācāravānvinayavānnayavānkriyāvān
dharmāya nendriyasukhāya dhṛtātapatraḥ |
tadbhrātṛbhiḥ parivṛtaḥ sa jugopa rāṣṭram
saṃkrandano divamivānusṛto marudbhiḥ ||62 ||
saundarananda mahākāvya meṃ 'kapilavastu varṇana' nāmaka prathama sarga samāpta |
dvitīyaḥ sargaḥ
rājā śuddhodana
tataḥ kadācitkālena tadavāpa kulakramāt |
rājā śuddhodano nāma śuddhakarmā jitendriyaḥ ||1 ||
yaḥ sasañje na kāmeṣu śrīprāptau na visismiye |
nāvamene parānṛddhyā parebhyo nāpi vivyathe ||2 ||
balīyān sattvasaṃpannaḥ śrutavān buddhimānapi |
vikrānto nayavāṃścaiva dhīraḥ sumukha eva ca ||3 ||
vapuṣmāṃśca na ca stabdho dakṣiṇo na ca nārjavaḥ |
tejasvī na ca na kṣāntaḥ kartā ca na ca vismitaḥ ||4 ||
ākṣiptaḥ śatrubhiḥ saṃkhye suhṛdbhiśca vyapāśritaḥ |
abhavad yo na vimukhastejasā ditsayaiva ca ||5 ||
yaḥ pūrvaiḥ rājabhiryātāṃ yiyāsurdharmapaddhatim |
rājyaṃ dīkṣāmiva vahan vṛttenānvagamat pitṝn ||6 ||
yasya suvyavahārācca rakṣaṇācca sukhaṃ prajāḥ |
śiśyire vigatodvegāḥ pituraṅkagatā iva ||7 ||
kṛtaśāstraḥ kṛtāstro vā jāto vā vipule kule |
akṛtārtho na dadṛśe yasya darśanameyivān ||8 ||
hitaṃ vipriyamapyukto yaḥ suśrāva na cukṣubhe |
duṣkṛtaṃ bahvapi tyaktvā sasmāra kṛtamaṇvapi ||9 ||
praṇatānanujagrāha vijagrāha kuladviṣaḥ |
āpannān parijagrāha nijagrāhāsthitān pathi ||10 ||
prāyeṇa viṣaye yasya tacchīlamanuvartinaḥ |
arjayanto dadṛśire dhanānīva guṇānapi ||11 ||
adhyaiṣṭa yaḥ paraṃ brahma na vyaiṣṭa satataṃ dhṛteḥ |
dānānyadita pātrebhyaḥ pāpaṃ nākṛta kiṃcana ||12 ||
dhṛtyāvākṣīt pratijñāṃ sa sadvājīvodyatāṃ dhuram |
na hyavāñchīccyutaḥ satyānmuhūrtamapi jīvitam ||13 ||
viduṣaḥ paryupāsiṣṭa vyakāśiṣṭātmavattayā |
vyarociṣṭa ca śiṣṭebhyo māsīṣe candramā iva ||14 ||
avedīd buddhiśāstrābhyāmiha cāmutra ca kṣamam |
arakṣīddhairyavīryābhyāmindriyāṇyapi ca prajāḥ ||15 ||
ahārṣīd duḥkhamārtānāṃ dviṣatāṃ corjitaṃ yaśaḥ |
acaiṣīcca nayairbhūmiṃ bhūyasā yaśasaiva ca ||16 ||
apyāsīd duḥkhitān paśyan prakṛtyā karuṇātmakaḥ |
nādhauṣīcca yaśo lobhādanyāyādhigatairdhanaiḥ ||17 ||
sauhārdadṛḍhabhaktitvānmaitreṣu viguṇeṣvapi |
nādidāsīdaditsīttu saumukhyāt svaṃ svamarthavat ||18 ||
anivedyāgramarhadbhyo nālikṣat kiṃcidaplutaḥ |
gāmadharmeṇa nādhukṣat kṣīratarṣeṇa gāmiva ||19 ||
nāsṛkṣad balimaprāptaṃ nārukṣanmānamaiśvaram |
āgamairbuddhimādhikṣaddharmāya na tu kīrtaye ||20 ||
kleśārhānapi kāṃścittu nākliṣṭa kliṣṭakarmaṇaḥ |
āryabhāvācca nādhukṣad dviṣato'pi sato guṇān ||21 ||
ākṛkṣad vapuṣā dṛṣṭīḥ prajānāṃ candramā iva |
parasvaṃ bhuvi nāmṛkṣanmahāviṣamivoragam ||22 ||
nākrukṣad viṣaye tasya kaścitkaiścit kvacit kṣataḥ |
ādikṣattasya hastasthamārtebhyo hyabhayaṃ dhanuḥ ||23 ||
kṛtāgaso'pi praṇatān prāgeva priyakāriṇaḥ |
adarśatsnigdhayā dṛṣṭyā ślakṣṇena vacasāsicat ||24 ||
bavhīradhyagamad vidyā viṣayeṣvakutūhalaḥ |
sthitaḥ kārtayuge dharme dharmāt kṛcchre'pi nāsrasat ||25 ||
avardhiṣṭa guṇaiḥ śaśvadavṛdhanmitrasaṃpadā |
avartiṣṭa ca vṛddheṣu nāvṛtad garhite pathi ||26 ||
śarairaśīśamacchatrūn guṇairbandhūnarīramat |
randhrairnācūcudad bhṛtyān karairnāpīpiḍat prajāḥ ||27 ||
rakṣaṇāccaiva śauryācca nikhilāṃ gāmavīvapat |
spaṣṭayā daṇḍanītyā ca rātrisatrānavīvapat ||28 ||
kulaṃ rājarṣivṛttena yaśogandhamavīvapat |
dīptyā tama ivādityastejasārīnavīvapat ||29 ||
apaprathat pitṝṃścaiva satputrasadṛśairguṇaiḥ |
salileneva cāmbhodo vṛttenājihṇadat prajāḥ ||30 ||
dānairajasravipulaiḥ somaṃ viprānasūṣavat |
rājadharmasthitatvācca kāle sasyamasūṣavat ||31 ||
adharmiṣṭhāmacakathanna kathāmakathaṃkathaḥ |
cakravartīva ca parān dharmāyābhyudasīṣahat ||32 ||
rāṣṭramanyatra ca balerna sa kiṃcidadīdapat |
bhṛtyaireva ca sodyogaṃ dviṣaddarpamadīdapat ||33 ||
svairevādīdapaccāpi bhūyo bhūyo guṇaiḥ kulam |
prajā nādīdapaccaiva sarvadharmavyavasthayā ||34 ||
aśrāntaḥ samaye yajvā yajñabhūmimamīmapat |
pālanācca dvijān brahma nirudvignānamīmapat ||35 ||
gurubhirvidhivat kāle saumyaḥ somamamīmapat |
tapasā tejasā caiṣa dviṣatsainyamamīmapat ||36 ||
prajāḥ paramadharmajñaḥ sūkṣmaṃ dharmamavīvasat |
darśanāccaiva dharmasya kāle svargamavīvasat ||37 ||
vyaktamapyarthakṛcchreṣu nādharmiṣṭhamatiṣṭhipat |
priya ityeva cāśaktaṃ na saṃrāgādavīvṛdhat ||38 ||
tejasā ca tviṣā caiva ripūn dṛptānabībhasat |
yaśodīpena dīptena pṛthivīṃ ca vyabībhasat ||39 ||
ānuśaṃsyānna yaśase tenādāyi sadārthine |
dravyaṃ mahadapi tyaktvā na caivākīrti kiñcana ||40 ||
tenārirapi duḥkhārto nātyāji śaraṇāgataḥ |
jitvā dṛptānapi ripūnna tenākāri vismayaḥ ||41 ||
na tenābhedi maryādā kāmādveṣādbhayādapi |
tena satsvapi bhogeṣu nāsevīndriyavṛttitā ||42 ||
na tenādarśi viṣamaṃ kāryaṃ kvacana kiṃcana |
vipriyapriyayoḥ kṛtye na tenāgāmi nikriyāḥ ||43 ||
tenāpāyi yathākalpaṃ somaśca yaśa eva ca |
vedaścāmnāyi satataṃ vedokto dharma eva ca ||44 ||
evamādibhiratyakto babhūvāsulabhairguṇaiḥ |
aśakyaḥ śakyasāmantaḥ śākyarājaḥ sa śakravat ||45 ||
atha tasmin tathā kāle dharmakāmā divaukasaḥ |
vicerurdiśi lokasya dharmacaryāṃ didṛkṣavaḥ ||46 ||
dharmātmānaścarantaste dharmajijñāsayā jagat |
dadṛśustaṃ viśeṣeṇa dharmātmānaṃ narādhipam ||47 ||
devebhyastuṣitebhyo'tha bodhisattvaḥ kṣitiṃ vrajan |
upapattiṃ praṇidadhe kule tasya mahīpateḥ ||48 ||
tasyā devī nṛdevasya māyā nāma tadābhavat |
vītakrodhatamomāyā māyeva divi devatā ||49 ||
svapne'tha samaye garbhamāviśantaṃ dadarśa sā |
ṣaḍdantaṃ vāraṇaṃ śvetamairāvatamivaujasā ||50 ||
taṃ vinidiśiśuḥ śrutvā svapnaṃ svapnavido dvijāḥ |
tasya janma kumārasya lakṣmīdharmayaśobhṛtaḥ ||51 ||
tasya sattvaviśeṣasya jātau jātikṣayaiṣiṇaḥ |
sācalā pracacālorvī taraṅgābhihateva nauḥ ||52 ||
sūryaraśmibhirakliṣṭaṃ puṣpavarṣaṃ papāta khāt |
digvāraṇakarādhūtād vanāccaitrarathādiva ||53 ||
divi dundubhayo nedurdīvyatāṃ marutāmiva |
didīpe'bhyadhikaṃ sūryaḥ śivaśca pavano vavau ||54 ||
tutuṣustuṣitāścaiva śuddhāvāsāśca devatāḥ |
saddharmabahumānena sattvānāṃ cānukampayā ||55 ||
samāyayau yaśaḥketuṃ śreyaḥketukaraḥ paraḥ |
babhrāje śāntayā lakṣmyā dharmo vigrahavāniva ||56 ||
devyāmapi yavīyasyāmaraṇyāmiva pāvakaḥ |
nando nāma suto jajñe nityānandakaraḥ kule ||57 ||
dīrghabāhurmahāvakṣāḥ siṃhāṃso vṛṣabhekṣaṇaḥ |
vapuṣāgryeṇa yo nāma sundaropapadaṃ dadhe ||58 ||
madhumāsa iva prāptaścandro nava ivoditaḥ |
aṅgavāniva cānaṅgaḥ sa babhau kāntayā śriyā ||59 ||
sa tau saṃvardhayāmāsa narendraḥ parayā mudā |
arthaḥ sajjanahastastho dharmakāmau mahāniva ||60 ||
tasya kālena satputrau vavṛdhāte bhavāya tau |
āryasyārambhamahato dharmārthāviva bhūtaye ||61 ||
tayoḥ satputrayormadhye śākyarājo rarāja saḥ |
madhyadeśa iva vyakto himavatpāriyātrayoḥ ||62 ||
tatastayoḥ saṃskṛtayoḥ krameṇa narendrasūnvoḥ kṛtavidyayośca |
kāmeṣvajasraṃ pramamāda nandaḥ sarvārthasiddhastu na saṃrarañja ||63 ||
sa prekṣyaiva hi jīrṇamāturaṃ ca mṛtaṃ ca vimṛśan jagadanabhijñamārtacittaḥ |
hṛdayagataparaghṛṇo na viṣayaratimagamajjananamaraṇabhayamabhito vijighāṃsuḥ ||64 ||
udvegādapunarbhave manaḥ praṇidhāya sa yayau śayitavarāṅganādanāsthaḥ |
niśi nṛpatinilayanād vanagamanakṛtamanāḥ sarasa iva mathitanalināt kalahaṃsaḥ ||65 ||
saundarananda mahākāvye “rāja-varṇana“ nāma dvitīyaḥ sarga samāpta |
tṛtīyaḥ sargaḥ
tathāgata varṇana
tapase tataḥ kapilavāstu hayagajarathaughasaṃkulam |
śrīmadabhayapranuraktajanaṃ sa vihāya niścitamanā vanaṃ yayau ||1 ||
vividhāgamāṃstapasi tāṃśca vividhaniyamāśrayān munīn |
prekṣya sa viṣayatṛṣākṛpaṇānanavasthitaṃ tapa iti nyavartata ||2 ||
atha mokṣavādinamarāḍamupaśamamatiṃ tathodrakam |
tattvakṛtamatirupāsya jahāvayamapyamārga iti mārgakovidaḥ ||3 ||
sa vicārayan jagati kiṃ nu paramamiti taṃ tamāgamam |
niścayamanadhigataḥ parataḥ paramaṃ cacāra tapa eva duṣkaram ||4 ||
atha naiṣa mārga iti vīkṣya tadapi vipulaṃ jahau tapaḥ |
dhyānaviṣayamavagamya paraṃ bubhuje varānnamamṛtattvabuddhaye ||5 ||
sa suvarṇapīnayugabāhurṛṣabhagatirāyatekṣaṇaḥ |
plakṣamavaniruhamabhyagamat paramasya niścayavidherbubhutsayā ||6 ||
upaviśya tatra kṛtabuddhiracaladhṛtiradrirājavat |
mārabalamajayadugramatho bubudhe padaṃ śivamahāryamavyayam ||7 ||
avagamya taṃ ca kṛtakāryamamṛtamanaso divaukasaḥ |
harṣatulamagaman muditā vimukhī tu mārapariṣat pracukṣubhe ||8 ||
sanagā ca bhūḥ pravicacāla hutabahasakhaḥ śivo vavau |
nedurapi ca suradundubhayaḥ pravavarṣa cāmbudharavarjitaṃ nabhaḥ ||9 ||
avabudhya caiva paramārthamajaramanukampayā vibhuḥ |
nityamamṛtamupadarśayituṃ sa varāṇasīparikarāmayāt purīm ||10 ||
atha dharmacakramṛtanābhi dhṛtimatisamādhinemimat |
tatra vinayaniyamāramṛṣirjagato hitāya pariṣadyavartayat ||11 ||
iti duḥkhametadiyamasya samudayalatā pravartikā |
śāntiriyamayamupāya iti pravibhāgaśaḥ paramidaṃ catuṣṭayam ||12 ||
abhidhāya ca triparivartamatulamanivartyamuttamam |
dvādaśaniyatavikalpaṃ ṛṣirvinināya kauṇḍinasagotramāditaḥ ||13 ||
sa hi doṣasāgaramagādhamupadhijalamādhijantukam |
krodhamadabhayataraṅgacalaṃ pratatāra lokamapi ca vyatārayat ||14 ||
sa vinīya kāśiṣu gayeṣu bahujanamatho girivraje |
pitryamapi paramakāruṇiko nagaraṃ yayāvanujighṛkṣayā tadā ||15 ||
viṣayātmakasya hi janasya bahuvividhamārgasevinaḥ |
sūryasadṛśavapurabhyudito vijahāra sūrya iva gautamastamaḥ ||16 ||
abhitastataḥ kapilavāstu paramaśubhavāstusaṃstutam |
vastumatiśuci śivopavanaṃ sa dadarśa niḥspṛhatayā yathā vanam ||17 ||
aparigrahaḥ sa hi babhūva niyatamatirātmanīśvaraḥ |
naikavidhabhayakareṣu kimu svajanasvadeśajanamitravastuṣu ||18 ||
pratipūjayā na sa jaharṣa na ca śucamavajñayāgamat |
niścitamatirasicandanayorna jagāma duḥkhasukhayośca vikriyām ||19 ||
atha pārthivaḥ samupalabhya sutamupagataṃ tathāgatam |
tūrṇamabahuturagānugataḥ sutadarśanotsukatayābhiniryayau ||20 ||
sugatastathāgatamavekṣya narapatimadhīramāśayā |
śeṣamapi ca janamaśrumukhaṃ vininīṣayā gaganamutpapāta ha ||21 ||
sa vicakrame divi bhuvīva punarupaviveśa tasthivān |
niścalamatiraśayiṣṭa punarbahudhābhavat punarabhūttathaikadhā ||22 ||
salile kṣitāviva cacāra jalamiva viveśa medinīm |
megha iva divi vavarṣa punaḥ punarajvalannava ivodito raviḥ ||23 ||
yugapajjvalan jvalanavacca jalamavasṛjaṃśca meghavat |
taptakanakasadṛśaprabhayā sa babhau pradīpta iva sandhyayā ghanaḥ ||24 ||
tamudīkṣya hemamaṇijālavalayinamivotthitaṃ dhvajam |
prītimagamadatulāṃ nṛpatirjanatā natāśca bahumānamabhyayuḥ ||25 ||
atha bhājanīkṛtamavekṣya manujapatimṛddhisaṃpadā |
paurajanamapi ca tatpravaṇaṃ nijagāda dharmavinayaṃ vināyakaḥ ||26 ||
nṛpatistataḥ prathamamāpa phalamamṛtadharmasiddhaye |
dharmamatulamadhigamya munermuṃnaye nanāma sa yato gurāviva ||27 ||
bahavaḥ prasannamanaso'tha jananamaraṇārtibhīravaḥ |
śākyatanayavṛṣabhāḥ kṛtino vṛṣabhā ivānalabhayāt pravavrajuḥ ||28 ||
vijahustu ye'pi na gṛhāṇi tanayapitṛmātrapekṣayā |
te'pi niyamavidhimāmaraṇājjagṛhuśca yuktamanasaśca dadhrire ||29 ||
na jihiṃsa sūkṣmamapi jantumapi paravadhopajīvinaḥ |
kiṃ bata vipulaguṇaḥ kulajaḥ sadayaḥ sadā kimu munerupāsayā ||30 ||
akṛśodyamaḥ kṛśadhano'pi paraparibhavāsaho'pi san |
nānyadhanamapahāra tathā bhujagādivānyavibhavāddhi vivyathe ||31 ||
vibhavānvito'pi taruṇo'pi viṣayacapalendriyo'pi san |
naiva ca parayuvatīragamat paramaṃ hi tā dahanato'pyamanyata ||32 ||
anṛtaṃ jagāda na ca kaścidṛtamapi jajalpa nāpriyam |
ślakṣṇamapi ca na jagāvahitaṃ hitamapyuvāca na ca paiśunāca yat ||33 ||
manasā lulobha na ca jātu paravasuṣu gṛddhamānasaḥ |
kāmasukhamasukhato vimṛśan vijahāra tṛpta iva tatra sajjanaḥ ||34 ||
na parasya kaścidapaghātamapi ca saghṛṇo vyacintayat |
mātṛpitṛsutasuhṛtsadṛśaṃ sa dadarśa tatra hi parasparaṃ janaḥ ||35 ||
niyataṃ bhaviṣyati paratra bhavadapi ca bhūtamapyatho |
karmaphalamapi ca lokagatirniyateti darśanamavāpa sādhu ca ||36 ||
iti karmaṇā daśavidhena paramakuśalena bhūriṇā |
bhraṃśini śithilaguṇo'pi yuge vijahāra tatra munisaṃśrayājjanaḥ ||37 ||
na ca tatra kaścidupapattisukhamabhilalāṣa tairguṇaiḥ |
sarvamaśivamavagamya bhavaṃ bhavasaṃkṣayāya vavṛte na janmane ||38 ||
akathaṃkathā gṛhiṇa eva paramapariśuddhadṛṣṭayaḥ |
strotasi hi vavṛtire bahavo rajasaṃstanutvamapi cakrire pare ||39 ||
vavṛte'tra yo'pi viṣayeṣu vibhavasadṛśeṣu kaścana |
tyāgāvinayaniyamābhirato vijahāra so'pi na cacāla satpathāt ||40 ||
api ca svato'pi parato'pi na bhayamabhavanna daivataḥ |
tatra ca susukhasubhikṣaguṇairjahṛṣuḥ prajāḥ kṛtayuge manoriva ||41 ||
iti muditamanāmayaṃ nirāpat kururaghupūrupuropamaṃ puraṃ tat |
abhavadabhayadaiśike maharṣau viharati tatra śivāya vītarāge ||42 ||
saundaranande mahākāvye 'tathāgata-varṇana' nāma tṛtīya sarga samāpta |
caturthaḥ sargaḥ
bhāryā-yācitaka
munau bruvāṇe'pi tu tatra dharmaṃ dharmaṃ prati jñātiṣu cādṛteṣu |
prāsādasaṃstho madanaikakāryaḥ priyāsahāyo vijahāra nandaḥ ||1 ||
sa cakravākyeva hi cakravākastayā sametaḥ priyayā priyārhaḥ |
nācintayad vaiśramaṇaṃ na śakraṃ tatsthānahetoḥ kuta eva dharmam ||2 ||
lakṣmyā ca rūpeṇa ca sundarīti stambhena garveṇa ca māninīti |
dīptyā ca mānena ca bhāminīti yāto babhāṣe trividhena nāmnā ||3 ||
sā hāsahaṃsā nayanadvirephā pīnastanātyunnatapadmakośā |
bhūyo babhāse svakuloditena strīpadminī nandadivākareṇa ||4 ||
rūpeṇa cātyantamanohareṇa rūpānurūpeṇa ca ceṣṭitena |
manuṣyaloke hi tadā babhūva sā sundarī strīṣu nareṣu nandaḥ ||5 ||
sā devatā nandanacāriṇīva kulasya nandījananaśca nandaḥ |
atītya martyānanupetya devān sṛṣṭāvabhūtāmiva bhūtadhātrā ||6 ||
tāṃ sundarī cenna labheta nandaḥ sā vā niṣeveta na taṃ natabhrūḥ |
dvandvaṃ dhruvaṃ tadvikalaṃ na śobhetānyonyahīnāviva rātricandrau ||7 ||
kandarparatyoriva lakṣyabhūtaṃ pramodanāndyoriva nīḍabhūtam |
praharṣatuṣṭyoriva pātrabhūtaṃ dvandvaṃ sahāraṃsta madāndhabhūtam ||8 ||
parasparodvīkṣaṇatatparākṣaṃ parasparavyāhṛtasaktacittam |
parasparāśleṣahṛtāṅgarāgaṃ parasparaṃ tanmithunaṃ jahāra ||9 ||
bhāvānuraktau girinirjharasthau tau kinnarīkiṃpuruṣāvivobhau |
cikrīḍatuścābhivirejatuśca rūpaśriyānyonyamivākṣipantau ||10 ||
anyonyasaṃrāgavivardhanena taddvandvamanyonyamarīramacca |
klamāntare'nyonyavinodanena salīlamanyonyamamīmadacca ||11 ||
vibhūṣayāmāsa tataḥ priyāṃ sa siṣeviṣustāṃ na mṛjāvahārtham |
svenaiva rūpeṇa vibhūṣitā hi vibhūṣaṇānāmapi bhūṣaṇaṃ sā ||12 ||
dattvātha sā darpaṇamasya haste mamāgrato dhāraya tāvadenam |
viśeṣakaṃ yāvadahaṃ karomītyuvāca kāntaṃ sa ca taṃ babhāra ||13 ||
bhartustataḥ śmaśru nirīkṣamāṇā viśeṣakaṃ sāpi cakāra tādṛk |
niśvāsavātena ca darpaṇasya cikitsayitvā nijaghāna nandaḥ ||14 ||
sā tena ceṣṭālalitena bhartuḥ śāṭhyena cāntarmanasā jahāsa |
bhavecca ruṣṭā kila nāma tasmai lalāṭajihmāṃ bhṛkuṭiṃ cakāra ||15 ||
cikṣepa karṇotpalamasya cāṃse kareṇa savyena madālasena |
patrāṅguliṃ cārdhanimīlitākṣe vaktre'sya tāmeva vinirdudhāva ||16 ||
tataścalannūpurayoktritābhyāṃ nakhaprabhodbhāsitarāṅgulibhyām |
padbhyāṃ priyāyā nalinopabhābhyāṃ mūrdhnā bhayānnāma nanāma nandaḥ ||17 ||
sa muktapuṣponmiṣitena mūrdhnā tataḥ priyāyāḥ priyakṛd babhāse |
suvarṇavedyāmanilāvabhagnaḥ puṣpātibhārādiva nāgavṛkṣaḥ ||18 ||
sā taṃ stanodvartitahārayaṣṭirutthāpayāmāsa nipīḍya dorbhyām |
kathaṃ kṛto'sīti jahāsa coccairmukhena sācīkṛtakuṇḍalena ||19 ||
patyustato darpaṇasaktapāṇermuhurmuhurvaktramavekṣamāṇā |
tamālapatrārdratale kapole samāpayāmāsa viśeṣakaṃ tat ||20 ||
tasyā mukhaṃ tat satamālapatraṃ tāmrādharauṣṭhaṃ cikurāyatākṣam |
raktādhikāgraṃ patitadvirephaṃ saśaivalaṃ padmamivābabhāse ||21 ||
nandastato darpaṇamādareṇa bibhrattadāmaṇḍanasākṣibhūtam |
viśeṣakāvekṣaṇakekarākṣo laḍat priyāyā vadanaṃ dadarśa ||22 ||
tatkuṇḍalādaṣṭaviśeṣakāntaṃ kāraṇḍavakliṣṭamivāravindam |
nandaḥ priyāyā mukhamīkṣamāṇo bhūyaḥ priyānandakaro babhūva ||23 ||
vimānakalpe sa vimānagarbhe tatastathā caiva nananda nandaḥ |
tathāgataścāgatabhaikṣakālo bhaikṣāya tasya praviveśa veśma ||24 ||
avāṅamukho niṣpraṇāyaśca tasthau bhrāturgṛhe'nyasya gṛhe yathaiva |
tasmādatho preṣyajanapramādād bhikṣāmalabdhvaiva punarjagāma ||25 ||
kācit pipeṣāṅgavilepanaṃ hi vāso'ṅganā kācidavāsayacca |
ayojayat snānavidhiṃ tathānyā jagranthuranyāḥ surabhīḥ srajaśca ||26 ||
tasmin gṛhe bharturataścarantyaḥ krīḍānurūpaṃ lalitaṃ niyogam |
kāścinna buddhaṃ dadṛśuryuvatyo buddhasya vaiṣā niyataṃ manīṣā ||27 ||
kācit sthitā tatra tu harmyapṛṣṭhe gavākṣapakṣe praṇidhāya cakṣuḥ |
viniṣpatantaṃ sugataṃ dadarśa payodagarbhādiva dīptamarkam ||28 ||
sā gauravaṃ tatra vicārya bhartuḥ svayā ca bhaktyārhatayārhataśca |
nandasya tasthau purato vivakṣustadājñayā ceti tadācacakṣe ||29 ||
anugrahāyāsya janasya śaṅke gururgṛhaṃ no bhagavān praviṣṭaḥ |
bhikṣāmalabdhvā giramāsanaṃ vā śūnyādaraṇyādiva yāti bhūyaḥ ||30 ||
śrutvā maharṣeḥ sa gṛhapraveśaṃ satkārahīnaṃ ca punaḥ prayāṇam |
cacāla citrābharaṇāmbarasrakkalpadrumo dhūta ivānilena ||31 ||
kṛtvāñjaliṃ mūrdhani padmakalpaṃ tataḥ sa kāntāṃ gamanaṃ yayāce |
karttu gamiṣyāmi gurau praṇāmaṃ māmabhyanujñātumihārhasīti ||32 ||
sā vepamānā parisasvaje taṃ śālaṃ latā vātasamīriteva |
dadarśa cāśruplutalolanetrā dīrghe ca niśvasya vaco'bhyuvāca ||33 ||
nāhaṃ yiyāsorgurudarśanārthamarhāmi kartuṃ tava dharmapīḍām |
gacchāryaputraihi ca śīghrameva viśeṣako yāvadayaṃ na śuṣkaḥ ||34 ||
sacedbhavestvaṃ khalu dīrghasūtro daṇḍaṃ mahāntaṃ tvayi pātayeyam |
muhurmuhustvāṃ śayitaṃ kucābhyāṃ vibodhayeyaṃ ca na cālapeyam ||35 ||
athāpyanāśyānaviśeṣakāyāṃ mayyeṣyasi tvaṃ tvaritaṃ tatastvām |
nipīḍayiṣyāmi bhujadvayena nirbhūṣaṇenārdravilepanena ||36 ||
ityevamuktaśca nipīḍitaśca tayāsavarṇasvanayā jagāda |
evaṃ kariṣyāmi vimuñca caṇḍi yāvad gururdūragato na me saḥ ||37 ||
tataḥ stanodvartitatacandanābhyāṃ mukto bhujābhyāṃ na tu mānasena |
vihāya veṣaṃ madanānurūpaṃ satkārayogyaṃ sa vapurbabhāra ||38 ||
sā taṃ prayāntaṃ ramaṇaṃ pradadhyau pradhyānaśūnyasthitaniścalākṣī |
sthitoccakarṇā vyapaviddhaśaṣpā bhrāntaṃ mṛgam bhrāntamukhī mṛgīva ||39 ||
didṛkṣayākṣiptamanā munestu nandaḥ prayāṇaṃ prati tatvare ca |
vivṛttadṛṣṭiśca śanairyayau tāṃ karīva paśyan sa laḍatkareṇum ||40 ||
chātodarīṃ pīnapayodharoruṃ sa sundarīṃ rukmadarīmivādreḥ |
kākṣeṇa paśyan na tatarpa nandaḥ pibannivaikena jalaṃ kareṇa ||41 ||
taṃ gauravaṃ buddhagataṃ cakarṣa bhāryānurāgaḥ punarācakarṣa |
so'niścayānnāpi yayau na tasthau turaṃstaraṃgeṣviva rājahaṃsaḥ ||42 ||
adarśanaṃ tūpagataśca tasyā harmyāttataścāvatatāra tūrṇam |
śrutvā tato nūpuranisvanaṃ sa punarlalambe hṛdaye gṛhītaḥ ||43 ||
sa kāmarāgeṇa nigṛhyamāṇo dharmānurāgeṇa ca kṛṣyamāṇaḥ |
jagāma duḥkhena vivartyamānaḥ plavaḥ pratistrota ivāpagāyāḥ ||44 ||
tataḥ kramairdīrghatamaiḥ pracakrame kathaṃ nu yāto na gururbhavediti |
svajeya tāṃ caiva viśeṣakapriyāṃ kathaṃ priyāmārdraviśeṣakāmiti ||45 ||
atha sa pathi dadarśa muktamānaṃ pitṛnagare'pi tathā gatābhimānam |
daśabalamabhito vilambamānaṃ dhvajamanuyāna ivaindramarcyamānam ||46 ||
saundarananda mahākāvye “bhāryā-yācitaka“ nāma caturtha sarga samāpta |
pañcamaḥ sargaḥ
nanda-dīkṣā
athāvatīryāśvarathadvipebhyaḥ śākyā yathāsvarddhigṛhītaveṣāḥ |
mahāpaṇebhyo vyavahāriṇaśca mahāmunau bhaktivaśāt praṇemuḥ ||1 ||
kecit praṇamyānuyayurmuhūrttaṃ kecit praṇamyārthavaśena jagmuḥ |
kecit svakeṣvāvasatheṣu tasthuḥ kṛtvāñjalīn vīkṣaṇatatparākṣāḥ ||2 ||
buddhastatastatra narendramārge sroto mahadbhaktimato janasya |
jagāma duḥkhena vigāhamāno jalāgame strota ivāpagāyāḥ ||3 ||
atho mahadbhiḥ pati saṃpatadbhiḥ saṃpūjyamānāya tathāgatāya |
karttuṃ praṇāmaṃ na śaśāka nandastenābhireme tu gurormahimnā ||4 ||
svaṃ cāvasaṅgaṃ pathi nirmumukṣurbhaktiṃ janasyānyamateśva rakṣan |
nandaṃ ca gehābhimukhaṃ jighṛkṣan mārgaṃ tato'nyaṃ sugataḥ prapede ||5 ||
tato viviktaṃ ca viviktacetāḥ sanmārgavin mārgamabhipratasthe |
gatvāgrataścāgryatamāya tasmai nāndīvimuktāya nanāma nandaḥ ||6 ||
śanairvrajanneva sa gauraveṇa paṭāvṛtāṃso vinatārdhakāyaḥ |
adhonibaddhāñjalirūrdhvanetraḥ sagadgadaṃ vākyamidaṃ babhāṣe ||7 ||
prāsādasaṃstho bhagavantamantaḥpraviṣṭamaśrauṣamanugrahāya |
atastvarāvānahamabhyupeto gṛhasya kakṣyāmahato'bhyasūyan ||8 ||
tatsādhu sāhupriya mattpriyārtham tatrāstu bhikṣūttama bhaikṣakālaḥ |
asau hi madhyaṃ nabhaso yiyāsuḥ kālaṃ pratismārayatīva sūryaḥ ||9 ||
ityevamuktaḥ praṇatena tena snehābhimānonmukhalocanena |
tādṛṅ nimittaṃ sugataścakāra nāhārakṛtyaṃ sa yathā viveda ||10 ||
tataḥ sa kṛtvā munaye praṇāmaṃ gṛhaprayāṇāya matiṃ cakāra |
anugrahārthaṃ sugatastu tasmai pātraṃ dadau puraṣkarapatranetraḥ ||11 ||
tataḥ sa loke dadataḥ phalārthaṃ pātrasya tasyāpratimasya pātram |
jagrāha cāpagrahaṇakṣamābhyāṃ padmopamābhyāṃ prayataḥ karābhyām ||12 ||
parāṅmukhantvanyamanaskamārād vijñāya nandaḥ sugataṃ gatāstham |
hastasthapātro'pi gṛhaṃ yiyāsuḥ sasāra mārgānmunimīkṣamāṇaḥ ||13 ||
bhāryānurāgeṇa yadā gṛhaṃ sa pātraṃ gṛhītvā'pi yiyāsureva |
vimohayāmāsa munistatastaṃ rathyāmukhasyāvaraṇena tasya ||14 ||
nirmokṣabījaṃ hi dadarśa tasya jñānaṃ mṛdu kleśarajaśca tīvram |
kleśānukūlaṃ viṣayātmakaṃ ca nandaṃ yatastaṃ munirācakarṣa ||15 ||
saṃkleśapakṣo dvividhaśca dṛṣṭastathā dvikalpo vyavadānapakṣaḥ |
ātmāśrayo hetubalādhikasya bāhyāśrayaḥ pratyayagauravasya ||16 ||
ayatnato hetubalādhikastu nirmucyate ghaṭṭitamātra eva |
yatnena tu pratyayaneyabuddhirvimokṣamāpnoti parāśrayeṇa ||17 ||
nandaḥ sa ca pratyayaneyacetā yaṃ śiśriye tanmayatāmavāpa |
yasmādimaṃ tatra cakāra yannaṃ taṃ snehapaṅkān munirujjihīrṣan ||18 ||
nandastu duḥkhena viceṣṭamānaḥ śanairagatyā gurumanvagacchat |
bhāryāmukhaṃ vīkṣaṇalolanetraṃ vicintayannārdraviśeṣakaṃ tat ||19 ||
tato munistaṃ priyamālyahāraṃ vasantamāsena kṛtābhihāram |
nināya bhagnapramadāvihāraṃ vidyāvihārābhimataṃ vihāram ||20 ||
dīnaṃ mahākāruṇikastatastaṃ dṛṣṭvā muhūrta karuṇāyamānaḥ |
kareṇa cakrāṅkatalena mūrdhni pasparśa caivedamuvāca cainam ||21 ||
yāvanna hiṃsraḥ samupaiti kālaḥ śamāya tāvat kuru saumya buddhim |
sarvāsvavasthāsviha vartamānaṃ sarvābhisāreṇa nihanti mṛtyuḥ ||22 ||
sādhāraṇāt svapnanibhādasārāllolaṃ manaḥ kāmasukhānniyaccha |
havyairivāgneḥ pavaneritasya lokasya kāmairna hi tṛptirasti ||23 ||
śraddhādhanaṃ śreṣṭhatamaṃ dhanebhyaḥ prajñārasasṛptikaro rasebhyaḥ |
pradhānamadhyātmasukhaṃ sukhebhyo'vidyāratirduḥkhatamāratibhyaḥ ||24 ||
hitasya vaktā pravaraḥ suhṛdbhyo dharmāya khedo guṇavān śramebhyaḥ |
jñānāya kṛtyaṃ paramaṃ kriyābhyaḥ kimindriyāṇāmupagamya dāsyam ||25 ||
tanniścitaṃ bhīlkamaśugviyuktaṃ pareṣvanāyattamahāryamanyaiḥ |
nityaṃ śivaṃ śāntisukhaṃ vṛṇīṣva kimindriyārthārthamanarthamūḍhvā ||26 ||
jarāsamā nāstyamṛjā prajānāṃ vyādheḥ samo nāsti jagatyanarthaḥ |
mṛtyoḥ samaṃ nāsti bhayaṃ pṛthivyāmetattrayaṃ khalvavaśena sevyam ||27 ||
snehena kaścinna samo'sti pāśaḥ sroto na tṛṣṇāsamamasti hāri |
rāgāgninā nāsti samastathāgnistaccet trayaṃ nāsti sukhaṃ ca te'sti ||28 ||
avaśyabhāvī priyaviprayogastasmāñca śoko niyataṃ niṣevyaḥ |
śokena conmādamupeyivāṃso rājarṣayo'nye'pyavaśā vicelu ||29 ||
prajñāmayaṃ varma badhāna tasmānno kṣāntinighnasya hi śokabāṇāḥ |
mahacca dagdhuṃ bhavakakṣajālaṃ saṃghukṣayālpāgnimivātmatejaḥ ||30 ||
yathauṣadhairhastagataiḥ savidyo na daśyate kaścana pannagena |
tathānapekṣo jitalokamoho na daśyate śokabhujaṃgamena ||31 ||
āsthāya yogaṃ parigamya tattvaṃ na trāsamāgacchati mṛtyukāle |
ābaddhavarmā sudhanuḥ kṛtāsro jigīṣayā śūra ivāhavasthaḥ ||32 ||
ityevamuktaḥ sa tathāgatena sarveṣu bhūteṣvanukampakena |
dhṛṣṭaṃ girāntarhṛdayena sīdaṃstatheti nandaḥ sugataṃ babhāṣe ||33 ||
atha pramādācca tamujjihīrṣan matvāgamasyaiva ca pātrabhūtam |
prabrājayānanda śamāya nandamityabravīnmaitramanā maharṣiḥ ||34 ||
nandaṃ tato'ntarmanasā rudantamehīti vaidehamunirjagāda |
śanaistatastaṃ samupetya nando na pravrajiṣyāmyahamityuvāca ||35 ||
śrutvātha nandasya manīṣitaṃ tad buddhāya vaidehamuniḥ śaśaṃsa |
saṃśrutya tasmādapi tasya bhāvaṃ mahāmunirnandamuvāca bhūyaḥ ||36 ||
mayyagraje pravrajite'jitātman bhrātṛṣvanupravrajiteṣu cāsmān |
jñātīṃśca dṛṣṭvā vratino gṛhasthān saṃvinna kiṃ te'sti na vāsti cetaḥ ||37 ||
rājarṣayaste viditā na nūnaṃ vanāni ye śiśriyire hasantaḥ |
niṣṭhīvya kāmānupaśāntikāmāḥ kāmeṣu naivaṃ kṛpaṇeṣu saktāḥ ||38 ||
bhūyaḥ samālokya gṛheṣu doṣān niśāmya tattyāgakṛtaṃ ca śarma |
naivāsti moktuṃ matirālayaṃ te deśaṃ mumūrṣoriva sopasargam ||39 ||
saṃsārakāntāraparāyaṇasya śive kathaṃ te pathi nārurukṣā |
āropyamāṇasya tameva mārgaṃ bhraṣṭasya sārthādiva sārthikasya ||40 ||
yaḥ sarvato veśmani dahyamāne śayīta mohānna tato vyapeyāt |
kālāgninā vyādhijarāśikhena loke pradīpte sa bhavet pramattaḥ ||41 ||
praṇīyamānaśca yathā vadhāya matto hasecca pralapecca vadhyaḥ |
mṛtyau tathā tiṣṭhati pāśahaste śocyaḥ pramādyan viparitacetāḥ ||42 ||
yadā narendrāśca kuṭumbinaśca vihāya bandhūṃśca parigrahāṃśca |
yayuśca yāsyanti ca yānti caiva priyeṣvanityeṣu kuto'nurodhaḥ ||43 ||
kiñcinna paśyāmi ratasya yatra tadanyabhāvena bhavenna duḥkham |
tasmāt kvacinna kṣamate prasaktiryadi kṣamastadvigamānna śokaḥ ||44 ||
tatsaumya lolaṃ parigamya lokaṃ māyopamaṃ citramivendrajālam |
priyābhidhānaṃ tyaja mohajālaṃ chettuṃ matiste yadi duḥkhajālam ||45 ||
varaṃ hitodarkamāniṣṭamannaṃ na svādu yat syādahitānubaddham |
yasmādahaṃ tvāṃ viniyojayāmi śive śucau vartmani vipriye'pi ||46 ||
bālasya dhātrī vinigṛhya loṣṭhaṃ yathoddharatyāsyapuṭapraviṣṭam |
tathojjihīrṣuḥ khalu rāgaśalyaṃ tattvāmavocaṃ paruṣaṃ hitāya ||47 ||
aniṣṭamapyauṣadhamāturāya dadāti vaidyaśca yathā nigṛhya |
tadvanmayoktaṃ pratikūlametattubhyaṃ hitodarkamanugrahāya ||48 ||
tadyāvadeva kṣaṇasaṃnipāto na mṛtyurāgacchati yāvadeva |
yāvadvayo yogavidhau samarthaṃ buddhiṃ kuru śreyasi tāvadeva ||49 ||
ityevamuktaḥ sa vināyakena hitaiṣiṇā kāruṇikena nandaḥ |
kartāsmi sarvaṃ bhagavan vacaste tathā yathājñāpayasītyuvāca ||50 ||
ādāya vaidehamunistatastaṃ nināya saṃśliṣya viceṣṭamānam |
vyayojayaccāśrupariplutākṣaṃ keśaśriyaṃ chatranibhasya mūrdhnaḥ ||51 ||
atho nataṃ tasya mukhaṃ sabāṣpaṃ pravāsyamāneṣu śiroruheṣu |
vakrāgranālaṃ nalinaṃ taḍāge varṣodakaklinnamivābabhāse ||52 ||
nandastatastarukaṣāyaviraktavāsāścintāvaśo navagṛhīta iva dvipendraḥ |
pūrṇaḥ śaśī bahulapakṣagataḥ kṣapānte bālātapena pariṣikta ivāvabhāse ||53 ||
saundarananda kāvye “nanda-dīkṣā“ nāma pañcama sarga samāpta |
ṣaṣṭhaḥ sargaḥ
bhāryā-vilāpa
tato hṛte bharttari gauraveṇa prītau hṛtāyāmaratau kṛtāyām |
tatraiva harmyopari vartamānā na sundarī saiva tadā babhāse ||1 ||
sā bharturabhyāgamanapratīkṣā gavākṣamākramya payodharābhyām |
dvāronmukhī harmyatalāllalambe mukhena tiryaṅnatakuṇḍalena ||2 ||
vilambahārā calayoktrakā sā tasmād vimānād vinatā cakāśe |
tapaḥ kṣayādapsarasāṃ vareva cyutaṃ vimānāt priyamīkṣamāṇā ||3 ||
sā khedasaṃsvinnalalāṭakena niśvāsaniṣpītaviśeṣakeṇa |
cintācalākṣeṇa mukhena tasthau bharttāramanyatra viśaṅkamānā ||4 ||
tataścirasthānapariśrameṇa sthitaiva paryaṅkatale papāta |
tiryakca śiśye pravikīrṇahārā sapādukaikārdhavilambapādā ||5 ||
athātra kācit pramadā sabāṣpāṃ tāṃ duḥkhitāṃ draṣṭumanīpsamānā |
prāsādasopānatalapraṇādaṃ cakāra padbhyāṃ sahasā rudantī ||6 ||
tasyāśca sopānatalapraṇādaṃ śrutvaiva tūrṇaṃ punarutpapāta |
prītyāṃ prasaktaiva ca saṃjaharṣa priyopayānaṃ pariśaṅkamānā ||7 ||
sā trāsayantī valabhīpuṭasthān pārāvatān nūpūranisvanena |
sopānakukṣiṃ prasasāra harṣād bhraṣṭaṃ dukūlāntamacintayantī ||8 ||
tāmaṅganāṃ prekṣya ca vipralabdhā niśvasya bhūyaḥ śayanaṃ prapede |
vivarṇavaktrā na rarāja cāśu vivarṇacandreva himāgame dyauḥ ||9 ||
sā duḥkhitā bhartturadarśanena kāmena kopena ca dahyamānā |
kṛtvā kare vaktramupopaviṣṭā cintānadīṃ śokajalāṃ tatāra ||10 ||
tasyāḥ mukhaṃ padmasapatnabhūtaṃ pāṇau sthitaṃ pallavarāgatāmre |
chāyāmayasyāmbhasi paṅkajasya babhau nataṃ padmamivopariṣṭāt ||11 ||
sā strīsvabhāvena vicintya tattad dṛṣṭānurāge'bhimukhe'pi patyau |
dharmāśrite tattvamavindamānā saṃkalpya tattadvilalāpa tattat ||12 ||
eṣyāmyanāśyānaviśeṣakāyāṃ tvayīti kṛtvā mayi taṃ pratijñām |
kasmānnu hetordayitapratijñaḥ so'dya priyo me vitathapratijñaḥ ||13 ||
āryasya sādhoḥ karuṇātmakasya mannityabhīroratidakṣiṇasya |
kuto vikāro'yamabhūtapūrvaḥ svenāparāgeṇa mamāpacārāt ||14 ||
ratipriyasya priyavartino me priyasya nūnaṃ hṛdaya viraktam |
tathāpi rāgo yadi tasya hi syān maccittarakṣī na sa nāgataḥ syāt ||15 ||
rūpeṇa bhāvena ca madviśiṣṭā priyeṇa dṛṣṭā niyataṃ tato'nyā |
tathā hi kṛtvā mayi moghasāntvaṃ lagnāṃ satiṃ māmāgamad vihāya ||16 ||
bhaktiṃ sa buddhaṃ prati yāvavocattasya prayātuṃ mayi so'padeśaḥ |
munau prasādo yadi tasya hi syānmṛtyorivogrādanṛtād bibhīyāt ||17 ||
sevārthamādarśanamanyacitto vibhūṣayantyā mama dhārayitvā |
bibharti so'nyasya janasya taṃ cennamo'stu tasmai calasauhṛdāya ||18 ||
necchanti yāḥ śokamavāptumevaṃ śraddhātumarhanti na tā narāṇām |
kva cānuvṛttirmayi sāsya pūrvaṃ tyāgaḥ kva cāyaṃ janavat kṣaṇena ||19 ||
ityevamādi priyaviprayuktā priye'nyadāśaṅkya ca sā jagāda |
saṃbhrāntamāruhya ca tadvimānaṃ tāṃ strī sabāṣpā giramityuvāca ||20 ||
yuvāpi tāvat priyadarśano'pi saubhāgyabhāgyābhijanānvito'pi |
yastvāṃ priyo nābhyacarat kadācittamanyathā yāsyatikātarāsi ||21 ||
mā svāminaṃ svāmini doṣato gāḥ priyaṃ priyārhaṃ priyakāriṇaṃ tam |
na sa tvadanyāṃ pramadāmavaiti svacakravākyā iva cakravākaḥ ||22 ||
sa tu tvadarthaṃ gṛhavāsamīpsan jijīviṣustvatparitoṣahetoḥ |
bhrātrā kilāryeṇa tathāgatena pravrājito netrajalārdravaktraḥ ||23 ||
śrutvā tato bhartari tāṃ pravṛttiṃ savepathuḥ sā sahasotpapāt |
pragṛhya bāhū virurāva coccairhṛdīva digdhābhihata kareṇuḥ ||24 ||
sā rodanāroṣitaraktadṛṣṭiḥ saṃtāpasaṃkṣobhitagātrayaṣṭiḥ |
papāta śīrṇākulahārayaṣṭiḥ phalātibhārādiva cūtayaṣṭiḥ ||25 ||
sā padmarāgaṃ vasanaṃ vasānā padmānanā padmadalāyatākṣī |
padmā vipadmā patiteva lakṣmīḥ śuśoṣa padmasragivātapena ||26 ||
saṃcintya sacintya guṇāṃśca bharturdīrghaṃ niśaśvāsa tatāma caiva |
vibhūṣaṇaśrīnihite prakoṣṭhe tāmre karāgre ca vinirdudhāva ||27 ||
na bhūṣaṇārtho mama saṃpratīti sā dikṣu cikṣepa vibhūṣaṇāni |
nirbhūṣaṇā sā patitā cakāśe viśīrṇapuṣpastabakā lateva ||28 ||
dhṛtaḥ priyeṇāyamabhūnmameti rukmatsaruṃ darpaṇamāliliṅge |
yatnācca vinyastatamālapatrau ruṣṭeva dhṛṣṭaṃ pramamājaṃ gaṇḍau ||29 ||
sā cakravākīva bhṛśaṃ cukūja śyenāgrapakṣakṣatacakravākā |
vispardhamāneva vimānasaṃsthaiḥ pārāvataiḥ kūjanalolakaṇṭhaiḥ ||30 ||
vicitramṛdvāstaraṇe'pi suptā vaiḍūryavajrapratimaṇḍite'pi |
rukmāṅgapāde śayane mahārhe na śarma lebhe pariceṣṭamānā ||31 ||
sandṛśya bhartuśca vibhūṣaṇāni vāsāṃsi vīṇāprabhṛtīṃśca līlāḥ |
tamo viveśābhinanāda coccaiḥ paṅkāvatīrṇeva ca saṃsasāda ||32 ||
sā sundarī śvāsacalodarī hi vajrāgnisaṃbhinnadarīguheva |
śokāgnināntarhṛdi dahyamānā vibhrāntacitteva tadā babhūva ||33 ||
ruroda mamlau virurāva jaglau babhrāma tasthau vilalāpa dadhyau |
cakāra roṣaṃ vicakāra mālyaṃ cakarta vaktraṃ vicakarṣa vastram ||34 ||
tāṃ cārudantīṃ prasabhaṃ rudantīṃ saṃśrutya nāryaḥ paramābhitaptāḥ |
antargṛhādāruruhurvimānaṃ trāsena kinnarya ivādripṛṣṭham ||35 ||
bāṣpeṇa tāḥ klinnaviṣaṇṇavaktrā varṣeṇa padminya ivārdrapadmāḥ |
sthānānurūpeṇa yathābhimānaṃ nililyire tāmanudahyamānāḥ ||36 ||
tābhirvṛtā harmyatale'ṅganābhiścintātanuḥ sā sutanurbabhāse |
śatahradābhiḥ pariveṣṭiteva śaśāṅkalekhā śaradabhramadhye ||37 ||
yā tatra tāsāṃ vacasopapannā mānyā ca tasyā vayasādhikā ca |
sā pṛṣṭhatastāṃ tu samāliliṅge pramṛjya cāśrūṇi vacāṃsyuvāca ||38 ||
rājarṣivadhvāstava nānurūpo dharmāśrite bhartari jātu śokaḥ |
ikṣvākuvaṃśe hyabhikāṅkṣitāni dāyādyabhūtāni tapovanāni ||39 ||
prāyeṇa mokṣāya viniḥsṛtānāṃ śākyarṣabhāṇāṃ viditāḥ striyaste |
tapovanānīva gṛhāṇi yāsāṃ sādhvīvrataṃ kāmavadāśritānām ||40 ||
yadyanyayā rūpaguṇādhikatvād bharttā hṛtaste kuru bāṣpamokṣam |
manasvinī rūpavatī guṇāḍhyā hṛdi kṣate kātra hi nāśru muñcet ||41 ||
athāpi kiṃcid vyasanaṃ prapanno mā caiva tad bhūt sadṛśo'tra bāṣpaḥ |
ato viśiṣṭaṃ na hi duḥkhamasti kulodgatāyāḥ patidevatāyāḥ ||42 ||
atha tvidānīṃ laḍitaḥ sukhena svasthaḥ phalastho vyasanānyadṛṣṭvā |
vītaspṛho dharmamanuprapannaḥ kiṃ viklavā rodiṣi harṣakāle ||43 ||
ityevamuktāpi bahuprakāraṃ snehāttayā naiva dhṛtiṃ cakāra |
athāparā tāṃ manaso'nukūlaṃ kālopapannaṃ praṇayāduvāca ||44 ||
bravīmi satyaṃ suviniścitaṃ me prāptaṃ priyaṃ drakṣyasi śīghrameva |
tvayā vinā sthāsyati tatra nāsau sattvāśrayaścetanayeva hīnaḥ ||45 ||
aṅke'pi lakṣmyā na sa nirvṛtaḥ syāt tvaṃ tasya pārśve yadi tatra na syāḥ |
āpatsu kṛcchrāsvapi cāgatāsu tvāṃ paśyatastasya bhavenna duḥkham ||46 ||
tvaṃ nirvṛtiṃ gaccha niyaccha bāṣpaṃ taptāśrumokṣāt parirakṣa cakṣuḥ |
yastasya bhāvastvayi yaśca rāgo na raṃsyate tvadvirahāt sa dharme ||47 ||
syādatra nāsau kulasattvayogāt kāṣāyamādāya vihāsyatīti |
anātmanādāya gṛhonmukhasya punarvimoktuṃ ka ivāsti doṣaḥ ||48 ||
iti yuvatijanena sāntvyamānā hṛtahṛdayā ramaṇena sundarī sā |
dramiḍamabhimukhī pureva rambhā kṣitimagamat parivāritāpsarobhiḥ ||49 ||
saundarananda mahākāvye “bhāryā-vilāpa“ nāma ṣaṣṭha sarga samāpta |
saptamaḥ sargaḥ
nanda-vilāpa
liṅgaṃ tataḥ śāstṛvidhipradiṣṭaṃ gātreṇa bibhranna tu cetasā tat |
bhāryāgataireva manovitarkairjehrīyamāṇo na nananda nandaḥ ||1 ||
sa puṣpamāsasya ca puṣpalakṣmyā sarvābhisāreṇa ca puṣpaketoḥ |
yānīyabhāvena ca yauvanasya vihārasaṃstho na śamaṃ jagāma ||2 ||
sthitaḥ saḥ dīnaḥ sahakāravīthyāmālīnasaṃmūrcchitaṣaṭpadāyām |
bhṛśaṃ jajṛmbhe yugadīrghabāhurdhyātvā priyāṃ cāpamivācakarṣa ||3 ||
sa pītakakṣodamiva pratīcchan cūtadrumebhyastanupuṣpavarṣam |
dīrghaṃ niśaśvāsa vicintya bhāryāṃ navagraho nāga ivāvaruddhaḥ ||4 ||
śokasya hartā śaraṇāgatānāṃ śokasya karttā pratigarvitānām |
aśokamālambya sa jātaśokaḥ priyāṃ priyāśokakavanāṃ śuśoca ||5 ||
priyāṃ priyāyāḥ pratanuṃ priyaṅguṃ niśāmya bhītāmiva niṣpatantīm |
sasmāra tāmaśrumukhīṃ sabāṣpaḥ priyāṃ priyaṅguprasavāvadātām ||6 ||
puṣpāvanaddhe tilakadrumasya dṛṣṭvānyapuṣṭāṃ śikhare niviṣṭām |
saṃkalpayāmāsa śikhāṃ priyāyāḥ śuklāṃśuke'ṭṭālapāśritāyāḥ ||7 ||
latāṃ praphullāmatimuktakasya cūtasya pārśve parirabhya jātām |
niśāmya cintāmagamattadaivaṃ śliṣṭā bhavenmāmapi sundarīti ||8 ||
puṣpotkarālā api nāgavṛkṣā dāntaiḥ samudgairiva hemagarbhaiḥ |
kāntāravṛkṣā iva duḥkhitasya na cakṣurācikṣipurasya tatra ||9 ||
gandhaṃ vamanto'pi ca gandhaparṇā gandharvaveśyā iva gandhapūrṇāḥ |
tasyānyacittasya śugātmakasya ghrāṇaṃ na janhurhṛdayaṃ pratepuḥ ||10 ||
saṃraktakaṇṭhaiśca vinīlakaṇṭhaistuṣṭaiḥ prahṛṣṭairapi cānyapuṣṭaiḥ |
lelihyamānaiśca madhu dvirephaiḥ svanadvanaṃ tasya mano nunoda ||11 ||
sa tatra bhāryāraṇisaṃbhavena vitarkadhūmena tamaḥśikhena |
kāmāgnināntarhṛdi dahyamāno vihāya dhairyaṃ vilalāpa tattat ||12 ||
adyāvagacchāmi suduṣkaraṃ te cakruḥ kariṣyanti ca kurvate ca |
tyaktvā priyāmaśrumukhīṃ tapo ye cerūścariṣyanti caranti caiva ||13 ||
tāvad dṛḍhaṃ bandhanamasti loke na dāravaṃ tāntavamāyasaṃ vā |
yāvad dṛḍhaṃ bandhanametadeva mukhaṃ calākṣaṃ lalitaṃ ca vākyam ||14 ||
chittvā ca bhittvā ca hi yānti tāni svapauruṣāccaiva suhṛdbalācca |
jñānācca raukṣyācca vinā vimoktuṃ na śakyate snehamayastu pāśaḥ ||15 ||
jñānaṃ na me tacca śamāya yat syānna na cāsti raukṣyaṃ karuṇātmako'smi |
kāmātmakaścāsmi guruśca buddhaḥ sthito'ntare cakragaterivāsmi ||16 ||
ahaṃ gṛhītvāpi hi bhikṣuliṅgaṃ bhrātṝṣiṇā dviguruṇānuśiṣṭaḥ |
sarvāsvavasthāsu labhe na śāntiṃ priyāviyogādiva cakravākaḥ ||17 ||
adyāpi tanme hṛdi vartate ca yaddarpaṇe vyākulite mayā sā |
kṛtānutakrodhakamabravīnmāṃ kathaṃkṛto'sīti śaṭhaṃ hasantī ||18 ||
yathaiṣyanāśyānaviśeṣakāyāṃ mayīti yanmāmavadacca sāśru |
pāriplavākṣeṇa mukhena bālā tanme vaco'dyāpi mano ruṇaddhi ||19 ||
buddhvāsanaṃ parvatanirjharasthaḥ svastho yathā dhyāyati bhikṣureṣaḥ |
saktaḥ kvacinnāhamivaiṣa nūnaṃ śāntastathā tṛpta ivopaviṣṭaḥ ||20 ||
puṃskokilānāmavicintya ghoṣaṃ vasantalakṣmyāmavicārya cakṣuḥ |
śāstraṃ yathābhyasyati caiṣa yuktaḥ śaṅke priyākarṣati nāsya cetaḥ ||21 ||
asmai namo'stu sthiraniścayāya nivṛttakautūhalavismayāya |
śāntātmane'ntargatamānāsāya caṅkramyamāṇāya nirutsukāya ||22 ||
nirīkṣamāṇasya jalaṃ sapadmaṃ vanaṃ ca phullaṃ parapuṣṭajuṣṭam |
kasyāsti dhairyaṃ navayauvanasya māse madhau dharmasapatnabhūte ||23 ||
bhāvena garveṇa gatena lakṣmyā smitena kopena madena vāgbhiḥ |
jahruḥ striyo devanṛparṣisaṃghān kasmāddhi nāsmadvidhamākṣipeyuḥ ||24 ||
kāmābhibhūto hi hiraṇyaretāḥ svāhāṃ siṣeve madhavānahalyām |
sattvena sargeṇa ca tena hīnaḥ strinirjitaḥ kiṃ bata mānuṣo'ham ||25 ||
sūryaḥ saraṇyūṃ prati jātarāgastatprītaye taṣṭa iti śrutaṃ naḥ |
ratamaśvabhūto'śvavadhūṃ sametya yato'śvinau tau janayāṃbabhūva ||26 ||
strīkāraṇaṃ vairaviśaktabuddhyorvaivasvatāgnyoścalitātmadhṛtyoḥ |
bahūni varṣāṇi babhūva yuddhaṃ kaḥ strīnimittaṃ na caledihānyaḥ ||27 ||
bheje śvapākīṃ munirakṣamālāṃ kāmādvasiṣṭhaśca sa sadvariṣṭhaḥ |
yasyāṃ vivaśvāniva bhūjalādaḥ sutaḥ prasūto'sya kapiñjalādaḥ ||28 ||
parāśaraḥ śāpaśarastatharṣiḥ kālīṃ siṣeve jhaṣagarbhayonim |
suto'sya yasyāṃ suṣuve mahātmā dvaipāyano vedavibhāgakarttā ||29 ||
dvaipāyano dharmaparāyaṇaśca reme samaṃ kāśiṣu veśyavadhvā |
yayā hato'bhūccalanūpureṇa pādena vidyullatayeva meghaḥ ||30 ||
tathāṅgirā rāgaparītacetāḥ sarasvatīṃ brahmasutaḥ siṣeve |
sārasvato yatra suto'sya jajñe naṣṭasya vedasya punaḥpravaktā ||31 ||
tathā nṛparṣerdilīpasya yajñe svargastriyāṃ kāśyapa āgatāsthaḥ |
sruvaṃ gṛhītvā sravadātmatejaścikṣepa vahrāvasito yato'bhūt ||32 ||
tathā'ṅgado'ntaṃ tapaso'pi gatvā kāmābhibhūto yamunāmagacchat |
dhīmattaraṃ yatra rathītaraṃ sa sāraṅgajuṣṭaṃ janayāmbabhūva ||33 ||
niśāmya śāntāṃ naradevakanyāṃ vane'pi śānte'pi ca vartamānaḥ |
cacāla dhairyānmuniṛṣyaśrṛṅgaḥ śailo mahīkampa ivoccaśrṛṅgaḥ ||34 ||
brahmarṣibhāvārthamapāsya rājyaṃ bheje vanaṃ yo viṣayeṣvanāsthaḥ |
sa gādhijaścāpahṛto ghṛtācyā samā daśaikaṃ divasaṃ viveda ||35 ||
tathaiva kandarpaśarābhimṛṣṭo rambhāṃ prati sthūlaśirā mumūrccha |
yaḥ kāmaroṣātmatayānapekṣaḥ śaśāpa tāmapratigṛhyamāṇaḥ ||36 ||
pramadvarāyāṃ ca ruruḥ priyāyāṃ bhujaṅgamenāpahṛtendriyāyām |
saṃdṛśya saṃdṛśya jaghāna sarpān priyaṃ na roṣeṇa tapo rarakṣa ||37 ||
naptā śaśāṅkasya yaśoguṇāṅko budhasya sūnurvibudhaprabhāvaḥ |
tathorvaśīmapsarasaṃ vicintya rājarṣirunmādamagacchadaiḍaḥ ||38 ||
rakto girermūrdhani menakāyāṃ kāmātmakatvācca sa tālajaṅghaḥ |
pādena viśvāvasunā saroṣaṃ vajreṇa hintāla ivābhijaghne ||39 ||
nāśaṃ gatāyāṃ paramāṅganāyāṃ gaṃgājale'naṅgaparītacetāḥ |
janhuśca gaṅgāṃ nṛpatirbhujābhyāṃ rurodha maināka ivācalendraḥ ||40 ||
nṛpaśca gaṅgāvirahājjughūrṇa gaṅgāmbhasā sāla ivāttamūlaḥ |
kulapradīpaḥ pratipasya sūnuḥ śrīmattanuḥ śantanurasvatantraḥ ||41 ||
hṛtāṃ ca saunandakinānu'śocan prāptāmivorvīṃ striyamurvaśīṃ tām |
sadvṛttavarmā kila somavarmā babhrāma citodbhavabhinnavarmā ||42 ||
bhāryāṃ mṛtāṃ cānumamāra rājā bhīmaprabhāvo bhuvi bhīmakaḥ saḥ |
balena senāka iti prakāśaḥ senāpatirdeva ivāttasenaḥ ||43 ||
svargaṃ gate bhartari śantanau ca kālīṃ jihīrṣan janamejayaḥ saḥ |
avāpa bhīṣmāt samavetya mṛtyuṃ na tadgataṃ manmathamutsasarja ||44 ||
śaptaśca pāṇḍurmadanena nūnaṃ strīsaṃgame mṛtyumavāpsyasīti |
jagāma mādrīṃ na maharṣiśāpādasevyasevī vimamarśa mṛtyum ||45 ||
evaṃvidhā devanṛparṣisaṅghāḥ strīṇāṃ vaśaṃ kāmavaśena jagmuḥ |
dhiyā ca sāreṇa ca durbalaḥ san priyāmapaśyan kimu viklavo'ham ||46 ||
yāsyāmi tasmād gṛhameva bhūyaḥ kāmaṃ kariṣye vidhivat sakāmam |
na hyanyacittasya calendriyasya liṅgaṃ kṣamaṃ dharmapathāccyutasya ||47 ||
pāṇau kapālamavadhārya vidhāya mauṇḍyaṃ mānaṃ nidhāya vikṛtaṃ paridhāya vāsaḥ |
yasyoddhavo na dhṛtirasti na śāntirasti citrapradīpa iva so'sti ca nāsti caiva ||48 ||
yo niḥsṛtaśca na ca niḥsṛtakāmarāgaḥ kāṣāyamudvahati yo na ca niṣkaṣāyaḥ |
pātraṃ bibharti ca guṇairna ca pātrabhūto liṅgaṃ vahannapi sa naiva gṛhī na bhikṣuḥ ||49 ||
na nyāyyamanvayavataḥ parigṛhya liṅgaṃ bhūyo vimoktumiti yo'pi hi me vicāraḥ |
so'pi praṇaśyati vicintya nṛpapravīrāstānye tapovanamapāsya gṛhāṇyatīyuḥ ||50 ||
śālbādhipo hi sasuto'pi tathāmbarīṣo rāmo'ndha eva sa ca sāṃskṛtirantidevaḥ |
cīrāṇyapāsya dadhire punaraṃśukāni chittvā jaṭāśca kuṭilā mukuṭāni babhruḥ ||51 ||
tasmād bhikṣārthaṃ mama gururito yāvadeva prayāt-
styaktvā kāṣāyaṃ gṛhamahamitastāvadeva prayāsye |
pūjyaṃ liṅgaṃ hi skhalitamanaso bibhrataḥ kliṣṭabuddhe-
rnāmutrārthaḥ syādupahatamaternāpyayaṃ jīvalokaḥ ||52 ||
saundarananda mahākāvye “nanda-vilāpa“ nāma saptama sarga samāpta |
aṣṭamaḥ sargaḥ
strī-vighna
atha nandamadhīralocanaṃ gṛhayānotsukamutsukotsukam |
abhigamya śivena cakṣuṣā śramaṇaḥ kaściduvāca maitrayā ||1 ||
kimidaṃ mukhamaśrudurdinaṃ hṛdayasthaṃ vivṛṇoti te tamaḥ |
dhṛtimehi niyaccha vikriyāṃ na hi bāṣpaśca śamaśca śobhate ||2 ||
dvividhā samudeti vedanā niyataṃ cetasi deha eva ca |
śrutavidhyupacārakovidā dvividhā eva tayościkitsakāḥ ||3 ||
tadiyaṃ yadi kāyikī rujā bhiṣaje tūrṇamanūnamucyatām |
viniguhya hi rogamāturo nacirāttīvramanarthamṛcchati ||4 ||
atha duḥkhamidaṃ manomayaṃ vada vakṣyāmi yadatra bheṣajam |
manaso hi rajastamasvino bhiṣajo'dhyātmavidaḥ parīkṣakāḥ ||5 ||
nikhilena ca satyamucyatāṃ yadi vācyaṃ mayi saumya manyase |
gatayo vividhā hi cetasāṃ bahuguhyāni mahākulāni ca ||6 ||
iti tena sa coditastadā vyavasāyaṃ pravivakṣurātmanaḥ |
avalambya kare kareṇa taṃ praviveśānyatarad vanāntaram ||7 ||
atha tatra śucau latāgṛhe kusumodgāriṇi tau niṣedatuḥ |
mṛdubhirmṛdumāruteritairupagūḍhāviva bālapallavaiḥ ||8 ||
sa jagāda tataścikīrṣitaṃ ghananiśvāsagṛhītamantarā |
śrutavāgviśadāya bhikṣave viduṣā pravrajitena durvacam ||9 ||
sadṛśaṃ yadi dharmacāriṇaḥ satataṃ prāṇiṣu maitracetasaḥ |
adhṛtau yadiyaṃ hitaiṣitā mayi te syāt karuṇātmanaḥ sataḥ ||10 ||
ata eva ca me viśeṣataḥ pravivakṣā kṣamavādini tvayi |
na hi bhāvamimaṃ calātmane kathayeyaṃ bruvate'pyasādhave ||11 ||
tadidaṃ śrṛṇu me samāsato na rame dharmavidhāvṛte priyām |
girisānuṣu kāminīmṛte kṛtaretā iva kinnaraścaran ||12 ||
vanavāsasukhāt parāṅmukhaḥ prayiyāsā gṛhameva yena me |
na hi śarma labhe tayā binā nṛpatirhīna ivottamaśriyā ||13 ||
atha tasya niśamya tadvacaḥ priyabhāryābhimukhasya śocataḥ |
śramaṇaḥ sa śiraḥ prakampayannijagādātmagataṃ śanairidam ||14 ||
kṛpaṇaṃ bata yūthalālaso mahato vyādhabhayād viniḥsṛtaḥ |
pravivikṣati vāgurāṃ mṛgaścapalo gītaraveṇa vañcitaḥ ||15 ||
vihagaḥ khalu jālasaṃvṛto hitakāmena janena mokṣitaḥ |
vicaran phalapuṣpavadvanaṃ pravivikṣuḥ svayameva pañcaram ||16 ||
kalabhaḥ kariṇā khalūddhṛtoḥ bahupaṅkād viṣamānnadītalāt |
jalatarṣavaśena tāṃ punaḥ saritaṃ grāhavatīṃ titīrṣati ||17 ||
śaraṇe sabhujaṅgame svapan pratibuddhena pareṇa bodhitaḥ |
taruṇaḥ khalu jātavibhramaḥ svayamugraṃ bhujagaṃ jighṛkṣati ||18 ||
mahatā khalu jātavedasā jvalitādutpatito vanadrumāt |
punaricchati nīḍatṛṣṇayā patituṃ tatra gatavyatho dvijaḥ ||19 ||
avaśaḥ khalu kāmamūrcchayā priyayā śyenabhayād vinākṛtaḥ |
na dhṛtiṃ samupaiti na hriyaṃ karuṇaṃ jīvati jīvajīvakaḥ ||20 ||
akṛtātmatayā tṛṣānvito ghṛṇayā caiva dhiyā ca varjitaḥ |
aśanaṃ khalu vāntamātmanā kṛpaṇaḥ śvā punarattumicchati ||21 ||
iti manmathaśokakarṣitaṃ tamanudhyāya muhurnirīkṣya ca |
śramaṇaḥ sa hitābhikāṅkṣayā guṇavad vākyamuvāca vipriyam ||22 ||
avicārayataḥ śubhāśubhaṃ viṣayeṣveva niviṣṭacetasaḥ |
upapannamalabdhacakṣuṣo na ratiḥ śreyasi ced bhavettava ||23 ||
śravaṇe grahaṇe'tha dhāraṇe paramārthāvagame manaḥśame |
aviṣaktamateścalātmano na hi dharme'bhiratirvidhīyate ||24 ||
viṣayeṣu tu doṣadarśinaḥ parituṣṭasya śuceramāninaḥ |
śamakarmasu yuktacetasaḥ kṛtabuddhena ratirna vidyate ||25 ||
ramate tṛṣito dhanaśriyā ramate kāmasukhena bāliśaḥ |
ramate praśamena sajjanaḥ paribhogān paribhūya vidyayā ||26 ||
api ca prathitasya dhīmataḥ kulajasyārcitaliṅgadhāriṇaḥ |
sadṛśī na gṛhāya cetanā praṇatirvāyuvaśad gireriva ||27 ||
spṛhayet parasaṃśritāya yaḥ paribhūyātmavaśāṃ svatantratām |
upaśāntipathe śive sthitaḥ spṛhayeddoṣavate gṛhāya saḥ ||28 ||
vyasanābhihato yathā viśet parimuktaḥ punareva bandhanam |
samupetya vanaṃ tathā punargṛhasaṃjñaṃ mṛgayeta bandhanam ||29 ||
puruṣaśca vihāya yaḥ kaliṃ punaricchet kalimeva sevitum |
sa vihāya bhajeta bāliśaḥ kalibhūtāmajitendriyaḥ priyām ||30 ||
saviṣā iva saṃśritā latāḥ parimṛṣṭā iva soragā guhāḥ |
vivṛtā iva cāsayo dhṛtā vyasanāntā hi bhavanti yoṣitaḥ ||31 ||
pramadāḥ samadā madapradāḥ pramadā vitamadā bhayapradāḥ |
iti doṣabhayāvahāśca tāḥ kathamarhanti niṣevaṇaṃ nu tāḥ ||32 ||
svajanaḥ svajanena bhidyate suhadaścāpi suhṛjjanena yat |
paradoṣavicakṣaṇāḥ śaṭhāstadanāryāḥ pracaranti yoṣitaḥ ||33 ||
kulajāḥ kṛpaṇībhavanti yadyadayuktaṃ pracaranti sāhasam |
praviśanti ca yaccamūmukhaṃ rabhasāstatra nimittamaṅganāḥ ||34 ||
vacanena haranti valgunā niśitena praharanti cetasā |
madhu tiṣṭhati vāci yoṣitāṃ hṛdaye hālahalaṃ mahadviṣaśam ||35 ||
pradahan dahano'pi gṛhyate viśarīraḥ pavano'pi gṛhyate |
kupito bhujago'pi gṛhyate pramadānāṃ tu mano na gṛhyate ||36 ||
na vapurvimṛśanti na śriyaṃ na matiṃ nāpi kulaṃ na vikramam |
praharantyaviśeṣataḥ striyaḥ sarito grāhakulākulā iva ||37 ||
na vaco madhuraṃ na lālanaṃ smarati strī na ca sauhṛdaṃ kvacit |
kalitā vanitaiva cañcalā tadihāriṣviva nāvalambyate ||38 ||
adadatsu bhavanti narmadāḥ pradadatsu praviśanti vibhramam |
praṇateṣu bhavanti garvitāḥ pramadāstṛptatarāśca māniṣu ||39 ||
guṇavatsu caranti bhartṛvad guṇahīneṣu caranti putravat |
dhanavatsu caranti tṛṣṇayā dhanahīneṣu carantyavajñayā ||40 ||
viṣayād viṣayāntaraṃ gatā pracaratyeva yathā hṛtāpi gau |
anavekṣitapūrvasauhṛdā ramate'nyatra gatā tathāṅganā ||41 ||
praviśantyapi hi striyaścitāmanubadhnantyapi muktajīvitāḥ |
api bibhrati caiva yantraṇā na tu bhāvena vahanti sauhṛdam ||42 ||
ramayanti patīn kathañcana pramadā yāḥ patidevatāḥ kvacit |
calacittatayā sahastraśo ramayante hṛdayaṃ svameva tāḥ ||43 ||
śvapacaṃ kila senajitsutā cakame mīnaripuṃ kumudvatī |
mṛgarājamatho bṛhadrathā pramadānāmagatirna vidyate ||44 ||
kuruhaihayavṛṣṇivaṃśajā bahumāyākavaco'tha śambaraḥ |
munirugratapāśca gautamaḥ samavāpurvanitoddhataṃ rajaḥ ||45 ||
akṛtajñamanāryamasthiraṃ vanitānāmidamīdṛśaṃ manaḥ |
kathamarhati tāsu paṇḍito hṛdayaṃ sañjayituṃ calātmasu ||46 ||
atha sūkṣmamatidvayāśivaṃ laghu tāsāṃ hṛdayaṃ na paśyasi |
kimu kāyamasadgṛhaṃ sravad vanitānāmaśuciṃ na paśyasi ||47 ||
yadahanyahani pradhāvanairvasanaiścābharaṇaiśca saṃskṛtam |
aśubhaṃ tamasāvṛtekṣaṇaḥ śubhato gacchasi nāvagacchasi ||48 ||
athavā samavaiṣi tattanūmaśubhāṃ tvaṃ na tu saṃvidasti te |
surabhiṃ vidadhāsi hi kriyāmaśucestatprabhavasya śāntaye ||49 ||
anulepanamañjanaṃ srajo maṇimuktātapanīyamaṃśukam |
yadi sādhu kimatra yoṣitāṃ sahajaṃ tāsu vicīyatāṃ śuci ||50 ||
malapaṅkadharā digambarā prakṛtisthairnakhadantaromabhiḥ |
yadi sā tava sundarī bhavenniyataṃ te'dya na sundarī bhavet ||51 ||
stravatīmaśuciṃ spṛśecca kaḥ saghṛṇo jarjarabhāṇḍavat striyam |
yadi kevalayā tvacāvṛtā na bhavenmakṣikapatramātrayā ||52 ||
tvacaveṣṭitamasthipañjaraṃ yadi kāyaṃ samavaiṣi yoṣitām |
madanena ca kṛṣyase balādaghṛṇaḥ khalvadhṛtiśca manmathaḥ ||53 ||
śubhatāmaśubheṣu kalpayan nakhadantatvacakeśaromasu |
avicakṣaṇa kiṃ na paśyasi prakṛtiṃ ca prabhavaṃ ca yoṣitām ||54 ||
tadavetya manaḥśarirayorvanitā doṣavatīrviśeṣataḥ |
capalaṃ bhavanotsukaṃ manaḥ pratisaṃkhyānabalena vāryatām ||55 ||
śrutavān matimān kulodgataḥ paramasya praśamasya bhājanam |
upagamya yathā tathā punarna hi bhettuṃ niyamaṃ tvamarhasi ||56 ||
abhijanamahato manasvinaḥ priyayaśaso bahumānamicchataḥ |
nidhanamapi varaṃ sthirātmanaścyutavinayasya na caiva jīvitam ||57 ||
baddhvā yathā hi kavacaṃ pragṛhītacāpo,
nindyo bhavatyapasṛtaḥ samarād rathasthaḥ |
bhaikṣākamabhyupagataḥ parigṛhya liṅgaṃ,
nindyastathā bhavati kāmahṛtendriyāśvaḥ ||58 ||
hāsyo yathā ca paramābharaṇāmbarastrag bhaikṣaṃ caran dhṛtadhanuścalacitramauliḥ |
vairūpyamabhyupagataḥ parapiṇḍabhojī hāsyastathā gṛhasukhābhimukhaḥ satṛṣṇaḥ ||59 ||
yathā svannaṃ bhuktvā paramaśayanīye'pi śayito,
varāho nirmuktaḥ punaraśuci dhāvet paricitam |
tathā śreyaḥ śrṛṇvan praśamasukhamāsvādya guṇavad,
vanaṃ śāntaṃ hitvā gṛhamabhilaṣet kāmatṛṣitaḥ ||60 ||
yatholkā hastasthā dahati pavanapreritaśikhā yathā pādākrānto daśati bhujagaḥ krodharabhasaḥ |
yathā hanti vyāghraḥ śiśurapi gṛhīto gṛhagataḥ tathā strīsaṃsargo bahuvidhamanarthāya bhavati ||61 ||
tadvijñāya manaḥśarīraniyatānnārīṣu doṣānimān,
matvā kāmasukhaṃ nadījalacalaṃ kleśāya śokāya ca |
dṛṣṭvā durbalamāmapātrasadṛśaṃ mṛtyūpasṛṣṭaṃ jagan-
nirmokṣāya kuruṣva buddhimatulāmutkaṇṭhituṃ nārhasi ||62 ||
saundarananda mahākāvye “strī-vighna“ nāma aṣṭama sarga samāpta |
navamaḥ sargaḥ
abhimāna-nindā
athaivamukto'pi sa tena bhikṣuṇā jagāma naivopaśamaṃ priyāṃ prati |
tathā hi tāmeva tadā sa cintayan na tasya śuśrāva visaṃjñavad vacaḥ ||1 ||
yathā hi vaidyasya cikīrṣataḥ śivaṃ vaco na gṛṇhāti mumūrṣurāturaḥ |
tathaiva matto balarūpayauvanairhitaṃ na jagrāha sa tasya tadvacaḥ ||2 ||
na cātra citraṃ yadi rāgapāpmanā mano'bhibhūyeta tamovṛtātmanaḥ |
narasya pāpmā hi tadā nivartate yadā bhavatyantagataṃ tamastanu ||3 ||
tatastathākṣiptamavekṣya taṃ tadā balena rūpeṇa ca yauvanena ca |
gṛhaprayāṇaṃ prati ca vyavasthitaṃ śaśāsa nandaṃ śramaṇaḥ sa śāntaye ||4 ||
balaṃ ca rūpaṃ ca navaṃ ca yauvanaṃ tathāvagacchāmi yathāvagacchasi |
ahaṃ tvidaṃ te trayamavyavasthitaṃ yathāvabuddhye na tathāvabudhyase ||5 ||
idaṃ hi rogāyatanaṃ jarāvaśaṃ nadītaṭānokahavaccalācalam |
na vetsi dehaṃ jalaphenadurbalaṃ balasthatāmātmani yena manyase ||6 ||
yadānnapānāsanayānakarmaṇāmasevanādapyatisevanādapi |
śarīramāsannavipatti dṛśyate bale'bhimānastava kena hetunā ||7 ||
himātapavyādhijarākṣudādibhiryadāpyanarthairupamīyate jagat |
jalaṃ śucau māsa ivārkaraśmibhiḥ kṣayaṃ vrajan kiṃ baladṛpta manyase ||8 ||
tvagasthimāṃsakṣatajātmakaṃ yadā śarīramāhāravaśena tiṣṭhati |
ajasramārtaṃ satatapratikriyaṃ balānvito'smīti kathaṃ vihanyase ||9 ||
yathā ghaṭaṃ mṛnmayamāmamāśrito narastitīrṣet kṣubhitaṃ mahārṇavam |
samucchrayaṃ tadvadasāramudvarahan balaṃ vyavasyed viṣayārthamudyataḥ ||10 ||
śarīramāmādapi mṛnmayād ghaṭādidaṃ tu niḥsāratamaṃ mataṃ mama |
ciraṃ hi tiṣṭhed vidhivad dhṛto ghaṭaḥ samucchrayo'yaṃ sudhṛto'pi bhidyate ||11 ||
yadāmbubhūvāyvanalāśca dhātavaḥ sadā viruddhā viṣamā ivoragāḥ |
bhavantyanarthāya śarīramāśritāḥ kathaṃ balaṃ rogavidho vyavasyasi ||12 ||
prayānti mantraiḥ praśamaṃ bhujaṅgamā na mantrasādhyastu bhavanti dhātavaḥ |
kvacicca kaṃcicca daśanti pannagāḥ sadā ca sarvaṃ ca tudanti dhātavaḥ ||13 ||
idaṃ hi śayyāsanapānabhojanairguṇaiḥ śarīraṃ ciramapyavekṣitam |
na marṣayatyekamapi vyatikramaṃ yato mahāśīviṣavat prakupyati ||14 ||
yadā himārto jvalanaṃ niṣevate himaṃ nidādhābhihato'bhikāṅkṣati |
kṣudhānvito'nnaṃ salilaṃ tṛṣānvito balaṃ kutaḥ kiṃ ca kathaṃ ca kasya ca ||15 ||
tadevamājñāya śarīramāturaṃ balānvito'smīti na mantumarhasi |
asāramasvantamaniścitaṃ jagajjagatyanitye balamavyavasthitam ||16 ||
kva kārtavīryasya balābhimāninaḥ sahasrabāhobalamarjunasya tat |
cakarta bāhūn yudhi yasya bhārgavaḥ mahānti śrṛṅgāṇyaśanirgiretiva ||17 ||
kva tad valaṃ kaṃsavikarṣiṇo haresturaṅgarājasya puṭāvabhedinaḥ |
yamekabāṇena nijaghnivān jarāḥ kramāgatā rūpamivottamaṃ jarā ||18 ||
diteḥ sutasyāmararoṣakāriṇaścamūrucervā namuceḥ kva tad balam |
yamāhave kruddhamivāntakaṃ sthitaṃ jaghāna phenāvayavena vāsavaḥ ||19 ||
balaṃ kurūṇāṃ kva ca tattadābhavad yudhi jvalitvā tarasaujasā ca ye |
samitsamiddhā jvalanā ivādhvare hatāsavo bhasmani paryavasthitāḥ ||20 ||
ato viditvā balavīryamānināṃ balānvitānāmavamarditaṃ balam |
jagajjarāmṛtyuvaśaṃ vicārayan bale'bhimānaṃ na vidhātumarhasi ||21 ||
balaṃ mahad yadi vā na manyase kuruṣva yuddhaṃ saha tāvadindriyaiḥ |
jayaśca te'trāsti mahacca te balaṃ parājayaśced vitathaṃ ca te balam ||22 ||
tathā hi vīrāḥ puruṣā na te matā jayanti ye sāśvarathadvipānarīn
yathā matā vīratarā manīṣiṇo jayanti lolāni ṣaḍindriyāṇi ye ||23 ||
ahaṃ vapuṣmāniti yacca manyase vicakṣaṇaṃ naitadidaṃ ca gṛhyatām |
kva tadvapuḥ sā ca vapuṣmatī tanurgadasya śāmbasya ca sāraṇasya ca ||24 ||
yathā mayūraścalacitracandrako bibharti rūpaṃ guṇavat svabhāvataḥ |
śarīrasaṃskāraguṇādṛte tathā bibharti rūpaṃ yadi rūpavānasi ||25 ||
yadi pratīpaṃ vṛṇuyānna vāsasā na śaucakāle yadi saṃspṛśedapaḥ |
mṛjāviśeṣaṃ yadi nādadīta vā vapurvapuṣman vada kīdṛśaṃ bhavet ||26 ||
navaṃ vayaścātmagataṃ niśāmya yadgṛ honmukhaṃ te viṣayāptaye manaḥ |
niyaccha tacchailanadīrayopamaṃ drutaṃ hi gacchatyanivarti yauvanam ||27 ||
ṛturvyatītaḥ parivartate punaḥ kṣayaṃ prayātaḥ punareti candramāḥ |
gataṃ gataṃ naiva tu saṃnivartate jalaṃ nadīnāṃ ca nṛṇāṃ ca yauvanam ||28 ||
vivarṇitaśmaśru valīvikuñcitaṃ viśīrṇadantaṃ śithilabhru niṣprabham |
yadā mukhaṃ drakṣyasi jarjaraṃ tadā jarābhibhūto vimado bhaviṣyasi ||29 ||
niṣevya pānaṃ madanīyamuttamaṃ niśāvivāseṣu cirād vimādyati |
narastu matto balarūpayouvanairna kaścidaprāpya jarāṃ vimādyati ||30 ||
yathekṣuratyantarasaprapīḍito bhuvi praviddho dahanāya śuṣyate |
tathā jarāyantranipīḍitā tanurnipītasārā maraṇāya tiṣṭhati ||31 ||
yathā hi nṛbhyāṃ karapatramīritaṃ samucchritaṃ dāru bhinattyanekadhā |
tathocchritāṃ pātayati prajāmimāmaharniśābhyāmupasaṃhitā jarā ||32 ||
smṛteḥ pramoṣo vapuṣaḥ parābhavo rateḥ kṣayo vācchruticakṣuṣāṃ grahaḥ |
śramasya yonirbalavīryayorvadho jarāsamo nāsti śarīriṇāṃ ripuḥ ||33 ||
idaṃ viditvā nidhanasya daiśikaṃ jarābhidhānaṃ jagato mahabhdayam |
ahaṃ vapuṣmān balavān yuveti vā na mānamāroḍhumanāryamarhasi ||34 ||
ahaṃ mametyeva ca raktacetasāṃ śarīrasaṃjñā tava yaḥ kalau grahaḥ |
tamutsṛjaivaṃ yadi śāmyatā bhaved bhayaṃ hyahaṃ ceti mameti cārchati ||35 ||
yadā śarīre na vaśo'sti kasyacinnirasyamāne vividhairupaplavaiḥ |
kathaṃ kṣamaṃ vettumahaṃ mameti vā śarīrasaṃjñaṃ gṛhamāpadāmidam ||36 ||
sapannage yaḥ kugṛhe sadāśucau rameta nityaṃ pratisaṃskṛte'bale |
sa duṣṭadhātāvaśucau calācale rameta kāye viparītadarśanaḥ ||37 ||
yathā prajābhyaḥ kunṛpo balād balīn haratyaśeṣaṃ ca na cābhirakṣati |
tathaiva kāyo vasanādisādhanaṃ haratyaśeṣaṃ ca na cānuvartate ||38 ||
yathā prarohanti tṛṇānyayatnataḥ kṣitau prayatnāt tu bhavanti śālayaḥ |
tathaiva duḥkhāni bhavantyayatnataḥ sukhāni yatnena bhavanti vā na vā ||39 ||
śarīramārtaṃ parikarṣataścalaṃ na cāsti kiñcit paramārthataḥ sukham |
sukhaṃ hi duḥkhapratikārasevayā sthite ca duḥkhe tanuni vyavasyati ||40 ||
yathānapekṣyāgryamapīpsitaṃ sukhaṃ pravādhate duḥkhamupetamaṇvapi |
tathānapekṣyātmani duḥkhamāgataṃ na vidyate kiñcana kasyacit sukhaṃ ||41 ||
śarīramīdṛg bahuduḥkhādhruvaṃ phalānurodhādatha nāvagacchasi |
dravatphalebhyo dhṛtiraśmibhirmano nigṛhyatāṃ gauriva śasyalālasā ||42 ||
na kāmabhogā hi bhavanti tṛptaye havīṃṣi dīptasya vibhāvasoriva |
yathā yathā kāmasukheṣu vartate tathā tathecchā viṣayeṣu varddhate ||43 ||
yathā ca kuṣṭhavyasanena duḥkhitaḥ pratāpanānnaiva śamaṃ nigacchati |
tathendriyārtheṣvajitendriyaścaranna kāmabhogairupaśāntimṛcchati ||44 ||
yathā hi bhaiṣajyasukhābhikāṅkṣayā bhajeta rogānna bhajeta tatkṣamam |
tathā śarīre bahuduḥkhabhājane rameta mohād viṣayābhikāṅkṣayā ||45 ||
anarthakāmaḥ puruṣasya yo janaḥ sa tasya śatruḥ kila tena karmaṇā |
anarthamūlā viṣayāśca kevalā nanu praheyā viṣamā yathārayaḥ ||46 ||
ihaiva bhūtvā ripavo vadhātmakāḥ prayānti kāle puruṣasya mitratāṃ |
paratra caiveha ca duḥkhahetavo bhavanti kāmā na tu kasyacicchivāḥ ||47 ||
yathopayuktaṃ rasavarṇagandhavad vadhāya kimpākaphalaṃ na puṣṭaye |
niṣevyamāṇā viṣayāścalātmano bhavantyanarthāya tathā na bhūtaye ||48 ||
tadetadājñāya vipāpmanātmanā vimokṣadharmādyupasahitaṃ hitam |
juṣasva me sajjanasaṃmataṃ mataṃ pracakṣva vā niścayamud giran giram ||49 ||
iti hitamapi bahvapīdamuktaḥ śrutamahatā śramaṇena tena nandaḥ |
na dhṛtimupayayau na śarma lebhe dvirada ivātimado madāndhacetāḥ ||50 ||
nandasya bhāvamavagamya tataḥ sa bhikṣuḥ
pāriplavaṃ gṛhasukhābhimukhaṃ na dharme |
sattvāśayānuśayabhāvaparīkṣakāya
buddhāya tattvaviduṣe kathayāṃcakāra ||51 ||
saundarananda mahākāvye “abhimāna-nindā“ nāma navama sarga samāpta |
daśamaḥ sargaḥ
svarga-darśana
śrutvā tataḥ sadvratamutsisṛkṣuṃ bhāryāṃ didṛkṣuṃ bhavanaṃ vivikṣum |
nandaṃ nirānandamapetadhairyamabhyujjihīrṣurmunirājuhāva ||1 ||
taṃ prāptamaprāptavimokṣamārgaṃ papraccha cittaskhalitaṃ sucittaḥ |
sa hrīmate hrīvinato jagāda svaṃ niścayaṃ niścayakovidāya ||2 ||
nandaṃ viditvā sugatastatastaṃ bhāryābhidhāne tamasi bhramantam |
pāṇau gṛhītvā viyadutpapāta malaṃ jale sādhurivojjihīrṣuḥ ||3 ||
kāṣāyavastrau kanakāvadātau virejatustau nabhasi prasanne |
anyonyasaṃśliṣṭavikīrṇapakṣau saraḥprakīrṇāviva cakravākau ||4 ||
tau devadārūttamagandhavantaṃ nadīsaraḥprasravaṇaughavantam |
ājagmatuḥ kāñcanadhātumantaṃ devarṣimantaṃ himavantamāśu ||5 ||
tasmin girau cāraṇāsiddhajuṣṭe śive havirdhūmakṛtottarīye |
agamyapārasya nirāśrayasya tau tasthaturdvīpa ivāmbarasya ||6 ||
śāntendriye tatra munau sthite tu savismayaṃ dikṣu dadarśa nandaḥ |
darīśca kuñjāṃśca vanaukasaśca vibhūṣaṇaṃ rakṣaṇameva cādreḥ ||7 ||
bahvāyate tatra site hi śṛṅge saṃkṣiptabarhaḥ śayito mayūraḥ |
bhuje balasyāyatapīnabāhorvaiḍūryakeyūra ivābabhāse ||8 ||
manaḥśīlādhātuśilāśrayeṇa pītākṛtāṃso virarāja siṃhaḥ |
saṃtaptacāmīkarabhakticitraṃ rūpyāṅgadaṃ śīrṇamivāmbikasya ||9 ||
vyāghraḥ klamavyāyatakhelagāmī lāṅgūlacakreṇa kṛtāpasavyaḥ |
babhau gireḥ prasravaṇa pipāsurditsan pitṛbhyo'mbha ivāvatīrṇaḥ ||10 ||
calatkadambe himavannitambe tarau pralambe camaro lalambe |
chettuṃ vilagnaṃ na śaśāka bālaṃ kulodgatāṃ prītimivāryavṛttaḥ ||11 ||
suvarṇagaurāśca kirātasaṃghā mayūrapitrojjvalagātralekhāḥ |
śārdūlapātapratimā guhābhyo niṣpeturudgāra ivācalasya ||12 ||
darīcarīṇāmatisundarīṇāṃ manoharaśroṇikucodarīṇām |
vṛndāni rejurdiśi kinnarīṇāṃ puṣpotkacānāmiva vallarīṇām ||13 ||
nagānnagasyopari devadārūnāyāsayantaḥ kapayo viceruḥ |
tebhyaḥ phalaṃ nāpurato'pajagmurmoghaprasādebhya iveśvarebhyaḥ ||14 ||
tasmāttu yūthādapasāryamāṇāṃ niṣpīḍitālaktakaraktavaktrām |
śākhāmṛgīmekavipannadṛṣṭiṃ dṛṣṭvā munirnandamidaṃ babhāṣe ||15 ||
kā nanda rūpeṇa ca ceṣṭayā ca saṃpaśyataścārutarā matā te |
eṣā mṛgī vaikavipannadṛṣṭiḥ sa vā jano yatra gatā taveṣṭiḥ ||16 ||
ityevamuktaḥ sugatena nandaḥ kṛtvā smitaṃ kiṃcididaṃ jagāda |
kva cottamastrī bhagavan vadhūste mṛgī nagakleśakarī kva caiṣā ||17 ||
tato munistasya niśamya vākyaṃ hetvantaraṃ kiṃcidavekṣamāṇaḥ |
ālambya nandaṃ prayayau tathaiva krīḍāvanaṃ vajradharasya rājñaḥ ||18 ||
ṛtāvṛtāvākṛtimeka eke kṣaṇe kṣaṇe bibhrati yatra vṛkṣāḥ |
citrāṃ samastāmapi kecidanye ṣaṇṇāmṛtūnāṃ śriyamudvahanti ||19 ||
puṣyanti kecit surabhīrudārā mālāḥ srajaśca granthitā vicitrāḥ |
karṇānukūlānavataṃsakāṃśca pratyarthibhūtāniva kuṇḍalānām ||20 ||
raktāni phullāḥ kamalāni yatra pradīpavṛkṣā iva bhānti vṛkṣāḥ |
praphullanīlotpalarohiṇo'nye sonmīlitākṣā eva bhānti vṛkṣāḥ ||21 ||
nānāvirāgāṇyatha pāṇḍarāṇi suvarṇabhaktivyavabhāsitāni |
atāntavānyekaghanāni yatra sūkṣmāṇi vāsāṃsi phalanti vṛkṣāḥ ||22 ||
hārān maṇinuttamakuṇḍalāni keyūravaryāṇyatha nūpurāṇi |
evaṃvidhānyābharaṇāni yatra svargānurūpāṇi phalanti vṛkṣāḥ ||23 ||
vaiḍūryanālāni ca kāñcanāni padmāni vajrāṅkurakesarāṇi |
sparśakṣamāṇyuttamagandhavanti rohanti niṣkampatalā nalinyaḥ ||24 ||
yatrāyatāṃścaiva tatāṃśca tāṃstān vādyasya hetūn suṣirān ghanāṃśca |
phalanti vṛkṣā maṇihemacitrāḥ krīḍāsahāyāstridaśālayānām ||25 ||
mandāravṛkṣāṃśca kuśeśayāṃśca puṣpānatān kokanadāṃśca vṛkṣān |
ākramya māhātmyaguṇairvirājan rājāyate yatra sa pārijātaḥ ||26 ||
kṛṣṭe tapaḥśīlahalairakhinnaistriviṣṭapakṣetratale prasūtāḥ |
evaṃvidhā yatra sadānuvṛttā divaukasāṃ bhogavidhānavṛkṣāḥ ||27 ||
manaḥśilābhairvadanairvihaṃgā yatrākṣibhiḥ sphāṭikasaṃnibhaiśca |
śāvaiśca pakṣairabhilohitāntairmāñjiṣṭhakairardhasitaiśca pādaiḥ ||28 ||
citraiḥ suvarṇacchadanaistathānye vaiḍuryanīlairnayanaiḥ prasannaiḥ |
vihaṃgamāḥ śiñjirikābhidhānā rutairmanaḥśrotraharairbhramanti ||29 ||
raktābhiragreṣu ca vallarībhirmadhyeṣu cāmīkarapiñjarābhiḥ |
vaiḍūryavarṇābhirupāntamadhyeṣvalaṃkṛtā yatra khagāścaranti ||30 ||
rociṣṇavo nāma patatriṇo'nye diptāgnivarṇā jvalitairivāsyaiḥ |
bhramanti dṛṣṭīrvapuṣākṣipantaḥ svanaiḥ śubhairapsaraso harantaḥ ||31 ||
yatreṣṭaceṣṭāḥ satataprahṛṣṭā nirartayo nirjaraso viśokāḥ |
svaiḥ karmabhirhīnaviśiṣṭamadhyāḥ svayaṃprabhāḥ puṇyakṛto ramante ||32 ||
pūrvaṃ tapomūlyaparigraheṇa svargakrayārthaṃ kṛtaniścayānām |
manāṃsi khinnāni tapodhanānāṃ haranti yatrāpsaraso laḍantyaḥ ||33 ||
nityotsavaṃ taṃ ca niśāmya lokaṃ nistandrinidrāratiśokarogam |
nando jarāmṛtyuvaśaṃ sadārtaṃ mene śmaśānapratimaṃ nṛlokam ||34 ||
aindraṃ vanaṃ tacca dadarśa nandaḥ samantato vismayaphulladṛṣṭiḥ |
harṣānvitāścāpsarasaḥ parīyuḥ sagarvamanyonyamavekṣamāṇāḥ ||35 ||
sadā yuvatyo madanaikakāryāḥ sādhāraṇāḥ puṇyakṛtāṃ vihārāḥ |
divyāśca nirdoṣaparigrahāśca tapaḥphalasyāśrayaṇaṃ surāṇām ||36 ||
tāsāṃ jagurdhīramudāttamanyāḥ padmāni kāścillalitaṃ babhañjuḥ |
anyonyaharṣān nanṛtustathānyāścitrāṅgahārāḥ stanabhinnahārāḥ ||37 ||
kāsāṃcidāsāṃ vadanāni rejurvanāntarebhyaścalakuṇḍalāni |
vyāviddhaparṇebhya ivākarebhyaḥ padmāni kāraṇḍavaghaṭṭitāni ||38 ||
tāḥ niḥsṛtāḥ prekṣya vanāntarebhyastaḍitpatākā iva toyadebhyaḥ |
nandasya rāgeṇa tanurvivepe jale cale candramasaḥ prabheva ||39 ||
vapuśca divyaṃ lalitāśca ceṣṭāstataḥ sa tāsāṃ manasā jahāra |
kautūhalāvarjitayā ca dṛṣṭyā saṃśleṣatarṣādiva jātarāgaḥ ||40 ||
sa jātatarṣo'psarasaḥ pipāsustatprāptaye'dhiṣṭhitaviklavārtaḥ |
lolendriyāśvena manorathena jehrīyamāṇo na dhṛtiṃ cakāra ||41 ||
yathā manuṣyo malinaṃ hi vāsaḥ kṣāreṇa bhūyo malinīkaroti |
malakṣayārthaṃ na malodbhavārthaṃ rajastathāsmai munirācakarṣa ||42 ||
doṣāṃśca kāyād bhiṣagujjihīrṣurbhūyo yathā kleśayituṃ yateta |
rāgaṃ tathā tasya munirjighāṃsurbhūyastaraṃ rāgamupānināya ||43 ||
dīpaprabhāṃ hanti yathāndhakāre sahasraraśmeruditasya dīptiḥ |
manuṣyaloke dyutimaṅganānāmantardadhātyapsarasāṃ tathā śrīḥ ||44 ||
mahacca rūpaṃ svaṇu hanti rūpaṃ śabdo mahān hanti ca śabdamalpam |
gurvī rujā hanti rujāṃ ca mṛdvīṃ sarvo mahān heturaṇorvadhāya ||45 ||
muneḥ prabhāvācca śaśāka nandastaddarśanaṃ soḍhumasahyamanyaiḥ |
avītarāgasya hi durbalasya mano dahedapsarasāṃ vapuḥśrīḥ ||46 ||
matvā tato nandamudīrṇarāgaṃ bhāryānurodhādapavṛttarāgam |
rāgeṇa rāgaṃ pratihantukāmo munirvirāgo giramityuvāca ||47 ||
etāḥ striyaḥ paśya divaukasastvaṃ nirīkṣya ca brūhi yathārthatattvam |
etāḥ kathaṃ rūpaguṇairmatāste sa vā jano yatra gataṃ manaste ||48 ||
athāpsaraḥsveva niviṣṭadṛṣṭī rāgāgnināntarhṛdaye pradīptaḥ |
sagadgadaṃ kāmaviṣaktacetāḥ kṛtāñjalirvākyamuvāca nandaḥ ||49 ||
haryaṅganāsau muṣitaikadṛṣṭiryadantare syāttava nātha vadhvāḥ |
tadantare'sau kṛpaṇā vadhūste vapuṣmatīrapsarasaḥ pratītya ||50 ||
āsthā yathā pūrvamabhūnna kācidanyāsu me strīṣu niśāmya bhāryām |
tasyāṃ tataḥsamprati kācidāsthā na me niśāmyaiva hi rūpamāsām ||51 ||
yathā pratapto mṛdunātapena dahyeta kaścin mahatānalena |
rāgeṇa pūrvaṃ mṛdunābhitapto rāgāgninānena tathābhidahye ||52 ||
vāgvāriṇāṃ māṃ pariṣiñca tasmādyāvanna dahye sa ivābjaśatruḥ |
rāgāgniradyaiva hiṃ māṃ didhakṣuḥ kakṣaṃ savṛkṣāgramivotthito'gniḥ ||53 ||
prasīda sīdāmi vimuñca mā mune vasundharādhairya na dhairyamasti me |
asūn vimokṣyāmi vimuktamānasa prayaccha vā vāgamṛtaṃ mumūrṣave ||54 ||
anarthabhogena vighātadṛṣṭinā pramādadaṃṣṭreṇa tamoviṣāgninā |
ahaṃ hi daṣṭo hṛdi manmathāhinā vidhatsva tasmādagadaṃ mahābhiṣak ||55 ||
anena daṣṭo madanāhinā'hinā na kaścidātmanyanavasthitaḥ sthitaḥ |
mumoha bodhyorhyacalātmano mano babhūva dhīmāṃśca sa śantanustanuḥ ||56 ||
sthite viśiṣṭe tvayi saṃśraye śraye yathā na yāmīha vasan diśaṃ diśam |
yathā ca labdhvā vyasanakṣayaṃ kṣayaṃ vrajāmi tanme kuru śaṃsataḥ sataḥ ||57 ||
tato jighāṃsurhṛdi tasya tattamastamonudo naktamivotthitaṃ tamaḥ |
maharṣicandro jagatastamonudastamaḥprahīṇo nijagāda gautamaḥ ||58 ||
dhṛtiṃ pariṣvajya vidhūya vikriyāṃ nigṛhya tāvacchrutacetasī śṛṇu |
imā yadi prārthayase tvamaṅganā vidhatsva śuklārthamihottamaṃ tapaḥ ||59 ||
imā hi śakyā na balānna sevayā na saṃpradānena na rūpavattayā |
imā hriyante khalu dharmacaryayā sacet praharṣaścara dharmamādṛtaḥ ||60 ||
ihādhivāso divi daivataiḥ samaṃ vanāni ramyāṇyajarāśca yoṣitaḥ |
idaṃ phalaṃ svasya śubhasya karmaṇo na dattamanyena na cāpyahetutaḥ ||61 ||
kṣitau manuṣyo dhanurādibhiḥ śramaiḥ striyaḥ kadāciddhi labheta vā na vā |
asaṃśayaṃ yattviha dharmacaryayā bhaveyuretā divi puṇyakarmaṇaḥ ||62 ||
tadapramatto niyame samudyato ramasva yadyapsaraso'bhilipsase |
ahaṃ ca te'tra pratibhūḥ sthire vrate yathā tvamābhiniyataṃ sameṣyasi ||63 ||
ataḥparaṃ paramamiti vyavasthitaḥ parāṃ dhṛtiṃ paramamunau cakāra saḥ |
tato muniḥ pavana ivāmbarāt patan pragṛhya taṃ punaragamanmahītalam ||64 ||
saundarananda mahākāvye “svarga-darśana“ nāma daśama sarga samāpta |
ekādaśaḥ sargaḥ
svarga kī hīnatā
tatastā yoṣito dṛṣṭvā nando nandanacāriṇīḥ |
babandha niyamastambhe durdamaṃ capalaṃ manaḥ ||1 ||
so'niṣṭanaiṣkramyaraso mlānatāmarasopamaḥ |
cacāra viraso dharmaṃ niveśyāpsaraso hṛdi ||2 ||
tathā lolendriyo bhūtvā dayitendriyagocaraḥ |
indriyārthavaśādeva babhūva niyatendriyaḥ ||3 ||
kāmacaryāsu kuśalo bhikṣucaryāsu viklavaḥ |
paramācāryaviṣṭabdho brahmacaryeṃ cacāra saḥ ||4 ||
saṃvṛtena ca śāntena tīvreṇa madanena ca |
jalāgneriva saṃsargācchaśāma ca śuśoṣa ca ||5 ||
svabhāvadarśanīyo'pi vairūpyamagamat param |
cintayāpsarasāṃ caiva niyamenāyatena ca ||6 ||
prastāveṣvapi bhāryāyāṃ priyabhāryastathāpi saḥ |
vītarāga ivātasthau na jaharṣa na cukṣubhe ||7 ||
taṃ vyavasthitamājñāya bhāryārāgāt parāṅmukham |
abhigamyābravīnnandamānandaḥ praṇayādidam ||8 ||
aho sadṛśamārabdhaṃ śrutamasyābhijanasya ca |
nigṛhītendriyaḥ svastho niyame yadi saṃsthitaḥ ||9 ||
abhiṣvaktasya kāmeṣu rāgiṇo viṣayātmanaḥ |
yadiyaṃ saṃvidutpannā neyamalpena hetunā ||10 ||
vyādhiralpena yatnena mṛduḥ pratinivāryate |
prabalaḥ prabalaireva yatnairnaśyati vā na vā ||11 ||
durharo mānaso vyādhirbalavāṃśca tavābhavat |
vinivṛtto yadi [ca] te sarvathā dhṛtimānasi ||12 ||
duṣkaraṃ sādhvanāryeṇa māninā caiva mārdavam |
atisargaśca lubdhena brahmacaryaṃ ca rāgiṇā ||13 ||
ekastu mama saṃdehastavāsyāṃ niyame dhṛtau |
atrānunayamicchāmi vaktavyaṃ yadi manyase ||14 ||
ārjavābhihitaṃ vākyaṃ na ca mantavyamanyathā |
rūkṣamapyāśaye śuddhe rukṣato naiti sajjanaḥ ||15 ||
apriyaṃ hi hitaṃ snigdhamasnigdhamahitaṃ priyam |
durlabhaṃ tu priyahitaṃ svādu pathyamivauṣadham ||16 ||
viśvāsaścārthacaryā ca sāmānyaṃ sukhaduḥkhayoḥ |
marṣaṇaṃ praṇayaścaiva mitravṛttiriyaṃ satām ||17 ||
tadidaṃ tvāṃ vivakṣāmi praṇayānna jighāṃsayā |
tvacchreyo hi vivakṣā me yato nārhāmyupekṣitum ||18 ||
apsarobhṛtako dharmaṃ carasītyabhidhīyase |
kimidaṃ bhūtamāhosvit parihāso'yamīdṛśaḥ ||19 ||
yadi tāvadidaṃ satyaṃ vakṣyāmyatra yadauṣadham |
auddhatyamatha vaktṛṇāmabhidhāsyāmi tadrajaḥ ||20 ||
ślakṣṇapūrvamatho tena hṛdi so'bhihatastadā |
dhyātvā dīrghaṃ niśaśvāsa kiñciccāvāṅmukho'bhavat ||21 ||
tatastasyeṅgitaṃ jñātvā manaḥsaṃkalpasūcakam |
babhāṣe vākyamānando madhurodarkamapriyam ||22 ||
ākāreṇāvagacchāmi tava dharmaprayojanam |
yajjñātvā tvayi jātaṃ me hāsyaṃ kāruṇyameva ca ||23 ||
yathāsanārthaṃ skandhena kaścid gurvīṃ śilāṃ vahet |
tadvattvamapi kāmārthaṃ niyamaṃ voḍhumudyataḥ ||24 ||
titāḍayiṣayā dṛpto yathā meṣo'parsati |
tadvadabrahmacaryāya brahmacaryamidaṃ tava ||25 ||
cikrīṣanti yathā paṇyaṃ vaṇijo lābhalipsayā |
dharmacaryā tava tathā paṇyabhūtā na śāntaye ||26 ||
yathā phalaviśeṣārtha bījaṃ vapati kārṣakaḥ |
tadvad viṣayakārpaṇyād viṣayāṃstyaktavānasi ||27 ||
ākāṅkṣecca yathā rogaṃ pratīkārasukhepsayā |
duḥkhamanvicchati bhavāṃstathā viṣayatṛṣṇayā ||28 ||
yathā paśyati madhveva na prapātamavekṣate |
paśyasyapsarasastadvad bhraṃśamante na paśyasi ||29 ||
hṛdi kāmāgninā dīpte kāyena vahato vratam |
kimidaṃ brahmacaryaṃ te manasābrahmacāriṇaḥ ||30 ||
saṃsāre vartamānena yadā cāpsarasastvayā |
prāptāstyaktāśca śataśastābhyaḥ kimiti te spṛhā ||31 ||
tṛptirnāstīndhanairagnernāmbhasā lavaṇāmbhasaḥ |
nāpi kāmaiḥ satṛṣṇasya tasmāt kāmā na tṛṣtaye ||32 ||
atṛptau sa kutaḥ śāntiraśāntau ca kutaḥ sukham |
asukhe ca kutaḥ prītiraprītau ca kuto ratiḥ ||33 ||
riraṃsā yadi te tasmādadhyātme dhīyatāṃ manaḥ |
praśāntā cānavadyā ca nāstyadhyātmasamā ratiḥ ||34 ||
na tatra kāryaṃ tūryaiste na strībhirna vibhūṣaṇaiḥ |
ekastvaṃ [yatra]tatrasthastayā ratyābhiraṃsyase ||35 ||
mānasaṃ balavad duḥkhaṃ tarṣe tiṣṭhati tiṣṭhati |
taṃ tarṣaṃ chindhi duḥkhaṃ hi tṛṣṇā cāsti ca nāsti ca ||36 ||
saṃpattau vā vipattau vā divā vā naktameva vā |
kāmeṣu hi satṛṣṇasya na śāntirupapadyate ||37 ||
kāmānāṃ prārthanā duḥkhā prāptau tṛptirna vidyate |
viyogānniyataḥ śoko viyogaśca dhruvo divi ||38 ||
kṛtvāpi duṣkaraṃ karma svarge labdhvāpi durlabham |
nṛlokaṃ punarevaiti pravāsāt svagṛhaṃ yathā ||39 ||
yadā bhraṣṭasya kuśalaṃ śiṣṭaṃ kiṃcinna vidyate |
tiryakṣu pitṛloke vā narake copapadyate ||40 ||
tasya bhuktavataḥ svarge viṣayānuttamānapi |
bhraṣṭasyārtasya duḥkhena kimāsvādaḥ karoti saḥ ||41 ||
śyenāya prāṇivātsalyāt svamāṃsānyapi dattavān |
śiviḥ svargāt paribhraṣṭastādṛk kṛtvāpi duṣkaram ||42 ||
śakrasyārdhāsanaṃ gatvā pūrvapārthiva eṃva yaḥ |
sa devatvaṃ gataḥ kāle māndhātādhaḥ punaryayau ||43 ||
rājyaṃ kṛtvāpi devānāṃ papāta nahuṣo bhuvi |
prāptaḥ kila bhujaṃgatvaṃ nādyāpi parimucyate ||44 ||
tathaivelivilo rājā rājavṛttena saṃskṛtaḥ |
svargaṃ gatvā punarbhraṣṭaḥ kūrmībhūtaḥ kilārṇave ||45 ||
bhūridyumno yayātiśca te cānye ca nṛparṣabhāḥ |
karmabhirdyāmabhikrīya tatkṣayāt punaratyajan ||46 ||
asurāḥ pūrvadevāstu surairapahṛtaśriyaḥ |
śriyaṃ samanuśocantaḥ pātālaṃ śaraṇaṃ yayuḥ ||47 ||
kiṃ ca rājarṣibhistāvadasurairvā surādibhiḥ |
mahendrāḥ śataśaḥ peturmāhātmyamapi na sthiram ||48 ||
saṃsadaṃ śobhāyitvaindrīmupendraścendravikramaḥ |
kṣīṇakarmā papātorvīṃ madhyādapsarasāṃ rasan ||49 ||
hā caitraratha hā vāpi hā mandākini hā priye |
ityārtā vilapanto'pi gāṃ patanti divaukasaḥ ||50 ||
tīvraṃ hyutpadyate duḥkhamiha tāvanmumūrṣatām |
kiṃ punaḥ patatāṃ svargādevānte sukhasevinām ||51 ||
rajo gṛṇhanti vāsāṃsi mlāyanti paramāḥ srajaḥ |
gātrebhyo jāyate svedo ratirbhavati nāsane ||52 ||
etānyādau nimittāni cyutau svargād divaukasām |
aniṣṭānīva martyānāmariṣṭāni mumūrṣatām ||53 ||
sukhamutpadyate yacca divi kāmānupāśnatām |
yacca duḥkhaṃ nipatatāṃ duḥkhameva viśiṣyate ||54 ||
tasmādasvantamatrāṇamaviśvāsyamatarpakam |
vijñāya kṣayiṇaṃ svargamapavarge matiṃ kuru ||55 ||
aśarīraṃ bhavāgraṃ hi gatvāpi munirudrakaḥ |
karmaṇo'nte cyutastasmāt tiryagyoniṃ prapatsyate ||56 ||
maitrayā saptavārṣikyā brahmalokamito gataḥ |
sunetraḥ punarāvṛtto garbhavāsamupeyivān ||57 ||
yadā caiśvaryavanto'pi kṣayiṇaḥ svargavāsinaḥ |
ko nāma svargavāsaya kṣeṣṇave spṛhayed budhaḥ ||58 ||
sūtreṇa baddho hi yathā vihaṃgo vyāvartate dūragato'pi bhūyaḥ |
ajñānasūtreṇa tathāvabaddho gato'pi dūraṃ punareti lokaḥ ||59 ||
kṛtvā kālavilakṣaṇaṃ pratibhuvā mukto yathā bandhanād
bhuktvā veśmasukhānyatītya samayaṃ bhūyo viśed vandhanaṃ |
tadvad dyāṃ pratibhūvadātmaniyamairdhyānādibhiḥ prāptavān
kāle karmasu teṣu bhuktaviṣayeṣvākṛṣate gāṃ punaḥ ||60 ||
antarjālagatāḥ pramattamanaso mīnāstaḍāge yathā
jānanti vyasanaṃ na rodhajanitaṃ svasthāścarantyambhasi |
antarlokagatāḥ kṛtārthamatayastadvaddivi dhyāyino
manyante śivamacyutaṃ dhruvamiti svaṃ sthānamāvartakam ||61 ||
tajjanmavyādhimṛtyuvyasanaparigataṃ matvā jagadidaṃ
saṃsāre bhrāmyamāṇaṃ divi nṛṣu narake tiryak-pitṛṣu ca |
yattrāṇaṃ nirbhayaṃ yacchivamamarajaraṃ niḥśokamamṛtaṃ
taddhetorbrahmacaryaṃ cara jahi hi calaṃ svargaṃ prati rucim ||62 ||
saundarananda mahākāvye “svarga kī hīnatā“ nāma ekādaśa sarga samāpta ||
dvādaśaḥ sargaḥ
viveka
apsarobhṛtako dharmaṃ carasītyatha coditaḥ |
ānandena tadā nandaḥ paraṃ vrīḍamupāgamat ||1 ||
tasya vrīḍena mahatā pramodo hṛdi nābhavat |
aprāmodyena vimukhaṃ nāvatasthe vrate manaḥ ||2 ||
kāmarāgapradhāno'pi parihāsasamo'pi san |
paripākagate hetau na sa tanmamṛṣe vacaḥ ||3 ||
aparīkṣakabhāvācca pūrvaṃ matvā divaṃ dhruvam |
tasmāt kṣeṣṇuṃ pariśrutya bhṛśaṃ saṃvegameyivān ||4 ||
tasya svargānnivavṛte saṃkalpāśvo manorathaḥ |
mahāratha ivonmārgādapramattasya sāratheḥ ||5 ||
svargatarṣānnivṛttaśca sadyaḥ svastha ivābhavat |
mṛṣṭādapathyād virato jijīviṣurivāturaḥ ||6 ||
visasmāra priyāṃ bhāryāmapsarodarśanād yathā |
tathānityatayodvignastatyājāpsaraso'pi saḥ ||7 ||
mahatāmapi bhūtānāmāvṛttiriti cintayan |
saṃvegācca sarāgo'pi vītarāga ivābhavat ||8 ||
babhūva sa hi saṃvegaḥ śreyasastasya vṛddhaye |
dhāturedhirivākhyāte paṭhito'kṣaracintakaiḥ ||9 ||
na tu kāmānmanastasya kenacijjagṛhe dhṛtiḥ |
triṣu kāleṣu sarveṣu nipāto'stiriva smṛtaḥ ||10 ||
khelagāmī mahābāhurgajendra iva nirmadaḥ |
so'bhyagacchad guruṃ kāle vivakṣurbhāvamātmanaḥ ||11 ||
praṇamya ca gurau murdhnā bāṣpavyākulalocanaḥ |
kṛtvāñjalimuvācedaṃ hriyā kiṃcidavāṅmukhaḥ ||12 ||
apsaraḥ prāptaye yanme bhagavan pratibhūrasi |
nāpsarobhirmamārtho'sti pratibhūtvaṃ tyajāmyaham ||13 ||
śrutvā hyāvartakaṃ svargaṃ saṃsārastha ca citratām |
na martyeṣu na deveṣu pravṛttirmama rocate ||14 ||
yadi prāpya divaṃ yatnānniyamena damena ca |
avitṛptāḥ patantyante svargāya tyāgine namaḥ ||15 ||
ataśca nikhilaṃ lokaṃ viditvā sacarācaram |
sarvaduḥkhakṣayakare tvaddharme parame rame ||16 ||
tasmād vyāsasamāsābhyāṃ tanme vyākhyātumarhasi |
yacchrutvā śṛṇvatāṃ śreṣṭha paramaṃ prāpnuyāṃ padam ||17 ||
tatastasyāśayaṃ jñātvā vipakṣāṇindriyāṇi ca |
śreyaścaivāmukhībhūtaṃ nijagāda tathāgataḥ ||18 ||
aho pratyavamarśo'yaṃ śreyasaste purojavaḥ |
araṇyāṃ mathyamānāyāmagnerdhūma ivotthitaḥ ||19 ||
ciramunmārgavihṛto lolairindriyavājibhiḥ |
avatīrṇo'si panthānaṃ diṣṭyā dṛṣṭyavimūḍhayā ||20 ||
adya te saphalaṃ janma lābho'dya sumahāṃstava |
yasya kāmarasajñasya naiṣkramyāyotsukaṃ manaḥ ||21 ||
loke'sminnālayārāme nivṛttau durlabhā ratiḥ |
vyathante hyapunarbhāvāt prapātādiva bāliśāḥ ||22 ||
duḥkhaṃ na syāt sukhaṃ me syāditi prayatate janaḥ |
atyantaduḥkhoparamaṃ sukhaṃ tacca na budhyate ||23 ||
aribhūteṣvanityeṣu satataṃ duḥkhahetuṣu |
kāmādiṣu jagat saktaṃ na vetti sukhamavyayam ||24 ||
sarvaduḥkhāpahaṃ tattu hastasthamamṛtaṃ tava |
viṣaṃ pītvā yadagadaṃ samaye pātumicchasi ||25 ||
anarhasaṃsārabhayaṃ mānārhaṃ te cikīrṣitam |
rāgāgnistādṛśo yasya dharmonmukha parāṅmukhaḥ ||26 ||
rāgoddāmena manasā sarvathā duṣkarā dhṛtiḥ |
sadoṣaṃ salilaṃ dṛṣṭvā pathineva pipāsunā ||27 ||
īdṛśī nāma buddhiste viruddhā rajasābhavat |
rajasā caṇḍavātena vivasvata iva prabhā ||28 ||
sā jighāṃsustamo hārdaṃ yā saṃprati vijṛmbhate |
tamo naiśaṃ prabhā saurī vinirgīrṇeva meruṇā ||29 ||
yuktarūpamidaṃ caiva śuddhasattvasya cetasaḥ |
yatte syānnaiṣṭhike sūkṣme śreyasi śraddadhānatā ||30 ||
dharmacchandamimaṃ tasmādvivardhayitumarhasi |
sarvadharmā hi dharmajña niyamācchandahetavaḥ ||31 ||
satyāṃ gamanabuddhau hi gamanāya pravartate |
śayyābuddhau ca śayanaṃ sthānabuddhau tathā sthitiḥ ||32 ||
antarbhūmigataṃ hyambhaḥ śraddadhāti naro yadā |
arthiṃtve sati yatnena tadā khanati gāmimām ||33 ||
nārthī yadyagninā vā syācchraddadhyāttaṃ na vāraṇau |
mathnīyānnāraṇiṃ kaścittabhaāve sati mathyate ||34 ||
sasyotpattiṃ yadi na vā śraddadhyāt kārṣakaḥ kṣitau |
arthī sasyena vā na syād bījāni na vaped bhuvi ||35 ||
ataśca hasta ityuktā mayā śraddhā viśeṣataḥ |
yasmād gṛṇhāti saddharmaṃ dāyaṃ hasta yato yathāḥ ||36 ||
prādhānyādindriyamiti sthiratvād balamityataḥ |
guṇadāridrayaśamanād dhanamityabhivarṇitā ||37 ||
rakṣaṇārthena dharmasya tatheṣīketyudāhṛtā |
loke'smin durlabhatvācca ratnamityabhibhāṣitā ||38 ||
punaśca bījamityuktā nimittaṃ śreyaso yadā |
pāvanārthena pāpasya nadītyabhihitā punaḥ ||39 ||
yasmāddharmasya cotpattau śraddhā kāraṇamuttamam |
mayoktā kāryatastasmāttatra tatra tathā tathā ||40 ||
śraddhāṅkuramimaṃ tasmāt saṃvardhayitumarhasi |
tadvṛddhau vardhate dharmo mūlavṛddhau yathā drumaḥ ||41 ||
vyākulaṃ darśanaṃ yasya durbalo yasya niścayaḥ |
tasya pāriplavā śraddhā na hiṃ kṛtyāya vartate ||42 ||
yāvattattvaṃ na bhavati hi dṛṣṭaṃ śrutaṃ vā
tāvacchraddhā na bhavati balasthā sthirā vā |
dṛṣṭe tattve niyamaparibhūtendriyasya
śraddhāvṛkṣo bhavati saphalaścāśrayaśca ||43 ||
saundarananda mahākāvya meṃ “viveka“ nāmaka dvādaśa sarga samāpta |
trayodaśaḥ sargaḥ
śīla evaṃ indriya-saṃyama
atha saṃrādhito nandaḥ śraddhāṃ prati maharṣiṇā |
pariṣikto'mṛteneva yuyuje parayā mudā ||1 ||
kṛtārthamiva taṃ mene saṃbuddhaḥ śraddhayā tayā |
mene prāptamiva śreyaḥ sa ca buddhena saṃskṛtaḥ ||2 ||
ślakṣṇena vacasā kāṃścit kāṃścit paruṣayā girā |
kāṃścidābhyāmupāyābhyāṃ sa vininye vināyakaḥ ||3 ||
pāṃsubhyaḥ kāñcanaṃ jātaṃ viśuddhaṃ nirmalaṃ śuci |
sthitaṃ pāṃsuṣvapi yathā pāṃsudoṣairna lipyate ||4 ||
padmaparṇaṃ yathā caiva jale jātaṃ jale sthitam |
upariṣṭādadhastādvā na jalenopalipyate ||5 ||
tadvalloke munirjāto lokasyānugrahaṃ caran |
kṛtitvānnirmalatvācca lokadharmairna lipyate ||6 ||
śleṣaṃ tyāgaṃ priyaṃ rūkṣaṃ kathāṃ ca dhyānameva ca |
mantukāle cikitsārthaṃ cakre nātmānuvṛttaye ||7 ||
ataśca sandadhe kāyaṃ mahākaruṇayā tayā |
mocayeyaṃ kathaṃ duḥkhāt sattvānītyanukampakaḥ ||8 ||
atha saṃharṣaṇānnandaṃ viditvā bhājanīkṛtam |
abravīd bruvatāṃ śreṣṭhaḥ kramajñaḥ śreyasāṃ kramam ||9 ||
ataḥ prabhṛti bhūyastvaṃ średdhendriyapuraḥsaraḥ |
amṛtasyāptaye saumya vṛttaṃ rakṣitumarhasi ||10 ||
prayogaḥ kāyavacasoḥ śuddho bhavati te yathā |
uttāno vivṛto gupto'navacchidrastathā kuru ||11 ||
uttāno bhāvakaraṇād vivṛtaścāpyagūhanāt |
gupto rakṣaṇatātparyādacchidraścānavadyataḥ ||12 ||
śarīravacasoḥ śuddhau saptāṃge cāpi karmaṇi |
ājīvasamudācāraṃ śaucāt saṃskartumarhasi ||13 ||
doṣāṇāṃ kuhanādīnāṃ pañcānāmaniṣevaṇāt |
tyāgācca jyotiṣādīnāṃ caturṇāṃ vṛttighātinām ||14 ||
prāṇidhānyadhanādīnāṃ varjyānāmapratigrahāt |
bhaikṣāṅgānāṃ nisṛṣṭānāṃ niyatānāṃ pratigrahāt ||15 ||
parituṣṭaḥ śucirmañjuścaukṣayā jīvasaṃpadā |
kuryā duḥkhapratīkāraṃ yāvadeva vimuktaye ||16 ||
karmaṇo hi yathādṛṣṭāt kāyavākprabhavādapi |
ājīvaḥ pṛthagevokto duḥśodhatvādayaṃ mayā ||17 ||
gṛhasthena hi duḥśodhā dṛṣṭirvividhadṛṣṭinā |
ājīvo bhikṣuṇā caiva pareṣvāyattavṛttinā ||18 ||
etāvacchīlamityuktamācāro'yaṃ samāsataḥ |
asya nāśena naiva syāt pravrajyā na gṛhasthatā ||19 ||
tasmāccāritrasampanno brahmacaryamidaṃ cara |
aṇumātreṣvadyeṣu bhayadarśī dṛḍhavrataḥ ||20 ||
śīlamāsthāya vartante sarvā hi śreyasi kriyāḥ |
sthānādyānīva kāryāṇi pratiṣṭhāya vasundharām ||21 ||
mokṣasyopaniṣat saumya vairāgyamiti gṛhyatām |
vairāgyasyāpi saṃvedaḥ saṃvido jñānadarśanam ||22 ||
jñānasyopaniṣaccaiva samādhirupadhāryatām |
samādherapyupaniṣat sukhaṃ śārīramānasam ||23 ||
praśrabdhiḥ kāyamanasaḥ sukhasyopaniṣat parā |
praśrabdherapyupaniṣat prītirapyavagamyatām ||24 ||
tathā prīterupaniṣat prāmodyaṃ paramaṃ matam |
prāmodyasyāpyahṛllekhaḥ kukṛteṣvakṛteṣu vā ||25 ||
ahṛllekhasya manasaḥ śīlaṃ tūpaniṣacchuci |
ataḥ śīlaṃ nayatyagryamiti śīlaṃ viśodhaya ||26 ||
śīlanācchīlamityuktaṃ śīlanaṃ sevanādapi |
sevanaṃ tannideśācca nideśaśca tadāśrayāt ||27 ||
śīlaṃ hi śaraṇaṃ saubhya kāntāra iva daiśikaḥ |
pitraṃ bandhuśca rakṣā ca dhanaṃ ca balameva ca ||28 ||
yataḥ śīlamataḥ saumya śīlaṃ saṃskartumarhasi |
etatsthānamathānye [nanyaṃ] ca mokṣārambheṣu yoginām ||29 ||
tataḥ smṛtimadhiṣṭhāya capalāni svabhāvataḥ |
indriyāṇīndriyārthebhyo nivārayitumarhasi ||30 ||
bhetavyaṃ na tathā śatrornāgnernāherna cāśaneḥ |
indriyebhyo yathā svebhyastairajasraṃ hi hanyate ||31 ||
dviṣadbhiḥ śatrubhiḥ kaścit kadācit pīḍyate na vā |
indriyairbādhyate sarvaḥ sarvatra ca sadaiva ca ||32 ||
na ca prayāti narakaṃ śatruprabhṛtibhirhataḥ |
kṛṣyate tatra nighnastu capalairindriyairhataḥ ||33 ||
hanyamānasya tairduḥkhaṃ hārdaṃ bhavati vā na vā |
indriyairbādhyamānasya hārdaṃ śārīrameva ca ||34 ||
saṃkalpaviṣadigdhā hi pañcendriyamayāḥ śarāḥ |
cintāpuṅkhā ratiphalā viṣayākāśagocarāḥ ||35 ||
manuṣyahariṇān ghnanti kāmavyādheritā hṛdi |
vihanyante yadi na te tataḥ patanti taiḥ kṣatāḥ ||36 ||
niyamājirasaṃsthena dhairyakārmukadhāriṇā |
nipatanto nivāryāste mahatā smṛtivarmaṇā ||37 ||
indriyāṇāmupaśamādarīṇāṃ nigrahādiva |
sukhaṃ svapiti vāste vā yatra tatra gatoddhavaḥ ||38 ||
teṣāṃ hi satataṃ loke viṣayānabhikāṅkṣatām |
saṃvinnaivāsti kārpaṇyācchunāmāśāvatāmiva ||39 ||
viṣayairindriyagrāmo na tṛptimadhigacchati |
ajasraṃ pūryamāṇo'pi samudraḥ salilairiva ||40 ||
avaśyaṃ gocare sve sve vartitavyamihendriyaiḥ |
nimittaṃ tatra na grāhyamanuvyañjanameva ca ||41 ||
ālokya cakṣuṣā rūpaṃ dhātumātre vyavasthitaḥ |
strī veti puruṣo veti na kalpayitumarhasi ||42 ||
sacet strīpuruṣagrāhaḥ kvacid vidyeta kaścan |
śubhataḥ keśadantādīnnānuprasthātumarhasi ||43 ||
nāpaneyaṃ tataḥ kiṃcit prakṣepyaṃ nāpi kiñcana |
draṣṭavyaṃ bhūtato bhūtaṃ yādṛśaṃ ca yathā ca yat ||44 ||
evaṃ te paśyatastattvaṃ śaśvadindriyagocaram |
bhaviṣyati padasthānaṃ nābhidhyādaurmanasyayoḥ ||45 ||
abhidhyā priyarūpeṇa hanti kāmātmakaṃ jagat |
arirmitramukheneva priyavākkaluṣāśayaḥ ||46 ||
daurmanasyābhidhānastu pratigho viṣayāśritaḥ |
mohādyenānuvṛtena paratreha ca hanyate ||47 ||
anurodhavirodhābhyāṃ śitoṣṇābhyāmivārditaḥ |
śarma nāpnoti na śreyaścalendriyamato jagat ||48 ||
nendriyaṃ viṣaye tāvat pravṛttamapi sajjate |
yāvanna manasastatra parikalpaḥ pravartate ||49 ||
indhane sati vāyau ca yathā jvalati pāvakaḥ |
viṣayāt parikalpācca kleśāgnirjāyate tathā ||50 ||
abhūtaparikalpena viṣayasya hi vadhyate |
tameva viṣayaṃ paśyan bhūtataḥ parimucyate ||51 ||
dṛṣṭvaikaṃ rūpamanyo hi rajyate'nyaḥ praduṣyati |
kaścid bhavati madhyasthastatraivānyo ghṛṇāyate ||52 ||
ato na viṣayo heturbandhāya na vimuktaye |
parikalpaviśeṣeṇa saṃgo bhavati vā na vā ||53 ||
kāryaḥ paramayatnena tasmādindriyasaṃvaraḥ |
indriyāṇi hyagutpāni duḥkhāya ca bhavāya ca ||54 ||
kāmabhogabhogavadbhirātmadṛṣṭidṛṣṭibhiḥ pramādanaikamūrddhabhiḥ praharṣalolajivhakaiḥ |
indriyoragairmanobilaśrayaiḥ spṛhāviṣaiḥ śamāgadādṛte na dṛṣṭamasti yaccikitset ||55 ||
tasmādeṣāmakuśalakarāṇāmarīṇāṃ cakṣurghrāṇaśravaṇarasanasparśanānām |
sarvāvasthaṃ bhava viniyamādapramatto māsminnarthe kṣaṇamapi kṛthāstvaṃ pramādam ||56 ||
saundarananda mahākāvye “śīla evaṃ indriya-saṃyama“ nāma trayodaśa sarga samāpta |
trayodaśaḥ sargaḥ
śīla evaṃ indriya-saṃyama
atha saṃrādhito nandaḥ śraddhāṃ prati maharṣiṇā |
pariṣikto'mṛteneva yuyuje parayā mudā ||1 ||
kṛtārthamiva taṃ mene saṃbuddhaḥ śraddhayā tayā |
mene prāptamiva śreyaḥ sa ca buddhena saṃskṛtaḥ ||2 ||
ślakṣṇena vacasā kāṃścit kāṃścit paruṣayā girā |
kāṃścidābhyāmupāyābhyāṃ sa vininye vināyakaḥ ||3 ||
pāṃsubhyaḥ kāñcanaṃ jātaṃ viśuddhaṃ nirmalaṃ śuci |
sthitaṃ pāṃsuṣvapi yathā pāṃsudoṣairna lipyate ||4 ||
padmaparṇaṃ yathā caiva jale jātaṃ jale sthitam |
upariṣṭādadhastādvā na jalenopalipyate ||5 ||
tadvalloke munirjāto lokasyānugrahaṃ caran |
kṛtitvānnirmalatvācca lokadharmairna lipyate ||6 ||
śleṣaṃ tyāgaṃ priyaṃ rūkṣaṃ kathāṃ ca dhyānameva ca |
mantukāle cikitsārthaṃ cakre nātmānuvṛttaye ||7 ||
ataśca sandadhe kāyaṃ mahākaruṇayā tayā |
mocayeyaṃ kathaṃ duḥkhāt sattvānītyanukampakaḥ ||8 ||
atha saṃharṣaṇānnandaṃ viditvā bhājanīkṛtam |
abravīd bruvatāṃ śreṣṭhaḥ kramajñaḥ śreyasāṃ kramam ||9 ||
ataḥ prabhṛti bhūyastvaṃ średdhendriyapuraḥsaraḥ |
amṛtasyāptaye saumya vṛttaṃ rakṣitumarhasi ||10 ||
prayogaḥ kāyavacasoḥ śuddho bhavati te yathā |
uttāno vivṛto gupto'navacchidrastathā kuru ||11 ||
uttāno bhāvakaraṇād vivṛtaścāpyagūhanāt |
gupto rakṣaṇatātparyādacchidraścānavadyataḥ ||12 ||
śarīravacasoḥ śuddhau saptāṃge cāpi karmaṇi |
ājīvasamudācāraṃ śaucāt saṃskartumarhasi ||13 ||
doṣāṇāṃ kuhanādīnāṃ pañcānāmaniṣevaṇāt |
tyāgācca jyotiṣādīnāṃ caturṇāṃ vṛttighātinām ||14 ||
prāṇidhānyadhanādīnāṃ varjyānāmapratigrahāt |
bhaikṣāṅgānāṃ nisṛṣṭānāṃ niyatānāṃ pratigrahāt ||15 ||
parituṣṭaḥ śucirmañjuścaukṣayā jīvasaṃpadā |
kuryā duḥkhapratīkāraṃ yāvadeva vimuktaye ||16 ||
karmaṇo hi yathādṛṣṭāt kāyavākprabhavādapi |
ājīvaḥ pṛthagevokto duḥśodhatvādayaṃ mayā ||17 ||
gṛhasthena hi duḥśodhā dṛṣṭirvividhadṛṣṭinā |
ājīvo bhikṣuṇā caiva pareṣvāyattavṛttinā ||18 ||
etāvacchīlamityuktamācāro'yaṃ samāsataḥ |
asya nāśena naiva syāt pravrajyā na gṛhasthatā ||19 ||
tasmāccāritrasampanno brahmacaryamidaṃ cara |
aṇumātreṣvadyeṣu bhayadarśī dṛḍhavrataḥ ||20 ||
śīlamāsthāya vartante sarvā hi śreyasi kriyāḥ |
sthānādyānīva kāryāṇi pratiṣṭhāya vasundharām ||21 ||
mokṣasyopaniṣat saumya vairāgyamiti gṛhyatām |
vairāgyasyāpi saṃvedaḥ saṃvido jñānadarśanam ||22 ||
jñānasyopaniṣaccaiva samādhirupadhāryatām |
samādherapyupaniṣat sukhaṃ śārīramānasam ||23 ||
praśrabdhiḥ kāyamanasaḥ sukhasyopaniṣat parā |
praśrabdherapyupaniṣat prītirapyavagamyatām ||24 ||
tathā prīterupaniṣat prāmodyaṃ paramaṃ matam |
prāmodyasyāpyahṛllekhaḥ kukṛteṣvakṛteṣu vā ||25 ||
ahṛllekhasya manasaḥ śīlaṃ tūpaniṣacchuci |
ataḥ śīlaṃ nayatyagryamiti śīlaṃ viśodhaya ||26 ||
śīlanācchīlamityuktaṃ śīlanaṃ sevanādapi |
sevanaṃ tannideśācca nideśaśca tadāśrayāt ||27 ||
śīlaṃ hi śaraṇaṃ saubhya kāntāra iva daiśikaḥ |
pitraṃ bandhuśca rakṣā ca dhanaṃ ca balameva ca ||28 ||
yataḥ śīlamataḥ saumya śīlaṃ saṃskartumarhasi |
etatsthānamathānye [nanyaṃ] ca mokṣārambheṣu yoginām ||29 ||
tataḥ smṛtimadhiṣṭhāya capalāni svabhāvataḥ |
indriyāṇīndriyārthebhyo nivārayitumarhasi ||30 ||
bhetavyaṃ na tathā śatrornāgnernāherna cāśaneḥ |
indriyebhyo yathā svebhyastairajasraṃ hi hanyate ||31 ||
dviṣadbhiḥ śatrubhiḥ kaścit kadācit pīḍyate na vā |
indriyairbādhyate sarvaḥ sarvatra ca sadaiva ca ||32 ||
na ca prayāti narakaṃ śatruprabhṛtibhirhataḥ |
kṛṣyate tatra nighnastu capalairindriyairhataḥ ||33 ||
hanyamānasya tairduḥkhaṃ hārdaṃ bhavati vā na vā |
indriyairbādhyamānasya hārdaṃ śārīrameva ca ||34 ||
saṃkalpaviṣadigdhā hi pañcendriyamayāḥ śarāḥ |
cintāpuṅkhā ratiphalā viṣayākāśagocarāḥ ||35 ||
manuṣyahariṇān ghnanti kāmavyādheritā hṛdi |
vihanyante yadi na te tataḥ patanti taiḥ kṣatāḥ ||36 ||
niyamājirasaṃsthena dhairyakārmukadhāriṇā |
nipatanto nivāryāste mahatā smṛtivarmaṇā ||37 ||
indriyāṇāmupaśamādarīṇāṃ nigrahādiva |
sukhaṃ svapiti vāste vā yatra tatra gatoddhavaḥ ||38 ||
teṣāṃ hi satataṃ loke viṣayānabhikāṅkṣatām |
saṃvinnaivāsti kārpaṇyācchunāmāśāvatāmiva ||39 ||
viṣayairindriyagrāmo na tṛptimadhigacchati |
ajasraṃ pūryamāṇo'pi samudraḥ salilairiva ||40 ||
avaśyaṃ gocare sve sve vartitavyamihendriyaiḥ |
nimittaṃ tatra na grāhyamanuvyañjanameva ca ||41 ||
ālokya cakṣuṣā rūpaṃ dhātumātre vyavasthitaḥ |
strī veti puruṣo veti na kalpayitumarhasi ||42 ||
sacet strīpuruṣagrāhaḥ kvacid vidyeta kaścan |
śubhataḥ keśadantādīnnānuprasthātumarhasi ||43 ||
nāpaneyaṃ tataḥ kiṃcit prakṣepyaṃ nāpi kiñcana |
draṣṭavyaṃ bhūtato bhūtaṃ yādṛśaṃ ca yathā ca yat ||44 ||
evaṃ te paśyatastattvaṃ śaśvadindriyagocaram |
bhaviṣyati padasthānaṃ nābhidhyādaurmanasyayoḥ ||45 ||
abhidhyā priyarūpeṇa hanti kāmātmakaṃ jagat |
arirmitramukheneva priyavākkaluṣāśayaḥ ||46 ||
daurmanasyābhidhānastu pratigho viṣayāśritaḥ |
mohādyenānuvṛtena paratreha ca hanyate ||47 ||
anurodhavirodhābhyāṃ śitoṣṇābhyāmivārditaḥ |
śarma nāpnoti na śreyaścalendriyamato jagat ||48 ||
nendriyaṃ viṣaye tāvat pravṛttamapi sajjate |
yāvanna manasastatra parikalpaḥ pravartate ||49 ||
indhane sati vāyau ca yathā jvalati pāvakaḥ |
viṣayāt parikalpācca kleśāgnirjāyate tathā ||50 ||
abhūtaparikalpena viṣayasya hi vadhyate |
tameva viṣayaṃ paśyan bhūtataḥ parimucyate ||51 ||
dṛṣṭvaikaṃ rūpamanyo hi rajyate'nyaḥ praduṣyati |
kaścid bhavati madhyasthastatraivānyo ghṛṇāyate ||52 ||
ato na viṣayo heturbandhāya na vimuktaye |
parikalpaviśeṣeṇa saṃgo bhavati vā na vā ||53 ||
kāryaḥ paramayatnena tasmādindriyasaṃvaraḥ |
indriyāṇi hyagutpāni duḥkhāya ca bhavāya ca ||54 ||
kāmabhogabhogavadbhirātmadṛṣṭidṛṣṭibhiḥ pramādanaikamūrddhabhiḥ praharṣalolajivhakaiḥ |
indriyoragairmanobilaśrayaiḥ spṛhāviṣaiḥ śamāgadādṛte na dṛṣṭamasti yaccikitset ||55 ||
tasmādeṣāmakuśalakarāṇāmarīṇāṃ cakṣurghrāṇaśravaṇarasanasparśanānām |
sarvāvasthaṃ bhava viniyamādapramatto māsminnarthe kṣaṇamapi kṛthāstvaṃ pramādam ||56 ||
saundarananda mahākāvye “śīla evaṃ indriya-saṃyama“ nāma trayodaśa sarga samāpta |
caturdaśaḥ sargaḥ
ādi-prasthāna
atha smṛtikavāṭena pidhāyendriyasaṃvaram |
bhojane bhava mātrājño dhyānāyānāmayāya ca ||1 ||
prāṇāpānau nigṛṇhāti glāninidre prayacchati |
kṛto hyatyarthamāhāro vihanti ca parākramam ||2 ||
yathā cātyarthamāhāraḥ kṛto'narthāya kalpate |
upayuktastathātyalpo na sāmarthyāya kalpate ||3 ||
ācayaṃ dyutimutsāhaṃ prayogaṃ balameva ca |
bhojanaṃ kṛtamatyalpaṃ śarīrasyāpakarṣati ||4 ||
yathā bhāreṇa namate laghunonnamate tulā |
samā tiṣṭhati yuktena bhojyeneyaṃ tathā tanuḥ ||5 ||
tasmādabhyavaharttavyaṃ svaśaktimanupaśyatā |
nātimātraṃ na cātyalpaṃ meyaṃ mānavaśādapi ||6 ||
atyākrānto hi kāyāgnirguruṇānnena śāmyati |
avacchanna ivālpo'gniḥ sahasā mahatendhasā ||7 ||
atyantamapi saṃhāro nāhārasya praśasyate |
anāhāro hi nirvāti nirindhana ivānalaḥ ||8 ||
yasmānnāsti vināhārāt sarvaprāṇābhṛtāṃ sthitiḥ |
tasmād duṣyati nāhāro vikalpo'tra tu vāryate ||9 ||
na hyekaviṣaye'nyatra sajyante prāṇinastathā |
avijñāte yathāhāre boddhavyaṃ tatra kāraṇam ||10 ||
cikitsārthaṃ yathā dhatte vraṇasyālepanaṃ vraṇī |
kṣudvighātārthamāhārastadvat sevyo mumukṣuṇā ||11 ||
bhārasyodvahanārthaṃ ca rathākṣo'bhyajyate yathā |
bhojanaṃ prāṇayātrārthaṃ tadvad vidvānniṣevate ||12 ||
samatikramaṇārthaṃ ca kāntārasya yathādhvagau |
putramāṃsāni khādetāṃ dampatī bhṛśaduḥkhitau ||13 ||
evamabhyavaharttavyaṃ bhojanaṃ pratisaṃkhyayā |
na bhūṣārthaṃ na vapuṣo na madāya na dṛptaye ||14 ||
dhāraṇārthaṃ śarīrasya bhojanaṃ hi vidhīyate |
upastambhaḥ pipatiṣordubalasyeva veśmanaḥ ||15 ||
plavaṃ yatnād yathā kaścid badhnīyād dhārayedapi |
na tatsnehena yāvattu mahaughasyottitīrṣayā ||16 ||
tathopakaraṇaiḥ kāyaṃ dhārayanti parīkṣakāḥ |
na tatsnehena yāvattu duḥkhaughasya titīrṣayā ||17 ||
śocatā pīḍyamānena dīyate śatrave yathā |
na bhaktyā nāpi tarṣeṇa kevalaṃ prāṇaguptaye ||18 ||
yogācārastathāhāraṃ śarīrāya prayacchati |
kevalaṃ kṣudvighātārthaṃ na rāgeṇa na bhaktaye ||19 ||
manodhāraṇayā caiva pariṇāmyātmavānahaḥ |
vidhūya nidrāṃ yogena niśāmapyatināmayet ||20 ||
hṛdi yatsaṃjñinaścaiva nidrā prādurbhavettava |
guṇavatsaṃjñitāṃ saṃjñāṃ tadā manasi mā kṛthāḥ ||21 ||
dhāturārambhadhṛtyośca sthāmavikramayorapi |
nityaṃ manasi kāryaste bādhyamānena nidrayā ||22 ||
āmnātavyāśca viśadaṃ te dharmā ye pariśrutāḥ |
parebhyaścopadeṣṭavyāḥ saṃcintyāḥ svayameva ca ||23 ||
prakledyamadbhirvadanaṃ vilokyāḥ sarvato diśaḥ |
cāryā dṛṣṭiśca tārāsu jijāgariṣuṇā sadā ||24 ||
antargatairacapalairvaśasthāyibhirindriyaiḥ |
avikṣiptena manasā caṃkramyasvāsva vā niśi ||25 ||
bhaye prītau ca śoke ca nidrayā nābhibhūyate |
tasmānnidrābhiyogeṣu sevitavyamidaṃ trayam ||26 ||
bhayamāgamanānmṛtyoḥ prītiṃ dharmaparigrahāt |
janmaduḥkhādaparyantācchokamāgantumarhasi ||27 ||
evamādiḥ kramaḥ saumya kāryo jāgaraṇaṃ prati |
vandhyaṃ hi śayanādāyuḥ ka prājñaḥ kartumarhasi ||28 ||
doṣavyālānatikramya vyālān gṛhagatāniva |
kṣamaṃ prājñasya na svaptuṃ nistitīrṣormahad bhayam ||29 ||
pradīpte jīvaloke hi mṛtyuvyādhijarāgnibhiḥ |
kaḥ śayīta nirudvegaḥ pradīpta iva veśmani ||30 ||
tasmāttama iti jñātvā nidrāṃ nāveṣṭumarhasi |
apraśānteṣu doṣeṣu saśastreṣviva śatruṣu ||31 ||
pūrvaṃ yāmaṃ triyāmāyāḥ prayogeṇātināmya tu |
sevyā śayyā śarīrasya viśrāmārthaṃ svatantriṇā ||32 ||
dakṣiṇena tu pārśvena sthitayālokasaṃjñayā |
prabodhaṃ hṛdaye kṛtvā śayīthāḥ śāntamānasaḥ ||33 ||
yāme tṛtīye cotthāya carannāsīna eva vā |
bhūyo yogaṃ manaḥśuddhau kurvīthā niyatendriyaḥ ||34 ||
athāsanagatasthānaprekṣitavyāhṛtādiṣu |
saṃprajānan kriyāḥ sarvāḥ smṛtimādhātumarhasi ||35 ||
dvārādhyakṣa iva dvāri yasya praṇihitā smṛtiḥ |
dharṣayanti na taṃ doṣāḥ puraṃ guptamivārayaḥ ||36 ||
na tasyotpadyate kleśo yasya kāyagatā smṛtiḥ |
cittaṃ sarvāsvavasthāsu bālaṃ dhātrīva rakṣati ||37 ||
śaravyaḥ sa tu doṣāṇāṃ yo hīnaḥ smṛtivarmaṇā |
raṇasthaḥ pratiśatrūṇāṃ vihīna iva varmaṇā ||38 ||
anāthaṃ tanmano jñeyaṃ yatsmṛtirnābhirakṣati |
nirṇetā dṛṣṭirahito viṣameṣu caranniva ||39 ||
anartheṣu prasaktāśca svārthebhyaśca parāṅmukhā |
yadbhaye sati nodvignāḥ smṛtināśo'tra kāraṇam ||40 ||
svabhūmiṣu guṇāḥ sarve ye ca śīlādayaḥ sthitāḥ |
vikīrṇā iva gā gopaḥ smṛtistānanugacchati ||41 ||
pranaṣṭamamṛtaṃ tasya yasya viprasṛtā smṛtiḥ |
hastasthamamṛtaṃ tasya yasya kāyagatā smṛtiḥ ||42 ||
āryo nyāyaḥ kutastasya smṛtiryasya na vidyate |
yasyāryo nāsti ca nyāyaḥ pranaṣṭastasya satpathaḥ ||43 ||
pranaṣṭo yasya sanmārgo naṣṭaṃ tasyāmṛtaṃ padam |
pranaṣṭamamṛtaṃ yasya sa duḥkhānna vimucyate ||44 ||
tasmāccarana caro'smīti sthito'smīti cādhiṣṭhitaḥ |
evamādiṣu kāryeṣu smṛtimādhātumarhasi ||45 ||
yogānulomaṃ vijanaṃ viśabdaṃ śayyāsanaṃ saumya tathā bhajasva |
kāyasya kṛtvā hi vivekamādau sukho'dhigantuṃ manaso vivekaḥ ||46 ||
alabdhacetaḥpraśamaḥ sarāgo yo na pracāraṃ bhajate viviktam |
sa kṣaṇyate hyapratilabdhamārgaścarannivorvyāṃ bahukaṇṭakāyām ||47 ||
adṛṣṭatattvena parīkṣakeṇa sthitena citre viṣayapracāre |
cittaṃ niṣeddhuṃ na sukhena śakyaṃ kṛṣṭādako gauriva sasyamadhyāt ||48 ||
anīryamāṇastu yathānilena praśāntimāgacchati citrabhānuḥ |
alpena yatnena tathā vivikteṣvaghaṭṭitaṃ śāntimupaiti cetaḥ ||49 ||
kvacidbhuktvā yattad vasanamapi yattatparihito
vasannātmārāmaḥ kvacana vijane yo'bhiramate |
kṛtārthaḥ sa jñeyaḥ śamasukharasajñaḥ kṛtamatiḥ
pareṣāṃ saṃsargaṃ pariharati yaḥ kaṇṭakamiva ||50 ||
yadi dvandvārāme jagati viṣayavyagrahṛdaye
vivikte nirdvando viharati kṛtī śāntahṛdayaḥ |
tataḥ pītvā prajñārasamamṛtavattṛptahṛdayo
viviktaḥ saṃsaktaṃ viṣayakṛpaṇaṃ śocati jagat ||51 ||
vasañśūnyāgāre yadi satatameko'bhiramate
yadi kleśotpādaiḥ saha na ramate śatrubhiriva |
carannātmārāmo yadi ca pibati prītisalilaṃ
tato bhuṅkte śreṣṭhaṃ tridaśapatirājyādapi sukham ||52 ||
saundarananda mahākāvye “ādi-prasthāna“ nāma caturdaśa sarga samāpta ||
pañcadaśaḥ-sargaḥ
vitarka-prahāṇa
yatra tatra vivikte tu baddhvā paryaṅkamuttamam |
ṛjuṃ kāyaṃ samādhāya smṛtyābhimukhayānvitaḥ ||1 ||
nāsāgre vā lalāṭe vā bhruvorantara eva vā |
kurvīthāścapalaṃ cittamālambanaparāyaṇam ||2 ||
sacet kāmavitarkastvāṃ dharṣayenmānaso jvaraḥ |
kṣeptavyo nādhivāsyaḥ sa vastre reṇurivāgataḥ ||3 ||
yadyapi pratisaṃkhyānāt kāmānutsṛṣṭavānasi |
tamāṃsīva prakāśena pratipakṣeṇa tāñjahi ||4 ||
tiṣṭhatyanuśayasteṣāṃ channo'gniriva bhasmanā |
sa te bhāvanayā saumya praśāmyo'gnirivāmbunā ||5 ||
te hi tasmāt pravartante bhūyo vījādivāṅkurāḥ |
tasya nāśena te na syurbījanāśādivāṅkurāḥ ||6 ||
arjanādīni kāmebhyo dṛṣṭvā duḥkhāni kāminām |
tasmāttānmūlataśchindhi mitrasaṃjñānarīniva ||7 ||
anityā moṣadharmāṇo riktā vyasanahetavaḥ |
bahusādhāraṇāḥ kāmā varhyā hyāśīviṣā iva ||8 ||
ye mṛgyamāṇā duḥkhāya rakṣyamāṇā na śāntaye |
bhraṣṭāḥ śokāya mahate prāptāśca na vitṛptaye ||9 ||
tṛptiṃ vittaprakarṣeṇa svargāvāptyā kṛtārthatām |
kāmebhyaśca sukhotpattiṃ yaḥ paśyati sa naśyati ||10 ||
calānapariniṣpannānasārānanavasthitān |
parikalpasukhān kāmānna tānsmartumihārhasi ||11 ||
vyāpādo vā vihiṃsā vā kṣobhayed yadi te manaḥ |
prasādyaṃ tadvipakṣeṇa maṇinevākulaṃ jalam ||12 ||
pratipakṣastayorjñeyo maitrī kāruṇyameva ca |
virodho hi tayornityaṃ prakāśatamasoriva ||13 ||
nivṛttaṃ yasya dauḥśīlyaṃ vyāpādaśca pravartate |
hanti pāṃsubhirātmānaṃ sa snāta iva vāraṇaḥ ||14 ||
duḥkhitebhyo hi martyebhyo vyādhimṛtyujarādibhiḥ |
āryaḥ ko duḥkhamaparaṃ saghṛṇo dhātumarhati ||15 ||
duṣṭena ceha manasā bādhyate vā paro na vā |
sadyastu dahyate tāvat svaṃ mano duṣṭacetasaḥ ||16 ||
tasmāt sarveṣu bhūteṣu maitrīṃ kāruṇyameva ca |
na vyāpādaṃ vihiṃsāṃ vā vikalpayitumarhasi ||17 ||
yadyadeva prasaktaṃ hi vitarkayati mānavaḥ |
abhyāsāttena tenāsya natirbhavati cetasaḥ ||18 ||
tasmādakuśalaṃ tyaktvā kuśalaṃ dhyātumarhasi |
yatte syādiha cārthāya paramārthasya cāptaye ||19 ||
saṃvardhante hyakuśalā vitarkāḥ saṃbhṛtā hṛdi |
anarthajanakāstulyamātmanaśca parasya ca ||20 ||
śreyaso vighnakaraṇād bhavantyātmavipattaye |
pātrībhāvopaghātāttu parabhaktivipattaye ||21 ||
manaḥkarmasvavikṣepamapi cābhyastumarhasi |
na tvevākuśalaṃ saumya vitarkayitumarhasi ||22 ||
yā vikāmopabhogāya cintā manasi vartate |
na ca taṃ guṇamāpnoti bandhanāya ca kalpate ||23 ||
sattvānāmupaghātāya parikleśāya cātmanaḥ |
mohaṃ vrajati kāluṣyaṃ narakāya ca vartate ||24 ||
tad vitarkairakuśalairnātmānaṃ hantumarhasi |
suśastraṃ ratnavikṛtaṃ mṛddhato gāṃ khananniva ||25 ||
anabhijño yathā jātyaṃ dahedaguru kāṣṭhavat |
anyāyena manuṣyatvamupahanyādidaṃ tathā ||26 ||
tyaktvā ratnaṃ yathā loṣṭaṃ ratnadvīpācca saṃharet |
tyaktvā naiḥśreyasaṃ dharmaṃ cintayedaśubhaṃ tathā ||27 ||
himavantaṃ yathā gatvā viṣaṃ bhuñjīta nauṣadham |
manuṣyatvaṃ tathā prāpya pāpaṃ seveta no śubham ||28 ||
tad buddhavā pratipakṣeṇa vitarkaṃ kṣeptumarhasi |
sūkṣmeṇa pratikīlena kīlaṃ dārvantarādiva ||29 ||
vṛddhyavṛddhyoratha bhaveccintā jñātijanaṃ prati |
svabhāvo jīvalokasya parīkṣyastannivṛttaye ||30 ||
saṃsāre kṛṣyamāṇānāṃ sattvānāṃ svena karmaṇā |
ko janaḥ svajanaḥ ko vā mohāt sakto jane janaḥ ||31 ||
atīte'dhvani saṃvṛttaḥ svajano hi janastava |
aprāpte cādhvani janaḥ svajanaste bhaviṣyati ||32 ||
vihagānāṃ yathā sāyaṃ tatra tatra samāgamaḥ |
jātau jātau tathāśleṣo janasya svajanasya ca ||33 ||
pratiśrayaṃ bahuvidhaṃ saṃśrayanti yathādhvagāḥ |
pratiyānti punastyaktvā tadvajjñātisamāgamaḥ ||34 ||
loke prakṛtibhinne'sminna kaścit kasyacit priyaḥ |
kāryakāraṇasambaddhaṃ vālukāmuṣṭivajjagat ||35 ||
bibharti hi sutaṃ mātā dhārayiṣyati māmiti |
mātaraṃ bhajate putro garbheṇādhatta māmiti ||36 ||
anukūlaṃ pravartante jñātiṣu jñātayo yadā |
tadā snehaṃ prakurvanti riputvaṃ tu viparyayāt ||37 ||
ahito dṛśyate jñātirajñātirdṛśyate hitaḥ |
snehaṃ kāryāntarāllokāśchinatti ca karoti ca ||38 ||
svayameva yathālikhya rajyeccitrakaraḥ striyam |
tathā kṛtvā svayaṃ snehaṃ saṃgameti jane janaḥ ||39 ||
yo'bhavad bāndhavajanaḥ paraloke priyastava |
sa te karmathaṃ kurute tvaṃ vā tasmai karoṣi kam ||40 ||
tasmājjñātivitarkeṇa mano nāveṣṭumarhasi |
vyavasthā nāsti saṃsāre svajanasya janasya ca ||41 ||
asau kṣemo janapadaḥ subhikṣo'sāvasau śivaḥ |
ityevamatha jāyeta vitarkastava kaścana ||42 ||
praheyaḥ sa tvayā saumya nādhivāsyaḥ kathaṃcana |
viditvā sarvamādīptaṃ taistairdoṣāgnibhirjagat ||43 ||
ṛtucakranivartācca kṣutpipāsāklamādapi |
sarvatra niyataṃ duḥkhaṃ na kvacid vidyate śivam ||44 ||
kvacicchītaṃ kvacid dharmaḥ kvacid rogo bhayaṃ kvacit |
bādhate'bhyadhikaṃ lokaṃ tasmādaśaraṇaṃ jagat ||45 ||
jarā vyādhiśca mṛtyuśca lokasyāsya mahad bhayam |
nāsti deśaḥ sa yatrāsya tad bhayaṃ nopapadyate ||46 ||
yatra gacchati kāyo'yaṃ duḥkhaṃ tatrānugacchati |
nāsti kācid gatirloke gato yatra na bādhyate ||47 ||
ramaṇīyo'pi deśaḥ san subhikṣaḥ kṣema eva ca |
kudeśa iti vijñeyo yatra kleśairvidahyate ||48 ||
lokasyābhyāhatasyāsya duḥkhaiḥ śārīramānasaiḥ |
kṣemaḥ kaścinna deśo'sti svastho yatra gato bhavet ||49 ||
duḥkhaṃ sarvatra sarvasya vartate sarvadā yadā |
chandarāgamataḥ saumya lokacitreṣu mā kṛthāḥ ||50 ||
yadā tasmānnivṛttaste chandarāgo bhaviṣyati |
jīvalokaṃ tadā sarvamādīptamiva maṃsyase ||51 ||
atha kaścid vitarkaste bhavedamaraṇāśrayaḥ |
yatnena sa vihantavyo vyādhirātmagato yathā ||52 ||
muhūrtamapi viśrambhaḥ kāryoṃ na khalu jīvite |
nilīna iva hi vyāghraḥ kālo viśvastaghātakaḥ ||53 ||
balastho'haṃ yuvā veti na te bhavitumarhati |
mṛtyuḥ sarvāsvasthāsu hanti nāvekṣate vayaḥ ||54 ||
kṣetrabhūtamanarthānāṃ śarīraṃ parikarṣataḥ |
svāsthyāśā jīvitāśā vā na dṛṣṭārthasya jāyate ||55 ||
nirvṛttaḥ ko bhavet kāyaṃ mahābhūtāśrayaṃ vahan |
parasparaviruddhānāmahīnāmiva bhājanam ||56 ||
praśvasityayamanvakṣaṃ yaducchvasiti mānavaḥ |
avagaccha tadāścaryamaviśvāsyaṃ hi jīvitam ||57 ||
idamāścaryamaparaṃ yatsuptaḥ pratibudhyate |
svapityutthāya vā bhūyo bahvamitrā hi dehinaḥ ||58 ||
garbhāt prabhṛti yo lokaṃ jighāṃsuranugacchati |
kastasmin viśvasenmṛtyāvudyatāsāvarāviva ||59 ||
prasūtaḥ puruṣo loke śrutavān balavānapi |
na jayatyantakaṃ kaścinnājayannāpi jeṣyati ||60 ||
sāmnā dānena bhedena daṇḍena niyamena vā |
prāpto hi rabhaso mṛtyuḥ pratihantuṃ na śakyate ||61 ||
tasmānnāyuṣi viśvāsaṃ cañcale kartumarhasi |
nityaṃ harati kālo hi sthāviryaṃ na pratīkṣate ||62 ||
niḥsāraṃ paśyato lokaṃ toyabudbuddurbalam |
kasyāmaravitarko hi syādanunmattacetasaḥ ||63 ||
tasmādeṣāṃ vitarkāṇāṃ prahāṇārthaṃ samāsataḥ |
ānāpānasmṛtiṃ saumya viṣayīkartumarhasi ||64 ||
ityanena prayogeṇa kāle sevitumarhasi |
pratipakṣān vitarkāṇāṃ gadānāmagadāniva ||65 ||
suvarṇahetorapi pāṃsudhāvakau vihāya pāṃsūn bṛhato yathāditaḥ |
jahāti sūkṣmānapi tadviśuddhaye viśodhya hemāvayavān niyacchati ||66 ||
vimokṣahetorapi yuktamānaso vihāya doṣān bṛhatastathāditaḥ |
jahāti sūkṣmānapi tadviśuddhaye viśodhya dharmāvayavān niyacchati ||67 ||
krameṇādbhiḥ śuddhaṃ kanakamiha pāṃsuvyavahitaṃ
yathāgnau karmāraḥ pacati bhṛśamāvartayati ca |
tathā yogācāro nipuṇamiha doṣavyavahitaṃ
viśodhya kleśebhyaḥ śamayati manaḥ saṃkṣipati ca ||68 ||
yathā ca svacchandādupanayati karmāśrayasukhaṃ
suvarṇaṃ karmāro bahuvidhamalaṅkāravidhiṣu |
manaḥśuddho bhikṣurvaśagatamabhijñāsvapi tathā
yathecchaṃ yatrecchaṃ śamayati manaḥ prerayati ca ||69 ||
saundarananda mahākāvye “vitarka-prahāṇa“ nāma pañcadaśa sarga samāpta |
ṣoḍaśaḥ sargaḥ
āryasatya
evaṃ manodhāraṇayā krameṇa vyapohya kiñcit samupohya kiñcit |
dhyānāni catvāryadhigamya yogī prāpnotyabhijñā niyamena pañca ||1 ||
ṛddhipravekaṃ ca bahuprakāraṃ parasya cetaścaritāvabodham |
atītajanmasmaraṇaṃ ca dīrghaṃ divye viśuddhe śruticakṣuṣī ca ||2 ||
ataḥ paraṃ tattvaparikṣaṇena mano dadhātyāsravasaṃkṣayāya |
tato hi duḥkhaprabhṛtīni samyak catvāri satyāni padānyavaiti ||3 ||
bādhātmakaṃ duḥkhamidaṃ prasaktaṃ duḥkhasya hetuḥ prabhavātmako'yam |
duḥkhakṣayo niḥsaraṇātmako'yaṃ trāṇātmako'yaṃ praśamāya mārgaḥ ||4 ||
ityāryasatyānyavabudhya buddhyā catvāri samyak pratividhya caiva |
sarvāsravān bhāvanayābhibhūya na jāyate śāntimavāpya bhūyaḥ ||5 ||
abodhato hyaprativedhataśca tattvātmakasyāsya catuṣṭasya |
bhavād bhavaṃ yāti na śantimeti saṃsāradolāmadhiruhya lokaḥ ||6 ||
tasmājjarādervyasanasya mūlaṃ samāsato duḥkhamavaihi janma |
sarvauṣadhīnāmiva bhūrbhavāya sarvāpadāṃ kṣetramidaṃ hi janma ||7 ||
yajjanmarūpasya hi sendriyasya duḥkhasya tannaikavidhasya janma |
yaḥ saṃbhavaścāsya samucchrayasya mṛtyośca rogasya ca saṃbhavaḥ saḥ ||8 ||
sadvāpyasadvā viṣamiśramannaṃ yathā vināśāya na dhāraṇāya |
loke tathā tiryaguparyadho vā duḥkhāya sarvaṃ na sukhāya janma ||9 ||
jarādayo naikavidhāḥ prajānāṃ satyāṃ pravṛttau prabhavantyanarthāḥ |
pravātsu ghoreṣvapi māruteṣu na hyaprasūtāstaravaścalanti ||10 ||
ākāśayoniḥ pavano yathā hi yathā śamīgarbhaśayo hutāśaḥ |
āpo yathāntarvasudhāśayāśca duḥkhaṃ tathā cittaśarīrayoniḥ ||11 ||
apāṃ dravatvaṃ kaṭhinatvamurvyā vāyoścalatvaṃ dhruvamauṣṇyamagneḥ |
yathā svabhāvo hi tathā svabhāvo duḥkhaṃ śarīrasya ca cetasaśca ||12 ||
kāye sati vyādhijarādi duḥkhaṃ kṣuttarṣavarṣoṣṇahimādi caiva |
rūpāśrite cetasi sānubandhe śokāratikrodhabhayādi duḥkham ||13 ||
pratyakṣamālokya ca janmaduḥkhaṃ duḥkhaṃ tathātītamapīti viddhi |
yathā ca tadduḥkhamidaṃ ca duḥkhaṃ duḥkhaṃ tathānāgatamapyavehi ||14 ||
bījasvabhāvo hi yatheha dṛṣṭo bhūto'pi bhavyo'pi tathānumeyaḥ |
pratyakṣataśca jvalano yathoṣṇo bhūto'pi bhavyo'pi tathoṣṇa eva ||15 ||
tannāmarūpasya guṇānurūpaṃ yatraiva nirvṛttirudāravṛtta |
tatraiva duḥkhaṃ na hi tadvimuktaṃ duḥkhaṃ bhaviṣyatyabhavad bhaved vā ||16 ||
pravṛttiduḥkhasya ca tasya loke tṛṣṇādayo doṣagaṇā nimittam |
naiveśvaro na prakṛtirnaṃ kālo nāpo svabhāvo na vidhiryadṛcchā ||17 ||
jñātavyametena ca kāraṇena lokasya doṣebhya iti pravṛttiḥ |
yasmānmriyante sarajastamaskā na jāyate vītarajastamaskaḥ ||18 ||
icchāviśeṣe sati tatra tatra yānāsanāderbhavati prayogaḥ |
yasmādatastarṣavaśāttathaiva janma prajānāmiti veditavyam ||19 ||
sattvānyabhiṣvaṅgavaśāni dṛṣṭvā svajātiṣu prītiparāṇyatīva |
abhyāsayogādupapāditāni taireva doṣairiti tāni viddhi ||20 ||
krodhapraharṣādibhirāśrayāṇāmutpadyate ceha yathā viśeṣaḥ |
tathaiva janmasvapi naikarūpo nirvartate kleśakṛto viśeṣaḥ ||21 ||
doṣādhike janmani tīvradoṣa utpadyate rāgiṇi tīvrarāgaḥ |
mohādhike mohabalādhikaśca tadalpadoṣe ca tadalpadoṣaḥ ||22 ||
phalaṃ hi yādṛk samavaiti sākṣāt tadāgamād bījamavaityatītam |
avetya bījaprakṛtiṃ ca sākṣādanāgataṃ tatphalamabhyupaiti ||23 ||
doṣakṣayo jātiṣu yāsu yasya vairāgyatastāsu na jāyate saḥ |
doṣāśayastiṣṭhati yasya yatra tasyopapattirvivaśasya tatra ||24 ||
tajjanmano naikavidhasya saumya tṛṣṇādayo hetava ityavetya |
tāṃśchindhi duḥkhād yadi nirmumukṣā kāryakṣayaḥ kāraṇasaṃkṣayāddhi ||25 ||
duḥkhakṣayo hetuparikṣayācca śāntaṃ śivaṃ sākṣikuruṣva dharmaṃ |
tṛṣṇāvirāgaṃ layanaṃ nirodhaṃ sanātanaṃ trāṇamahāryamāryam ||26 ||
yasminna jātirna jarā na mṛtyurna vyādhayo nāpriyasaṃprayogaḥ |
necchāvipanna priyaviprayogaḥ kṣemaṃ padaṃ naiṣṭhikamacyutaṃ tat ||27 ||
dīpo yathā nirvṛtimabhyupeto naivāvaniṃ gacchati nāntarikṣam |
diśaṃ na kāṃcid vidiśaṃ na kāṃcit snehakṣayāt kevalameti śāntim ||28 ||
evaṃ kṛtī nirvṛtimabhyupeto naivāvaniṃ gacchati nāntarikṣam |
diśaṃ na kāṃcid vidiśaṃ na kāṃcit kleśakṣayāt kevalameti śāntim ||29 ||
asyābhyupāyo'dhigamāya mārgaḥ prajñātrikalpaḥ praśamadvikalpaḥ |
sa bhāvanīyo vidhivad budhena śīle śucau tripramukhe sthitena ||30 ||
vākkarma samyak sahākāyakarma yathāvadājīvanayaśca śuddhaḥ |
idaṃ trayaṃ vṛttavidhau pravṛttaṃ śīlāśrayaṃ karmaparigrahāya ||31 ||
satyeṣu duḥkhādiṣu dṛṣṭirāryā samyagvitarkaśca parākramaśca |
idaṃ trayaṃ jñānavidhau pravṛttaṃ prajñāśrayaṃ kleśaparikṣayāya ||32 ||
nyāyena satyādhigamāya yuktā samyak smṛtiḥ samyagatho samādhiḥ |
idaṃ dvayaṃ yogavidhau pravṛttaṃ śamāśrayaṃ cittaparigrahāya ||33 ||
kleśāṃkurānna pratanoti śīlaṃ bījāṅkurān kāla ivātivṛttaḥ |
śucau hi śīle puruṣasya doṣā manaḥ salajjā iva dharṣayanti ||34 ||
kleśāṃstu viṣkambhayate samādhirvegānivādrirmahato nadīnām |
sthite samādhau hi na dharṣayanti doṣā bhujaṃgā iva mantrabaddhāḥ ||35 ||
prajñā tvaśeṣeṇa nihanti doṣāṃstīradrumān prāvṛṣi nimnageva |
dagdhā yayā na prabhavanti doṣā vajrāgninevānusṛtena vṛkṣāḥ ||36 ||
triskandhametaṃ pravigāhya mārgaṃ praspaṣṭamaṣṭāṅgamahāryamāryam |
duḥkhasya hetūn prajahāti doṣān prāpnoti cātyantaśivaṃ padaṃ tat ||37 ||
asyopacāre dhṛtirārjavaṃ ca hrīrapramādaḥ praviviktatā ca |
alpecchatā tuṣṭirasaṃgatā ca lokapravṛttāvaratiḥ kṣamā ca ||38 ||
yāthātmyato vindati yo hi duḥkhaṃ tasyodbhavaṃ tasya ca yo nirodham |
āryeṇa mārgeṇa sa śāntimeti kalyāṇamitraiḥ saha vartamānaḥ ||39 ||
yo vyādhito vyādhimavaiti samyag vyādhernidānaṃ ca tadauṣadhaṃ ca |
ārogyamāpnoti hi so'cireṇa mitrairabhijñairupacaryamāṇaḥ ||40 ||
tadvyādhisaṃjñāṃ kuru duḥkhasatye doṣeṣvapi vyādhinidānasaṃjñām |
ārogyaṃjñāṃ ca nirodhasatye bhaiṣajyasaṃjñāmapi mārgasatye ||41 ||
tasmāt pravṛttiṃparigaccha duḥkhaṃ pravartakānapyavagaccha doṣān |
nivṛttimāgaccha ca tannirodhaṃ nivartakaṃ cāpyavagaccha mārgam ||42 ||
śirasyatho vāsasi saṃpradīpte satyāvabodhāya mativicāryā |
dagdhaṃ jagat satyanayaṃ hyadṛṣṭvā pradahyate saṃprati dhakṣyate ca ||43 ||
yadaiva yaḥ paśyati nāmarūpaṃ kṣayīti taddarśanamasya samyak |
samyak ca nirvedamupaiti paśyan nandīkṣayācca kṣayameti rāgaḥ ||44 ||
tayośca nandīrajasoḥ kṣayeṇa samyagvimuktaṃ pravadāmi cetaḥ |
samyagvimuktirmanasaśca tābhyāṃ na cāsya bhūyaḥ karaṇīyamasti ||45 ||
yathāsvabhāvena hi nāmarūpaṃ taddhetumevāstagamaṃ ca tasya |
vijānataḥ pasyata eva cāhaṃ bravīmi samyak kṣayamāsravāṇām ||46 ||
tasmāt paraṃ saumya vidhāya vīryaṃ śīghraṃ ghaṭasvāstravasaṃkṣayāya |
duḥkhānanityāṃśca nirātmakāṃśca dhātūn viśeṣeṇa parīkṣamāṇaḥ ||47 ||
dhātūn hi ṣaḍ bhūsalilānalādīn sāmānyataḥ svena ca lakṣaṇena |
avaiti yo nānyamavaiti tebhyaḥ so'tyantikaṃ mokṣamavaiti tebhyaḥ ||48 ||
kleśaprahāṇāya ca niścitena kālo'bhyupāyasśca parīkṣitavyaḥ |
yogo'pyakāle hyanupāyataśca bhavatyanarthāya na tadguṇāya ||49 ||
ajātavatsāṃ yadi gāṃ duhīta naivāpnuyāt kṣīramakāladohī |
kāle'pi vā syānna payo labheta mohena śṛṅgād yadi gāṃ duhīta ||50 ||
ārdrācca kāṣṭhājjvalanābhikāmo naiva prayatnādapi vahnimṛcchet |
kāṣṭhācca śuṣkādapi pātanena naivāgnimāpnotyanupāyapūrvam ||51 ||
taddeśakālau vidhivat parīkṣya yogasya mātrāmapi cābhyupāyam |
balābale cātmani saṃpradhārya kāryaḥ prayatno na tu tadviruddhaḥ ||52 ||
pragrāhakaṃ yattu nimittamuktamuddhanyamāne hṛdi tanna sevyam |
evaṃ hi cittaṃ praśama na yāti pravāyunā vahniriveryamāṇaḥ ||53 ||
śamāya yat syānniyataṃ nimittaṃ jātoddhave cetasi tasya kālaḥ |
evaṃ hi cittaṃ praśamaṃ niyacchet pradīpyamāno'gnirivodakena ||54 ||
śamāvahaṃ yanniyataṃ nimittaṃ sevyaṃ na taccetasi līyamāne |
evaṃ hi bhūyo layameti cittamanīryamāṇo'gnirivālpasāraḥ ||55 ||
pragrāhakaṃ yanniyataṃ nimittaṃ layaṃ gate cetasi tasya kālaḥ |
kriyāsamarthaṃ hi manastathā syānmandāyamāno'gnirivendhanena ||56 ||
aupekṣikaṃ nāpi nimittamiṣṭaṃ layaṃ gate cetasi soddhave vā |
evaṃ hi tīvraṃ janayedanarthamupekṣito vyādhirivāturasya ||57 ||
yatsyādupekṣāniyataṃ nimittaṃ sāmyaṃ gate cetasi tasya kālaḥ |
evaṃ hi kṛtyāya bhavetprayogo ratho vidheyāśva iva prayātaḥ ||58 ||
rāgoddhavavyākulite'pi citte maitropasaṃhāravidhirna kāryaḥ |
rāgātmako muhyati maitrayā hi snehaṃ kaphakṣobha ivopayujya ||59 ||
rāgoddhate cetasi dhairyametya niṣevitavyaṃ tvaśubhaṃ nimittam |
rāgātmako hyevamupaiti śarma kaphātmako rūkṣamivopayujya ||60 ||
vyāpādadoṣeṇa manasyudīrṇe na sevitavyaṃ tvaśubhaṃ nimittam |
dveṣātmakasya hyaśubhā vadhāya pittātmanastīkṣṇa ivopacāraḥ ||61 ||
vyāpādadoṣakṣubhite tu citte sevyā svapakṣopanayena maitrī |
dveṣātmano hi praśamāya maitrī pittātmanaḥ śīta ivopacāraḥ ||62 ||
mohānubaddhe manasaḥ pracāre maitrāśubhā vaiva bhavatyayogaḥ |
tābhyāṃ hi saṃmohamupaiti bhūyo vāyvātmako rūkṣamivopanīya ||63 ||
mohātmikāyāṃ manasaḥ pravṛttau sevyastvidampratyayatāvihāraḥ |
mūḍhe manasyeṣa hi śāntimārgo vāyvātmake snigdha ivopacāraḥ ||64 ||
ulkāmukhasthaṃ hi yathā suvarṇaṃ suvarṇakāro dhamatīha kāle |
kāle pariprokṣayate jalena krameṇa kāle samupekṣate ca ||65 ||
dahet suvarṇaṃ hi dhamannakāle jale kṣipan saṃśameyedakāle |
na cāpi samyak paripākamenaṃ nayedakāle samupekṣamāṇaḥ ||66 ||
saṃpragrahasya praśamasya caiva tathaiva kāle samupekṣaṇasya |
samyaṅ nimittaṃ manasā tvavekṣyaṃ nāśo hi yatno'pyanupāyapūrvaḥ ||67 ||
ityevamanyāyanivartanaṃ ca nyāyaṃ ca tasmai sugato babhāṣe |
bhūyaśca tattaccaritaṃ viditvā vitarkahānāya viodhīnuvāca ||68 ||
yathā bhiṣak pittakaphānilānāṃ ya eva kopaṃ samupaiti doṣaḥ |
śamāya tasyaiva vidhiṃ vidhatte vyadhatta doṣeṣu tathaiva buddhaḥ ||69 ||
ekena kalpena sacenna hanyāt svabhyastabhāvādasubhān vitarkān |
tato dvitīyaṃ kramāmarabheta na tveva heyo guṇavān prayogaḥ ||70 ||
anādikālopacitātmakatvād balīyasaḥ kleśagaṇasya caiva |
samyak prayogasya ca duṣkaratvācchettuṃ na śakyāḥ sahasā hi doṣāḥ ||71 ||
aṇvyā yathāṇyā vipulāṇiranyā nirvāhyate tadviduṣā nareṇa |
tadvattadevākuśalaṃ nimittaṃ kṣipennimittāntarasevanena ||72 ||
tathāpyathādhyātmanavagrahatvānnaivopaśāmyedaśubho vitarkaḥ |
heyaḥ sa taddoṣaparīkṣaṇena saśvāpado mārga ivādhvagena ||73 ||
yathā kṣudhārto'pi viśeṣa pṛktaṃ jijīviṣurnecchati bhoktumannam |
tathaiva doṣāvahamityavetya jahāti vidvānaśubhaṃ nimittam ||74 ||
na doṣataḥ paśyati yo hi doṣaṃ kastaṃ tato vārayituṃ samarthaḥ |
guṇaṃ guṇe paśyati yaśca yatra sa vāryamāṇo'pi tataḥ prayāti ||75 ||
vyapatrapante hi kulaprasūtā manaḥpracārairaśubhaiḥ pravṛtaiḥ |
kaṇṭhe manasvīva yuvā vapuṣmānacākṣuṣairaprayatairviṣaktaiḥ ||76 ||
nirdhūyamānāstvatha leśato'pi tiṣṭheyurevākuśalā vitarkāḥ |
kāryāntarairadhyayanakriyādyaiḥ sevyo vidhirvismaraṇāya teṣām ||77 ||
svaptavyamapyeva vicakṣaṇena kāyaklamo vāpi niṣevitavyaḥ |
na tveva saṃcintyamasannimittaṃ yatrāvasaktasya bhavedanarthaḥ ||78 ||
yathā hi bhīto niśi taskarebhyo dvāraṃ priyebhyo'pi na dātumicchet |
prājñastathā saṃharati prayogaṃ samaṃ śubhasyāpyaśubhasya doṣaiḥ ||79 ||
evaṃ prakārairapi yadyupāyairnivāryamāṇā na parāṅmukhāḥ syuḥ |
tato yathāśthūlanivarhaṇena suvarṇadoṣā iva te praheyāḥ ||80 ||
drutaprayāṇaprabhṛtīṃśca tīkṣṇāt kāmaprayogāt parikhidyamānaḥ |
yathā naraḥ saṃśrayate tathaiva prājñena doṣeṣvapi vartitavyam ||81 ||
te cedalabdhapratipakṣabhāvā naivopaśāmyeyurasadvitarkāḥ |
muhūrtamapyaprativadhyamānā gṛhe bhujaṃgā iva nādhivāsyāḥ ||82 ||
dante'pi dantaṃ praṇidhāya kāmaṃ tālvagramutpīḍya ca jivhayāpi |
cittena cittaṃ parigṛhya cāpi kāryaḥ prayatno na tu te'nuvṛttāḥ ||83 ||
kimatra citraṃ yadi vītamoho vanaṃ gataḥ svasthamanā na muhyet |
ākṣipyamāṇo hṛdi tannimittairna kṣobhyate yaḥ sa kṛtī sa dhīraḥ ||84 ||
tadāryasatyādhigamāya pūrvaṃ viṃśodhayānena nayena mārgam |
yātrāgataḥ śatruvinigrahārthaṃ rājeva lakṣmīmajitāṃ jigīṣan ||85 ||
etānyaraṇyānyabhitaḥ śivāni yogānukūlānyajaneritāni |
kāyasya kṛtvā pravivekamātraṃ kleśaprahāṇāya bhajasva mārgam ||86 ||
kauṇḍinyanandakṛmilāniruddhāstiṣyopasenau vimalo'tha rādhaḥ |
bāṣpottarau dhautakimoharājau kātyāyanadravyapilindavatsāḥ ||87 ||
bhaddālibhadrāyaṇasarpadāsasubhūtigodattasujātavatsāḥ |
saṃgrāmajid bhadrajidaśvajicca śroṇaśca śoṇaśca ca koṭikarṇaḥ ||88 ||
kṣemājito nandakanandamātāvupālivāgīśayaśoyaśodāḥ |
mahāvhayo valkalirāṣṭrapālau sudarśanasvāgatamedhikāśca ||89 ||
sa kapphinaḥ kāśyapa auruvilvo mahāmahākāśyapatiṣyanandāḥ |
pūrṇaśca pūrṇaśca sa pūrṇakaśca śonāparāntaśca sa pūrṇa eva ||90 ||
śāradvatīputrasubāhucundāḥ kondeyakāpyabhṛgukuṇṭhadhānāḥ |
saśaivalau revatakauṣṭhilau ca maudgalyagotraśca gavāṃpatiśca ||91 ||
yaṃ vikramaṃ yogavidhāvakurvaṃstameva śīghraṃ vidhivat kuruṣva |
tataḥ padaṃ prāpsyasi tairavāptaṃ sukhāvṛtaistvaṃ niyataṃ yaśaśca ||92 ||
dravyaṃ yathā syat kaṭukaṃ rasena taccopayuktaṃ madhuraṃ vipāke |
tathaiva vīryaṃ kaṭukaṃ śrameṇa tasyārtha siddhyai madhuro vipākaḥ ||93 ||
vīryaṃ paraṃ kāryakṛtau hi mūlaṃ vīryādṛte kācana nāsti siddhiḥ |
udeti vīryādiha sarvasaṃpannirvīryatā cet sakalaśca pāpmā ||94 ||
alabdhasyālābho niyatamupalabdhasya vigama-
stathaivātmāvajñā kṛpaṇamadhikebhyaḥ paribhavaḥ |
tamo nistejastvaṃ śrutiniyamatuṣṭivyuparamo
nṛṇāṃ nirvīryāṇāṃ bhavati vinipātaśca bhavati ||95 ||
nayaṃ śrutvā śakto yadayamabhivṛddhiṃ na labhate
paraṃ dharmaṃ jñātvā yadupari nivāsaṃ na labhate |
gṛhaṃ tyaktvā muktau yadayamupaśāntiṃ na labhate |
nimittaṃ kausīdyaṃ bhavati puruṣasyātra na ripuḥ ||96 ||
anikṣiptotsāho yadi khanati gāṃ vāri labhate |
prasaktaṃ vyāmathnan jvalanamaraṇibhyāṃ janayati |
prayuktā yoge tu dhruvamupalabhante śramaphalaṃ
drutaṃ nityaṃ yāntyo girimapi hi bhindanti saritaḥ ||97 ||
kṛṣṭvā gāṃ paripālya ca śramaśatairaśnoti sasyaśriyaṃ
yatnena pravigāhya sāgarajalaṃ ratnaśriyā krīḍati |
śatrūṇāmavadhūya vīryamiṣubhirbhuṅkte narendraśriyaṃ
tadvīryaṃ kuru śāntaye viniyataṃ vīrye hi sarvarddhayaḥ ||98 ||
saundarananda mahākāvye “āryasatya“ nāma ṣoḍaśa sarga samāpta |
saptadaśaḥ sargaḥ
amṛta-prāpti
athaivamādeśitatattvamārgo nandastadā prāptavimokṣamārgaḥ |
sarveṇa bhāvena gurau praṇamya kleśaprahāṇāya vanaṃ jagāma ||1 ||
tatrāvakāśaṃ mṛdunīlaśaṣpaṃ dadarśa śāntaṃ taruṣaṇḍavantam |
niḥśabdayā nimnagayopagūḍhaṃ vaiḍūryanīlodakayā vahantyā ||2 ||
sa pādayostatra vidhāya śaucaṃ śucau śive śrīmati vṛkṣamūle |
mokṣāya baddhvā vyavasāyakakṣāṃ paryaṅkamaṅkāvahitaṃ babandha ||3 ||
ṛjuṃ samagraṃ praṇidhāya kāyaṃ kāye smṛtiṃ cābhimukhīṃ vidhāya |
sarvendriyāṇyātmani saṃnidhāya sa tatra yogaṃ prayataḥ prapede ||4 ||
tataḥ sa tattvaṃ nikhilaṃ cikīrṣurmokṣānukūlāṃśca vidhīṃścikīrṣan |
jñānena śīlena śamena caiva cacāra cetaḥ parikarmabhūmau ||5 ||
saṃdhāya dhairyaṃ praṇidhāya vīryaṃ vyapohya saktiṃ parigṛhya śaktim |
praśāntacetā niyamasthacetāḥ svasthastatobhūd viṣayeṣvanāsthaḥ ||6 ||
ātaptabuddheḥ prahitātmano'pi svabhyastabhāvādatha kāmasaṃjñā |
paryākulaṃ tasya manaścakāra prāvṛṭsu vidyujjalamāgateva ||7 ||
sa paryavasthānamavetya sadyaścikṣepa tāṃ dharmavighātakartrīm |
priyāmapi krodhaparītacetā nārīmivodvṛttaguṇāṃ manasvī ||8 ||
ārabdhavīryasya manaḥśamāya bhūyastu tasyākuśalo vitarkaḥ |
vyādhipraṇāśāya niviṣṭavuddherupadravo ghora ivājagāma ||9 ||
sa tadvighātāya nimittamanyad yogānukūlaṃ kuśalaṃ prapede |
ārtāyanaṃ kṣīṇabalo balasthaṃ nirasyamāno balināriṇeva ||10 ||
puraṃ vidhāyānuvidhāya daṇḍaṃ mitrāṇi saṃgṛhya ripūn vigṛhya |
rājā yathāpnoti hi gāmapūrvāṃ nītirmumukṣorapi saiva yoge ||11 ||
vimokṣakāmasya hi yogino'pi manaḥ puraṃ jñānavidhiśca daṇḍaḥ |
guṇāśca mitrāṇyarayaśca doṣā bhūmirvimuktiryatate yadartham ||12 ||
sa duḥkhajālānmahato mumukṣurvimokṣamārgādhigame vivikṣuḥ |
panthānmāryaṃ paramaṃ didṛkṣuḥ śamaṃ yayau kiṃcidupāttacakṣuḥ ||13 ||
yaḥ syānniketastamaso'niketaḥ śrutvāpi tattvaṃ sa bhavet pramattaḥ |
yasmāttu mokṣāya sa pātrabhūtastasmānmanaḥ svātmani saṃjahāra ||14 ||
sambhārataḥ pratyayataḥ svabhāvādāsvādato doṣaviśeṣataśca |
athātmavānniḥsaraṇātmataśca dharmeṣu cakre vidhivat parīkṣām ||15 ||
sa rūpiṇaṃ kṛtsnamarūpiṇaṃ ca sāraṃ didṛkṣurvicikāya kāyam |
athāśuciṃ duḥkhamanityamasvaṃ nirātmakaṃ caiva cikāya kāyam ||16 ||
anityatastatra hi śūnyataśca nirātmato duḥkhata eva cāpi |
mārgapravekeṇa sa laukikena kleśadrumaṃ saṃcalayāṃcakāra ||17 ||
yasmādabhūtvā bhavatīha sarvaṃ bhutvā ca bhūyo na bhavatyavaśyam |
sahetukaṃ ca kṣayi hetumacca tasmādanityaṃ jagadityavindat ||18 ||
yataḥ prasūtasya ca karmayogaḥ prasajyate bandhavighātahetuḥ |
duḥkhapratīkāravidhau sukhākhye tato bhavaṃ duḥkhamiti vyapaśyat ||19 ||
yataśca saṃskāragataṃ viviktaṃ na kārakaḥ kaścana vedako vā |
samagryataḥ saṃbhavati pravṛttiḥ śūnyaṃ tato lokamimaṃ dadarśa ||20 ||
yasmānnirīhaṃ jagadasvatantraṃ naiśvaryamekaḥ kurute kriyāsu |
tattatpratītya prabhavanti bhāvā nirātmakaṃ tena viveda lokam ||21 ||
tataḥ sa vātaṃ vyajanādivoṣṇe kāṣṭhāśritaṃ nirmathanādivāgnim |
antaḥkṣitisthaṃ khananādivāmbho lokottaraṃ vartma durāpamāpa ||22 ||
sajjñānacāpaḥ smṛtivarma baddhvā viśuddhaśīlavratavāhanasthaḥ |
kleśāribhiścittaraṇājirasthaiḥ sārdhaṃ yuyutsurvijayāya tasthau ||23 ||
tataḥ sa bodhyaṅgaśitāttaśastraḥ samyak-pradhānottamavāhanasthaḥ |
mārgāṅgamātaṅgavatā balena śanaiḥ śanaiḥ kleśacamūṃ jagāhe ||24 ||
sa smṛtyupasthānamayaiḥ pṛṣatkaiḥ śatrūn viparyāsamayān kṣaṇena |
duḥkhasya hetūṃścaturaścaturbhiḥ svaiḥ svaiḥ pracārāyatanairdadāra ||25 ||
āryairbalaiḥ pañcabhireva pañca cetaḥkhilānyapratimairbabhañja |
mithyāṅganāgāṃśca tathāṅganāgairvinirdudhāvāṣṭabhireva so'ṣṭau ||26 ||
athātmadṛṣṭiṃ sakalāṃ vidhūya caturṣu satyeṣvakathaṃkathaḥ san |
viśuddhaśīlavratadṛṣṭadharmā dharmasya pūrvāṃ phalabhūmimāpa ||27 ||
sa darśanādāryacatuṣṭayasya kleśaikadeśasya ca viprayogāt |
pratyātmikāccāpi viśeṣalābhāt pratyakṣato jñānisukhasya caiva ||28 ||
dārḍhyāt prasādasya dhṛteḥ sthiratvāt satyeṣvasaṃmūḍhatayā caturṣu |
śīlasya cācchidratayottamasya niḥsaṃśayo dharmavidhau babhūva ||29 ||
kudṛṣṭijālena sa viprayukto lokaṃ tathābhūtamavekṣamāṇaḥ |
jñānāśrayāṃ prītimupājagāma bhūyaḥ prasādaṃ ca gurāviyāya ||30 ||
yo hi pravṛttiṃ niyatāmavaiti nivānyahetoriha nāpyahetoḥ |
pratītya tattatsamavaiti tattatsa naiṣṭhikaṃ paśyati dharmamāryam ||31 ||
śāntaṃ śivaṃ nirjarasaṃ virāgaṃ niḥśreyasaṃ paśyati yaśca dharmam |
tasyopadeṣṭāramathāryavaryaṃ sa prekṣate buddhamavāptacakṣuḥ ||32 ||
yathopadeśena śivena mukto rogādarogo bhiṣajaṃ kṛtajñaḥ |
anusmaran paśyati cittadṛṣṭyā maitryā ca śāstrajñatayā ca tuṣṭaḥ ||33 ||
āryeṇa mārgeṇa tathaiva muktastathāgataṃ tattvavidāryatattvaḥ |
anusmaran paśyati kāyasākṣī maitryā ca sarvajñatayā ta tuṣṭaḥ ||34 ||
sa nāśakairdṛṣṭigatairvimuktaḥ paryantamālokya punarbhavasya |
bhaktvā ghṛṇāṃ kleśavijṛmbhiteṣu mṛtyorna tatrāsa na durgatibhyaḥ ||35 ||
tvaksnāyumedorudhirāsthimāṃsakeśādināmedhyagaṇena pūrṇam |
tataḥ sa kāyaṃ samavekṣamāṇaḥ sāraṃ vicintyāṇvapi nopalebhe ||36 ||
sa kāmarāgapratighau sthirātmā tenaiva yogena tanū cakāra |
kṛtvā mahoraskatanustanū tau prāpa dvitīyaṃ phalamāryadharme ||37 ||
sa lobhacāpaṃ parikalpabāṇaṃ rāgaṃ mahāvairiṇamalpaśeṣam |
kāyasvabhāvādhigataurbibheda yogāyudhāstrairaśubhāpṛṣatkaiḥ ||38 ||
dveṣāyudhaṃ krodhavikīrṇabāṇaṃ vyāpādamantaḥprasavaṃ sapatnam |
maitrīpṛṣatkairdhṛtitūṇasaṃsthaiḥ kṣamādhanurjyāvisṛtairjaghāna ||39 ||
mūlānyatha trīṇyaśubhasya vīrastribhirvimokṣāyatanaiścakarta |
camūmukhasthān dhṛtakārmukāṃstrīnarīnivāristribhirāyasāgraiḥ ||40 ||
sa kāmadhātoḥ samatikramāya pārṣṇigrahāṃstānabhibhūya śatrūn |
yogādanāgāmiphalaṃ prapadya dvārīva nirvāṇapurasya tasthau ||41 ||
kāmairviviktaṃ malinaiśca dharmairvitarkavaccāpi vicāravacca |
vivekajaṃ prītisukhopapannaṃ dhyānaṃ tataḥ sa prathamaṃ prapede ||42 ||
kāmāgnidāhena sa vipramukto lhādaṃ paraṃ dhyānasukhādavāpa |
sukhaṃ vigāhyāpsviva dharmakhinnaḥ prāpyeva cārtha vipulaṃ daridraḥ ||43 ||
tatrāpi taddharmagatān vitarkān guṇāguṇe ca prasṛtān vicārān |
buddhvā manaḥkṣobhakarānaśāntāṃstadviprayogāya matiṃ cakāra ||44 ||
kṣobhaṃ prakurvanti yathormayo hi dhīraprasannāmbuvahasya sindhoḥ |
ekāgrabhūtasya tathormibhūtāścittāmbhasaḥ kṣobhakarā vitarkāḥ ||45 ||
khinnasya suptasya ca nirvṛtasya bādhaṃ yathā saṃjanayanti śabdāḥ |
adyātmamaikāgryamupāgatasya bhavanti bādhāya tathā vitarkāḥ ||46 ||
athāvitarkaṃ kramaśo'vicāramekāgrabhāvānmanasaḥ prasannam |
samādhijaṃ prītisukhaṃ dvitīyaṃ dhyānaṃ tadādhyātmaśivaṃ sa dadhyau ||47 ||
taddhyānamāgamya ca cittamaunaṃ lebhe parāṃ prītimalabdhapūrvām |
prītau tu tatrāpi sa doṣadarśī yathā vitarkeṣvabhavattathaiva ||48 ||
prītiḥ parā vastuni yatra yasya viparyayāttasya hi tatra duḥkham |
prītāvataḥ prekṣya sa tatra doṣān prītikṣaye yogamupāruroha ||49 ||
prītervirāgāt sukhamāryajuṣṭaṃ kāyena vindannatha saṃprajānan |
upekṣakaḥ sa smṛtimān vyahārṣid dhyānaṃ tṛtīyaṃ pratilabhya dhīraḥ ||50 ||
yasmāt paraṃ tatra sukhaṃ sukhebhyastataḥ paraṃ nāsti sukhapravṛttiḥ |
tasmād babhāṣe śubhakṛtsnabhūmiḥ parāparajñaḥ parameti maitryā ||51 ||
dhyāne'pi tatrātha dadarśa doṣaṃ mene paraṃ śāntamaniñjameva |
ābhogato'pīñjayati sma tasya cittaṃ pravṛttaṃ sukhamityasram ||52 ||
yatreñjitaṃ spanditamasti tatra yatrāsti ca spanditamasti duḥkham |
yasmādatastatsukhamiñjakatvāt praśāntikāmā yatayastyajanti ||53 ||
atha prahāṇāt sukhaduḥkhayośca manovikārasya ca pūrvameva |
dadhyāvupekṣāsmṛtimad viśuddhaṃ dhyānaṃ tathāduḥkhasukhaṃ caturtham ||54 ||
yasmāttu tasminna sukhaṃ na duḥkhaṃ jñānaṃ ca tatrāsti tadarthacāri |
tasmādupekṣāsmṛtipāriśuddhirnirucyate dhyānavidhau caturthe ||55 ||
dhyānaṃ sa niśritya tataścaturthamarhattvalābhāya matiṃ cakāra |
saṃdhāya mitraṃ balavantamāryaṃ rājeva deśānajitān jigīṣuḥ ||56 ||
ciccheda kārtsnyena tataḥ sa pañca prajñāsinā bhāvanayeritena |
ūrdhvaṅgamānyuttamabandhanāni saṃyojanānyuttamabandhanāni ||57 ||
bodhyaṅganāgairapi saptabhiḥ sa saptaiva cittānuśayān mamarda |
dvipānivopasthitavipraṇāśān kālo grahaiḥ saptabhireva sapta ||58 ||
agnidrumājyāmbuṣu yā hi vṛttiḥ kabandhavāyvagnidivākarāṇām |
doṣeṣu tāṃ vṛttimiyāya nando nirvāpaṇotpāṭanadāhaśoṣaiḥ ||59 ||
iti trivegaṃ trijhaṣaṃ trivicamekāmbhasaṃ pañcarayaṃ dvikūlam |
dvigrāhamaṣṭāṅgavatā plavena duḥkhārṇavaṃ dustaramuttatāra ||60 ||
arhattvamāsādya sa satkriyārho nirutsuko niṣpraṇayo nirāśaḥ |
vibhīrviśugvītamado virāgaḥ sa eva dhṛtyānya ivābabhāse ||61 ||
bhrātuśca śāstuśca tayānuśiṣṭyā nandastataḥ svena ca vikrameṇa |
praśāntacetāḥ paripūrṇakāryo vāṇīmimāmātmagatāṃ jagāda ||62 ||
namo'stu tasmai sugatāya yena hitaiṣiṇā me karuṇātmakena |
bahūni duḥkhānyapavartitāni sukhāni bhūyāṃsyupasaṃhṛtāni ||63 ||
ahaṃ hyanāryeṇa śarīrajena duḥkhātmake vartmani kṛṣyamāṇaḥ |
nivartitastadvacanāṅkuśena darpānvito nāga ivāṅkuśena ||64 ||
tasyājñayā kāruṇikasya śāsturhṛdisthamutpāṭya hi rāgaśalyam |
adyaiva tāvat sumahat sukhaṃ me sarvakṣaye kiṃbata nirvṛtasya ||65 ||
nirvāpya kāmāgnimahaṃ hi dīptaṃ dhṛtyambunā pāvakamambuneva |
hlādaṃ paraṃ sāṃpratamāgato'smi śītaṃ hradaṃ gharma ivāvatīrṇaḥ ||66 ||
na me priyaṃ kiṃcana nāpriyaṃ me na me'nurodho'sti kuto virodhaḥ |
tayorabhāvāt sukhito'smi sadyo himātapābhyāmiva vipramuktaḥ ||67 ||
mahābhayāt kṣemamivopalabhya mahāvarodhādiva vipramokṣam |
mahārṇavāt pāramivāplavaḥ san bhīmāndhakārādiva ca prakāśam ||68 ||
rogādivārogyamasahyarūpādṛṇādivānṛṇyamanantasaṃkhyāt |
dviṣatsakāśādiva cāpayānaṃ durbhikṣayogācca yathā subhikṣam ||69 ||
tadvatparāṃ śāntimupāgato'haṃ yasyānubhāvena vināyakasya |
karomi bhūyaḥ punaruktamasmai namo namo'rhāya tathāgatāya ||70 ||
yenāhaṃ girimupanīya rūkmaśṛṅgaṃ svargaṃ ca plavagavadhūnidarśanena |
kāmātmā tridivacarībhiraṅganābhirniṣkṛṣṭo yuvatimaye kalau nimagnaḥ ||71 ||
tasmācca vyasanaparādanarthapaṅkādutkṛṣya kramaśithilaḥ karīva paṅkāt |
śānte'smin virajasi vijvare viśoke saddharme vitamasi naiṣṭhike vimuktaḥ ||72 ||
taṃ vande paramanukampakaṃ maharṣi mūrdhnāhaṃ prakṛtiguṇajñamāśayajñam |
saṃbuddhaṃ daśabalinaṃ bhiṣakpradhānaṃ trātāraṃ punarapi cāsmi saṃnatastam ||73 ||
saundarananda mahākāvya meṃ “amṛta-prāpti“ nāmaka saptadaśa sarga samāpta |
aṣṭādaśaḥ sargaḥ
ājñā-vyākaraṇa
atha dvijo bāla ivāptavedaḥ kṣipraṃ vaṇik prāpta ivāptalābhaḥ |
jitvā ca rājanya ivārisainyaṃ nandaḥ kṛtārtho gurumabhyagacchat ||1 ||
draṣṭuṃ sukhaṃ jñānasamāptikāle gururhi śiṣyasya gurośca śiṣyaḥ |
pariśramaste saphalo mayīti yato didṛkṣāsya munau babhūva ||2 ||
yato hi yenādhigato viśeṣastasyottamāṃso'rhati kartumīḍyām |
āryaḥ sarāgo'pi kṛtajñabhāvāt prakṣīṇamānaḥ kimu vītarāgaḥ ||3 ||
yasyārthakāmaprabhavā hi bhaktistato'sya sā tiṣṭhati rūḍhamūlā |
dharmānvayo yasya tu bhaktirāgastasya prasādo hṛdayāvagāḍhaḥ ||4 ||
kāṣāyavāsāḥ kanakāvadātastataḥ sa mūrdhnā gurave praṇeme |
vāteritaḥ pallavatāmrarāgaḥ puṣpojjvalaśrīriva karṇikāraḥ ||5 ||
athātmanaḥ śiṣyaguṇasya caiva mahāmuneḥ śāstṛguṇasya caiva |
saṃdarśanārthaṃ sa na mānahetoḥ svāṃ kāryasiddhiṃ kathayāmbabhūva ||6 ||
yo dṛṣṭiśalyo hṛdayāvagāḍhaḥ prabho bhṛśaṃ māmatudat sutīkṣṇaḥ |
tvadvākyasaṃdaṃśamukhena me sa samuddhṛtaḥ śalyahṛteva śalyaḥ ||7 ||
kathaṃkathābhāvagatosmi yena chinnaḥ sa niḥsaṃśaya saṃśayo me |
tvacchāsanāt satpathamāgato'smi sudeśikasyeva pathi pranaṣṭaḥ ||8 ||
yatpītamāsvādavaśendriyeṇa darpeṇa kandarpaviṣaṃ mayāsīt |
tanme hataṃ tvadvacanāgadena viṣaṃ vināśīva mahāgadena ||9 ||
kṣayaṃ gataṃ janma nirastajanman saddharmacaryāmuṣito'smi samyak |
kṛtsnaṃ kṛtaṃ me kṛtakārya kāryaṃ lokeṣu bhūto'smi na lokadharmā ||10 ||
maitrīstanīṃ vyañjanacārusāsnāṃ saddharmadugdhāṃ pratibhānaśṛṅgām |
tavāsmi gāṃ sādhu nipīya tṛptastṛṣeva gāmuttama vatsavarṇaḥ ||11 ||
yatpaśyataścādhigamo mamāyaṃ tanme samāsena mune nibodha |
sarvajña kāmaṃ viditaṃ tavaitat svaṃ tūpacāraṃ pravivakṣurasmi ||12 ||
anye'pi santo vimumukṣavo hi śrutvā vimokṣāya nayaṃ parasya |
muktasya rogādiva rogavantastenaiva mārgeṇa sukhaṃ ghaṭante ||13 ||
urvyādikān janmani vedima dhātun nātmānamurvyādiṣu teṣu kiñcit |
yasmādatasteṣu na me'sti saktirbahiśca kāyena samā matirme ||14 ||
skandhāṃśca rūpaprabhṛtīn daśārdhān paśyāmi yasmāccapalānasārān |
anātmakāṃścaiva vadhātmakāṃśca tasmād vimukto'smyaśivebhya ebhyaḥ ||15 ||
yasmācca paśyāmyudayaṃ vyayaṃ ca sarvāsvavasthāsvahamindriyāṇām |
tasmādanityeṣu nirātmakeṣu duḥkheṣu me teṣvapi nāsti saṃgaḥ ||16 ||
yataśca lokaṃ samajanmaniṣṭhaṃ paśyāmi niḥsāramasacca sarvam |
ato dhiyā me manasā vibaddhamasmīti me neñjitamasti yena ||17 ||
caturvidhe naikavidhaprasaṅge yato'hamāhāravidhāvasaktaḥ |
amūrcchitaścāgrathitaśca tatra tribhyo vimukto'smi tato bhavebhyaḥ ||18 ||
aniścitaścāpratibaddhacitto dṛṣṭaśrutādau vyavahāradharme |
yasmāt samātmānugataśca tatra tasmād visaṃyogagato'smi muktaḥ ||19 ||
ityevamuktvā gurubāhumānyāt sarveṇa kāyena sa gāṃ nipannaḥ |
praverito lohitacandanākto haimo mahāstambha ivābabhāse ||20 ||
tataḥ pramādat prasṛtasya pūrvaṃ śruvā dhṛtiṃ vyākaraṇaṃ ca tasya |
dharmānvayaṃ cānugataṃ prasādaṃ meghasvarastaṃ munirābabhāṣe ||21 ||
uttiṣṭha dharme sthita śiṣyajuṣṭe kiṃ pādayorme patito'si murdhnā |
abhyarcanaṃ me na tathā praṇāmo dharme yathaiṣā pratipattireva ||22 ||
adyāsi supravrajito jitātmannaiśvaryamapyātmani yena labdham |
jitātmanaḥ pravrajanaṃ hi sādhu calātmano na tvajitendriyasya ||23 ||
adyāsi śaucena pareṇa yukto vākkāyacetāṃsi śucīni yatte |
ataḥ punaścāprayatāpasaumyāṃ yatsaumya no vekṣyasi garbhaśayyām ||24 ||
adyārthavatte śrutavacchrutaṃ tacchrutānurūpaṃ pratipadya dharmam |
kṛtaśruto vipratipadyamāno nindyo hi nirvīrya ivāttaśastraḥ ||25 ||
aho dhṛtiste'viṣayātmakasya yattvaṃ matiṃ mokṣavidhāvakārṣīḥ |
yāsyāmi niṣṭhāmiti bāliśo hi janmakṣayāt trāsamihābhyupaiti ||26 ||
diṣṭyā durāpaḥ kṣaṇasaṃnipāto nāyaṃ kṛto mohavaśena moghaḥ |
udeti duḥkhena gato hyadhastāt kūrmo yugacchidra ivārṇavasthaḥ ||27 ||
nirjitya māraṃ yudhi durnivāramadyāsi loke raṇaśīrṣaśūraḥ |
śūro'pyaśūraḥ sa hi veditavyo doṣairamitrairiva hanyate yaḥ ||28 ||
nirvāpya rāgāgnimudīrṇamadya diṣṭyā sukhaṃ svapsyasi vītadāhaḥ |
duḥkhaṃ hi śete śayane'pyudāre kleśāgninā cetasi dahyamānaḥ ||29 ||
abhyucchrito dravyamadena pūrvamadyāsi tṛṣṇoparamāt samṛddhaḥ |
yāvat satarṣaḥ puruṣo hi loke tāvat samṛddho'pi sadā daridraḥ ||30 ||
adyāpadeṣṭuṃ tava yuktarūpaṃ śuddhodano me nṛpatiḥ piteti |
bhraṣṭasya dharmāt pitṛbhirnipātādaślāghanīyo hi kulāpadeśaḥ ||31 ||
diṣṭyāsi śāntiṃ paramāmupeto nistīrṇakāntāra ivāptasāraḥ |
sarvo hi saṃsāragato bhayārto yathaiva kāntāragatastathaiva ||32 ||
āraṇyakaṃ bhaikṣacaraṃ vinītaṃ drakṣyāmi nandaṃ nibhṛtaṃ kadeti |
āsīt purastāttvayi me didṛkṣā tathāsi diṣṭyā mama darśanīyaḥ ||33 ||
bhavatyarūpo'pi hi darśanīyaḥ svalaṃkṛtaḥ śreṣṭhatamaigurṇaiḥ svaiḥ |
doṣaiḥ parīto malinīkaraistu sudarśanīyo'pi virūpa eva ||34 ||
adya prakṛṣṭā tava buddhimattā kṛtsnaṃ yayā te kṛtamātmakāryam |
śrutonnatasyāpi hi nāsti buddhirnotpadyate śreyasi yasya buddhiḥ ||35 ||
unmīlitasyāpi janasya madhye nimīlitasyāpi tathaiva cakṣuḥ |
prajñāmayaṃ yasya hi nāsti cakṣuścakṣurna tasyāsti sacakṣuṣo'pi ||36 ||
duḥkhapratīkāranimittamārtaḥ kṛṣyādibhiḥ khedamupaiti lokaḥ |
ajasramāgacchati tacca bhūyo jñānena yasyādya kṛtastvayāntaḥ ||37 ||
duḥkhaṃ na me syāt sukhameva me syāditi pravṛttaḥ satataṃ hi lokaḥ |
na vetti taccaiva tathā yathā syāt prāptaṃ tvayādyāsulabhaṃ yathāvat ||38 ||
ityevamādi sthirabuddhicittastathāgatenābhihito hitāya |
staveṣu nindāsu ca nirvyapekṣaḥ kṛtāñjalirvākyamuvāca nandaḥ ||39 ||
aho viśeṣeṇa viśeṣadarśin stvayānukampā mayi darśiteyaṃ |
yatkāmapaṅke bhagavannimagnastrāto'smi saṃsārabhayādakāmaḥ ||40 ||
bhrātrā tvayā śreyasi daiśikena pitrā phalasthena tathaiva mātrā |
hato'bhaviṣyaṃ yadi na vyamokṣyaṃ sārthāt paribhraṣṭa ivākṛtārthaḥ ||41 ||
śāntasya tuṣṭasya sukho viveko vijñātatattvasva parīkṣakasya |
prahīṇamānasya ca nirmadasya sukhaṃ virāgatvamasaktabuddheḥ ||42 ||
atho hi tattvaṃ parigamya samyaṅnirdhūya doṣānadhigamya śāntim |
svaṃ nāśramaṃ samprati cintayāmi na taṃ janaṃ nāpsaraso na devān ||43 ||
idaṃ hi bhuktvā śuci śāmikaṃ sukhaṃ na me manaḥ kāṃkṣati kāmajaṃ sukham |
mahārhamapyannamadaivatāhṛtaṃ divaukaso bhuktavataḥ sudhāmiva ||44 ||
aho'ndhavijñānanimīlitaṃ jagat paṭāntare paśyati nottamaṃ sukham |
sudhīramadhyatmasukhaṃ vyapāsya hi śramaṃ tathā kāmasukhārthamṛcchati ||45 ||
yathā hi ratnākarametya durmatirvihāya ratnānyasato maṇīn haret |
apāsya saṃbodhisukhaṃ tathottamaṃ śramaṃ vrajet kāmasukhopalabdhaye ||46 ||
aho hi sattveṣvatimaitracetasastathāgatasyānujighṛkṣutā parā |
apāsya yaddhyānasukhaṃ mune paraṃ parasya duḥkhoparamāya khidyase ||47 ||
mayā nu śakyaṃ pratikartumadya kiṃ gurau hitaiṣiṇyanukampake tvayi |
samuddhṛto yena bhavārṇavādahaṃ mahārṇavāccūrṇitanaurivormibhiḥ ||48 ||
tato ministasya niśamya hetumat prahīṇasarvāsravasūcakaṃ vacaḥ |
idaṃ babhāṣe vadatāmanuttamo yadarhati śrīghana eva bhāṣituṃ ||49 ||
idaṃ kṛtārthaḥ paramārthavit kṛtī tvameva dhīmannabhidhātumarhasi |
atītya kāntāramavāptasādhanaḥ sudaiśikasyeva kṛtaṃ mahāvaṇik ||50 ||
avaiti buddhaṃ naradamyasārathiṃ kṛtī yathārhannupaśāntamānasaḥ |
na dṛṣṭasatyo'pi tathāvabudhyate pṛthagjanaḥ kiṃbata buddhimānapi ||51 ||
rajastamobhyāṃ parimuktacetasastavaiva ceyaṃ sadṛśī kṛtajñatā |
rajaḥprakarṣeṇa jagatyavasthite kṛtajñabhāvo hi kṛtajña durlabhaḥ ||52 ||
sadharma dharmānvayato yataśca te mayi prasādo'dhigame ca kauśalam |
ato'sti bhūyastvayi me vivakṣitaṃ nato hi bhaktaśca niyogamarhasi ||53 ||
avāptakāryo'si parāṃ gatiṃ gato na te'sti kiñcit karaṇīyamaṇvapi |
ataḥparaṃ saumya carānukampayā vimokṣayan kṛcchragatān parānapi ||54 ||
ihārthamevārabhate naro'dhamo vimadhyamastūbhayalaukikīṃ kriyām |
kriyāmamutraiva phalāya madhyamo viśiṣṭadharmā punarapravṛttaye ||55 ||
ihottamebhyo'pi mataḥ sa tūttamo ya uttamaṃ dharmamavāpya naiṣṭhikam |
acintayitvātmagataṃ pariśramaṃ śamaṃ parebhyo'pyupadeṣṭumicchati ||56 ||
vihāya tasmādiha kāryamātmanaḥ kuru sthirātman parakāryamapyatho |
bhramatsu sattveṣu tamāvṛtātmasu śrutapradīpo niśi dhāryatāmayam ||57 ||
bravītu tāvat puri vismito janastvayi sthite kurvati dharmadeśanāḥ
aho batāścaryamidaṃ vimuktaye karoti rāgī yadayaṃ kathāmiti ||58 ||
dhruvaṃ hi saṃśrutya tava sthiraṃ mano nivṛttanānāviṣayairmanorathaiḥ |
vadhūrgṛhe sāpi tavānukurvatī kariṣyate strīṣu virāgiṇīḥ kathāḥ ||59 ||
tvayi paramadhṛtau niviṣṭatattve bhavanagatā na hi raṃsyate dhruvaṃ sā |
manasi śamadamātmake vivikte matiriva kāmasukhaiḥ parīkṣakasya ||60 ||
ityarhataḥ paramakāruṇikasya śāsturmūrdhnā vacaśca caraṇau ca samaṃ gṛhītvā |
svasthaḥ praśāntahṛdayo vinivṛttakāryaḥ pārśvānmuneḥ pratiyayau vimadaḥ karīva ||61 ||
bhikṣārthaṃ samaye viveśa sa puraṃ dṛṣṭīrjanasyākṣipan
lābhālābhasukhāsukhādiṣu samaḥ svasthendriyo nispṛhaḥ |
nirmokṣāya cakāra tatra ca kathāṃ kāle janāyārthine
naivonmārgagatān parān paribhavannātmānamutkarṣayan ||62 ||
ityeṣā vyupaśāntaye na rataye mokṣārthagarbhā kṛtiḥ
śrotṛṇāṃ grahaṇārthamanyamanasāṃ kāvyopacārāt kṛtā |
yanmokṣāt kṛtamanyadatra hi mayā tatkāvyadharmāt kṛtaṃ
pātuṃ titkamivauṣadhaṃ madhuyutaṃ hṛdyaṃ kathaṃ syāditi ||63 ||
prāyeṇālokya lokaṃ viṣayaratiparaṃ mokṣāt pratihataṃ
kāvyavyājena tattvaṃ kathitamiha mayā mokṣaḥ paramiti |
tadbuddhvā śamikaṃ yattadavahitamito grāhyaṃ na lalitaṃ
pāṃsubhyo dhātujebhyo niyatamupakaraṃ cāmīkaramiti ||64 ||
saundarananda mahākāvya meṃ “ājñā-vyākaraṇa“ nāmaka aṣṭādaśa sarga samāpta |
