Rāṣṭrapālaparipṛcchā
namaḥ sarvabuddhabodhisattvāryaśrāvakapratyekabuddhebhyaḥ 
nidānaparivartaḥ prathamaḥ 
evaṃ mayā śrutam 
 ekasmin samaye bhagavān rājagṛhe viharati sma gṛdhrakūṭe parvate mahatābhikṣusaṃghena sārdhamardhatrayodaśabhirbhikṣuśataiḥ pañcabhiśca bodhisattvasahasraiḥ 
 sarvairasaṅgapratibhānaiḥ kṣāntipratilabdhairnihatamārapratyarthikaiḥ sarvabuddhadharmātyāsannībhūtairekahātipratibaddhairdharaṇīpratilabdhaiḥ 
samādhipratilabdhairanantapratibhānapratilabdhairasaṅgavaiśāradyapratirṛddhivaśitāparamapāramiprāptairyāvatsarvaguṇavarṇaparyādattaiḥ 
tadyathā  samantabhadreṇa ca nāma bodhisattvena mahāsattvena
samantanetreṇa ca bodhisattvena mahāsattvena
samantāvalokitena ca samantaraśminā ca samantaprabheṇa ca uttaramatinā ca vardhamānamatinā
ca anantamatinā ca vipulamatinā ca akṣayamatinā ca dharaṇīdhareṇa ca jagatīṃdhareṇa
ca jayamatinā ca viśeṣamatinā ca dhāraṇīśvararājena ca bodhisattvena mahāsattvena 
mañjuśrīpramukhaiśca ṣaṣṭibhiranupamacittaiḥ bhadrapālapūrvaṃgamaiśca ṣoḍaśabhiḥsatpuruṣaiḥ
bramhaṇā ca sahāṃpatinā śakreṇa ca devānāmindreṇa caturbhiśca lokapālaiḥ susīmena
ca devaputreṇa susthitamatinā ca devaputreṇa sarvaiśca devendrairnāgendaiḥ kinnarendrairgandharvendrairyakṣendrairasurendrairgaruḍendraiḥ
sarvairanekajātiśatasahasraparivāraistatraiva parṣadi saṃnipatitaiḥ saṃniṣaṇṇaiḥ 
atha khalu bhagavān śrīgarbhasiṃhāsane saṃniṣaṇṇo merurivābhyudgataḥ sarvaparṣanmaṇḍalāt
sūrya iva sarvalokamavabhāsayan
candra iva sarvajagadavabhāsayan
bramheva praśāntavihārī
śakra iva durāsadakāyaḥ
cakravartīva saptabodhyaṅgaratnasamanvāgataḥ
siṃha ivānātmaśūnyasarvadharmavādī
agniskandha iva sarvajagadavabhāsakaraḥ
sarvadevaprabhāsamaṇiratnasamuccayamaṇirājavaddedīpyamānaḥ
sarvaṃ trisāhasramahāsāhasraṃ lokadhātumābhayā sphuritvā bramhasvararutaravitena
sarvasattvavijñāpanānugatena ghoṣeṇāśuviniścitārthaḥ sarvadharmaparamapāramiprāptaḥ
parṣadgato dharmaṃ deśayati sma ādau kalyāṇaṃ madhye kalyāṇaṃ paryavasāne kalyāṇam
svarthaṃsuvyañjanaṃ kevalaṃ paripūrṇaṃ pariśuddhaṃ paryavadātaṃ bramhacaryaṃ saṃprakāśayati sma 
atha khalu prāmodyarājo nāma bodhisattvo mahāsattvastasyāmeva parṣadi saṃnipatito 'bhūt saṃniṣaṇṇaḥ 
sa bhagavantaṃ siṃhāsanasthaṃ sūryasahasrātirekayā prabhayā sarvaparṣanmaṇḍalaṃ jihmīkurvantamatīva
virocamānaṃ dṛṣṭvā hṛṣṭatuṣṭaḥ prasādāvarjirahṛdaya utthāyāsanātkṛtakarapuṭo bhagavantamābhirgāthābhirabhyaṣṭāvīt 
abhibhūya jino jagadetān devagaṇāsurakinnaranāgān 
śrāvakabuddhasutān merutejā bhāsati hemagiriḥ sa yathaiva   
Vaidya RP 
merurivāmarasaṃghanivāsaḥ sāgaramadhyagato 'pi virājan 
kṛpasāgaramadhyagato 'sau muñcati raśmisahasraśatāni   
bramhavihāragataḥ sa ca bramha bramhapurastha ivābhirarāja 
dhyānavimokṣasamādhivihārī bhāsati sarvajage varasattvaḥ   
śakra iva tridaśeṣu virājan devatamadhyagataḥ pṛthutejāḥ 
bhāsati sarvajage munirājā lakṣaṇacitrita jñānaguṇāḍhyaḥ   
dvīpacaturnṛpatirhyavabhāsī śobhati lokamimaṃ tvanubhāsan 
āryapathe ca neyojayamānaḥ śobhati eṣa kṛpāśayabuddhiḥ   
agnimaṇiprabhadhyāmakaro 'sau bhāsati khe pratiyanniva sūryaḥ 
sūryasahasraviśiṣṭaprabhāso bhāsati buddharavirjagatīha   
candra ivāmala bhāti niśīthe bhāsati sarvajageṣu viśuddhaḥ 
pūrṇaśaśāṅkanibhaṃ jinavaktraṃ sarvaprabhāmabhibhūya vibhāti   
parvatamūrdhani agniryathaiva rātripraśānta prabhāsati sattvān 
mohatamo nikhitaṃ vinihatya bhāsati jñānaprabhāsu maharṣiḥ   
parvatakandaradhīraninādī trāsayatīha mṛgān bhuvi siṃhaḥ 
śūnyanirātmaninādi narendraḥ bhāsayate hi tathāparatīrthyān   
sanmaṇirāja ivojjvalatejā bhāsati sarvamaṇīnabhibhūya 
kāñcanavarṇanibho jinakāyo bhāsati sarvajagatyabhibhūya   
na ca te 'sti samaḥ kvaci loke uttari nāpi ca vidyati sattvaḥ 
puṇyatu jñānatu vīryaupāyaiḥ sarvaguṇaiśca samo na tavāsti   
bhāsayate hi jagannaravīro dṛṣṭu mayā guṇasāgara nāthaḥ 
gauravajātavivardhitaprītiḥ pādatale patito 'smi jināya   
stutya mayā rūpasāgarabuddhiṃ sarvaguṇākara lokapradīpam 
puṇyamupārjitamatra tena sarvajagatspṛśatāṃ varabodhim   
atha khalu prāmodyarājo bodhisattvo mahāsattvo bhagavantamābhirgāthābhirabhiṣṭutya
kṛtāñjalipuṭo 'nimiṣābhyāṃ nayanābhyāṃ tathāgatakāyamavalokayan dharmadhātumeva vicārayamāṇo
gambhīraṃ duravagāhaṃ durdṛśaṃ duranubodhamatarkyaṃ tarkāpagataṃ śāntaṃ sūkṣmaṃ cānupraviśan
acintyaṃ buddhagocaramanuvicārayamāṇaḥ
sarvadharmaprasṛtaṃ tathāgatajñānamanucintayamānaḥ
asamasamaṃ buddhaviṣayaṃ saṃpaśyamānaḥ
acintyaṃ tathāgatopāyaviṣayagocaramavataran
dahrmadhātunayasvabhāvāvatāratāṃ ca buddhānāṃ bhagavatāmavakalpayamānaḥ
anālayagaganagocarā hi buddhā bhagavanta iti saṃpaśyan
bhūtakoṭyakoṭisvabhāvāvatāraṃ sarvadharmāṇāmityadhimucyamānaḥ
anāvaraṇaṃ ca buddhavimokṣamabhilaṣamāṇaḥ Vaidya RP 
dhruvaṃ śivaṃ śāśvataṃ ca buddhānāṃ bhagavatāṃ kāyamityavataramāṇaḥ
sarvabuddhakṣetraprasarānugatāṃ sarvasattvābhimukhatā ca tathāgatakāyasyāvataran
aparāntakalpakoṭibhirapi nāsti buddhānāṃ bhagavatāṃ guṇaparyantaṃ ityanusmaran
prāmodyarājo bodhisattvo mahāsattvastūṣṇīvyavasthito 'bhūt dharmadhātumeva vicārayamāṇaḥ 
tena khalu punaḥ samayena āyuṣmān rāṣṭrapālaḥ śrāvastyāṃ traimāsyaṃ varṣamupagataḥ 
traimāsyātyayena kṛtacīvaro niṣṭhitacīvaraḥ sa pātracīvaramādāya bhikṣusaṃghena sārdhaṃ
navakairādikarmikairacirapravrajitairanupūrveṇa janapadacārikāṃ caran yena rājagṛhaṃ
mahānagaraṃ yena ca gṛdhrakūṭaḥ parvatarājastenopasaṃkrāntaḥ 
atha khalvāyuṣmān rāṣṭrapālo yena bhagavāṃstenopasaṃkrāmat 
upasaṃkramya bhagavataḥ pādau śirasābhivandya bhagavantaṃ triḥ pradakṣiṇikṛtyaikānte 'tiṣṭhat 
ekāntasthitaścāyuṣmān rāṣṭrapālaḥ kṛtāñjalipuṭo bhagavantamābhirgāthābhirabhyaṣṭavīt 
vandamo naravaraṃ prabhaṃkaraṃ vandamo gaganatulyamānasam   
kīrtayanti tava varṇa nāyakāḥ kṣetrakoṭiprasarātsamantataḥ 
śrutva buddhasuta enti harṣitāḥ pūjanāya guṇasāgaraṃ munim   
pūja kṛtva sugatānurūpato dharma śrutva virajaṃ mahāmuneḥ 
yānti kṣetra svaka hṛṣṭamānasā varṇamāla tava tāṃ prabhāṣataḥ   
kalpakoṭinayutānacintiyān sattvakāraṇamacāracārikām 
no ca asti tava khinna mānasaṃ eṣamāṇa varabodhimuttamām   
dānaśīlacarito 'si nāyakā kṣāntivīrya api dhyānaśikṣitaḥ 
prajñupāya sada pāramiṃ gatā tena vandasi mahāvināyakam   
ṛddhipādavarabhijñakovidam indriyairbalavimokṣaśikṣitam 
sarvasattvacarite gatiṃ gataṃ vandamo asamajñānapāragam   
cittadhāra jagataḥ prajānase yā cariryatha ca karmasaṃbhavaḥ 
yena vā nayamukhena mucyate taṃ ca vetsi bhagavannarottamā   
rāgadveṣa jahi mohasaṃbhavaṃ yena sattva trirapāyagāminaḥ 
yena yānti sugatiṃ ca karmaṇā jānase sukṛtaduṣkṛtaṃ jage   
ye jagaddhitakarā atītakāḥ sāṃprataṃ ca naradevapūjitāḥ 
ye anāgata guṇāgrapāragāstāṃ ca sarvasugatān prajānase   
kṣetraśuddhirapi cāpi saṃbhavo bodhisattvagaṇāḥ śrāvakāstathā 
yāvadāyuratha vā maharṣiṇāṃ sarvathā hyakhilato vijānasi   
Vaidya RP 
nirvṛtau ca sthiti dharma yādṛśī yādṛśī ca jinadhātupūjanā 
dharmakośadhara tatra yādṛśā tān prajānasi narottamākhilān   
jñāna daśabalasya viditaṃ hyanāvṛtaṃ vartate satatamadhvasu triṣu 
sarvadharmanayayuktamānasā jñānasāgara jinā namo 'stu te   
nāsti te samasamaḥ kutottaro lakṣaṇaiśca pratimaṇḍitāśrayaḥ 
tārakābhiriva khaṃ vicitritaṃ vandamo munivaraṃ narottamam   
rūpamapyasamakaṃ manoramaṃ jimha kurvati jagatsadevakam 
bramha śakra akaniṣṭhadevatā agratastava na te virājite   
kāñcanācala ivāsi nirmalaḥ snigdha keśa mṛdu dakṣiṇotthitā 
merurāja iva uṣṇiṣodgato bhāsate vipulapuṇyasaṃbhavaḥ   
raśmikoṭiniyutān pramuñcato rājatorṇa tava ca bhruvostaṭe 
netra utpalanibhaṃ manoramaṃ yena vīkṣyasi jagatkṛpāśayaḥ   
pūrṇacandra iva nirmale nabhe bhāsate tava mukhaṃ vināyaka 
tṛpyate na hi nirīkṣako jano vandamo suvadanaṃ narottamam   
haṃsabarhimṛgarājavikramā mattavāraṇavilambagāminaḥ 
kampayan vrajasi medinītalaṃ vandamo daśabalaṃ dṛḍhavratam   
dīrghavṛttarucirā karāṅgulī śuddhatāmra nakhajālacitritam 
utthitaḥ spṛśati jānumaṇḍale vandamo kanakavarṇasaṃnibham   
citrayan vrajasi midinītalaṃ cakrajālacitapādavikramaiḥ 
pādaraśmiparipācitāścyutā devalokamupayānti mānavāḥ   
dharmarāja dhanasaptadāyakā dharmadānapati dāntamānasā 
śāsamānu jaga dharmacaryayā dharmasvāmi praṇamāmi nāyakam   
maitra varma smṛti khaḍgamuttamaṃ śīla cāpamiṣu prajñupāyataḥ 
yena kleśaripavo vighātitāṃ jātimṛtyubhavatṛṣṇavardhakāḥ   
tīrṇa tārayasi sattvakoṭiyo mukta mocayasi bandhanājjagat 
mārga darśayasi kṣema nirjvaraṃ yena yānti sugatāḥ śivaṃ padam   
yatra jātimaraṇā na vidyate viprayoga na ca duḥkhasaṃbhavaḥ 
taṃ śivaṃ padavaraṃ hyasaṃskṛtaṃ deśitāsi karuṇāmupetya hi   
stutya lokapravaraṃ mahāmuniṃ sarvadharmavaśipāragaṃ jinam 
puṇyamatra yadupārjitaṃ mayā tena bodhimabhibudhyatāṃ jagat   
atha khalvāyuṣmān rāṣṭrapālo bhagavantamābhirgāthābhirabhiṣṭutya kṛtāñjalipuṭa utthāyāsanādekāṃsamuttarāsaṅgaṃ
kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ Vaidya RP 
praṇamya bhagavantametadavecat  pṛccheyamahaṃ bhagavantaṃ tathāgatamarhantaṃ samyaksaṃbuddhaṃ kaṃcideva pradeśam
sacenme bhagavānavakāśaṃ kuryātpṛṣṭaḥ praśnavyākaraṇāya 
evamukte bhagavānāyuṣmāntaṃ rāṣṭrapālametadavocat  pṛccha tvaṃ rāṣṭrapāla yadyadevākāṅkṣasi 
ahaṃ te tasyaiva praśnasya pṛṣṭasya vyākaraṇena cittamārādhayiṣyāmi 
 evamukte āyuṣmān rāṣṭrapālo bhagavantametadavocat  katamairbhagavan dharmaiḥ samanvāgato bodhisattvo mahāsattvaḥ sattvadharmaguṇaviśeṣatāmanuprāpnoti 
aparādhīnajñānatāṃ ca pratilabhate
āśuprajñatāṃ cānuprāpnoti
viniścayapratibhānatāṃ ca pratilabhate
ālokatāṃ ca pratilabhate
sarvajñatāpraveśaṃ sattvaparipākaṃ vimatiprahāṇaṃ kāṅkṣaprahāṇaṃ sarvajñatāviniścayaṃ pratilabhate
sattvāvatārakauśalyaṃ yathā vāditathākāritāṃ ca bhūtasaṃdhāyavacanaṃ sattvakauśalyatāṃ ca
buddhānusmṛtipratilābhaṃ sarvapraśnaparipṛcchanatāṃ ca
sarvadharmadhāraṇatāṃ ca kṣipraṃ ca sarvajñatā manuprāpnoti 
atha khalvāyuṣmān rāṣṭrapālastasyāṃ velāyāmimā gāthā abhāṣata 
bodhisattvacaryā suniścitā tattvato bhavati yo 'sya saṃbhavaḥ 
jñāgasāgarakathāviniścayaṃ bhāṣatāṃ mama jino narottamā   
uttaptacāmikaravigrahopamā agrasattvavara puṇyasaṃcayā 
tvaṃ hi trāṇa layanaṃ parāyaṇa agracaryamamalaṃ vadādya me   
jñānalotupu 
bhavate kṣayaḥ kathaṃ dhāraṇī amṛta bodhi udgatam 
prajñāsāgara kathaṃ viśudhyate yena chindati jane 'sya saṃśayam   
saṃsaran subahukalpakoṭiyaḥ khedabuddhi na ca jātu jāyate 
vīkṣya lokamapi duḥkhapīḍitaṃ teṣamarthakuśalaṃ niṣevate   
kṣetraśuddhiparivārasaṃpadaṃ āyuragryamatha kṣetrasaṃpadam 
sattvakāraṇakathā niruttarā bodhicaryamamalāṃ prakāśaya   
mārabhañjana kudṛṣṭiśodhanā tṛṣṇaśoṣaṇa vimuktisparśanā 
dharmanetri rayina pramuhyata sattvaratna nigadottamāṃ carim   
rūpa bhoga pratibhānasaṃpadaṃ snigdhavākparṣadaśca toṣaṇī 
meghavatsugata tarpayañjagat deśayasyapi ca buddhagocaram   
mañjughoṣa kalaviṅkususvarā brahmaghoṣa kumatipraṇāśanā 
dharmakāma parṣatsamāgatā tarpayāmṛtarasena tāṃ prabho   
asti chanda pravarāgrabodhaye dharmachanda vihito na yujyate 
deśanāsamaya eṣa nāyakā kāla eṣa vararatnaśrāvaṇe   
bodhikāṅkṣu mama vidyate mune āśayaṃ mama jina prajānase 
prārthayāmi na jinasya heṭhanāṃ sādhu uttamacariṃ prakāśaya   
Vaidya RP 
evamukte bhagavānāyuṣmāntaṃ rāṣṭrapālametadavocat  sādhu sādhu rāṣṭrapāla 
sādhu sādhu punastvaṃ rāṣṭrapāla yastvaṃ tathāgatametamarthaṃ paripraṣṭavyaṃ manyase 
bahujanahitāya tvaṃ rāṣṭrapāla pratipanno bahujanasukhāya arthāya hitāya devānāṃ ca manuṣyāṇāṃ ca
etarhi cānāgatānāṃ ca bodhisattvānāṃ mahāsattvānāṃ saṃparigrahāya 
tena hi rāṣṭrapāla śṝṇu
sādhu ca suṣṭhu ca manasi kuru 
bhāṣiṣye 
sādhu bhagavannityāyuṣmān rāṣṭrapālo bhagavataḥ pratyaśroṣīt 
bhagavāṃstasyaitadavocat 
caturbhī rāṣṭrapāla dharmaiḥ samanvāgato bodhisattvo mahāsattva etāṃ pariśuddhiṃ pratilabhate 
katamaiścaturbhiḥ 
yaduta ārāgādhyāśayapratipattyā sarvasattvasamacittatayā śūnyatābhāvanatayā yathāvāditathākāritayā 
ebhī rāṣṭrapāla catirbhirdharmaiḥ samanvāgato bodhisattvo mahāsattva etāṃ pariśuddhiṃ pratilabhate 
iyamatra dharmatā 
tatredamucyate 
āśayena hi sadābhiyuktakā bodhimārga avivartyamānasāḥ 
no ca śāṭhya na khilaṃ na māyatā teṣu vidyati anantajñāninām   
dṛṣṭva sattva dukhitānanāyakān jātivyādhijaramṛtyumarditān 
tāraṇārtha bhavato   jagat dharmanāva samudānayanti te   
sarvasattvasamacitta sūratā ekaputrakavadīkṣate jagat 
sarvametadapi mocayāmyaham evamāśaya tathāgrapudgalāḥ   
śūnyatāsu satataṃ gatiṃ gata naiva cātma na ca sattva vidyate 
svapnamāyasadṛśaṃ hi saṃskṛtam atra bāla abudho vimohitā   
vācayā yatha vadanti te budhāstatra caiva pratipattiyā sthitāḥ 
dānta śānta sada doṣavarjitā bodhisattvamārganiratā jinātmajāḥ   
catvāra ime rāṣṭrapāla bodhisattvānāmāśvāsapratilābhā dharmāḥ 
katame catvāraḥ 
dhāraṇī pratilābhaḥ kalyāṇamitrapratilābhaḥ gambhīradharmakṣāntipratilābhaḥ pariśuddhaśīlasamācāratā 
ime rāṣṭrapāla catvāri bodhisattvānāmāśvāsapratilābhā dharmāḥ 
iyamatra dharmatā 
tatredamucyate 
lābhino bhavanti dhāraṇīṣu te sadā mahāyaśā
dhārayanti yena dharma śreṣṭha sarvabuddhabhāṣitam 
na ca praṇāśayanti jātu bhūyu vardhate rati
asaṅgameva teṣu jñāna sarvadharmapāragāḥ   
kalyāṇamitramāpnuvanti bodhi aṅgavardhakā
deśayanti śreṣṭha mārga tasya yena yānti nāyakāḥ 
na kvacicca te bhavanti pāpamitrasevakā
dūrato vivarjayanti te 'gnivacca dāhanātmakān   
Vaidya RP 
gambhīra dharma śrutva dhīra śūnyatopasaṃhitaṃ
na cātmasattvajīvadṛṣṭi teṣu bhonti sarvaśaḥ 
acchidraśīla te bhavanti śāntadāntamānasā
anuttare ca buddhaśīli sa tva tāṃ niyojayet   
catvāra ime rāṣṭrapāla bodhisattvānāṃ saṃsāraprāptānāṃ prītikaraṇā dharmāḥ 
katame catvāraḥ 
buddhadarśanaṃ rāṣṭrapāla bodhisattvānāṃ prītikaraṇo dharmaḥ 
anulomadharmaśravaṇaṃ rāṣṭrapāla bodhisattvānāṃ prītikaraṇo dharmaḥ 
sarvasvaparityāgaḥ 
anupalambhadharmakṣāntiḥ 
ime rāṣṭrapāla bodhisattvānāṃ saṃsāraprāptānāṃ catvāraḥ prītikaraṇā dharmāḥ 
iyamatra dharmatā 
tatredamucyate 
paśyanti te narottamaṃ saṃbuddhaṃ sarvajātiṣu
sarvaloka bhāsayanta tejasā samantataḥ 
pūjayaṃstathā narendrarāja premagauravasthitā
varāgrabodhimeṣamāṇa sattvamokṣakāraṇāt   
śṛṇoti dharma nāyakāna śāntamānulomikam
āśayena śrutva dhīra yoniśaḥ prayujyate 
anopalambhadharma śrutva kāṅkṣa nāsya jāyate
niḥsattva iti sattvadharma nātra ātma vidyate   
sarvasvaparityāgi so bhaveta ityamagraho
prahṛṣṭacitta dṛṣṭva caiva yācakamupāgatam 
grāmarāṣṭramedinīṃ ca putra dāra jīvitaṃ
saṃtyajanti sarva nāsya jāyate ca cittaiñjanā   
caturṣu rāṣṭrapāla dharmeṣu bodhisattvenānapekṣeṇa bhavitavyam 
katameṣu caturṣu 
gṛhavāsādrāṣṭrapāla bodhisattvenānapekṣeṇa bhavitavyam 
pravrajitvā rāṣṭrapāla bodhisattvena lābhasatkārādanapekṣeṇa bhavitavyam 
kulasaṃstavādrāṣṭrapāla bodhisattvenānapekṣeṇa bhavitavyam 
kāyajīvitādrāṣṭrapāla bodhisattvenānapekṣeṇa bhavitavyam 
eṣu caturṣu rāṣṭrapāla dharmeṣu bodhisattvenānapekṣeṇa bhavitavyam 
iyamatra dharmatā 
tatredamucyate 
tyaktvā gehamanantadoṣagahanaṃ cintānapekṣā sadā
te 'raṇye ratimāpnuvanti guṇinaḥ śāntendriyāḥ sūratāḥ 
na strīsaṃstavu naiva cāpi purusaisteṣāṃ kvacidvidyate
ekākī viharanti khaḍgavimalāḥ śuddāśayā nirmalāḥ   
Vaidya RP 
lābhairnāpi ca teṣu harṣita mano līyantyalārbhairna ca
alpecchā itaretarairabhiratā māyākuhāvarjitāḥ 
sattvārthāya ca vīryayuktamanaso dāne dame 'vasthitā
dhyāne vīryaguṇe ca pāramigatāḥ saṃbuddhajñānārthinaḥ   
kāye cāpyanapekṣya jīvita tathā tyaktvā priyān bāndhavām
yujyante sada bodhimārga sudṛḍhā vajropamādhyāśayāḥ 
kāyaśchidyati khaṇḍaśaśca na bhavetteṣāṃ ca citteñjanā
bhūyo vīryamihārabhanti sudṛḍhaṃ sarvajñatākāṅkṣiṇaḥ   
catvāra ime rāṣṭrapāla bodhisattvānāmananutāpakaraṇā dharmāḥ 
katame catvāraḥ 
śīlākhaṇḍanatā rāṣṭrapāla bodhisattvānāmananutāpakaraṇo dharmaḥ
araṇyavāsākutsyajanatā
catuṇāmāryavaṃśānāmanuvartanatā
bāhuśrutyapratilābho rāṣṭrapāla bodhisattvānāmananutāpakaraṇo dharmaḥ 
ime rāṣṭrapāla catvāro bodhisattvānāmananutāpakaraṇā dharmāḥ 
iyamatra dharmatā 
tatredamucyate 
rakṣanti śīlamamalaṃ maṇiratnatulyaṃ na ca teṣu bhoti anuśīla susaṃyato vā 
tatreva śīli sada sattva niyojayanti 
ākāṅkṣamāṇamimamuttamabuddhaśīlam   
śūnye ca te hi nivasanti śubhe araṇye naivātmasaṃjña bhavate 'pi na jīvasaṃjñā 
tṛṇakāṣṭhakothasama paśayati sattvarūpaṃ strī neha nāsti ca pumānna ca ātmanīyam   
caturāryavaṃśaniratā akuhā āśāṭhyā adhyāśayena ca prayujyati so 'pramattaḥ 
kurvanti ca śrutiguṇeṣu sadābhiyogaṃ saṃprārthayan sugatajñānamahānubhāvam   
bhavacārake jagadavekṣya idaṃ hyanāthaṃ jātījarāmaraṇaśokahataṃ rujārtam 
samudānayitva pravarāṃ śivadharmanāvaṃ saṃtārayanti janatāṃ bhavasāgaraughāt   
na trāṇamanya śaraṇaṃ hi parāyaṇaṃ vā lokasya saṃskṛtagatau bhramato 'sti kaścit 
mayi sarva eva parimocayitavya sattvā ityarthameva praṇidhirmama agrabodhau   
Vaidya RP 
catasra imā rāṣṭrapāla ājāneyagatayo bodhisattvenānugantavyāḥ 
katamāścatasraḥ 
sugatipratilābhaḥ
sa ca buddhotpādasamavadhānatayā 
guruśuśrūṣaṇā
sā ca nirāmiṣasevanatayā 
prāntaśayyāsanābhiratiḥ
sā ca lābhasatkārānapekṣatayā 
pratibhānapratilābhaḥ
sa ca gambhīradharmakṣantisamanvāgatatayā 
imā rāṣṭrapāla catasra ājāneyagatayo 'nugantavyāḥ 
iyamatra dharmatā 
tatredamucyate 
vanakandareṣu satataṃ nivasanti dhīrā lābhena te sada anarthika bhonti nityam 
pratibhānavān sada bhavanti asaṅgabuddhī gambhīradharmakuśalā vigataprapañcāḥ   
śuśrūṣakāḥ sada bhavanti guruṣu nityaṃ yatha te vadanti hi tathaiva ca te prayuktāḥ 
ārāgayanti sugatān bahāvo 'prameyān kurvanti pūja vipulāṃ jinajñānahetoḥ   
śreṣṭhā gatirbhavati cāpi mahāśayānāṃ deveṣu caiva manujeṣu ca mūrdhnaprāptāḥ 
sambodhimārga sada sattva samādayanti saṃyojayanti kuśaleṣu daśasvathāpi   
śrutvā ca buddhaguṇa te ca bhavanti tuṣṭā āsanna te tu nacirādbhavitā hi mahyam 
saṃbudhyate 'pi ca śivāṃ virajāgrabodhiṃ mociṣya sattvaniyutāni anantaduḥkhāt   
catvāra ime rāṣṭrapāla bodhisattvānāṃ bodhicaryāpariśodhakā dharmāḥ 
katame catvāraḥ 
apratihatavijñānavirahitasya bodhisattvacaryā
kuhanalapananiṣpeṣaṇaparivarjitasyāraṇyavāsaḥ
sarvasvaparityāgino vipākāpratikāṅkṣatā
rātriṃdivaṃ dharmakāmatā dharmabhāṇakānāṃ ca skhalitāgaveṣaṇatā 
ime rāṣṭrapāla bodhisattvānāṃ catvāro bodhisattvacaryāpariśodhakā dharmāḥ 
atha khalu bhagavaṃstasyāṃ vilāyāmimā gāthā abhāṣata 
na khila mala na cāpi roṣacittaṃ na ca punareṣati kasyacit sadoṣam 
aśaṭha akuha niṣprapañcacitto bhavati anuttarabodhimīpsamānaḥ   
Vaidya RP 
gṛhamativiṣamaṃ ca śokamūlaṃ kujanasamāgamayonimasya dūram 
tyajati tadanapekṣya pravrajitvā girigahane vicaranti mokṣakāmāḥ   
araṇya vividha sevamāno bhavati aniśrita sarvajñātralābhe 
kāya api ca jīvite 'napekṣo viharati siṃha ivottrasan jitārim   
bhavati ca itaretareṇa tuṣṭaḥ śakunisamaḥ sada saṃcayaṃ vihāya 
na ca bhavati niketu sarvaloke jñāna gaveṣati nitya bodhimārge   
eka viharati yathaiva khaḍgo na ca puna sa trasate yathaiva siṃhaḥ 
na ca bhuvi viśvasate mṛgeva trasto na ca punarunnamate sa pūjanena   
jagadidamabhivīkṣya ca prapāte prapatitamudyate pramokṣahetoḥ 
ahamapi jagato 'sya trāṇabhūto yadi kuśaleṣu careyamapramattaḥ   
sumadhuravacanaḥ smitābhilāṣī akaluṣacitta priyāpriyeṣu nityam 
viharati na ca sajjate 'nilo vā naravaracaryāmimābhīpsamānaḥ   
śūnyatamadhimuktamānimittaṃ vicarati saṃskṛta sarvamāyabhūtam 
śamadamanirato viśālabuddhiḥ amṛtarasena ca sarvadā sa tuṣṭaḥ   
prativadasi yathā vasapathā 
ca bodhimārge sa tu pariśodhayate sadāśayaṃ ca 
dhāraṇīpratilābhameṣamāṇaḥ sahati ca duḥkha satāṃ guṇābhikāṅkṣī   
Vaidya RP 
imu carimabhivīkṣya bodhisattvo yo bhavate 'rthiku śo bhaveta tuṣṭaḥ 
ya iha bhavati bodhaye asakto janayati doṣaśatāni so 'lpabuddhiḥ   
catvāra ime rāṣṭrapāla bodhisattvānāṃ prapātāḥ 
katame catvāraḥ 
agauravatā rāṣṭrapāla bodhisattvānāṃ prapātaḥ 
akṛtajñatā śāṭhyasevanatā rāṣṭrapāla bodhisattvānāṃ prapātaḥ 
lābhasatkārādhyavasānaṃ rāṣṭrapāla bodhisattvānāṃ prapātaḥ 
kuhanalapanatayā lābhasatkāraniṣpādanaṃ rāṣṭrapāla bodhisattvānāṃ prapātaḥ 
ime rāṣṭrapāla bodhisattvānāṃ catvāraḥ prapātāḥ 
atha khalu bhagavāṃstasyā velāyāmimā gāthā abhāṣata 
nityamagaurava te hi bhavanti āryaguruṣvapi mātṛpitṛṣu 
akṛtajña śaṭhāśca bhavanti nityamasaṃyatacāriṇa mūḍhāḥ   
adhyavasānaparāḥ sada lābhe te kuhaśāṭhyāprayogaratāśca 
kaścidapīha samo mama nāsti vakṣyati śīlaguṇeṣu kathaṃcit   
te ca parasparameva ca dviṣṭā chidragaveṣaṇanityaprayuktāḥ 
kṛṣikarmavaṇijyaratāśca śravaṇā śramaṇā
hi sudūrata teṣām   
evamasaṃyata paścimakāle bhikṣava śīlaguṇeṣu sudūre 
te 'ntara hāpayiṣyanti madharmaṃ maddharmaṃ 
bhaṇḍanavigraha īrṣyavaśena   
bodhipathādapi nitya sudūre āryadhanādapi te ca sudūre 
mokṣapathaṃ ca vihāya praṇītaṃ pañcasu te gatiṣu bhamiṣyanti   
catvāra ime rāṣṭrapāla bodhisattvānāṃ bodhiparipanthakārakā dharmāḥ 
katame catvāraḥ 
aśraddadhānatā rāṣṭrapāla bodhisattvānāṃ bodhiparipanthakārako dharmaḥ 
kausīdyaṃ rāṣṭrapāla bodhisattvānāṃ bodhiparipanthakārako dharmaḥ 
māno rāṣṭrapāla bodhisattvānāṃ bodhiparipanthakārako dharmaḥ 
parapūjerṣyāmātsaryacittaṃ rāṣṭrapāla bodhisattvānāṃ bodhiparipanthakārako dharmaḥ 
ime rāṣṭrapāla bodhisattvānāṃ catvāro bodhiparipanthakārakā dharmāḥ 
atha khalu bhagavāṃstasyāṃ velāyāmimā gāthā abhāṣata 
aśraddhāḥ kusīdāḥ sada mūḍhacittā abhimāninaste 'pi sadā ca krodhanā 
kṣamiṇaśca dṛṣṭvā sada bhikṣu yuktaṃ dāsyanti daṇḍaṃ vrajato vihārāt   
parasya pūjārthamiherṣya jātā avasthānu cittasya ca teṣu nāsti 
Vaidya RP 
avatāraprekṣī skhalitāṃ gaveṣī ko 'syāparādho 'stiha codayiṣye   
dūre itaste mama śāsanasya guṇadveṣiṇaste hi apāyanimnāḥ 
tyaktvā jinasyāpi ca śāsanaṃ te yāsyantyapāyaṃ jvalitaṃ pracaṇḍam   
śrutvā ca teṣāmiha pāpacaryām adharmayuktāṃ ca gatiṃ sudāruṇām 
yujyadhva nityaṃ sada bodhimārge mā tapsyathā durgatiṣūpapannāḥ   
bahukalpakoṭībhi kadāci buddho utpadyate lokahito maharṣiḥ 
labdho 'dhunā sa pravaraḥ kṣaṇo 'dya tyaja pramādaṃ yadi mokṣakāmaḥ   
catvāra ime rāṣṭrapāla pudgalā bodhisattvena na sevitavyāḥ 
katame catvāraḥ 
pāpamitraṃ rāṣṭrapāla pudgalo bodhisattvena na sevitavyaḥ 
upalambhadṛṣṭiko rāṣṭrapāla pudgalo bodhisattvena na sevitavyaḥ 
saddharmapratikṣepakaḥ pudgalo rāṣṭrapāla bodhisattvena na sevitavyaḥ 
āmiṣalolupaḥ pudgalo rāṣṭrapāla bodhisattvena na sevitavyaḥ 
ime rāṣṭrapāla catvāraḥ pudgalā bodhisattvena na sevitavyāḥ 
atha khalu bhagavāṃstasyāṃ velāyāmimā gāthā abhāṣata 
ye pāpamitrāṇi vivarjayanti kalpāṇamitrāṇi sadā bhajanti 
vardhanti te bodhipatheṣu nityaṃ yatha śuklapakṣe divi candramaṇḍalam   
upalambhadṛṣṭyāṃ ca sadā niviṣṭā ātme niviṣṭāstatha jīvapoṣe 
viṣakumbhavatte sada varjayanti ye buddhajñānena bhavanti arthikāḥ   
kṣipanti ye dharma narottamānāṃ śāntaṃ virāgamamṛtānukūlam 
tān varjayenmīḍhaghaṭāṃ yathaiva ya icchate budhyitumagrabodhim   
adhyoṣitā āmiṣa pātracīvare kulasaṃstave caiva sadābhiyuktāḥ 
kurvīta sārdhaṃ na hi teṣu saṃstavaṃ tān varjayedagnikhadhāṃ khadāṃ yathaiva   
yasyepsitaṃ dharṣayituṃ hi māraṃ pravartituṃ cakravaraṃ hyanuttaram 
sattvārthamevaṃ vipulaṃ ca kartuṃ varjyāśca tenāpi ca pāpamitrāḥ   
vivarjayitvā ca priyāpriyāṇi lābhaṃ yaśo bhaṇḍanamānamīrṣyām 
eṣeta nityaṃ sada buddhajñānaṃ ya icchate budhyitumagrabodhim   
Vaidya RP 
catvāra ime rāṣṭrapāla bodhisattvānāṃ duḥkhavipākā dharmāḥ 
katame catvāraḥ 
jñānenābhimanyanatā rāṣṭrapāla bodhisattvānāṃ duḥkhavipāko dharmaḥ 
īrṣyāmātsaryacittaṃ rāṣṭrapāla bodhisattvānāṃ duḥkhavipāko dharmāḥ 
anadhimuktī rāṣṭrapāla bodhisattvānāṃ duḥkhavipāko dharmaḥ 
apariśuddhajñānakṣāntisaṃbhogaparyeṣṭī rāṣṭrapāla bodhisattvānāṃ duḥkhavipāko dharmaḥ 
ime rāṣṭrapāla bodhisattvānāṃ duḥkhavipākā dharmāḥ 
atha khalu bhagavāṃstasyāṃ velāyāmimā gāthā abhāṣata 
dharmadharā bhuvi ye tu bhavanti pūjita sarvajageṣu bhavanti 
avamanyati tāni ājñaḥ 
tena sa vindati duḥkhamanantam   
viṣameṇa sa deśati bhogen chandaruciḥ sada jñāni aśuddhe 
mānonnata yaśca hi nityaṃ namate guruāryajaneṣu   
adhimukti na vidyati buddhe dharmagaṇe ca na tasyadhimuktiḥ 
śikṣa dhuteṣu na tasyadhimuktiḥ pāpamatestrirapāyamukhasya   
sa itaścyuto hi manujeṣu karmavaśādabudho hi vimūḍhaḥ 
narakeṣvatha tiryaggatiṣu pretagatiṣu ca vandati duḥkham   
yasya matirbhuvi lokapradīpo duḥkhakṣayāntakaro naravīraḥ 
tena apāyapathaṃ pravihāya bodhipathaḥ satataṃ hi niṣevyaḥ   
catvārīmāni rāṣṭrapāla bodhisattvānāṃ bandhanāni 
katamāni catvāri 
parāvamanyanatā bodhisattvānāṃ bandhanam 
laukikenopāyena bhāvanatāprayoganimittasaṃjñā bodhisattvānāṃ bandhanam 
anigṛhītacittasya jñānavirahitasya pramādasevanatā rāṣṭrapāla bodhisattvasya bandhanam 
pratibaddhacittasya kulasaṃstavo rāṣṭrapāla bodhisattvasya bandhanam 
imāni rāṣṭrapāla bodhisattvānāṃ catvāri bandhanāni 
atha khalu bhagavaṃstasyāṃ velāyāmimā gāthā abhāṣata 
avamanyati nitya parasya bhāvayate sada laukikadhyānam 
badhyati tebhi sa dṛṣṭiśatebhiḥ paṅki gajo yatha durbalakāyaḥ   
kulasaṃstavabandhanayukto yastu pramatta sadā grahacittaḥ 
jñānavivarjita mūḍhamatiśca badhyati ebhi ayuktacarībhiḥ   
yo hyata icchati duḥkhabhayebhyo jātijarāmaraṇādivimokṣam 
so avamanyana manyana tyaktvā yujyati bodhipathe satataṃ ca   
duḥkhamananta sahitvamaśeṣaṃ sarvasukhādanapekṣi bhavitvā 
tyaktva priyāpriyajñātramaśeṣaṃ buddha bhavanti vikalmaṣa dhīrāḥ   
ṣaṭsu prayujyata bhūmiguṇeṣu balendriyajñāne 
sarvaguṇaiśca sadā samupetā buddha bhavejjarapañjaramuktaḥ   
Vaidya RP 
kalpa acintiya pūrva carantaḥ sattvahitāya caran varabodhau 
dānadame niyame 'pi ca nityaṃ susthita āsi tyajitva ca jñātīn   
prāntavane sada nitya rato 'haṃ śoṣita āśrayu bodhinidānam 
na ca saṃsṛtu vīryaṃ kadācideṣata jñāna mahāpuruṣāṇām   
bhavacārake jagati dṛṣṭvā pañcagatibhramabhrāmita sattvān 
kṛtva kṛpāṃ vipulāmiha pūrve ārjita bodhi balājjagadarthe   
duhitṛsvasutāḥ priyabhāryāḥ tyakta purā dhanadhānya prabhūtāḥ 
jīvita iṣṭa mahī susamṛddhā eṣata bodhivarāṃ bahukalpān   
phalapuṣpajalāḍhya suramya āsi vane muni kṣāntirato 'ham 
chinna karau caraṇau kalirājñā naiva mano 'pi tadā mama duṣṭam   
vanakandari śyāmaku nāma āsi munirbharato gurujīrṇo 
dṛḍhabāṇahatena nṛpeṇa naiva manaṃ paridūṣitamāsīt   
śailataṭādanapekṣya śarīraṃ protsṛjataśca subhāṣitahetoḥ 
kāye na ca me na ca jīve bodhinimittamavekṣya babhūva   
vyāghrisutānapi jīvitahetostyajya tanuṃ paritarpita vyāghrī 
gagane 'bhyanadan surasaṃghāḥ sādhu mahāpuruṣa sthiravīrya   
atidānarataśca yadāsīt māṇava pūrvabhaveṣu caraṃśca 
śoṣitu ratnanidāna samudraḥ prāpya maṇiṃ sukhitāḥ kṛta sattvāḥ   
sutasoma mahīpatirāsīt viśrutakīrti caraṃśca yadāham 
vadhyagataṃ kṛtakṛtyanayairme rājaśataṃ parimocitamāśu   
duḥkhita vīkṣya naraṃ ca daridraṃ tyakta mayā priyameva śarīram 
prāpya dhanaṃ sa kṛtaśca mayāḍhyaḥ sarvadadena nṛpeṇa satā me   
śaraṇāgata vīkṣya kapotaṃ svaṃ piśitaṃ vinikṛtya śarīrāt 
dattamapi svatanurna bhayārtastyakta ihāpi nṛpeṇa satā me   
kṛtsnamupārjitamāpya bhiṣagbhirbhaiṣajamapratimaṃ mama pūrvam 
jīvita tyajya parasya dadau taṃ kesarirāja babhūva yadāham   
Vaidya RP 
caratā ca purā jagadarthe madri pativrata tyakta saputrā 
duhitāpyanapekṣyadasaṃgha āsi nṛpātmajo yada sudaṃṣṭraḥ   
varṣasahasra mayā paripūrṇā marṣita duṣkarāścaturaśīti 
uttaptavīryu yada āsīt arthadhanaśriyo 'pi ca purā me   
jinadhātustūpapurato me jvalita āśrayaḥ paramabhaktyā 
pūjā kṛtā daśabalānām āsi nṛpātmaji vimalatejāḥ   
raudrākṣa eva ca ruṣitvā yācitavān sa cāpi mama śīrṣam 
dattaṃ nikṛtya ca mayā tad rāja yadā ca candraprabha āsīt   
sarvatra grāmanagareṣu vīthimukheṣu bhaiṣajamudāram 
sattvārtha sthāpit mayā te puṇyasamo babhūva ca yadāham   
srīṇām sahasramabhirūpāḥ kāñcanamuktibhūṣitaśarīrāḥ 
tyaktāṃ pūrvabhaveṣu caratā me āsi yadā śubho nṛpati pūrve   
puṣpairvarairapi ca gandhaiḥ kāñcanamuktikāpravara śrīmān 
tyaktaśca me makuṭa pūrva āsi nṛpo yadā ratanacūḍaḥ   
mṛdutūlapicūpamasūkṣmau komalapadmapatrasukumārau 
tyaktau karau sacaraṇau me pūrva nṛpeṇa dhṛtimatā ca   
vinigṛhya rākṣasiśatāni nirghṛṇadāruṇaprabalacaṇḍā 
kṛta mānuṣā badaradvīpe siṃhala sārthavāha yada āsīt   
kāmeṣu mṛrcchitamanā me bāli sa rākṣasī pramadasaṃjñā 
pañcaśatāni vaṇijānāṃ mokṣita te yadā bhave sunetraḥ   
catvāri koṭi pramadānām apsaratulyarūpiṇāṃ vihāya 
pravrajya nirgatu jinasya śāsane puṇyaraśmi yada āsīt   
mayi tyaktamaṅguli udārā sattvahitārthameva caratā me 
jālārcitā vimalaśuddhā kāñcanavarṇa pārthiva yada āsīt   
śubha nīlapadmasamavarṇā netra manoramā hṛdayakāntā 
tyaktā mayā ca jagadarthe utpalanetre pārthiva yadāsīt   
priyaviprayogahata dṛṣṭvā strī ca pranaṣṭarūpamativeṣā 
parimocitā karuṇayā me keśava vaidyarāja yada āsīt   
vyādhyāturaṃ ca naramīkṣya svaṃ rudhiraṃ pradattamapi me 'bhūt 
nirvyādhitaḥ sa ca kṛto me prāgbhava sarvadarśi yadabhūvam   
Vaidya RP 
hitvā svamasthi ca śarīrād vyādhikṛśasya majja mayā dattam 
na ca sattva tyakta maya jātu āsi nṛpo yadā kusuma nāma   
sarvasvakośamapi tyaktva jīvita tyakta me priya manāpam 
naru mokṣito vyasanaprāpta āsi nṛpo 'rthasiddhi yada pūrvam   
cakrāṅkitaṃ kamalatulyaṃ paṇiyugaṃ pradamattamanapekṣam 
nṛpa āśuketu yada āsīd bodhimabhīpsamāna jagadarthe   
nṛpa sarvadarśi yada āsīt kāruṇiko janārthahitakāmaḥ 
tyaktā mayā caturo 'pi ca dvīpāḥ sphītanarairvranarīśataiśca   
mṛdu komalaṃ vikalagauraṃ ūru tacchittva hṝṣṭamuditāyā 
dattaṃ svamāṃsa rudhiraṃ me jñānavatī yadāsi nṛpaputrī   
kanakābhapīnasukumāraṃ tyakta stanadvayaṃ hṝdayakāntam 
strī prekṣya me kṣudhatṛṣārtaṃ sā rūpya pa 
vatīti vanitā yadābhūt   
varabhūṣaṇānapi suramyān ratnamanekavastrarathayānān 
saṃtyakta dustyajamanekaṃ viśrutaśrīnṛpeṇa ca mayābhūt   
rājñaḥ suto tu vikṛtajñaḥ tārita sāgarādyada kṛtajñaḥ 
ratnārtha netra mama tena uddhṛta naiva me ruṣita cittam   
mā bhūtpipīlikavadho me tyakta varāśrayo 'pi canapekṣya 
na ca citta kampita tadā me tyakta pūrvabhaveṣu godha yada āsīt   
upasthānagauravarato 'haṃ vṛddhacarīṣu nitya rata āsīt 
na ca mānavānapi ca stabdha āsi kapiṃjalo vicaramāṇaḥ   
śaraṇāgatasya ca mayārthe tyakta samucchrayaḥ kṛpa janitvā 
na ca tyakta vānaragatena vyādhanaraḥ śarābhinihatena   
gajavaśagatena śoṣito me tanurapi vṛddhaguruṃ jagatsmaritvā 
suruciramaśanaṃ mayā na bhuktaṃ mokṣita ātma gajā yadā tadāsīt   
ṛkṣapatirabhūva śailadurge himahata sapta dināni rakṣito me 
puruṣa vadhaku tena me prayukto na ca pratighāta kṛtaśca me tadāsmin   
āsi gajo himakundanikāśo bodhivarāśrita buddhaguṇārthī 
sa viṣeṇa śareṇa ca viddho daṃṣṭravarāṃstyajamāna na dviṣṭaḥ   
Vaidya RP 
vanagocari khaṇḍakadvīpe tittiripotaka maitravihārī 
sahadarśanena śamito 'gniṃ devagaṇā kusumāni kṣipanti   
gaṅgataraṅgajalairhiyamāṇaḥ tārita me yada āsi mṛgatve 
vadhakā mama tenapanītā naiva mano mama tatra praduṣṭam   
tārita pañcaśataṃ vaṇijānāṃ sāgaramadhyagatāśca anāthāḥ 
taiśca hataḥ kṣudhitaiśca tadāhaṃ kacchapayonigato 'pi ca maitraḥ   
bodhicariṃ caramāṇahu pūrvaṃ matsya babhūva yadā jalacarī 
tyakta mayāśraya sattvahitāya bhakṣita prāṇisahasraśatebhiḥ   
vyādhiśatābhihataṃ jagadīkṣya samucchraya kṛtvā 
sattva kṛtāḥ sukhitā nirujāśca prāṇaku saumya tadā ca yadāsīt   
siṃha babhūva yadā mṛgarājā sthāmabalānvita kāruṇikaśca 
viddha śareṇa na dūṣita cittaṃ maitri tadā vadhake 'pi tadā me   
śaṅkhatuṣāranibho hayarājā āsi purā ca samudrataṭe 'ham 
rākṣasimadhyagatā vaṇijo me tārita kṛtva kṛpāṃ karuṇāṃ ca   
bodhicariṃ caramāṇa janārthe āsi kuṇāla ahaṃ yada pakṣī 
varjita kāmaguṇā bahudoṣā no ca vaśaṃ pramadāna gato 'ham   
āsi śaśo vanagulmanivāsī śāsatī taṃ sukṛte śaśavargam 
munirāśramavāsi kṣudhārtastasya kṛtena mayāśrayu tyaktaḥ   
āsi śuko drumapuṣpaphalāḍhyo śuṣkadrumo na ca me sa hi tyaktaḥ 
dṛṣṭa kṛtajña tadā mama śakrastaṃ kṛtavāṃstaru patraphalāḍhyam   
vānarasaṃghamupadruta dṝṣṭvā nāganṛpeṇa vivarjītadeśam 
rājabhayāttu vimokṣita te me vānararāja ahaṃ yada āsīt   
śuka bhūta purā guruhetoḥ śāli haraṃśca nareṇa gṛhītaḥ 
kiṃ nu śukā harase mama śāli nāśayate 'pi ca pakṣi maśasyam  matsasyam   
śuka so 'bravīdbhadra śṛṇuṣva caurya harāmi na te ahu śālim 
jīrṇagurudvayapoṣaṇahetoḥ śāli harāmi kṛpārtha tu teṣām   
Vaidya RP 
bīja prakīrṇa yadā prathamaṃ te bhāga dadāmi sarvajanasya 
tacca giraṃ vadato mama śrutvā tenāpi caurya bhavenna kadācit   
sādhu śukā hara śāli yatheṣṭaṃ durlabha mānuṣa yasyimu bhaktiḥ 
mānuṣa tvaṃ maya tīryagatehā sādhu damaḥ śama saṃyama tubhyam   
ityevamāni caritāni pūrva caranta duṣkara kṛtāni 
na ca me manasi tatra bhavi kheda eṣata uttamāṃ viraja bodhim   
ādhyātmikaṃ hyatha ca bāhyaṃ nāsti hi vastu yanmayā na dattam 
śīle ca kṣānti tatha vīrya dhyāna upāya prajña carito 'ham   
māṃsaṃ tvacaṃ tathapi ca majja śoṇitameva datta svaśarīrāt 
prānte guhāsu ca yadā me śoṣita āśrayo 'pi caratā me   
dhutayāna deśita jinebhiḥ yatra prayujyato jina bhavanti 
tatra dhute satataṃ ca prayukto āsi caranta pure ahu nityam   
etādṛśā vrata udārā ye ca niṣevitā caratā me 
śrutvā ca teṣamimāścaryamekapade na bhaviṣyati chandaḥ   
hāsyu bhaviṣyati ima śruṇitvā śāsanametadeva ca taḍānīm 
āhāramaithunaparāste middhasadābhibhūta śatakāṅkṣāḥ   
dharmadviṣaḥ sada anāryāḥ śāsanadūṣakā guṇavihīnāḥ 
śrutvā ca dharmamima śāntaṃ naiṣa jinokta ityabhivadanti   
ācāryo me śrutasamudro āsi bahuśrutaḥ kathikaśreṣṭhaḥ 
tenāpi caiṣa pratiṣiddho buddhavaco hi naiṣa tu kathaṃcit   
parato 'pyabhūdapi ca vṛddhaḥ tasya guruḥ sa śāmitaguṇaughaḥ 
tenāpi naiṣa hi gṛhīto mātra prayujyatha vitathametat   
yatrātma nāsti na ca jīvo deśita pudgalo 'pi na kathaṃcit 
vyarthaḥ śramo 'tra ghaṭate yaḥ śīlaprayoga saṃvarakriyā ca   
yadyasti caiva mahāyānaṃ nātra hi ātma sattva manujo vā 
vyarthaḥ śramo 'tra hi kṛto me yatra na cātmasattvaupalabdhiḥ   
kavitāni haiva svamatāni pāpamataiḥ kutīrthikamataiśca 
bhāṣeta no jina kadācit vācamimāṃ hi bhikṣuparibhāṣām   
hrīrapatrāpaśīlacaritāśca dhvāṅkṣa pragambha uddhatapracaṇḍāḥ 
bhavitā hi bhikṣava mameha śāsani īrṣyamānamadadagdhāḥ   
vidhyanta hasta tathā pādāṃścīvarakarṇakā nidhunantaḥ 
kāṣāyakaṇṭha vicarantā grāmakuleṣu madyamadamattāḥ   
Vaidya RP 
buddhasya te dhvaja gṛhītvā sevakarā gṛhasthajanatāyām 
lekhaṃ vahanti satataṃ te śāsanadaṃ vihāya guṇarāśim   
gogardabhāśvapaśudānātsaṃbhavate hi dāsya pi teṣām 
kṛṣikarmavāṇijyaprayogā yuktamanāśca te 'niśamāryāḥ   
naiṣāmanāryamapi vācyaṃ naiva ca kiṃcidasti yadakāryam 
staupika sāṃghikaṃ hyapi ca vittaṃ paugdalikaṃ ca yacca samameṣām   
bhikṣuṇa vīkṣya ca guṇāḍhyaṃ teṣvapi cāpyavarṇa kathayanti 
duḥśīla vañcaka praviśya kuhāste strī ca vināśayanti hi sughorāḥ   
gṛddho gṛhīṇa tathā kāmairyādṛśe pravrajitva te gṛddhāḥ 
bhāryāṃ sutā duhitaraśca teṣu bhaviṣya gṛhisamānam   
yatraiva satkṛta kule te cīvarapiṇḍapātaparibhogaiḥ 
tasyaiva dāraparigṛddhā kleśavaśānugāḥ sada anāryāḥ   
kāmā ime khalu na sevyāḥ pātana tiryakpretanirayeṣu 
vakṣyanti te sada gṛhīṇāṃ te ca svayamadānta anupaśāntāḥ   
svayameva te yatha adāntāḥ śiṣyagaṇo 'pi teṣa na sudāntaḥ 
āhāramaithunakathāyāṃ rātridivāni teṣu gamiṣyanti   
sevārthameva na guṇārthaṃ te khalu saṃgrahaṃ dadati teṣām 
śiṣyagaṇaiḥ svakaiḥ parivṛto 'haṃ pūja jane sadātra cala sidhya   
kathayanti te 'pi ca janasya saṃgraha eṣa me karuṇayaiṣām 
upasthāma prārthayāmi tebhya śiṣyagaṇebhya eva na kadācit   
rogābhibhūta bahu tatra kuṣṭhilāścitragātrasuvirūpāḥ 
pravrajiṣyanti narakeṣu āgatā āgatā sada anāryāḥ   
uddeśasaṃvaravihīnā bhikṣuguṇeṣu te sada viyuktāḥ 
gṛhiṇo na te 'pi vna ca bhikṣū varjita te yathā śmaśāna iva dāruḥ   
śikṣāsu cādara na teṣāṃ syānna ca prātimokṣavinaye vā 
uddāmagāḥ svavaśagāste aṅkuśamuktakā iva gajendrāḥ   
vanavāsināmapi hi teṣāṃ grāmagataṃ bhaviṣyati hi cittam 
kleśāgninā prapatitānāṃ cittamavasthitaṃ hi na ca teṣām   
vismṛtya buddhaguṇa sarvān śikṣadhutāṃśca te 'pi ca upāyāna 
madamānadarpaparipūrṇāṃ te prapatanti dāruṇavīcīm   
Vaidya RP 
rājakathāratāśca satataṃ te corakathābhikīrtanaratāśca 
jñātiniṣevane ca niratāste cintayamāna rātriṃdivasāni   
dhyānaṃ tathādhyayanaṃ tyaktvā nitya vihārakarmaṇi niyuktāḥ 
āvāsagṛdhrakuṭīkāste ca adāntaśiṣyaparivārāḥ   
na ca karmiko hyahaṃ vihāre ātmana hetureṣa hi kṛto me 
ye bhikṣavo mamānukūlāsteṣvavakāśamasti hi vihāre   
ye śīlavanta guṇavanto dharmadharā janārthamabhiyuktāṃ 
damasaṃyame satatayuktāḥ saṃgraha teṣu te na kurute ca   
layanaṃ mamaitaduddiṣṭaṃ sārdhavihāriṇo 'pi ca mamedam 
saṃmodikasya ca mamedaṃ gaccha na te 'sti vāsa iha kaścit   
śayyāsanaṃ nikhila dattaṃ bhikṣavaḥ sthāpitā iha prabhūtāḥ 
na ca lābhasaṃbhava ihāsti kiṃ paribhokṣyase 'tra vraja bhikṣo   
śayyāsanoddiśana teṣāṃ naiva bhaviṣyate 'pi ca kadācit 
gṛhisaṃcayāśca bhavitāraste ca prabhūtabhāṇḍaparivārāḥ   
nirbhartsitā pi ca samantātte hi mamaurasāścarimakāle 
vacanaṃ na caite mam hi smṛtvā prāntavane tadābhinivasanti   
hā śāsanaṃ jinavarasya nāśamupekṣya hi nacireṇa 
lābhābhibhūta guṇadviṣṭā bhikṣavaḥ prādurbhūta bahu yatra   
paribhūtakāśca satataṃ te paścimakāli śīlaguṇayuktāḥ 
te cāpyaraṇyavanavāsī grāma vihāya rāṣṭranagarāṇi   
sada satkṛtā guṇavihīnā bhedaka sūcakāḥ kalahakāmāḥ 
te śāstṛsaṃmata janasya te ca bhaviṣyanti mānamadadagdhāḥ   
ima śāsanaṃ guṇanidhānaṃ sarvaguṇākāraṃ paramaramyam 
nāśaṃ prayāsyati mameha śīlavipattirirṣyamadadoṣaiḥ   
ratnākaro yatha viluptaḥ sthāsyati padminīva pariśuṣkā 
yūpa vararatnamayaṃ bhagnaṃ naśyati śāsanaṃ carimakāle   
pretādṛśaścarimakāle dharmavilopa vartato sughoraḥ 
te cāpi bhikṣava adāntā nāśayitāraḥ śāsanaṃ mamedam   
ma caryasevaniratānāṃ dūrata saṃgatiḥ kvacana teṣām 
pretagatirnrake 'pi ca vāsaḥ tiryagatiśca ito hi cyutānām   
Vaidya RP 
anubhūya tīvrakaṭukāni duḥkhamananta varṣaśatamanekaiḥ 
labdhvā sa mānuṣabhavaṃ vā jāyati duḥkhitaḥ satata śocyaḥ   
andho 'tha vā badhira kāṇo jāyati citragātra suvirūpā 
bībhatsarūpabhayadarśī pāpacarīmimāṃ satata sevī   
viśrambhate 'sya na ca kaścit śraddadhate 'sya cāpi na ca vākyam 
nirbharstito bhavati nityaṃ yo 'bhiniṣevate viṣamacaryām   
te rogaduḥkhaśatataptāstāḍita loṣṭakāṣṭhapraharebhiḥ 
kṣuttṛṣṇa yena paritaptāste ca bhavanti sadā suparibhūtāḥ   
duḥkhā ananta iti jñātvā dūra pāpacaryaṃ vijahitvā 
sevetha sādhucari nityaṃ mā bhavitānutāpa iha paścāt   
yasya priyo bhavati buddho āryagaṇaśca śikṣa dhutadharmāḥ 
abhiyujyathā satatamevaṃ tyaktva ca jñātralābhayaśakīrti   
māyopamaṃ hi bhi 
durametatsvapnasamaṃ ca saṃskṛtamavīkṣyam 
nacirādbhaviṣyati viyogaḥ sarvapriyairna nityamiha kaścit   
udyujyatāṃ ghaṭata nityaṃ pāramitāsu bhūmiṣu baleṣu 
mā jātu saṃśayata vīryaṃ yāvanna budhyathā pravarabodhim   
nidānaparivartaḥ prathamaḥ 
dvitīyaḥ parivartaḥ 
yadbhūyasā rāṣṭrapāla bodhisattvayānīyānāṃ pudgalānāmime doṣā bhaviṣyanti  anabhiyuktā anabhiyuktān pūjayiṣyanti
śaṭhāḥ śaṭhān pūjayiṣyanti
ajñā ajñān satkartavyān manyante
āmiṣapriyāśca bhaviṣyanti 
adhyavasāne bahulāḥ kulamatsarāḥ śaṭhā dhvāṅkṣā mukharāḥ kuhakāḥ kṣātragurukāḥ 
anyonyavarṇabhāṣaṇatayā lābhaṃ niṣpādayiṣyanti 
lābhaparyeṣṭyarthaṃ ca te grāmaṃ pravekṣyanti
na sattvaparipākārthaṃ na sattvānukampārtham 
te ajñānino jñānanimittamātmānaṃ pratijñāsyanti  kathaṃ māṃ pare vijānīyuḥ 
bahuśrutaḥ kalyāṇadharma iti 
agauravāśca bhaviṣyanti yathātrānabhiyuktāḥ 
bhinnabhājanībhūtā bhaviṣyanti anyonyaskhalitagaveṣiṇaḥ 
naṣṭaprayogā ajñāḥ kusīdājñānā navakalpanabahulāḥ 
 anyonyabhinnadharmasaṃgāyanatayā svacchandā dṛḍhavairā ākīrṇavyāpādā ayuktaparibhāṣāñjanasaṃjñaptyā iha śāsane cariṣyanti āparipṛcchanaśīlāḥ 
dharmaśravaṇenānarthikāḥ 
ayuktacaryayā daridrakuleṣūpapattiṃ parigṛhīṣyanti 
te daridrakule pravrajitāḥ samānā lābhamātrakeneha śāsane tuṣṭimutpādayiṣyanti 
teṣāmatyayadeśanāpi na bhaviṣyati kiṃ punarjñānābhisamayaḥ 
te buddhaguṇān ricitvā jñātralābhamātrakena śravama
ṇāḥ sma ityātmānaṃ pratijñāsyanti 
nāhaṃ rāṣṭrapāla teṣāṃ tathārūpāṇāṃ Vaidya RP 
pudgalānāmānulomikāmapi kṣāntiṃ vadāmi kutaḥ punarbuddhajñānam 
sugatisteṣāṃ dūre
kiṃ punarbodhiḥ 
teṣāṃ punā rāṣṭrapāla tathārūpāṇāṃ pudgalānāmaṣṭau bodheḥ paripanthakarān dharmān vadāmi 
katamānaṣṭau 
 apāyopapattiḥ daridrakulopapattiḥ pratyantajanapadopattiḥ nīcalukopapattirdurvarṇatāndhatvagatikāḥ pāpamitrasamavadhānaṃ bahumānyatā viṣamāparihāreṇa  
kālakriyāḥ  
imān rāṣṭrapāla aṣṭau dharmān bodheḥ paripanthakarān vadāmi 
tatkasya hetoḥ 
nāhaṃ rāṣṭrapāla vacanapratijñasya bodhimiti vadāmi 
na kuhakasya caryāpariśuddhiṃ vadāmi 
na śaṭhasya bodhicaryāṃ vadāmi 
nāmiṣagurukasya buddhapūjāṃ vadāmi 
nābhimāninaḥ prajñāpariśuddhiṃ vadāmi 
nāhaṃ duṣprajñasamanvāgatasya saṃśayacchedanaṃ vadāmi 
nāhaṃ matsariṇa āśayapariśuddhiṃ vadāmi 
nāhamanadhimuktibahulasya dhāraṇīpratilābhaṃ vadāmi 
nāhamasadguṇaparyeṣakasya sugatipratilābhaṃ vadāmi 
na kulamatsarasya kāyapariśuddhiṃ vadāmi 
nāhamakalpitāryapathasya buddhasamavadhānaṃ vadāmi 
na kulādhyavasitasya vākpariśuddhiṃ vadāmi 
na gauravasya cittapariśuddhiṃ vadāmi 
nāhamamātrajñasya dharmakāmatāṃ vadāmi 
na kāyajīvitasāpekṣasya dharmaveṣṭiṃ vadāmi 
nāhaṃ rāṣṭrapāla ṣaṭaśāstṝṃstathā vigarhāmi yathā tān mohapuruṣān vigarhāmi 
tatkasya hetoḥ 
anyathāvādinaste anyathākāriṇaḥ
visaṃvādakāḥ sadevakasya lokasya 
atha khalu bhagavaṃstasyāṃ velāyāmimā gāthā abhāṣata 
asaṃyatā uddhata unnatāśca agauravā mānina lābhautsadā 
kleśābhibhūtāḥ sakhilāḥ sakiṃcanāḥ sudūra te tādṛśa agrabodhaye   
lābhābhibhūtasya kusīda vardhate kusīdabhūtasya pranaṣṭa śraddhā 
śraddhāvipannasya pranaṣṭa śīla duḥśīlabhūtasya pranaṣṭa saṃgatiḥ   
daridrabhūtāśca hi pravrajitvā dāridyramuktāṃ samavāpya pūjām 
taiḥ kāñcano bhāramivāpaviddhaḥ sa sasyabhāraḥ punarudgṛhītaḥ   
lābhārthikoaraṇyamupaiti vastuṃ gaveṣate tatra gataśca jñātīn 
abhijñavidyāpratibhānasaṃpado vihāya gṛhṇāti sa cāpi jñātīn   
apāyabhūmiṃ gatimakṣaṇeṣu daridratāṃ nīcakulopapattim 
jātyandhadaurbalyamathālpasthāmatāṃ gṛhṇanti te mānavaśena mūḍhāḥ   
te vṛtticaryāparihīnabhāvāḥ pramādalābhena smṛtipranaṣṭāḥ 
ghoraṃ prayāsyanti mahāprapātaṃ yato na mokṣo 'styapi kalpakoṭibhiḥ   
yadīha lābhina bhaveta bodhistaddevadatto 'pi labheta bodhim 
vairambhavātena yathaiva pakṣī kṣipyanti lābhena tathā ayuktāḥ   
puṇyairvihīnāḥ paradāragṛddhā aśuddhaśīlāḥ kuśaleṣu boddaraḥ 
te śāsane 'narthaśmaśānadāruvat ye bodhicittena alabdhajñānāḥ   
bodhyarthiko 'nveṣati buddhadharmān na tiṣṭhate cāpi yathā samokṣaḥ 
dṛḍhāḥ sa lepena kṛtaḥ kapirvā mānābhibhūtasya tathaiva bodhiḥ   
Vaidya RP 
bodhyarthikenāpi mayā svajīvaṃ tyaktaḥ priyaḥ dharmapadasya hetoḥ 
tyaktvā ca dharmāṃsta ayuktayogāḥ nirarthabhūtā nipatanti śāsanam   
mahāprapātaṃ jvalitaṃ hutāśanaṃ subhāṣitārthe patito 'smi pūrve 
śrutvā ca tasmin pratipattiye sthito vihāya sarvāṇi priyāpriyāṇi   
śrutvā guṇāḍhyaṃ ca vicitraśāsanaṃ teṣāṃ spṛhā naikapade 'pi jāyate 
adharmakāmasya kuto 'sti bodhiḥ yathaiva cāndhasya pathi prakāśanam   
iti 
bhūtapūrvaṃ rāṣṭrapāla atīte 'dhvanyasaṃkhyaeyaiḥ kalpairasaṃkhyeyatarairacintyairatulyairapramāṇairvipulairaprameyairyadāsīt 
tena kālena tena samayena siddhārthabuddhirnāma tathāgato 'rhan samyaksaṃbuddho loka
udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ
ca buddho bhagavān 
tena ca samayena arciṣmānnāma rājābhūt 
arciṣmataḥ punā rāṣṭrapāla rājño jambūdvīpe rājyamabhūtṣoḍaśayojanasahasrāṇi 
tena ca rāṣṭrapāla kālena tasmin jambūdvīpe viṃśatinagarasahasrāṇyabhūvan sarvāṇi kulakoṭisahasrikāṇi 
 tasya khalu punā rāṣṭrapāla rājño 'rciṣmato ratnaprabhāsaṃ nāma nagaramabhūdrājadhānī yatra sa rājā arciṣmān prativasati dvādaśayojanānyāyāmena  
pūrveṇa paścimena ca 
sapta yojanāni vistareṇa dakṣiṇenottareṇa ca
saptānāṃ ratnānāṃ ca saptaprākāramaṣṭāpadasukṛtam 
tena ca samayena daśavarṣakoṭiniyutāni sattvānāmāyuḥpramāṇamabhūt 
rājñaḥ punā rāṣṭrapāla arciṣmataḥ puṇyaraśmirnāma putro 'bhūdabhirūpaḥ prāsādiko darśanīyaḥ paramaśubhavarṇapuṣkalatayā samanvāgataḥ 
tasya jātamātrasyaiva nidhānasahasraṃ prādurbhūtam 
saptānāṃ ratnānāmekaṃ cātra nidhānaṃ rājñaḥ prāsāde prādurbhūtaṃ daśapauruṣapramāṇaṃ saptānāṃ ratnānām 
tasya khalu punā rāṣṭrapāla puṇyaraśme rājakumārasya jātāmātrasyaiva sarve jāmbūdvīpakāḥ sattvā āttamanaso 'bhūvan 
ye ca sattvā bandhanagatāsteṣāṃ bandhanamokṣo 'bhūt 
tena khalu punā rāṣṭrapāla puṇyaraśminā rājakumāreṇa saptabhirdivasaiḥ sarvaśilpānyadhigatāni yāvanti laukikāni 
 atha khalu rāṣṭrapāla puṇyaraśme rājakumārasya śuddhāvāsakāyikā devatā ardharātrakālasamaye saṃcodayanti sma  apramattena te kumāra sadā bhavitavyam 
anityatāpratyavekṣaṇakuśalena bhavitavyam 
alpaṃ hi kumāra jīvitaṃ manuṣyāṇām 
gamanīyaḥ saṃparāyaḥ 
paralokabhayadarśinā ca te bhavitavyaṃ na sarmakriyoddhureṇa 
tasyāṃ velāyāmimā gāthā abhāṣata 
mā kumāra bhava supramattako mā pramādavaśamabhyupeṣyase 
apramāda sugatena varṇito ninditā hi sugataiḥ pramattakāḥ   
apramatta iha ye ca sūratā dānasaṃyamaratā amatsarāḥ 
sarvasattvakṛpamaitramānasā te bhavanti nacirānnarottamāḥ   
ye 'prameya sugatā atītāḥ sāṃprataṃ ca hi ye 'pyanāgatāḥ 
sarvaeva kuśalaista udgatā apramādapatha eva susthitāḥ   
annapānamatha vastrabhojanaṃ hemarūpyamaṇibhūṣaṇam 
dattaṃ tairapi ca kalpakoṭiyaḥ prārthayadbhiriha bodhimuttamām   
Vaidya RP 
hastapādamatha karṇanāsikā yācitā dadati saṃpraharṣitāḥ 
sarvabodhiguṇapūritāśayāḥ te bhavanti nacirānnarottamāḥ   
rajyasaukhyavibhavāṃśca sarvaśo viprahāya dayitāḥ sriyo 'pi ca 
raṅgamāyasadṛśaṃ hi saṃskṛtaṃ saṃśrayasva vanameva niḥspṛhaḥ   
jīvitaṃ capalamadhruvaṃ sadā mṛttikāghaṭaka eva bhedi ca 
yācitopamamaśāśvataṃ sadā nātra nityamaśubhaṃ kumāraka   
neha mātra na pitā na bāndhavā dhārayanti yatamāna durgatim 
yatkṛtaṃ hi śubhāśubhaṃ tatprāyantamanuyāti pṛṣṭhataḥ   
kāmahetu bahukalpasāgarā anyamanyavadhitā nirarthakāḥ 
kasyacinna ca kṛtaṃ tvayā hitaṃ vyartha eva ca niveśitaḥ śramaḥ   
adya te jagata eṣato hitaṃ bodhiśāntamatulaṃ padottamam 
majjamāṃsamapi carma śuṣyate yadyapi tvamapi mā kṛthā śramam   
durlabho hi sugatasya saṃbhavaḥ śāntadharmaśravaṇaṃ sudurlabham 
mārapakṣamavadhūya yatnato buddhajñāna nacireṇa lapsyase   
bhadramitraparisevakaḥ sadā pāpamitraparivarjako bhava 
satpathe upanayanti te sadā duṣpathā ca satataṃ nivārakāḥ   
sādhu vīryamapi kṛtva susthiraṃ kāyajīvitaspṛhāṃ vihāya ca 
vajrakalpahṛdayā dṛḍhāśrayā buddhamārgamimameva suśrutam   
durlabhaṃ padavaraṃ hyanuttaraṃ sarva eva purimā narottamā 
araṇyagocararatāḥ prabhaṃkarāḥ teṣa tvaṃ cara pathe 'nuvartakaḥ   
araṇyavāsanirataḥ sadā bhava mātṛputrapitṛbāndhavān priyān 
viprahāya sakalaṃ suhṛjjanaṃ kāyajīvitakṛtāmapi tṛṣṇām 
eṣatādya vipulaṃ sugatajñānasaṃcayam eṣatā padavaraṃ hyanuttaram   
atha khalu rāṣṭrapāla puṇyaraśmī rājakumārastata upādāya daśabhirvarṣairna jātu styānamiddhamavakrāmitavān
na jātu hasitavān
na krīḍito na ramitaḥ
na paricārito na jātūdyānabhūmiṃ gato na jātu sakhāyān dṛṣṭvā vismitaḥ 
na jātu gītābhilāṣyabhūt 
na rājyadhanagṛhanagareṣu spṛhāmutpāditavān 
evaṃ sarvavastuṣu anapekṣo 'bhūt 
ekaḥ pradhyāyamānaḥ sthito 'bhūt pratisaṃlīnaḥ paramadaurbalyabhāvaṃ vicintayan 
asāramitvaraṃ ca lokamanāśvasan 
apriyasamavadhānaṃ priyavinābhāvaṃ bālollāpanaṃ saṃsāraratinirāsvādaṃ rājyasukhaṃ vimoghadharmaṃ Vaidya RP 
bhavābhīṣṭaṃ śamatṛptaṃ pṛthagjanatvaṃ sadā viruddham 
bālāyuktajanamadhyagato 'smi yannvahaṃ tūṣṇībhāvenātināmadhyeyam 
sa ekānte tūṣṇībhūtaḥ apramādaṃ vicintayan priyavinābhāvamekākī viharati sma 
atha khalu rāṣṭrapāla rājñārciṣmatā anyatarasmin pṛthivīpradeśe ratipradhānaṃ nāma nagaraṃ māpitamabhūt kumārasya paribhogārtham 
dakṣiṇenottareṇa ca sapta vīthīśatāni
saptabhiḥ prākāraiḥ samantato 'nuparikṣiptamabhūtsaptaratnamayaiḥ kiṅkiṇījālasamucchritairmuktājālaratnayaṣṭivitānaiḥ 
sarveṣu ca vīthīmukheṣu aśītiratnayaṣṭisahasrāṇi sthāpitānyabhūvan 
sarvasyā ca ratnayaṣṭayāṃ yaṣṭiratnasūtrasahasrāṇi nibaddhānyabhūvan 
sarvatra ca ratnasūtre caturdaśa tālapaṅktikoṭyo nibaddhānyabhūvan
yāsāṃ vāteneritānāṃ vātasaṃghaṭṭitānāṃ tadyathāpi nāma tūryaśatasahasrasya ghoṣaśabdaḥ syāt 
sarveṣu ca vīthīmukheṣu pañca pañca kanyāśatāni sthāpitānyabhūvan gītakuśalāni nṛttakuśalāni prathamayauvanaprāptāni sarvajagatparibhogyāni
tāsāṃ ca rājñārciṣmatā ājñā dattābhūt  rātridivaṃ bhavantībhirnānyā kthā kāryāṃ anyatra nṛttagītavāditena 
sarve rañjayitavyā ye keciccaturṣu dikṣvāgacchanti 
apyevaṃ nāma kumārasya raticittamutpadyeta 
na ca kasyacit sattvasyāpanāyaṃ vaktavyam 
teṣu ca punaḥ sarvavīthīmukheṣu annamannārthikebhyo dīyate
pānaṃ pānārthikebhyaḥ
yānaṃ yānārthikebhyo yāvadvadvastragandhamālyavilepanaśayyopāśrayajīvitapariṣkāraṃ
suvarṇarūpyamaṇimuktāvaiḍūrya śaṅkhaśilāpravālajātarūparajata hastyaśvaśodhanaṃ sarvābharaṇaṃ
ratnarāśayaśca sthāpitā abhūvan sarvajanaparibhogārtham 
 tena ca samayena madhye nagarasya samantato yojanaṃ gṛhaṃ kumārasya māpitamabhūtparibhogāya saptānāṃ ratnānāmaṣṭāpadanibaddhaṃ toraṇasaptapratimaṇḍitam 
tatra caikaḥ prāsādaḥ kārito 'bhūt
yatra catasraḥ śayanakoṭyaḥ prajñaptamabhūtkumārasya paribhogārtham 
tatra ca madhye udyānaṃ māpitamabhūtsarvapuṣpavṛkṣasarvaphalavṛkṣasarvaratnavṛkṣapratisphuṭaṃ saṃchāditamabhūta 
tasya khalu punā rāṣṭrapāla udyānasya madhye puṣkariṇi kāritābhūt saptaratnamayī catūratnasopānī
tadyathā suvarṇasya rūpyasya vaiḍūryasya sphaṭikasya 
aṣṭottaraṃ ca siṃhamukhaśataṃ yena gandhodakaṃ praviśati tasyāḥ khalu punaḥ puṣkariṇyāḥ 
aṣṭaśatameva siṃhamukhānāṃ yena punareva tadvāri nirvahati 
utpalapadmakumudapuṇḍarīkaiḥ satatasamitaṃ saṃpuṣpitā samantataśca ratnavṛkṣaparivāritā sarvakālikaiśca puṣpaphalavṛkṣaiḥ parisphuṭā 
tasyāḥ puṣkariṇyāḥ tīre aṣṭaśataṃ ratnavṛkṣāṇāṃ māpitamabhūt 
sarvasmin ratnavṛkṣe ṣaṣṭiṣaṣṭi ratnasūtrāṇi nibaddhāni 
sarvatra ca tālapaṅktikoṭyo nibaddhāḥ 
tāsāṃ ca vāteneritānāṃ vātasaṃghaṭṭitānāṃ śabdo niścarati tadyathāpi nāma tūryaśatasahasrasya saṃpravāditasya 
sā ca puṣkariṇi upariratnajālasaṃchāditābhūt
mā kumārasya rajo pāṃśurvā śarīre nipatiṣyatīti 
tena ca samayena tasmin prāsāde catasra āsanakoṭyaḥ prajñaptā abhūvan saptaratnamayyaḥ 
sarvasmiṃścāsane pañca pañca dūṣyaśatāni prajñptānyabhūvan 
tatra ca madhye āsanaṃ prajñaptaṃ saptaratnamayaṃ saptapauruṣamuccatvena aśītidūṣyakoṭibhiḥ prajñaptam
yatra puṇyaraśmī rājakumāro Vaidya RP 
niṣetsyata iti 
sarvatra cāsanamūle agarugandhaghaṭikā dhūpyate 
triṣkṛtvo divasasya triṣkṛtvo rātreḥ puṣpasaṃstaraḥ kriyate 
suvarṇachadanācchāditaṃ suvarṇapadmapralambitaṃ muktājālavitataṃ maṇiratnaprabhāvabhāsitamaśītisahasrapralambitam 
sarvatra ca ratnavṛkṣe patākāśatāni pralambitānyabhūvan 
sarvatra codyāne navatirmaṇiratnaśatasahasrāṇi yojanaprabhāṇi sthāpitānyabhūvan
teṣāṃ ca prabhayā sarvaloko 'vabhāsito 'bhūt 
tasmin punā rāṣṭrapāla udyāne śukasārikakroñcakokilamayūrahaṃsacakravākakunālakalaviṅkajīvaṃjīvakā manuṣyapralāpinaḥ pakṣiṇo 'bhūvan 
yeṣāṃ nikūjitāni nadatāṃ nandane devānāmiva madanīyaḥ śabdo niścarati 
kumārasya ca paribhogārthaṃ pañcarasaśataprakārāṇi bhojanāni satatasamitamabhisaṃskṛtānyabhūvan sarvākārasaṃpannāni 
 tena ca punaḥ samayena viṃśavarṣāḥ samānāḥ ṣoḍaśavarṣātikrāntāḥ kumārakāḥ sarvanagarebhyaḥ samudānīya tatra ca nagare praveśitā abhūvan sarvaśilpasthānakarmasthānavidhijñāḥ 
sarvaloikikaratyupakaraṇavidhijñānāmaśītikoṭyaḥ tasminnagare praveśitā abhūvan 
tasya mātāpitṛbhyāṃ koṭiḥ kanyānāṃ dattā
jñātisaṃghena koṭiḥ
naigamajñānapadaiḥ koṭiḥ
sarvarājena koṭiḥ kanyānāṃ dattā abhūvan 
tāśca sarvā abhurūpāḥ prāsādikā darśanīyāḥ sarvāḥ ṣoḍaśavarṣapramāṇā jātyā gītakuśalā
vādyakuśalā nṛttakuśalā hasitakuśalāḥ puruṣopasaṃkramaṇakuśalā ārjavāḥ śiśavā madhurā
vṛddhayaḥ pūrvābhilāpinyaḥ smitamukhāśopacārakuśalāḥ sarvakalāsu vidhijñā nātidīrghā
nātihrasvā nātisthūlā nātigauryo nātiśyāmāḥ 
yāsāmutpalagandho mudhāt pravāti
candanagandho gātrebhyaḥ pravāti 
vyaktāṃ iva devakanyakāḥ
ekāntamanāmayacāroṇyaḥ 
tāsāṃ madhyagataḥ puṇyaraśmī rājakumāraḥ saṃgītisaṃprabhāṇitena tatra ca saṃgītiśabde
caivaṃ cittamutpādayati  mahānamitrasaṃgho batāyaṃ mama prādurbhutaḥ kuśaladharmaparimoṣakaḥ 
hanta anapekṣo bhaviṣyāmi 
sa tasmin samaye syādyathāpi nāma vadhyaḥ puruṣo dṛṣṭvā na vismayacitta mutpādayati
evameva puṇyaraśmī rājakumāraḥ tāṃ pramadāṃ dṛṣṭvā na viṣmayati
nāpi tatra nagare
na ca sakhībhiṃrvismayati sma 
taiśca daśabhirvarṣairna jātu rūpanimittamudgṛhītavān 
na śabdanimittaṃ na gandha nimittaṃ na rasanimittaṃ na sparśanimittamudgṛhītavān 
anyatraivaṃrūpaṃ cittaṃ pravartayate sma  kadā tāvadevaṃrūpādamitrasaṃghamadhyānmama mokṣo bhaviṣyati 
kadāhamapramādacaryāṃ cariṣyāmi yena me mokṣo bhaviṣyati 
atha khalu tāḥ kanyakāḥ rājño 'rciṣmata ārocayanti sma  na deva kumāraḥ krīḍati
na ramate
na paricārayati 
atha khalu rāṣṭrapāla rājā arciṣmānaśītibhī rājasahasraiḥ sārdhaṃ yena puṇyaraśmī rājakumārastenopasaṃkrāmat 
upasaṃkramyāśrumukhaḥ pravepamānena kāyena śocamāno dharaṇitale prapatitaḥ 
sa utthāya dharaṇitalātpuṇyaraśmiṃ rājakumāraṃ gāthābhidhyabhāṣata 
prakṣasva putravararatna mama pralāpaṃ śokārdito nipatito 'smi bhuvi kṣapānte 
kenāpriyaṃ tava kṛtaṃ mam tadbravīhi jyeṣṭhaṃ dadāmi yadihāsya kṣaṇena daṇḍam   
Vaidya RP 
prekṣasva me 'dya nagaraṃ surasaṃgharamyaṃ manasā mayābhiracittaṃ yadidaṃ tvadarthe 
kimihāṅgamadya vikalaṃ mama tadvadāśu śakrasya vādya vibhavaṃ tava darśayāmi   
śokārditaṃ kamalalocanacārunetraṃ strīsaṃghamapsarasamaṃ vilapantamīkṣa 
etābhiranyaiśca ramasva vinīya śokaṃ kiṃ śalyaviddha iva dhyāyasi dīnavakraḥ   
etāḥ svaraṅgarucirāḥ suratervidhijñāḥ saṃgītitālasamaye ca viniścayajñāḥ 
kālastavādya suratasya na śocitasya mlānaṃ saroruhamivāsi kimadya dīnaḥ   
udyānapuṣpaphalapatravikīrṇaśākhā udviddhacitramiva citrarathaṃ surāṇām 
saṃcintayasva prathamaṃ hi vayastavedaṃ kālo rate rama ihādya suta prasīda   
tulyā taveyamapi puṣkariṇī surāṇāṃ snānārthamutpalasarojavanābhikīrṇā 
padmāni mattavaraṣaṭpadabhūṣitāni saṃcintya tāṃ ka iha nābhirameta putra   
haṃsā mayūraśukasārikakokilāśca koṇālajīvakalaviṅka manojñaghoṣāḥ 
gandharvamādana ivā himavatsamīpe śrutvā naraḥ ka iha nātra ratiṃ labheta   
etā vimānamaṇicūḍasamuktajālā vaiḍūryakāñcanacitā iva vaijayante 
ratnāsanāni ca varāṇi varāstṛtāni cārusvarā kanakakaṅkaṇatālapaṅktyaḥ   
gambhīradhīravaratūryaninādaghuṣṭā vīthīṣu dānavisarāstava cāpi hetoḥ 
kanyāḥ sahasrabahugītarutāḥ kriyante śrūyanti nandanavane 'psarasāṃ yathaiva 
Vaidya RP 
kasmān triviṣṭapasame bhavane manojñe vikṣiptacitta iha kiṃ na ratiṃ karoṣi   
ete kumāra tava devasamānagarbhāḥ krīḍāsakhāya saha putra ramasva caibhiḥ 
mātā pitā ca tava saṃsthita sāśrukaṇṭhāḥ kiṃ duḥkha nāsti karuṇā ca jane tavāsmin   
so 'thābravīdguṇacito bhavadoṣadarśī nirviṇṇa saṃskṛtamanarthika kāmabhogaiḥ 
saṃsārapañcaragataṃ jagadīkṣyaṃ cedaṃ mokṣārthikaḥ pitaramāha śṛṇuṣva deva   
devāpriyaṃ mam kṛtaṃ na hi kenacinme kiṃ tvasti me 'dya na hi kāmaguṇeṣu chandaḥ 
sarve priyāṃ ripusamā hi nirānuraktā ye kleśadurgatiprapāta prapātayanti   
etāḥ striyo hyabudhabālajanābhirāmā mārasya pāśaguṇabaddha mahāprapātāḥ 
nityaṃ tathā vigarhita āryajanena caitāḥ sevāmi kiṃ narakadurgatiśokamūlāḥ   
etāḥ striyo hi chavimātrakarūparabhyāḥ snāyvasthiyantramaśucībhi nirarthako 'ham 
prasrāviṇī rudhiramūtraśakṛnmalānāṃ vyaktaṃ śmaśānasadṛśīṣu kathaṃ rameyam   
gītaṃ na śroṣyamapi vādyarutaṃ na grāhyaṃ svapnāya mābhiratayo 'budhamohanāśca 
saṃkalpalālasa gatā abudhā tu nāśaṃ kiṃ kleśadāsa iva bālajano bhaviṣye   
sarve ime drumalatā śiśire pravṛtte kāntāravṛkṣasadṛśā hi bhavantyaramyāḥ 
sarvaśriyo vidhamanī hi anityateyaṃ mohātpramādamupayāmi cale tu jīve   
cittaṃ samudra iva tarpayituṃ na śakyaṃ tṛṣṇāpravṛttinirataḥ punareva kāṅkṣa 
Vaidya RP 
anyonyaghāti jagadīkṣya hi kāmahetoḥ meruryathaiva pavanairahamaprampyaḥ   
na tvaṃ pitā na sahajā mama nāpi bhāryāḥ trātā na bāndhavajanā nṛpate hmapāyāt 
sarve vayaṃ tṛṇagatā iva bindulekhā mā tāta cittavaśagā bhavatāṃ pramattāḥ   
dhigyauvanena manujeśvara yanna nityaṃ dhigjīvitasya gamanaṃ giritoyaśīghram 
dhiksaṃskṛtaṃ kṣayamidaṃ taḍidabhralolaṃ dhikkaṇḍitasya tribhave nṛpa kāmarāgaḥ   
saṃcodito 'smi vibudhairbhava apramatto no bodhisattva bhavate viṣayābhilagnaḥ 
buddho bhaveyamiha lokahitānukampī nāsti pramādacaritasya narendra bodhiḥ   
kāmāturo bhavati yo nṛpa cittadāsaḥ sa hi puṇyanāśanirato vinivṛttasvargaḥ 
hiṃsāsamiddhamapi nābhicareta jātu pakṣīva pañjaragataḥ kathamāśvaseta   
dhātūśca sarpasadṛśā vadhakāśca skandhāḥ cittaṃ ca sāsravamanarthaka śūnya grāmaḥ 
viṣastambapuṣpita iveha narendra kāyaḥ oghe 'tiruhyati kathaṃ nu ratirmamātra   
saṃprekṣase jagadidaṃ kugatiprapannaṃ vyaktaṃ padaṃ gaganatulyamapi jvalantam 
teṣāṃ pramokṣaṇanimittamihādya rājan śivadharmanāva samudānayitāsmi śīghram   
suptān vibodhayitumātura jīvitārthaṃ śalya nimūlayitumutpathagān vinetum 
prod ghuṣya bandhanabimokṣa mahāsahasre saṃtarpayaṃściradaridra subhāṣitena   
sīdanta durgatipathādapi coddhariṣye andhe cakṣurapi tṛṣṇalatāviśoṣī 
Vaidya RP 
prajñārciruttamavimuktikṛtapradīpo drakṣanti yena tribhavaṃ naṭaraṅgakalpam   
meghaṃ kṛpākaruṇapāramitābhrakūṭaṃ sattvārthagarjita vipaśyanavidyumālī 
bodhyaṅgadhārasukhaśītalavṛṣṭijālaiḥ śītīkaromi ca jagaccirakālataptam   
etatsmarannahamiha kṣitiśopaviṣṭo nāstīha me praṇidhi saṃskṛtasarvakāmaiḥ 
bodhyarthiko hi vicarāmiha sattvahetoḥ ekāṃśiko na hi bhavābhiratau mamecchā   
jānan vasetka iha pārthiva śatrumadhye ko buddhimān sabhayamārgapathaṃ vrajeta 
ko vā sacakṣuriha tāta patetprapāte ko bodhimārgamadhigamya bhavetpramattaḥ   
anusrota sarvajagatī pratisrotā so 'haṃ vācā na śakyamiha pārthiva bodhi prāptum 
meruprayātamapi sāgaramutsaheyaṃ na tveva me mana ihābhirameta kāmaiḥ   
gacchāśu pārthiva varasvajanena sārdhaṃ sarvāṃ hi rāṣṭraratimutsṛja sarvaloke 
ādāya gacchatu yathābhimataṃ hi yasya gṛhyāpramāda mama tāta na rājyakoṭyā   
śakyā na nārigaṇamadhyagatena bodhiḥ prāptuṃ śivaṃ padamanuttarayogakṣemam 
gacchāmyahaṃ girivanāntaramāśrayāmi prāptā hyaraṇyaniratena jinena bodhiḥ   
 atha khalu rāṣṭrapāla puṇyaraśmī rājakumāraḥ prāsādatalagata eva tābhiḥ pramadābhiḥ sārdhaṃ caṃkramannudvignamanāḥ saṃstribhirīryāpathairviharati 
katamaistribhiḥ 
sthānena caṃkrameṇa niṣadyayā 
styānamiddhaparivarjitaḥ upariprāsādatalagato 'ṣṭamyāṃ bhūmau sthitaḥ 
so 'rdharātrakālasamaye aśroṣīt  antarīkṣācchuddhāvāsakāyikā devatā buddhasya varṇaṃ bhāṣamāṇā gacchanti
vistareṇa dharmasya saṃghasya varṇaṃ bhāṣamāṇā gacchanti 
śrutvā ca rāṣṭrapāla puṇyaraśmī rājakumāraḥ saṃhṛṣṭaromakūpajātaḥ aśru nipātayati 
sa saṃvegajāto 'ñjaliṃ kṛtvā tāṃ devatāṃ gāthābhiradhyabhāṣata 
Vaidya RP 
mayi karuṇa janitvā devatā duḥkhite 'smin yadi na kuruta manyuṃ kiṃcidevābhipṛcche 
kasya guṇa vadanto gacchetātrāntarīkṣe sukhitamiha mano me vākyametaṃ niśāmya   
atha khalu rāṣṭrapāla tā devatāḥ puṇyaraśmirājakumāraṃ gāthābhiradhyabhāṣanta 
śravaṇamupagataste kiṃ na buddhaḥ kumāra śaraṇamaśaraṇānāṃ nāma siddhārthabuddhiḥ 
paracarikuśalo 'sau puṇyaprajñāguṇaḍhyo daśaniyutasahasrādhyāyināṃ tasya saṃghaḥ   
puṇyarasmirāha 
ahamapi jina dṛkṣye kīdṛśaṃ tasya rūpaṃ vadata api ca sarve kīdṛśo cāsya varṇaḥ 
ahamapi paripṛcche kīdṛśī bodhicaryā bhavati yatha caran vai sarvasattvaikanāthaḥ   
atha khalu tā devatāḥ puṇyaraśmiṃ rājakumāraṃ gāthābhiradhyabhāṣanta 
snugdharucikeśā dakṣiṇāvartajātā giritatamiva haima śobhate cāsya coṣṇi 
gagana iva ca śūnyo bhāsate cāsya ūrṇā sphaṭikamaṇiviśuddhā dakṣiṇā nābhi jātā   
bhramaragaṇaviśuddhā netra nīlotpalābhā siṃhahanu narendrao bimba oṣṭhaḥ svayaṃbhūḥ 
sṛjati ca sahasraṃ vai raśmikoṭīranantān sphurati ca trisahasrān durgatīḥ śoṣayaṃśca   
samasahitasuvṛttā danta citra suśuklā himarajataviśuddhā viṃśati dveguṇāsya 
jinavarapravarasya tasya daṃṣṭrāścatasraḥ svakamukhapraticchādā tasya jihvā prabhūtā   
giri varasahitārthā tasya pralhādanīyā sahita akuṭilā ca bramhaghoṣā suyuktā 
tūryaśatasahasrairvāgjinasyārhatulyā vimatiśamakarī sā toṣaṇī arthikānām   
Vaidya RP 
avikalaguṇacitrā bodhi aṅgānukūlā hāraśatasahasrā gumphitā dharmamālā 
tūryarativighuṣṭā devatāgītaramyā amararucisvarā vai hlādanī vāgjinasya   
kīnnarakalaviṅkākokilācakravākā barhiṇakalahaṃsāghoṣa konālakānām 
bramharutanirghoṣā kinnarāṇāṃ svarāṅgā akhalitamanavadyā sarvārthānubodhā   
citrasphaṭikaślakṣṇā paṇḍitānāṃ manāpā codanī vinayanīyā bodhanī premaṇīyā 
paracarimanakūlā toṣaṇī pṛcchamānā imaguṇa vacanā caitasya dharmeśvarasya   
kamburucira grīvā śāntasaṃvṛttaskandhaḥ 
dīrghaparigha bāhū tasya saptotsadāṅgam 
kara rucirasuvṛttā dirghavṛttāṅgulīkāḥ tapitakanakavarṇaṃ tasya gātraṃ jinasya   
roma pariṇatāśca dakṣiṇo caikajātā nābhi nikhila durgā guhyakośo hayo vā 
ūru gajakaro vā eṇajaṅghaḥ svayaṃbhūḥ karatala suvicitrā svastikāścakracitrāḥ   
gajapatigatigāmī siṃhavikrāntagāmī vṛṣabhalalitagāmī indrayaṣṭipravṛddhaḥ 
gaganakusumavṛṣṭiḥ puṣpachatrā bhavanti vrajatimanuvrajanti dharma ete 'dbhutasya   
lābha atha alābhe saukhyaduḥkhe jinasya ayaśasi yaśa evaṃ nindaśaṃsāsu caivam 
jalaruhamiva toyaiḥ sarvato nopaliptaḥ evamiha nṛsiṃho nāsti sattvaḥ samo 'sya   
atha khalu rāṣṭrapāla puṇyaraśmī rājakumāraḥ buddhasya varṇaṃ śrutvā
vistareṇa dharmasya saṃghasya varṇaṃ śrutvā
tuṣṭa udagra āttamanāḥ pramuditaḥ prītisaumanasyajāto 'bhūt 
atha khalu rāṣṭrapāla puṣparaśme rājakumārasyaitadabhavat  yādṛśaḥ saṃbudho bhagavān
yādṛśī cāsya saṃghasaṃpat
yādṛśaśca tena dharmaḥ sākṣātkṛtaḥ
yādṛśī cāsya śiṣyasaṃpat
yathā viṣayasamavadhānaśca Vaidya RP 
saṃsāraḥ yathākṛtajñaśca saṃsāraḥ
yathākṝtajñāśca bālapṛthagjanāḥ
yathā viṣamā ca satkāyadṛṣṭiḥ
yathā bahvādīnavaśca gṛhāvāsaḥ
yathā bahudoṣāśca kāmāḥ
yathā garhitaśca paṇḍitaiḥ pramādaḥ
yathā saṃmohaṃ cāvidyāndhakāram
yathā duḥprativedhāśca saṃskārāḥ
yathā durdamaṃ citram
yathā gambhīraṃ nāmarūpam
yathānāsvādaṃ ṣaḍāyatanam
yathā duḥkhavipākaścāparijñātaḥ sparśaḥ
yathā bahvādīnavā vedanāḥ
yathā gāḍhabandhanā tṛṣṇā
yathā duḥpratiniḥsaraṇaṃ copādānam
yathānāryā bhavatṛṣṇā
bhave sati yathā duḥkhasamucchedyā ca jātiḥ
yathā vikārakarī ca jarā
yathā vilopakārakaśca vyādhiḥ
yathā niruvuraktaṃ ca maraṇam
yathālpāsvādā ca pravṛttiḥ
yathā bahvādīnavā ca bhavābhinirvṛttiḥ
yathā ramaṇīyaṃ ca tathāgataśāsanam
nedaṃ śakyaṃ kāmadāsena kleśasaṃmohitena cittakhilena pramādābhiratena bālamadhyagatenāyoniśaścittena
saṃsāraraktacittena durjanamadhyagatena na śakyaṃ sugatipanthānamapi viśodhayituṃ
kutaḥ punaranuttarāṃ samyaksaṃbodhimabhisaṃboddhum 
tasyaitadabhūt  yannvahamita eva prāsādātprāṅbhukhaḥ prapateyam
mā me dvāreṇa niṣkramato jñātisaṃgho 'ntarāyaṃ kuryāt 
atha khalu rāṣṭrapāla puṇyaraśmī rājakumāro yena bhagavān siddhārthabuddhisthathāgatastanmukhastataḥ prāsādādātmānamutsṛṣṭavān
evaṃ ca bhāṣate sma  sacetsa tathāgataḥ sarvaṃ jānāti sarvaṃ paśyati
samanvāharatu māṃ tathāgataḥ 
atha khalu rāṣṭrapāla siddhārthabuddhistathāgato 'rhan samyaksaṃbuddho dakṣiṇapāṇiṃ prasārya prabhāṃ prāmuñcat
yayā puṇyaraśmi rājakumāraḥ spṛṣṭo 'bhūt 
tasyāśca prabhāyāḥ śatasahasrapatraṃ padmaṃ śakaṭacakrapramāṇamātraṃ prādurbhūtam 
tasmācca padmāt raśmiśatasahasrāṇi niścaranti sma
mahāṃścāvabhāso 'bhūt
yenāvabhāsena puṇyaraśmī rājakumāraḥ sphuṭo 'bhūt 
aht khalu rāṣṭrapāla puṇyaraśmī rājakumārastasmin padme sthitvā yena sa bhagavān siddhārdhabuddhistathāgato 'rhan samyaksaṃbuddhaḥ
tenāñjaliṃ praṇamya namo buddhāyetyudānamudānayati sma 
atha khalu rāṣṭrapāla tena siddhārthabuddhinā tathāgatena sā prabhā pratisaṃhṛtā 
sa ca kumārastasya bhagavataḥ pādamūle chinnāpādapa iva prapatitaḥ śatasahasrakṛtvastathāgataṃ vandate sma 
atha khalu rāṣṭrapāla puṇyaraśmī rājakumārastaṃ bhagavantaṃ gāthābhiradhyabhāṣata 
mayā cirādadya hi vaidyarājaḥ kṛcchrādavāpto 'dya cirātureṇa 
ācakṣva me nātha kathaṃ sthito 'haṃ lābhī bhaveyaṃ sugatasya śāsane   
śruto mayā nāyaka apramādo niśāmya rātrau divi devatābhyaḥ 
śrutvā ca saṃvigna hi āgato 'haṃ kathaṃ narāṇāṃ bhavate pramādaḥ   
pranaṣṭamārgasya bhavādya deśiko jātyandhabhūtasya bhavādya cakṣuḥ 
mahāprapātādiha māṃ samuddhara śraddhākarā kāruṇikā cikitsakā   
daridrabhūtasya kuruṣva saṃgrahaṃ baddhasya mokṣaṃ kuru me 'dya nātha 
sasaṃśayebhyo vimatiṃ ca chinda caryāṃ ca me vyākuru bodhimārge   
Vaidya RP 
tīrthaṃ ca saṃdarśaya uhyato me dīpaṃ kuruṣvāpi mamāndhakāre 
vraṇīkṛtaṃ māṃ hi kuruṣva nirvraṇaṃ śalyaṃ ca me uddhara vaidyarāja   
vimocya māṃ durgatisaṃkaṭāttvaṃ bhavopalambhagrahaṇaṃ nikṛnta 
saṃtāra māṃ śokamahaughapāram aṣṭāṅgamārgeṇa mahāpathena   
parīttamāyuḥ kṣayadharmi jīvitaṃ bahvantarāyaṃ kuśalaṃ bhavatyapi 
puṇyasya sidhyatyacirādvipākaḥ labdhakṣaṇo me 'dya vadaikaniścayam   
etaddhi me vyākuru lokanātha syādbodhisattvo hi yathāpramattaḥ 
yathā carannuttamabodhicārikāṃ pramocayeyaṃ bhavabandhanājjagat   
atha khalu rāṣṭrapāla siddhārthabuddhistathāgataḥ puṇyaraśme rājakumārasyādhyāśayaṃ viditvā vistareṇa bodhicaryāṃ saṃprakāśayati
yaṃ śrutvā puṇyaraśminā rājakumāreṇa vimokṣā nāma dhāraṇī praolabdhā
pañcābhijñāḥ pratilabdhāḥ 
sa vaihāyase sthitvā puṣpāṇyabhinirmāya taṃ tathāgatamabhyavakirati sma
abhiprakirati sma 
atha khalu rāṣṭrapāla puṇyaraśmi rājakumārastasmādantarīkṣādavatīrya taṃ bhagavantaṃ siddhārthabuddhiṃ tathāgataṃ gāthābhirabhyaṣṭāvīt 
vandāmi te kanakavarṇanibhā varalakṣaṇā vimalacandramukhā 
vandāmi te asamajñānadharā sadṛśo na te 'sti tribhave virajaḥ   
mṛdu cāru snigdha śubha keśa jinā girirājatulya tava coṣṇiriha 
noṣṇīṣamīkṣitu tavāsti samo vibhrājate bhruvi vare 'pi tavorṇa mune   
kundenduśaṅkhahimaśubhranibhā nīlotpalābhaśubhanetravarā 
kṛpayekṣase jagadidaṃ hi yayā vandāmi te vimalanetra jinā   
jihvā prabhūta tanu tāmranibhā
vadanaṃ ca chādayasi yenasvakam 
dharmaṃ vadan vinayase ca jagat vandāmi te madhurasnugdhagiram   
daśanā śubhāḥ sudṛḍha vajranibhāḥ triṃśaddaśāpyaviralāḥ sahitāḥ 
kurvan smitaṃ vinayase ca jagat vandāmi te madhurasatyakathā   
rūpeṇa cāpratisamo 'si jinā prabhayā ca bhāsayasi kṣetraśatān 
bramhendrapāla jagato bhagavan jimhībhavanti tava te prabhayā   
eṇeyajaṅgha bhagavanna samā gajarājabarhimṛgarājagateḥ 
īkṣan vrajasyati yugaṃ bhagavan saṃkampayan dharaṇiśailataṭam   
kāyaśca lakṣaṇacito bhagavan ślakṣṇa cchavī kanakavarṇaṃ tava 
nekṣan jagad vrajati tṛptimidaṃ rūpaṃ tavāpratimarūpadhara   
tvaṃ pūrva kalpaśatacīrṇatapā tvaṃ sarvatyāgadamadānarataḥ 
tvaṃ sarvasattvakṛpamaitramanā vandāmi te paramakāruṇika   
Vaidya RP 
tvaṃ dānaśīlanirataḥ satataṃ tvaṃ kṣāntivīryanirataḥ sudṛḍham 
tvaṃ dhyānaprajñaprabhatejadharo vandāmi te asamajñānadhara   
tva vādiśūra kugaṇipramathi tvaṃ siṃhavannadasi parṣadi ca 
tvaṃ vaidyarāja trimalāntakaro vandāmi te paramaprītikara   
vākkāyamānasaviśuddha mune tribhaveṣvalipta jalapadmamiva 
tvaṃ bramhaghoṣa kalaviṅkaravā vandāmi te tribhavapāragatam   
māyopamaṃ jagadidaṃ bhavatā naṭaraṅgasvapnasadṛśaṃ viditam 
nātmā na sattva na ca jīvagati dharmā marīcidakacandrasamāḥ   
śūnyāśca śānta anutpādanaya avijānadeva jagadudbhramati 
teṣāmupāyanayayuktiśatairavatāratyasyapi kṛpālutayā   
rāgādibhiśca bahurogaśataiḥ saṃtāpitaṃ satatamīkṣya jagad 
vaidyottamo vicarase 'pratimaḥ parimocaya sugata sattvaśatān   
jātījarāmaraṇaśokahataṃ priyaviprayogaparidevaśataiḥ 
satatāturaṃ ca jagadīkṣya mune parimocayan vicarase kṛpayā   
rathacakravadbhramati sarvajagat tiryakṣu pretaniraye sugatau 
mūḍhā adeśika anāthagatāḥ teṣāṃ pradarśayasi mārgam   
ye te babhūva purimāśca jinā dharmeśvarā jagati cārthakarāḥ 
ayameva taiḥ prakathito 'ryapatho yaṃ deśayasyapi vibho 'pratimaḥ   
snigdhaṃ hyakarṣaya manojña varaṃ bramhādhikaṃ paramaprītikaram 
gandharvakinnaravarāpsarasāmabhibhūya tāṃ giramudāharase   
satyārjavakṣayamupāyanayaiḥ pariśodhitāṃ giramanantaguṇām 
śrutvā hi yāṃ niyutasattvaśatā yānatrayeṇa jina yānti śamam   
tava pūjayā sukhamanekavidhaṃ divyaṃ labhanti manujeṣu tathā 
āḍhyo mahādhana mahāvibhavo bhavate jagaddhitakaro nṛpatiḥ   
valacakravartyapi ca dvīpapatiḥ jagadāvṛṇoti daśabhiḥ kuśalaiḥ 
ratnāni sapta labhate suśubhāṃ tvayi saṃprasādajanako 'pratima   
bramhāpi śakra api lokapatiḥ bhavate ca saṃtuṣitadevapatiḥ 
parinirmito 'pi ca suyāmapatiḥ tvatpūjayā bhavati cāpi jinaḥ   
evaṃ hyamogha tava pūja kṛtā saṃdarśanaṃ śravaṇamapyasamam 
bhavate jagadvividhaduḥkhaharaḥ spṛśate paraṃ padavaraṃ hyajaram   
mārgajña mārgakuśalā bhagavan kupathānnivārayasi lokamimam 
kṣeme śive viraja āryapathe pratiṣṭhāpapyasyapi jagadbhagavan  
Vaidya RP 
puṇyādhikasya tava puṇyanidheḥ satatākṣayā bhavati puṇyakriyā 
bahukalpakoṭīṣu na yāti kṣayaṃ yāvanna saṃspṛśati bodhicarām   
pariśuddha kṣetra labhate ruciraṃ paranirmitābha sada prītikaram 
śuddhāśca kāyavacasā manasā sattvā bhavantyapi ca kṣetravare   
ityevamādiguṇa naikavidhān labhate jinārcanakṛtān manujaḥ 
svargāpavarga manujeṣu sukhaṃ bhavate ca puṇyanidhi sarvajage   
kīrtiryaśaśca prasṛtaṃ vipulaṃ tava sarvadikṣu bahukṣetraśatān 
saṃkīrtayanti sugatāḥ satataṃ tava varṇamāla parṣatsu jinā   
vigatajvarā jagati mokṣakarā priyadarśanā paramakāruṇikā 
śāntendriyā śamaratā bhagavan vandāmi te naravarapravarā   
labdhā abhijña jina pañca mayā gagane sthitastava niśāmya giram 
bhavitāsmi vīra sugatau pratimaḥ vibhajiṣya dharmamamalaṃ jagataḥ   
stutvādya sarvaguṇapāragataṃ naradevanāgamahitaṃ sugatam 
puṇyaṃ yadarjitamidaṃ vipulaṃ jagadāpnuyādapi ca buddhapadam   
atha khalu rāṣṭrapāla rājā arciṣmāṃstasyā rātryā atyayenāśroṣītkumārasyāntaḥpure ruditaśabdam 
śrutvā ca śīghraṃ tvaramāṇarūpo yena ratipradhānaṃ nagaraṃ tenopasaṃkrāmat 
upasaṃkramyaitadavocat  kiṃ bhavantyo rudanti 
tā avocān  puṇyaraśmī rājakumāro na dṛśyate 
atha khalu rāṣṭrapāla rājā arciṣmān kumārasyārthe chinnapādapa ina dharaṇītale prapatitaḥ 
sa utthāya dharaṇitalāt sahasraśaśca tannagaraṃ paricarati rudamānaḥ 
atha khalu rāṣṭrapāla yā tasminnagare nagaradevatā sā rājānamarciṣmantametadavocat
 gato mahārāja kumāraḥ pūrvasmin digbhāge siddhārthabuddhiṃ tathāgataṃ darśanāya
vandanāya paryupāsanāya 
atha khalu rāṣṭrapāla rājā arciṣmān kumārasyāntaḥpureṇa sārdhaṃ caturaśītibhiḥ prāṇakoṭiniyutaśatasahasrairyena pūrvo digbhāgastenopajagāma
yena siddhārthabuddhistathāgato 'rhan samyassaṃbuddhastenopasaṃkrāntaḥ 
upasaṃkramya tasya bhagavataḥ pādau śirasābhivanditvā ekānte 'tiṣṭhat 
ekāntasthitaśca rājā arciṣmān bhagavantamābhirgāthābhirabhyaṣṭāvīt 
vandāmi guṇajñānasāgaraṃ naravīraṃ yasya nāsti samaḥ kuto 'dhikastribhave 'smin 
devendrāsurarājasatkṛtaṃ varasattvaṃ tṛptiṃ naiti jano nirīkṣatastava rūpam   
dvātriṃśattava kāyalakṣaṇā suviśuddhā merurvā vararatnacitritaḥ pariśuddhaḥ 
ślakṣṇaṃ kāñcanavarṇasaṃnibhaṃ jinakāntaṃ vandāmi priyarūpadarśanaṃ munikāyam   
Vaidya RP 
kalpānacintya śatāśca koṭiyo vrata cīrṇā buddhakoṭiśatāśca satkṛtā bahukalpān 
yaṣṭā yajñaśatā acintiyāparimāṇā kāyastena tavābhirājate abhirūpaḥ   
dānaśīlasamādhiprajñayāpi ca kṣāntyā vīryadhyānamupāyaśodhitaṃ tava rūpam 
candrārkamaṇidyutiprabhā na virāji śakrabramhaprabhā na bhāsate purataste   
rūpaṃ darśayate manoramaṃ jagadarthe pratibhāsodakacandrasaṃnibhaṃ yatha māyā 
sarvāsveva ca dikṣu dṛśyate jinakāyo no cā rūpapramāṇu dṛśyate sugatānām   
tuṣiteṣu kvacideva dṛśyase nivasaṃstvaṃ vyūḍhamānaśca punaḥ supāṇḍaragajabhūtaḥ 
mātu kukṣigataśca dṛśyase 'pi ca vīraḥ sarvatrānugato mahāmune nabhatulyaḥ   
jātiṃ saṃdarśayase kvacidbhavān diśatāsu gacchan sapta padāni dṛśyase kvacidurvyām 
hyeṣṭho 'haṃ sanarāmare jage atidevo mociṣye jaga duḥkhasāgarādgira muñcan   
 dharmasaṃśayu nāsti te mune kvacideva śikṣāṃ cāpi ca loka dṛśyate lipijñāne śāntaṃ dhyānasamādhigocaramanuprāptaṃ strīṇāṃ madhyagataśca dṛśyate  
kvacideva    
tyaktvā mātāpitā mahītale pramadāśca jñātīn śokahatān vimūrcchitān viruvantaḥ 
niṣkrānto vanavāsamīkṣyase padamekaṃ devākoṭiśataiḥ parivṛto varasattvaḥ   
mārāste caturo 'pi nirjitāścirakālaṃ mārān dharṣayamāṇa dṛśyate 'pi ca kṣetre 
cakraṃ vartayase 'pyacintiyaṃ purimeṇa cakraṃ vartayamāna dṛśyase kṛpayā tvam   
Vaidya RP 
nityaṃ śāśvatadṛṣṭisaṃjñitaṃ jagadīkṣya nirvāsya iti vāca bhāṣase pariṣatsu 
saṃsārābhirataṃ jagatsatatamīkṣya śāntāṃ śītagatiṃ ca nirvṛtiṃ vadasi tvam   
puṇyajñānamupāyaprajñato na samaste sphurase kāyaprabhāya tvaṃ mune bahukṣetrān 
bhāṣante tava varṇa nāyakā diśatāsu vande tvāmasamantagocaraṃ munirājam   
vandāmo 'pi ca dharmatāmakhilaprāptaṃ sarvasattvakriyāsu dṛśyase yatha māyā 
na ca te 'styāgamanaṃ kvacidgamanaṃ vā māyādharma sati pratiṣṭhitamabhivande   
sādhu tvaṃ naravīra bhāṣase varamārgaṃ bodhiryena varā hyavāpyate jagadarthe 
etāmapyahamāśu dharmatāmanubuddhā deśeyaṃ naravīraṃ dhamatāṃ jagadarthe   
sarvajñaṃ vigatajvaraṃ naravīraṃ yasya nāsti samaḥ kuto 'dhikastribhave 'smin 
stutvā puṇyamupārjitaṃ mayā yadiha tena śāntāṃ bodhivarāmanuttarāṃ spṛśatu lokaḥ   
 atha khalu rāṣṭrapāla sa tathāgataḥ siddhārthabuddhiḥ rājño 'rciṣmato 'dhyāśayaṃ viditvā tathā dharmaṃ deśayāmāsa yathā sarve avaivartikā abhūvannanuttarāyāṃ  
samyaksaṃbodhau  
 atha khalu rāṣṭrapāla puṇyaraśmī rājakumārastaṃ bhagavantaṃ siddhārthabuddhiṃ tathāgatametadavocat  adhivāsayatu bhagavānasmākāṃ nagare śvobhaktena 
adhivāsayati ca bhagavān puṇyaraśme rājakumārasya tūṣṇībhāvenānukampāmupādāya 
atha khalu puṇyaraśmī rājakumārastau mātāpitarau tāśva pramadā āmantrayati sma  anumodayantu bhavantaḥ sarve sahitāḥ sarve samagrāḥ 
yathālaṃkṛtaṃ ratipradhānaṃ nagaraṃ tathāgatasya niryātayāmuanapekṣaḥ 
tairekasvareṇānumoditam 
atha khalu rāṣṭrapāla puṇyaraśmī rājakumāro yathālaṃkṛtaṃ ratipradhānaṃ nagaraṃ tathāgatāya niryātayati sma anapekṣaḥ 
pañcarasaśatavyūhena ca bhojanena taṃ tathāgataṃ pratipādayati sma sārdhaṃ bhikṣusaṃghena 
 sarveṣāṃ teṣāṃ bhikṣūṇāṃ saptaratnacitān vihārān kārayāmāsa maṇicaṃkramān prajñaptānupari ca ratnajālavitānavitatān vāmadakṣiṇena puṣpavṛkṣasupariniṣṭhitān 
puṇḍarīkapuṣkariṇyupaśibhitānyubhayato mukhanirmaladūṣyaśatasahasraprajñaptāni Vaidya RP 
śayyāsanāni 
ekaikasya ca bhikṣorabhivandya cīvaro dīyate sma ekaikaḥ 
anyonyāni cīvarāṇyanipradīyante divase divase 
sa tribhirvarṣakoṭibhiḥ styānamiddhaṃ nāvakrāmitavān
nātmaprema kṛtavān
buddhapūjāṃ prati nānyamanasikāraḥ 
etasminnantare na kāmavitarkaṃ vitarkitavān
na vyāpādavitarkaṃ na vihiṃsāvitarkaṃ na rājyatṛṣṇām 
sarvathānapekṣo 'bhūtkāye jīvite ca
prāgevānyatarasmin bāhyavastuni 
etasminnantare yadbhagavatā bhāṣitaṃ tatsarvamavadhāritam
na ca dvirapi sa tathāgataḥ pṛṣṭaḥ 
etasminnantare na snāto na sarpitailena vā gātraṃ mrakṣitam
na pādadhāvanaṃ kṛtam
na klāntasaṃjñotpāditā
na jātu niṣaṇṇo 'nyatra bhaktaparibhogārthamuccāraprasrāvaṇārthaṃ ca 
yasmiṃśca samaye sa tathāgataḥ parinirvṛtastasmin samaye lohitacandranasya citā kāritā 
yatra sa tathāgato dhmāpitastasminneva ca pṛthivipradeśe varṣaśatasahasraṃ dhātūnāṃ pūjāṃ kṛtavān 
 sarvaṃ jambūdvīpaṃ sarvapuṣpaiḥ sarvamālyaiḥ sarvagandhaiḥ sarvavādyairyāvat sarvapūjāsatkārān kṛtvā pañcāccaturnavatiḥ stūpakoṭyaḥ pratiṣṭhāpitavān 
te ca stūpāḥ saptaratnamayā ratnajālasaṃchannā muktājālavitānavitatāḥ 
saptānāṃ ratnānāṃ pañca pañca chatraśatānyekaikasmin stūpe āropitavān 
sarvatra ca stūpe tūryaśatasahasrāṇi niścāritavān 
samantataśca jambūdvīpe puṣpavṛkṣān ropitavān 
ekaikatra dīpyate sarvagandhatailasya 
sarvagandhamālyavilepanaiśca pūjāmakarot 
anenopāyena varṣakoṭiṃ pūjāṃ kṝtvāḥ tataḥ pravrajitaḥ 
sa pravrajitā traicīvariko 'bhavat 
nityaṃ piṇḍapātacāriko 'naiṣadyikaḥ 
na jātu pārśvaṃ dattavān
na styānamiddhamavakrāmitavān 
tena nirāmiṣacittena catako varṣakoṭyo dharmadānaṃ dattam 
na cānenāntaśaḥ 
sādhukāro 'pi parasyāntikātpratikāṅkṣitaḥ
kutaḥ punarlābhasatkāraḥ 
nāpi klānto 'bhūddharmaśravaṇena dharmadeśanayā ca 
tasya devatāḥ paricaryāṃ kurvanti sma 
tasya cānuśikṣitvā sarvajanapado 'ntaḥpuraṃ sarvapādamūlaṃ sarvasahāyāśca pravrajitāḥ 
atha khalu rāṣṭrapāla śūddhāvāsakāyikānāṃ devaputrāṇāmetadabhavat  puṇyaraśmeranuśikṣamāṇaḥ sarvarājyajanakadaḥ pravrajitaḥ 
asmābhistasyopasthānaparicaryā kartavyā 
trayāṇāṃ ratnānāmupasthāna kṛtaṃ bhaviṣyati 
tasya punastathāgatasya parinirvṛtasya catuḥṣaṣṭivarṣakoṭyaḥ saddharmastasthau 
sarvasya puṇyaraśminā bhikṣuṇā buddhasahasrasya caivaṃrūpā pūjā kṛtābhūt 
syātkhalu punaste rāṣṭrapāla etarhi kāṅkṣā vā vimatirvā vicikitsā vā  anyaḥ sa tena kālena tena samayenārciṣmān nāma rājābhūt 
na khalu punastvayaivaṃ draṣṭavyam 
tatkasya hetoḥ 
amitāyuḥ sa tathāgatastena kālena tena samayenārciṣmānnāma rājābhūt 
syātkhalu punaste rāṣṭrapāla  anyaḥ sa tena kālena tena samayena puṇyaraśmirnāma rājakumāro 'bhūt 
na khalu punastvayaivaṃ draṣṭavyam 
tatkasya hetoḥ 
ahaṃ sa tena kālena tena samayena puṇyaraśmirnāma rājakumāro 'bhūt 
yāpi sā nagaradevatā
akṣobhyastathāgato 'bhūt 
Vaidya RP  tasmāttarhi rāṣṭrapāla bodhisattvena mahāsattvenānuttarāṃ samyaksaṃbodhimabhisaṃboddhukāmena
tasya puṇyaraśmirājakumārasyāniśikṣitavyamadhyāśayapratipattyā priyāpriyaparityāgitayā
apramādacaryayā  evaṃ duḥkhābhisaṃskārapratilabdhā me 'nuttarā samyaksaṃbodhiriti 
tatte 'nabhiyuktā lābhasatkāraślokagurukā jñātyadhyavasitā mānahatā lābhahatāstapasvino vihanyante
lābhahetoḥ śāsanāddūrībhavanti
nirarthakaṃ pravrajitāḥ śramaṇadūṣakā bodhisattvakhaṭukāḥ kāyavākcittavaṅkāḥ naimittikāḥ
vitathapratijñāḥ svapratijñātaścyutāḥ cīvarapiṇḍapātaśayyāsanaglānapratyayabhaiṣajyapariṣkāranimittamadhyavasitāḥ 
 ahrīkā anapatrapā acāritrā asaddharmaprasṛtā gocaravirahitā buddhagocarāddūrībhūtā buddhajñānavirahitāḥ mokṣacittavirahitāḥ bodhicittavirahitāḥ 
tasmāttarhi rāṣṭrapāla imamevaṃrūpaṃ dharmaṃ śrutvā boddhavyam  pāpamitrānyudyuktāni na sevitavyāni lābhārthikānām 
atha khalu bhagavāṃstasyāṃ velāyāmimā gāthā abhāṣata 
aprameye daśabalacalite lābhe jñātau parigatahṛdayā 
hitvā bodhiṃ guṇaśatanicitāṃ lābhārthaṃ te parakulanicatāḥ   
dhvāṅkṣā duṣṭā hrīdhṛtirahitā kṣetrārthaṃ te namucivaśagatāḥ 
kleśādhīnā bhavagatipraṇatā bhāṣantyevaṃ vayamapi guṇinaḥ   
kāyo 'raṇye smṛtirapi nagare lābhārthaṃ te caritavikalpe 
dūre mokṣo nabha iva dharaṇi dūre jāhu bhujagavadetān   
buddho dharmo na ca priyavadatāṃ tadvatsaṃgho guṇaśatabharitaḥ 
hitvā svargaṃ kupathaprayātā aṣṭavighātairbhavaśatavihatāḥ   
śrutvaināṃ mama cārikāṃ samupadiṣṭāṃ bhūtādhyāśayato 'tra yujyathā pratipattyā 
duṣprāpyaṃ bahukalpakoṭibhiḥ kṣaṇaprāptā tasmādatra yathoktadharmatāmabhiyujyet   
yo hīcchedvarabodhi budhyituṃ varayāne smāryāstena mahīpate guṇāstasya 
saṃcintya yathābhūta yoniśaḥ sthātavyamevaṃ bodhi asaṅga ridhyate sugatānām   
āryaṃ vaṃśaṃ niṣevate guṇaprekṣī jñānaṃ tatra utpādayecchu ivātra 
mā evaṃ pravijahya śāsanaṃ guṇamaṇḍaṃ sarvāsvetagatīṣu pañcasū yatha bālāḥ   
Vaidya RP 
śailāraṇyaguhānijāsino bhavateha tatrasthāśca ma ātma manyathā paṭapaṃsī 
ātmānaṃ paribhāṣathā satatanitya  manusmaranto buddhakoṭi virāgitā purimā ye   
kāye jīvita tṛṣṇa utsṛha anapekṣā dharme yujyata tīvra gauravaṃ janayitvā 
pratipattiśca mayāpi bhāṣitā iha sūtre paścā bodhi na teṣu durlabhā iha sthitvā   
ye yuktāśca ihāpi harṣitā jinayāne śrutvā yukta sudurmanā bhavitāraḥ 
tasmādvai janayeta śāsane adhimuktiṃ mā paścādanutāpa bheṣyathā vicaramāṇāḥ   
yaśca punā rāṣṭrapāla bodhisattvaḥ pañcapāramitāsu caret
yaśceha dharmaparyāyapratipatyā saṃpādayet  ahamatra śikṣiṣye 'hamatra saṃvare sthāsyāmi 
eṣa puṇyaskandho 'sya puṇyaskandhasya purataḥ śatatamāmapi kalāṃ nopaiti sahasratamāmapi śatasahasratamāmapi koṭiśatasahasratamāmapi
saṃkhyāmapi kalāmapi gaṇanāmapi upamāmapi upanisāmapi dhṛtipadamapi nopaiti 
 asmin khalu punardharmaparyāye bhāsyamāṇe triṃśatāṃ niyutānāṃ sadevamānuṣāsurāyāśca prajāyā anutpadantapūrvāṇyanuttarasyāṃ samyaksaṃbodhau 
avaivartyāścābhūvannanuttarasyāḥ samyaksambodheḥ 
saptānāṃ ca bhikṣusahasrāṇāmanupādāyāsravebhyaścittāni vimuktāni 
atha khalu āyuṣmān rāṣṭrapālo bhagavantametadavocat  kiṃnāmāyaṃ bhagavan dharmaparyāyaḥ
kathaṃ cainaḥ dhārayāmi 
evamukte bhagavānāyuṣmantaṃ rāṣṭrapālametadavocat  amoghapratijñāviśuddhamiti nāma dhāraya 
satpuruṣavikrīḍitaṃ bodhisattvacaryāviniścayaṃ nāma dhāraya 
arthapāripūrī ca nāma dhāraya 
idamavocadbhagavān 
āttamanā āyuṣmān rāṣṭrapālaḥ sadevamānuṣāsuragandharvaśca loko bhagavato bhāṣitamabhyanandan 
iti puṇyaraśmeḥ satpuruṣasya pūrvayogasūtraratnarājaṃ samāptam 
āryarāṣṭrapālaparipṛcchā nāma mahāyānasūtraṃ samāptam 
Vaidya RP  ślokasūcī
