 ryasarvabuddhaviṣayāvatārajñānālokālaṃkāranāma mahāyānasūtram namo buddhāya   evam mayā śrutam ekasmin samaye bhagavān rājagṛhe viharati sma  gṛdhrakūṭe parvvate anantaratnaśikhare  dharmmadhātugarbhe  prāsāde mahatā bhikṣusaṃghena sārddhaṃ pañcaviṅśatibhir bhikṣusahasraiḥ sarvair arhadbhiḥ kṣīṇāśravair niṣkleśair vvaśībhūtaiḥ suvimuktacittaiḥ suvimuktaprajñaiḥ  ājānaiyair mahānāgaiḥ kṛtakṛtyaiḥ kṛtakaraṇīyaiḥ  apahṛtabhārair anuprāptasvakārathaiḥ parikṣīṇabhavasaṃyojanaiḥ samyagājñāsuvimuktacittaiḥ sarvvacetovaśiparamapāramiprāptaiḥ  ājñātakauṇḍinyapramukhaiś cāṣṭaṣaṣṭibhir mahāśrāvakaiḥ  dvāsaptatibhir bodhisatvakoṭīniyutaśatasahasraiḥ  tadyathā maṃjuśriyā kumārabhūtena  dhanaśriyā ca buddhiśriyā ca bhaiṣajyarājena ca  bhaiṣajyasamudgatena ca bodhisatvena mahāsatvena  sarvair avaivarttikadharmmacakrapravarttakaiḥ sarvai ratnakūṭavaipulyasūtraparipṛcchākuśalaiḥ  dharmameghabhūmipratilabdhaiḥ  sumerubhūtaiḥ prajñayā sarvaiḥ śūnyatānimittāpraṇihitānutpādājādvatābhāvadharmaparibhāvitaiḥ  mahāgambhīradharmanirbhāsaiḥ  tathāgateryāpathaiḥ  anyonyalokadhātuṣu tathāgatakoṭīniyutaśatasahasrasaṃpreṣitaiḥ  sarvair abhijñāparakarmanirjātaiḥ sarvvadharmasvabhāvaprakṛtipratiṣṭhitaiḥ   tena khalu punaḥ samayena bhagavata etad abhūt  ya nv ahaṃ bodhisatvānāṃ mahāsatvānāṃ  mahājavabalavegasthāmasañjananārthaṃ dhārmīṇ kathāṃ kathayeyaṃ yaṇ gaṅgānadivālikāsamebhyo lokadhātubhyo mahaujaskamahaujaskāṃ bodhisatvāṃ mahāsatvāṃ sannipāteyaṃ  ya nv ahaṃ mahādharmanirddeśasya paridīpanāyai nimittam ādarśayeyaṃ  mahāntamr avabhāsaṃ kuryāṃ yan me bodhisatvā mahāsatvā āgatya mahādharmanirddeśaṃ paripṛccheyur iti  atha khalu bhagavān tasyām velāyāṃ daśasu dikṣv asaṃkhyeyācintyatrisāhasramahāsāhasralokadhātuparamāṇurajaḥsamān lokadhātuṃ marhārasmimeghair avabhāsayati sma  tena khalu punaḥ samayena daśabhyo digbhyaḥ  ekaikasmād digbhāgād daśabuddhakṣetrānabhilāpyakoṭīniyutaśatasahasraparamāṇurajaḥsamā bodhisatvā mahāsatvā āgacchanti sma  teṣām ekaiko bodhisatvo mahāsatvaḥ  acintyābhir bodhisatvavikurvvaṇābhir āgatya bhāgavato nurūpām aciṃtyāṃ pūjāṃ kṛtvā svakasvakapraṇidhānabalanirjāteṣu padmāsaneṣu bhagavataḥ purato nyaṣidan  bhagavantam animiṣaṃ nirīkṣamāṇā sthitā abhūvan   tena khalu punaḥ samayena dharmadhātugarbhe prāsādamadhye mahāratnapadmagarbhasiṃghāsanaṃ prādurabhūt  asaṃkhyeyayojanakoṭīvistāram anupūrvvasamucchritaṃ  sarvaprabhāsamaṇiratnamayaṃ vidyutpradīpaṃ maṇiratnavedikāparivṛtaṃ  acintyaprabhāsamaṇiratnadaṇḍaṃ  anupamamaṇiratnaparivāraṃ  anupamātikrāntaprabhāvamaṇiratnadāmakṛtaśobhaṃ  vaśirājamaṇiratnajālasañchannaṃ  nānāmaṇiratnapratyuptaṃ samucchritacchatradhvajapatākaṃ  tasya ca mahāmaṇiratnapadmagarbhasiṃhāsanasyopari samantāt  daśāsaṃkhyeyāni rasmikoṭīniyutaśatasahasrāṇi nicaścaranti sma  tāś ca raśmayo daśasu dikṣv anyonyāṃ lokadhātūn mahatāvabhāsena spharanti sma  tena khalu punaḥ samayena daśadiśy aikaikasmād digbhāgād daśabuddhakṣetrānabhilāpyakoṭīniyutaśatasahasraparamāṇurajaḥsamā devanāgayakṣagandharvāsuragaruḍakinnaramahoragaśakrabrahmalokapālāḥ āgacchanti sma  tatra kecid ratnakūṭāgāraniṣaṇṇāsaṃkhyeyācintyair apsarakoṭīniyutaśatasahasrasaṃgītisaṃpravāditair āgacchanti sma  kecit puṣpamayaiḥ kecid uragasāracandanamayaiḥ kecid muktāmayaiḥ  kecid vajramayaiḥ kecid vajraprabhāsamaṇiratnamayaiḥ  kecij jāṃbūnadasuvarṇṇamayaiḥ  kecit sarvvaprabhāsasamuccayamaṇiratnarājamayaiḥ  kecid vaśirājamaṇiratnamayaiḥ  kecic cintāmaṇiratnamayaiḥ  kecic chakrābhilagnamaṇiratnamayaiḥ  kecit sāgarapratiṣṭhānaviśuddharatnavyūhasamantaraśmiprabhāmaṇimahāratnamayakūṭāgāraniṣaṇṇāsaṃkhyeyācintyāpsaraḥkoṭīniyutaśatasahasrasaṃgītisaṃpravāditair āgacchanti sma  āgatya ca bhagavato cintyātulyāmāpyāṃ parimāṇābhikrāṃntāṃ pūjāṃ kṛtvā ekānte svapraṇidhānanirjāteṣv āsaneṣu niṣīdanti sma  niṣīdya bhagavantam animiṣaṃ nirīkṣantaḥ sthitā abhūvan  tena khalu punaḥ samayenāyaṃ trisāhasramahāsāhasro lokadhātur jāṃbūnadasuvarṇṇamayaḥ saṃsthito bhūt  nānāmahāmaṇiratnavṛkṣair ddivyaiḥ puṣpavṛkṣair vvastravṛkṣair uragasāracandanagandhavṛkṣair alaṃkṛtacandrasūryāvidyutpradīpamaṇiratnajālasaṃcchannaṃ ucchritacchatradhvajapatākaḥ sarvvavṛkṣāś cāsaṃkhyeyāpsaraḥkoṭīniyutaśatasahasrārddhakāyikā muktāhāraparigṛhītāḥ  mahāmaṇiratnadāmaparigṛhītāḥ sthitā abhūvan   tena khalu punaḥ samayena tato mahāmaṇiratnapadmagarbhāt siṃhāsanād imā gāthā niścaranti sma  āgaccha niṣīda narendrarājā ahaṃ hi te puṇyabalena udgataḥ  saṃpūrṇṇasaṃkalpa ahaṃ tvam adya sandhārayiṣye dvipadottamaṃ jinaṃ   mamātmabhāvo ratanāmayo hy ayaṃ ratnaikapadmaṃ mama madhyasaṃsthitaṃ  manoramaṃ tubhya kṛtena nāyakāḥ saṃkalpa pūrehi mamādya tāyinaḥ   niṣadya ratnāmayi padmi asmiṃ śobhehi māṃ sarvvaṃ imaṃ ca lokaṃ deśehi dharmaṃ bahuprāṇikoṭināṃ yaṃ śruta siṃhāsana īdṛśaṃ labhet   raśmī sahasrā tava gātrasaṃbhavāḥ prabhāsayanto bahulokadhātuṃ  prāmodyajātasya hi lakṣaṇaṃ imaṃ samākramā mahya kṛtena nāyakāḥ  kṣipraṃ niṣīdasva kuruṣvanugrahaṃ pūrvvam mayā dhārita aṣṭakoṭiyo  asmiṃ pradeśe munināṃ svayaṃbhūvāṃ bhagavān pīhādya karotv anugrahaṃ    atha khalu bhagavān utthāyā pūrvvakād āsanāt tatra mahāratnapadmagarbhe siṃhāsane niṣadya paryaṅkaṃbaddhī sarvvāvantaṃ bodhisatvagaṇaṃṣv avalokayati sma  sāmutkarṣikāyāś ca dharmadeśanāyāḥ teṣāṃ bodhisatvānāṃ mahāsatvānāṃ nimittam akārṣīt  tena khalu punaḥ samayena sarvvāvān bodhisatvagaṇaḥ  evañ cintayati sma  yan nv ayam mañjuśrīḥ kumārabhūtonutpādānirodhan tathāgatarhamantaṃ samyaksaṃbuddhaṃ pariṛccheti  ciraśruto yam asmābhir ddharmaparyāya iti  atha khalu mañjuśrīḥ kumārabhūto bhagavato ntikān nimittaṃ viditvā teṣāṃ ca bodhisatvānāṃ mahāsatvānāṃ cetasaiva cetaḥparivitarkkam ājñāya bhagavantam etad avocat  anutpādonirodha iti bhagavann ucyate  katamasyaitad bhagavan dharmasyādhivacanaṃ  anutpādo nirodha iti  imāṃś ca gāthā abhāṣat  anirodham anutpādaṃ bravīṣi tvaṃ vināyaka  tat kīdṛśaṃ mahāprājña tasya niruktilakṣaṇam   anirodham anutpādaṃ katham eṣa nigadyate  dṛṣtāntair hetubhiś caiva kathayasva mahāmune   samāgateme bahubodhisatvā jñānārthinaḥ tvāṃ ca vibho bhivandituṃ  saṃpreṣitā lokavināyakebhiḥ  deśehi sarddharmmam udrāran uttamaṃ    evan ukte bhagavān mañjuśrīyaṃ kumārabhūtam etad avocat  sādhu sādhu maṃjuśrīḥ sādhu khalu punas tvaṃ maṃjuśrī tathāgatam eta arthaṃ paripraṣṭavyaṃ manyase  bahujanahitāya ya tvaṃ mañjuśrīḥ pratipanno bahujanasukhāya lokānukampayai mahato janakāyasyārthāya hitāya sukhāya devānāñ ca manuṣyāṇāñ ca etarhi anāgatāgatānāñ ca bodhisatvānāṃ mahāsatvānāṃ buddhabhūmiprāpaṇārthaṃ  anutrāsas te maṃjuśrīr aśmi sthāne yogaḥ karaṇīyo na bhayan na stambhitvaṃ  jñānapratisaraṇena ca te maṃjuśrir bhavitavyaṃ  tathāgatasyaitam arthan nirddiśataḥ  anutpādonirodha iti mañjuśrī tathāgatasyaitad adhivacanaṃ  tadyathā maṃjuśrīr iyaṃ mahāpṛthavī mahāvaiḍūryamayī saṃsthitā bhavet evaṃ ca saṃsthitā bhavet  yathā tasyām vaiḍūryamayyāṃ mahāpṛthivyāṃ trayastriśad bhavanasya śakrasya devānām indrasya vaijayantasya ca prāsādasya pratibhāsaḥ saṃdṛśyet śakraś ca devānām indraḥ tatra divyaiḥ pañcabhiḥ kāmaguṇaiḥ krīḍan ramamāṇaḥ paricāyana saṃdṛśyet atha tasmin samaye devāḥ sarvajambūdvīpakāḥ  strīpuruṣadārakadārikāḥ saṃcodayeyuḥ  āgacchatha bho naranāryaḥ  paśyatemaṃ śakran devānām indraṃ vaijayante prāsāde divyaiḥ pañcabhiḥ kāmaguṇaiḥ krīḍantaṃ ramantaṃ paricārayantaṃ  āgacchatha bho naranārigaṇāḥ  dānāni dadataḥ puṇyāni kuruta  śīlañ ca samādāya varttayat  īdṛśeṣu vaijayanteṣu prāsādeṣu krīḍiṣyatha  ramiṣyatha  paricārayiṣyatha  śakratvāni ca kariṣyatha  īdṛśyā ca ridhyā samanvāgatā bhaviṣyatha  yādṛśyā ca śakro devānām indro divyaiḥ paribhogaiḥ samarpitaḥ samaṃnvaṃgībhūta iti  atha maṃjuśrīs te strīpuruṣadārakadārikās tasyāṃ vaiḍūryamayyāṃ mahāpṛthivyāṃ trayastriṃśadbhavanasya vaijayantasya prāsādasya śakrasya devānām indrasya pratibhāsaṃ dṛṣṭvā añjalipragṛhaṃ kuryuḥ  puṣpāṇi ca kṣityaran gandhāṃś ca kṣityarann evaṃ vācaṃ bhāṣante vayam apy evaṃrūpā bhavema yādṛśaḥ  śakro devānām indro vayam apy evaṃ vaijayante prāsāde krīḍema ramema parivārayema yathāyaṃ śakro devānām indra iti  na ca te satvā evaṃ saṃjānanti sma  pratibhāso yaṃ vaiḍūryamayyāṃ mahāpṛthivyāṃ yatra trayastriṃśadbhavanaṃ vaijayantaś ca prāsādaḥ  śakraś ca devānām indraḥ pariśuddhatvān mahāvaiḍūryasya pratibhāsaḥ  saṃdṛśyata iti  te śakratvam abhinandanto dānāni ca dadati puṇyāni ca kurvvanti  śīlaṇ ca samādāya varttante  tatra ca trayastriṃśadbhavane pratibhāsa upapattaye kuśalamūlāni ca pariṇāmayanti  yathā maṃjuśrīḥ tatra ca vaiḍūryamayyāṃ mahāpṛthivyāṃ nāsti tatra trayastriṃśadbhavanaṃ  na vaijayantaś ca prāsādaḥ  na ca śakro devānām indraḥ  api tu pariśuddhatvāt mahāvaiḍūryasya saṃdṛśyate  trayastriṇśadbhavanaṃ vaijayantaś ca prāsādaḥ  śakrasya devānām indraḥ sa cāsan notpanno na niruddhaḥ pariśuddhatvān mahāvaiḍūryasya pratibhāsaḥ sandṛśyate  evam eva mañjuśrī pariśuddhatvāc cittasya subhāvitatvād bhāvanāyāḥ satvānān tathāgatātmabhāvadarśanaṃ bhavati  tathāgatānubhāvena mañjuśrīḥ satvās tathāgataṃ paśyanti  sa cābhūto nutpanno niruddho na bhāvo nābhāvo na dṛśyo nādṛśyo na lokyo nālokyo na caityo nācaityo na san nāsan  atha ca mañjuśrīḥ satvāḥ tathāgatapratibhāsam ārambaṇīkṛtvā puṣpāṇi kṣipanti  gandhāṃ vastrāṇi  ratnāni ca kṣipanti  evaṃ ca vācaṃ bhāṣante vayam apy evaṃrūpa  bhāvema  yādṛśas tathāgato rhan samyaksambuddha iti  te buddhajñānābhilāṣiṇo dānāni ca dadati  puṇyāni ca kurvvanti  śīlañ ca samādāya varttante  tac ca kuśalamūlaṃ tathāgatajñānapratilambhāya pariṇāmayanti  tadyathā maṃjuśrīs tatra mahāvaiḍūryamayyāṃ mahāpṛthivyāṃ śakrasya devānām indrasya pratibhāso neñjati  na manyate  na prapañcayati  na kalpayati  na kalpayati  na vilpayati  akalpo vikalpo cintyomanasikāraḥ śānta śītībhūto nutpādo nirodha  dṛṣṭo śruto nāghrāto nāsvādito  spṛṣṭo nimitto avijñaptiko avijñapanīyaḥ evam eva mañjuśrīs tathāgato rhan samyaksambuddhaḥ  neñjati  na manyate  na prapaṃcayati  na kalpayati  na vikalpayati  akalpo vikalpo cintyo manasikāraḥ  śāntaḥ śītībhūto nutpādo nirodha dṛṣṭo śrutaḥ  anāghrāto nāsvādito spṛṣto  nimitto vijñaptiko avijñapanīyaḥ  anutpādagatiko hi mañjuśrīs tathāgataḥ  atha ca pratibimba iva lokesu dṛśyate  yathādhimuktikānāñ ca satvānān darśanavaimātratayā  āyuḥpramāṇavaimātratāṃ darśayati  paripācanādhimuktibalādhānatayā bodhibhājaneṣu satveṣu pratibhāsaprāpto bhavati  yathāśayādhimuktyā ca satvāḥ dharmaṃ śṛṇvanti  yathāśayena triyānam iti saṃjānanti  yathāśayena cādhimucyate   tadyathā mañjuśrīḥ devānāṃ trayastriṃśānāṃ puṇyabalapariniṣpannānāṃ dharmaśabdānām mahādharmadundubhir upari vaijayantasya prasādasyāntarīkṣagatā cakṣuḥpathasamatikrāntā  adṛśyānālokyā sarvvadevaputraiḥ  atha ca punar mañjuśrīḥ sā mahādharmadundubhiḥ  yasmin samaye devāḥ trayastriṃśatkāyikā tīvrasatatasamitan divyaiḥ kāmakrīḍāratiparibhogaiḥ pramattā bhavanti  na bhūyaḥ sudharmāyāṃ devasabhāyāṃ praviśya dharman saṇgāyanti  śakraś ca yadā devānām indro divyaiḥ kāmakrīḍāratiparibhogaiḥ pramatto bhavati  na dharmāsane niṣadya dharmam bhāṣate  tasmin samaye mañjuśrīḥ sa mahādharmadundubhir adṛṣyā ca nālokyā cakṣuḥpathasamatikrāntā antarīkṣagatā tādṛśaṃ dharmaśabdaṃ niścārayati  yena ca dharmaśabdena sarvvāṃ trayastriṃśtkāyikāṃ devāṃ svareṇa vijñapapyati  anityā mārṣā rūpaśabdagandharasasparśāḥ mā pramattacāriṇo bhavata  mā kṣipram asmād bhavanāc cyaviṣyathā duḥkhāḥ mārṣā sarvvasaṃskārāḥ anātmano mārṣāḥ sarvvasaṃskārāḥ  śūnyā mārṣāḥ sarvvasaṃskārā mā pramādam āpadyatha  duḥkham itaś cyavitānāṃ punar atropapattir bhaviṣyati  saṃgāyata mārṣā dharman dharmārāmāratiratā bhavatha  dharmasārāḥ dharmanimnāḥ  dharmapravarṣaṇāḥ dharmānusmṛtimanasikārāḥ  mārṣā viharatha yūyam punaḥ  ebhir evaṃ divyaiḥ kāmakrīḍāratiparibhogaiḥ  avirahitā bhaviṣyatheti  tena khalu punar mañjuśrīḥ samayena tasyās tādṛśyāḥ arūpiṇyāḥ akalpyāyāḥ avikalpāyāḥ cakṣuḥpathasamatikrāntāyā  anutpannāniruddhāyāḥ  vākpathasamatikrāntāyāḥ  cittamanovijñānāpagatāyā mahādharmadundubheḥ śabdena sarvve trayastriṃśatkāyikā devāḥ  saṃcoditāḥ bhītās trastāh udvignodvignāḥ sudharmāyāṃn devasabhāyāṃ praviśya dharmārāmaratiratā viharanti  dharmasārāḥ  dharmanimnāḥ  dharmapravaṇāh  dharmānusmṛtimanasikārā bhavanti  te tataś cyutā viśeṣu gāmino bhavanti  śakraś ca devānām indras tasmin samaye sudharmāyāṃ devasabhāyāṃ praviśya dharmāsane niṣadya dharman deśayati  yadā ca mañjuśrīr asurāḥ devaiḥ sārddhan saṃgrāmayanti  tatra yadā trayastriṃśā devāḥ parābhavaṃ gacchanti  tadā sā dharmadundubhī tādṛśaśabdaṃ niścārayati  yena śabdena asurāḥ bhītāḥ trastāḥ udvignodvignāḥ  palāyanti  na ca mañjuśrīs tasyā mahādharmadundubheḥ kaścit sampādayitā vā ātmabhāvo vā saṃvidyate  adṛśyā mañjuśrīḥ sā mahādharmadundubhiḥ ālokyāsatyābhūtācittācetanānimittārūpiṇy arutā ātmabhāvā advayā cakṣuḥpathasamatikrāntā  atha ca mañjuśrīḥ trayastriṃśatkāyikānān devaputrāṇāṃ pūrvvaparikarmakṛtānāṃ mahādharmmadundubheḥ śabdo niścarati  trāyastriṃśānān devaputrāṇāṃ sarvopadravopāyāsopakleśopaśāntaye samvarttate  yathā mañjuśrīs tasyāḥ mahādundubheḥ  adṛśya ātmabhāvo nālokyo asann abhūto cinto cetano nimitto rūpy arūpato bhāvo dvayaś cakṣuḥpathasamatikrāntaḥ  pūrvvakarmavipākena trayastriṃśtkāyikānāṃ devaputrāṇāṃ sarvopadravopāyāsopakleśopaśāntaye  śabdo niścarati  pramattāṃś ca devaputrān dharmaśabdena saṃcodayati  sa ca dharmaśabda trayastriṃśatkāyikānāṃ devaputrāṇāṃ sarvopadravopāyāsopakleśopaśāntaye samvarttate  evam eva mañjuśrīs tathāgato rhan samyaksambuddhaḥ  adṛśyo nālokyo anātmabhāvo sann abhūto citto cetano nimitto arūpy aruto dvayo bhāvaḥ  cakṣuḥpathasamatikrāntaḥ  atha ca mañjuśrīḥ satvaḥ pūrvvakarmmavipākena yathāśayādhimuktyā dharman niścarantaṃ saṃjānanti  sa ca dharmaśabdaḥ sarvvasatvānān sarvopadravopāyāsopakleśopaśāntaye samvarttate  dharmasvaranirghoṣeṇa tathāgataghoṣasvara iti loke saṃkhyā gacchati  na ca mañjuśrīḥ tathāgataḥ  atha ca dharmasvaraghoṣeṇa tathāgata iti prajñaptir loke sambhati  satvānām eva pūrvvakuśalakarmavipākena tathāgataśabdaṃ niścarantaṃ satvāḥ saṃjānanti  sarvvasatvānān sarvvasukhajananārthaṃ pramattānāṃ ca saṃcodanārthaṃ śabdo niścarati  te mañjuśrī satvāḥ śabdaṃ śrutvā tathāgatan saṃṅkalpayanti  ayan tathāgatasyātmabhāva iti  ādikarmikāṇāṃ ca bodhisatvānāṃ sarvvabālapṛthagjanānāñ ca tathāgatārambaṇakuśalamūlasañjananārthaṃ tathāgatavāk chrūyate  api tv anutpanno niruddho maṃjuśrīḥ tathāgato veditavyaḥ   tadyathā maṃjuśrīr nidāghakālāvasāne varṣāṇāṃ prathame māsy āgate satvānāṃ pūrvvakarmavipākena pṛthivīgatānāṃ bījagrāmabhūtagrāmasya sarvvatṛṇagulmauṣadhivanaspatīnāṃ sañjananārtham upari vaihāyasy āntarīkṣe ākāśe tādṛśā vāyavo vānti yenodakaṃ saṃbhavati  saṃbhūtañ ca mahāpṛthivyāṃ prapatati  tena ca sarvvī mahāpṛthivī santarpitā bhavati  sarve jambūdvīpakāś ca satvā  tasmin samaye pramuditā bhavanti  saumanasyajātāḥ tasya megha iti  saṃjñā loke saṃbhavati  yasmiṃ khalu punar mañjuśrī samaye upary antarīkṣān mahān udakaskandho na nipatati  tasmiṃ samaye sarvvajaṃbūdvīpakāḥ satvāḥ evaṃ cintayanti nātra meghaḥ sambhavati  yadā tu maṃjuśrīḥ upary antarīkṣān mahān vārikandho mahāpṛthivyāṃ nipatati satvāḥ  evam vadanti  aho mahāmegho vārim pramuñcati  santarpayati  mahāpṛthivīm iti  na punar atra mañjuśrīr megho vā meghaprajñaptir vā vidyate  vātasaṃjanito mañjuśrīḥ upary atta rikṣān mahān u  kaskandho nipatati  so pskandho mañjuśrīs tatraivāntarīkṣe antardhiyate  satvānāṃ pūrvvakarmavipākena yathā mañjuśrīs tasya vāriskandhasya upary antarīkṣe vātasaṃkṣobheṇa sanvāryamāṇasya muñcato vāri megha iti  prajñaptir bhavati  satvānāṃ pūrvvakarmavipākena  na punar atra maṃjuśrīr meghaḥ saṃvidyate  na meghaprajñaptir anutpannor mañjuśrīr meghaḥ cittagatyanavatāro āgatigativinirmuktaḥ  evam eva mañjuśrīḥ pūrvvakuśalasambhāropacitānāṃ bodhisatvānāṃ mahāsatvānāṃ ca anyeṣāṃ ca satvānāṃ śrāvakapratyekabuddhajñānābhiprāyāṇāṃ  avaropitakuśalamūlānāñ ca satvānān nirvāṇamārgasandarśanahetukānāṃ āsaṃgapratibhānas tathāgato rhan samyaksambuddho loke utpanna iti  saṃkhyā gacchati  sa yad bhāṣate  tat sarvvan tathā avitathā anyathā tasya devamanuṣyeṣu tathāgata iti nāma kṛtaṃ  atha ca mañjuśrīḥ śabdo niścarati  devamanuṣyeṣu  yad uta tathāgata iti na punaḥ mañjuśrīs tathāgataḥ samvidyate  animitto maṃjuśrīs tathāgato nimittāpagato na deśastho na videśasthaḥ  abhūto nutpanno niruddhaḥ  tat khalu punar mañjuśrīḥ tathāgatapratibhāsaḥ  sadevakaṃ lokaṃ dharmeṇa saṃtarpayitvā saṃpravārayitvā ādikarmikāṇāṃ ca  bodhisatvānāñ cam anyeṣāñ ca sarvvabālapṛthagjanānāṃ nirvāṇavainayikānāṃ pūrvvakarmavipākena adarśanābhāso bhavati  teṣām evaṃ bhavati  parinirvṛtas tathāgata iti  na mañjuśrīs tathāgata utpadyate vā nirudhyate vā  anutpanno niruddho mañjuśrīs tathāgataḥ  ādiparinirvṛto mañjuśrīs tathāgato rhan samyaksambuddhaḥ  yathā mañjuśrīr udakārambaṇenābhūtasya meghasyānutpannāniruddhasyāsataḥ  meghaprajñapti sthitā loke megha iti evam eva mañjuśrīḥ dharmadeśanārambaṇena abhūtasya tathāgatasya anutpannāniruddhasyāsataḥ  ādita evājātasya nāmaprajñaptiḥ sthitā loke  tathāgato hin samyaksambuddha iti   tadyathāpi maṃjuśrīr mahābrahmā anabhibhūr ddaśatrisāhasramahāsāhasravaśavarttī  divase divase sarvvadevanikāyān vyavalokayati  yāvac cāturmahārājikadevanikāyaparyantān  tena khalu punar mañjuśrīḥ samayena tasya mahābrahmaṇo daśatrisāhasramahāsāhasravaśavarttinaḥ sarvvadevānikāyāṃ vyavalokayataḥ  sarvvadevanikāyeṣu sarvvadevaputrāḥ svakasvakāṇ kāmakrīḍāratiparibhogāṃ tyaktvā sarvvatūryatāḍāvacarasaṃgītiṃ śamayitvā kāmakrīḍāratimanasikārotsṛṣtāḥ sagauravāḥ  añjaliṃ pragṛhya mahābrahmāṇam animiṣaṃ vyavalokayanti  sa ca mahābrahmā sarvvadevanikāyeṣu muhūrttan darśanaṃ dadāti  te ca devaputrās tasmin samaye mahābrahmaloko papattim ākāṃkṣaṃti  mahābrahmalokopapattaye ca kuśalamūlāni pariṇāmayanti  sa ca mañjuśrīr mahābrahmācyavamāno tato brahmavimānād anyam adhitiṣṭhati  mahābrahmāṇaṃ daśatrisāhasramahāsāhasravaśavarttinaṃ pūrvvapraṇidhānādhiṣṭhānena teṣāṃ ca devaputrāṇāṃ pūrvvakuśalamūlopacayena sa ca mañjuśrīr nirmitor mahābrahmā divase divase sarvvadevanikāyāṃ vyavalokayati  yāvac cāturmahārājakāyikadevanikāyāṃ tena khalu punar maṃjuśrīḥ svamayena sarvveṣu devanikāyeṣu sarvvadevaputrāḥ svakasvakāṃ kāmaṃkrīḍāratiparibhogāṃ tyaktvā sarvvatūryatāḍāvacarasaṅgītiḥ praśamayitvā kāmakrīḍāratima sikārotsṛṣṭāḥ sagauravāḥ  añjaliṃ pragṛhya mahābrahmāṇam animiṣaṃ vyavalokayaṃti sma  sa ca mahābrahmā sarvadevanikāyeṣu muhūrttan darśanaṃ dadāti  na ca sthānāc calati  te ca devaputrās tasmin samaye mahābrahmalokapapattim ākāṅkṣanti  brahmalokopapattaye ca kuśalamūlāni pariṇāmayanti  na cātra mañjuśrī brahmā saṃcidyate  śūnyo yaṃ mañjuśrīr brahmā vaśiko bhūto nakṣaro ghoṣo deśo  bhāvo cintyo nimittaś cittamanovijñānāpagato nutpanno  niruddhaḥ  atha ca mañjuśrīḥ sarvvadevanikāyeṣu darśanābhāso bhavati  tasyaiva mahābrahmaṇaḥ pūrvvakuśalamūlapraṇidhānādhiṣṭhānena teṣāṃ ca devaputrāṇāṃ pūrvvakuśalamūlopacayena  na ca mañjuśrīs teṣān devaputrāṇāṃ evaṃ bhavati  nirmito yam brahmā  śūnyo vaśiko bhūto nakṣaraḥ  aghoṣo deśo bhāvo cintyo nimittaḥ cittamanovijñānāpagataḥ  anutpanno niruddho veti  evam eva mañjuśrīs tathāgato py arhan samyaksambuddhaḥ śūnyo vaśiko bhūto nakṣaro ghoṣo deśo bhāvocintyo nimittaḥ  cittamanovijñānāpagataḥ  anutpanno niruddhaḥ  atha ca punar mañjuśrīs tathāgato rhan samyaksambuddhaḥ  pūrvvabodhisatvacaryāpraṇidhānādhiṣṭhānena ādikarmiṇāñ ca bodhisatvānāṃ sarvvaśrāvakapratyekabuddhayānasaṃprasthitānāṃ ca sarvabālapṛthagjanānāṃ sarvakuśalamūlādhiṣṭhānena lakṣaṇaśatasahasrālaṃkṛtas tathāgataḥ pratibimbam iva loke saṃdṛśyate  na ca sthānāc calati  na ca mañjuśrīr ādikarmikāṇāñ ca bodhisatvānāṃ sarvvaśrāvakapratyekabuddhayānikānāṃ sarvvabālapṛthagjanānāñ caivam bhavati  śūnyas tathāgata vaśiko bhūto nakṣaro ghoṣo deśo bhāvo cintyo nimittaḥ cittamanovijñanāpagataḥ  anutpanno niruddho ceti  atha ca mañjuśrī tathāgatātmabhāvāl lakṣaṇaśatasahasrālaṃkṛtāt sarvvatathāgateryāpatheṣu śūnyeṣu nānāvidhivicitrāḥ nānādhimuktānāṃ satvānām mahādharmadeśanā niścarati  sā ca dharmadeśanā sarvvasatvānāṃ sarvopadravopāyāsokleśopa śāntaye samvarttate  tatra ca tathāgataḥ samayaḥ sarvvatro pekṣako nirvikalpo nnirvviśeṣaḥ  tad anenāpi te mañjuśrīḥ paryāyeṇaivam veditavyaṃ  anutpādo nirodha iti  tathāgatasyaitad adhivacanam iti   atha khalu bhagavān tasyām velāyāṃm imā gāthe abhāṣat  anutpādadharmāḥ satataṃ tathāgataḥ sarvve ca dharmā sugatena sādṛśāḥ  nimittagrāheṇa tu bālabuddhayo asatsu dharmeṣu caranti loke   tathāgato hi pratibimbabhūtaḥ  kuśalasya dharmasya anāśravasya  na cātra tathatā na tathāgatosti  bimbām ca saṃdṛśyati sarvvaloke   tadyathā mañjuśrīḥ sūryaraśmayo jambūdīpe pūrvvataram eva tāvan mahāśailendrarājānam avabhāsayanti tataḥ paścāc cakravāḍāna ma  cakravāḍān avabhāsayanti  tataḥ paścād uccoccāṃ pṛthivīpradeśān avabhāsayanti  tataḥ paścād iha jambūdvīpe nimnāṃ pṛthivīpradeśān avabhāsāyanti  te ca mañjuśrīḥ sūryaraśmayo na kalpayanti   vikalpayanti  na cintayanti  na vicintayanti  cittamanovijñānāpagatā mañjuśrīḥ sūryaraśmayaḥ  anutpannāniruddhā alakṣaṇā alakṣaṇā lakṣaṇāpagatāḥ  amanaskārā manaskārāpagatā aprapañcāḥ prapañcāpagatāḥ  aparihārā niḥparidāhāḥ  na orasthāḥ na parasthāḥ  na uccā na nīcāḥ  na baddhā na muktāḥ  na jñānavanto nājñānavanto na saṃkleśā na niḥkleśāḥ  na satyavādino na mṛṣāvādinaḥ  na tīre na nimne  na sthale na oghe  na tarkkavacarā nātarkkavacarāḥ  na rūpiṇo nārūpiṇah  atha ca punar mañjuśrīḥ pṛthivyāṃ uccanīcamadhyaviśeṣeṇa hīnamadhyotkṛṣṭāvabhāsasya cchayā vaicitryaṃ bhavati  evam eva mañjuśrīḥ tathāgato py arhan samyaksambuddhaḥ  anutpanno niruddho lakṣaṇo lakṣaṇāpagataḥ  amanaskāro manaskārāpagataḥ  aprapañcaḥ prapañcāpagataḥ  aparidāho niḥparidāhaḥ na orastho na pārasthaḥ  na ucco na nīca  na baddho na muktaḥ  na jñānavān nājñānavān  na saṃkleśo na niḥkleśaḥ  na satyavādī na mṛṣāvādī  na avāre na pāre na tīre nātīre  na nimne nānimne  na sthale nāsthale  na oghe nānoghe  na sarvvajñe nāsarvvajñaḥ  na tarkko nātarkkaḥ  na  cāro nāprācāraḥ  na samudācāro nāsamudācāraḥ  na smṛtimān nāsmṛtimān na cetano na niścetanaḥ  na mano nāmano na nirjāto nānirjātaḥ  na nāmo nānāmaḥ  na rūpo nārūpaḥ  na vyāhāro nāvyāhāraḥ  na prajñapyo nāprajñapyaḥ  na dṛśyo nādṛśyaḥ  na netrī  nānetrī  na mārgapraṇetā nāmārgapraṇetā na prāptaphalo nāprāptaphalaḥ  na kalpo nākalpaḥ  na kalpāpagato nākalpāpagataḥ  atha ca punar mañjuśrīs tathāgatasūryamaṇḍalajñānāraśmayaḥ  traidhātuke anantamadhyadharmadhātvapratihataraśmyavabhāsapramuktāḥ prasṛtāś ca na raśmayaḥ  pūrvvataram eva mahāśailendrakalpādhyāśayānāṃ bodhisatvānāṃ kāye nipatanti  tataḥ paścāt pratyekabuddhayānasaṃprasthitānāṃ kāye nipatanti  tataḥ paścāc chrāvakayānasaṃprasthitānāṃ kāye nipatanti  tataḥ paścāt kuśalādhyāśayānāṃ yathāvimuktyānāṃ satvānāṃ kāye nipatanti  tataḥ paścād antaśo mithyātvaniyateṣu satvasantāneṣu kāye tathāgatasūryamaṇḍalaraśmayo nipatanti  teṣāṃ copakārībhūtā bhavanti  anāgatahetusaṃjananatayā samvarddhayanti ca kuśalair ddharmaiḥ tatra ca tathāga mañjuśrīḥ samaḥ sarvvatropekṣako nirvvikalpo narviśeṣaḥ  na punar mañjuśrīs tathāgatajñānasūryamaṇḍalasyaivaṃ bhavati  asyāhan satvasyodāraṃ dharman deśayiṣyāmi  asya na deśayiṣyāmīti  na tasyaivaṃ vikalpo bhavati  ayam udārādhimuktikaḥ satvaḥ  aya madhyādhimuktikaḥ  ayaṃ śrāvakayānādhimuktikaḥ  ayaṃ kuśalāśayaḥ  ayaṃ hīno mithyāśayaḥ iti  na mañjuśrīs tathāgatajñānasūryamaṇḍalasyaivam bhavati  ayam udārāśayādhimuktikaḥ satvo sya mahāyānāṃ deśayiṣyāmi  aya madhyāśayādhimukto sya pratyekabuddhayānaṃ deśayiṣyāmi  ayaṃ śrāvakayānādhimuktikaḥ  asya śrāvakayānaṃ deśayiṣyāmi  kuśalākuśalāśayānāñ ca satvānām āśayaṃ viditvā viśodhayiṣyāmi  ṛjukāṃ dṛṣṭiṃ kariṣyāmi  yāvan mithyātvaniyatānām api satvānāṃ yathānurūpaṃ dharman deśayiṣyāmi  na tathāgatajñānasūryamaṇḍalaraśmyāvabhāsasyaivam vikalpo bhavati  tat kasya hetoḥ sarvvakalpavikalpaprapañcasamucchinnatvāt tathāgatajñānasūryamaṇdalaraśmyavabhāsasya  atha ca mañjuśrīḥ satvānāṃ kuśalāśayasantānavaicitryāt tathāgatajñānasūryamaṇḍalaraśmyavabhāsasya vaicitryaṃ bhavati   tadyathā mañjuśrīr asti mahāsāgare sarvvābhiprāyaparipūraṇaṃ nāma mahāmaṇiratnaṃ tad dhvajāgrāvabaddhaṃ  yasya satvasya yādṛśo abhiprāyo bhavati  tādṛśaṃ tataḥ śabdan niraścarantaṃ satvāḥ sajānanti  tac ca mahāmaṇiratnaṃ na kalpayati  na vikalpayati  na cintayati  na vicintayati  acintyaṃ niścintyaṃ  cittamanovijñānāpagataṃ  evam eva mañjuśrīs tathāgataḥ  na kalpayati  na vikalpayati  na cintayati  na vicintayati  na cintyo niścintyaḥ  cittamanovijñānāpagataḥ  agrāhaḥ  aparyavagrāhaḥ  aprāptaḥ aprāptavyaḥ  praṇunnaḥ  pratyekasatyaḥ praṇunnarāgaḥ  praṇunnadoṣaḥ praṇunnamohaḥ  na satyo na mṛṣā  na nityo nānityaḥ  na prabho nāprabhoḥ  na loko nālokaḥ  avitarkko avicāraḥ  anutpanno niruddhaḥ  acintyaḥ pracintyaḥ  asvabhāvaḥ asvābhāvyaḥ  abhāvaśūnyaḥ  anāyūhaḥ  aniryūhaḥ  anabhiniveśyaḥ  avyavahāraḥ  vyavahārasamucchedaḥ  anānando nirānandaḥ  nadisamudghātaḥ  asaṃkhyātaḥ  saṃkhyāpagataḥ  agatir agatigāmī  sarvvagatisamucchinnaḥ  sarvvavyāhārasamucchinnaḥ  adṛśyaḥ  anālokyaḥ  agrāhyo nāvakāśaḥ  nānavakāśo na paśyo na nirdeśyo na sāmagrī na visāmagrī  na vikalpito nāvikalpitaḥ avi ṭhāpitaḥ  asaṃdarśitaḥ  asaṃkliṣṭaḥ  apariśodhanārhaḥ  nā nāma rūpan na nimittaṃ  na karma na karmavipākaḥ  nātīto nānāgato na pratyutpannaḥ  niḥkiñcannaḥ  araṇaḥ  anakṣaraḥ  aghoṣaḥ  ghoṣasamatikrāntaḥ  arutaḥ  alakṣaṇaḥ  sarvvalakṣaṇāpagataḥ  nādhyātmyaṃ  na bahirddhā nobhayam antareṇopalabhyate  atha ca mañjuśrīs tathāgatajñānaratnam adhyāśayapariśuddhaṃ mahākaruṇādhvajāgrāvabaddhaṃ  tato yo yathāśayādhimuktaḥ satvaḥ  sa tathā dharmadeśanāṃ niścarantīṃ saṃjānāti  tatra ca tathāgataḥ samaḥ sarvvatropekṣako nirvikalpo nirviśeṣaḥ   tadyathā mañjuśrīḥ pratiśrutkām yarutavijñaptito niścarantīm satvāḥ sañjānanti  sā ca nātitā nānāgatā na pratyutpannāḥ  nādhyātmāṃ bahirddhā  nobhyam antareṇopalabhyate  notpannā  na niruddhā  nocchinnā  na śāsvatā  na jñānavatī  nājñānavatī na prajñā nāprajñā  na vidyā nāvidyā  na vimuktir nnāvimuktiḥ  na sāvadyā na niravadyā  na smṛtir nnāsmṛtiḥ  na sthānavatī  nāsthānavatī  na niṣadyā nāniṣadyā  na pṛthivīdhātur nnābdhātuḥ  na tejodhātur na vāyudhātuḥ  na saṃskṛtā  nāsaṃskṛtā  na niḥprapaṃcā saprapañcā  na dṛśyā nādṛśyā  anakṣarā  anakṣarāpagatā  aghoṣā ghoṣasamatikrāntāḥ  atulān tulanāsamatikrāntā  alakṣaṇā lakṣaṇāpagatā  na śāntir nnāśāntiḥ  na dirghā na hrasvā  na cetanā nācetanā  na caityā nācaityā  na lokyā nālokyā  darśanasvabhāvena śūnyāsmṛtir amanasikārā  avitarkkā  avicārā  cittamanovijñāpagatā  sarvvatra samā nirvikalpā  nirviśeṣā tryadhvasamatikrāntā  atha ca mañjuśrīḥ pratiśrutkā nānārutaghoṣā nānādhyāśayānāṃ satvānāṃ nānārutaghoṣavijñaptito niścarati  tāṃś ca satvā tathaiva saṃjānanti  evam eva mañjuśrīs tathāgato rhan samyaksambuddho nātīto nāgato na pratyutpannaḥ  nādhyātmaṃ na bahirdhā nobhayam antareṇopalabhyate  notpanno na niruddho noccinno na śāsvataḥ  na jñānavān nājñānavān aprajñāvān nāprajñāvāṃ  na vidyā nāvidyā  na vimuktir nnāvimuktiḥ  na sāvadyo na niravadyaḥ  na smṛtimāṃ  nāsmṛtimāṃ  na sthānavān nāsthānavān  na niṣadyo nāniṣadyaḥ  na pṛthivīdhātu nabdhātu na tejodhātu   na saṃskṛto nāsaṃskṛtaḥ  na prapañco nāprapañcaḥ  na ruto nārutaḥ  na dṛśyo nādṛśyaḥ  anakṣaraḥ  aghoṣaḥ  ghoṣasamatikrāntaḥ  atulas tulāsamatakrāntaḥ  alakṣaṇo lakṣaṇāpagataḥ  na śānto nāśāntaḥ  na dirgho na hrasvaḥ  na cetano nācetanaḥ  na caityo nācaityaḥ  na lokyo nālokyaḥ  darśanasvabhāvena śūnyaḥ  asmṛtyamanasikāraḥ  avitarkko vicāraḥ  cittamanovijñānāpagataḥ  sarvvatra so nirvikalpaḥ  nirviśeṣaḥ  tryadhvasamatikramaḥ  atha ca mañjuśrīr nānāvimuktāḥ satvāḥ  nānādhyāśayavijñaptitaḥ  tathāgatavācan niścarantī saṃjānanti   tadyathāpi mañjuśrīḥ pṛthivīn niśṛtya pṛthivīṃ pratiṣṭhāya sarvvatṛṇagulmauṣadhivanaspatayo vṛddhiṃ viruḍhiṃ vaipulyatām āpadyante  na mañjuśrīḥ pṛthivī kalpayati  na vikalpayati  sarvvatra samā nirvikalpāni nirvviśeṣāḥ niścintāś cittamanovijñānāpagatāḥ  evam eva mañjuśrīs tathāgatan nisṛtya tathāgataṃ pratiṣṭhāya sarvvasatvānāṃ sarvvakuśalamūlāni vṛddhim virūḍhiṃ vaipulyatām āpadyante  śrāvakayānikānām vā pratyekabuddhayānikānāṃ vā  mahāyānikānām vā  anyeṣām vā carakaparivrājakanirganthaprabhṛtīnāṃ sarvatīrthyāyatanānāṃ  kuśalamūlāni yāni cānyāny antaso mithyātvaniyatānāṃ kuśalamūlāni  sarvāṇi tāni tathāgataṃ nisṛtya tathāgatam pratiṣṭhāya vṛddhiṃ virūḍhiṃ vaipulyatām āpadyante  na ca mañjuśrī ḥ tathāgataḥ kalpayati  na vikalpayati  sarvvakalpavikalpārambaṇamanasikārocchinno mañjuśrīs tathāgato rhan samyaksaṃbuddhaḥ  cittamanovijñānāpagataḥ  atarkkaḥ  atarkkāvacaraḥ  adṛśyaḥ  anālokyaḥ  acintyaḥ acintanīyaḥ  amanasikāro niścintaḥ  cittamanovijñānāpagataḥ  samaḥ sarvvatropekṣako nirvikalpo nirviśeṣaḥ   tadyathā mañjuśrīḥ ākāśaṃ sarvvatra samaṃ nirvikalpaṃ nirviśeṣam anutpannam aniruddhaṃ nātītaṃ nā  gataṃ na pratyutpannam alakṣyam aprapañcam anirūpya nidarśanaṃ  avijñapanīyaṃ  asaṃsparśam aniketamantalyaṃ  tulāsamatikrāntaṃ  anupamaṃ  upamāsamatikrāntaṃ  apratiṣṭham agrāhyaṃ  cakṣuḥpathasamatikrāntaṃ  cittamanovijñānāpagatam anakṣaraṃ  aghoṣaṃ amanasikāraṃ  anāyūham aniryūhaṃ  anukṣepāprakṣepaṃ  vākpathasamatikrāntam  sarvvatrānugatam apratiṣṭhitaṃ  atha mañjuśrīḥ satvāḥ saṃsthānasya hīnamadhyotkṛṣṭatayā ākāśaṃ hīnotkṛṣṭaṃ saṃjānanti  evam eva mañjuśrīs tathāgato py arhan samyaksabuddhaḥ  sarvvatra samo nirviśeṣo anutpanno niruddhaḥ  nātito nāgato na pratyutpannaḥ  alakṣyo aprapañcaḥ  arūpy anidarśano avijñaptikaḥ  asparśo niketaḥ  atulas tulāsamatikrāntaḥ  anupama upamāsamatikrāntaḥ  apratiṣṭhītaḥ  agrāhyaḥ  cakṣuḥpathasamatikrāntaḥ  cittamanovijñānāpagataḥ  alakṣaṇaḥ  anakṣaraḥ  aghoṣo manasikāraḥ  anāyūhāniryūhaḥ  anikṣepo prakṣepaḥ  vākpathasamatikrāntaḥ  sarvvatrānugato nupraviṣṭaḥ  atha ca mañjuśrīḥ ye hīnamadhyotkṛṣtāśayāḥ satvāḥ te hīnamadyotkṛṣṭan tathāgataṃ paśyanti  na ca mañjuśrīs tathāgatasyaivam bhavati  ayaṃ hīnādhyāśayādhimuktaḥ satvaḥ  asya satvasya hīnāṃ rūpakāyapariniḥpattin darśayiṣyāmi  aya madhyāśayādhimuktaḥ satvaḥ  asya madhyamāṃ rūpakāyavarṇṇapariniṣpattin darśiyiṣyāmi  ayam udārāśayādhimuktaḥ  satvo sya udārāṃ rūpakāyavarṇṇapariniṣpattin darśayiṣyāmi  evam eva mañjuśrīḥ dharmadeśanāyām anugatavyama  na ca mañjuśrīs tathāgatasyaivaṃ bhavati  ayaṃ hīnādhimuktaḥ satvaḥ  asya satvasya hīnāṃ śrāvakayānakathāṇ kariṣye  aya madhyāśayādhimuktaṃ  satvaḥ  asya satvasya pratyekabuddhayānakathāṃ kariṣye  ayam udārāśayādhimuktaḥ satvaḥ  asya satvasya mahāyānakathāṇ kariṣye  na mañjuśrīs tathāgatasyaivam bhavati  ayam udārādhimuktaḥ satvaḥ  asya satvasya dānakathāṃ kariṣye  evaṃ śīlaṃ kṣāntiṃ vīryan dhyānañ ca  na mañjuśrīs tathāgatasyaivam bhavati  ayaṃ prajñāpāramitādhimuktaḥ satvaḥ  asya satvasya prajñāpāramitāṃ kathāṃ kathayiṣye  naivaṃ maṃjuśrīs tathāgatasyaivam bhavati  tat kasmād dhetoḥ  tharmakāyo mañjuśrīs tathāgataḥ  atyantānutpanno mañjuśrīs tathāgataḥ   na mañjuśrīs tathāgatasya nāmarūpanirūktyānusāri vijñānaṃ pravarttate  na mañjuśrīs tathāgataḥ kalpayati  na vikalpayati  kṣaṇiko hi maṃjuśrīs tathāgataḥ  akṣayalakṣaṇaḥ  akṣayakoṭībhūtakoṭīniyataḥ  sarvadharmasamatākoṭī mañjuśrīs tathāgato rhan samyaksabuddhaḥ samaḥ sarvvatra nirvikalpo nirviśeṣaḥ  na hīno na madhyo notkṛṣṭaḥ  evam eva mañjuśrīḥ samāḥsarvadharmāḥ  nirvvikalpā nirviśeṣāḥ  na hīnā na madhyā notkṛṣtāḥ  tat kasmād dhetoḥ  anupalabdhitvāt sarvvadharmāṇāṃ  yā mañjuśrīr anupalabdhiḥ sarvvadharmāṇāṃ sā samatāḥ  yā samatā sthitā yo sthitā sā calanatā  yā calanatā sā niśrayatā  aniśritasya sarvvadharmeṣu nāsti cittapratiṣṭhānaṃ  apratiṣṭhitacittasyānutpattir ājāyate  evaṃ darśinaś ca  viparyastāc cittacaitasikā na pravarttante  yaś cāviparyastacittaḥ  sa yathāvāvatprāpto bhavati  yathāvatprāpto na prapañcayati  aprapañcayata pracāro nāsti  yadā na pracarati tadā na saṃcarati  yadā na saṃcarati tadā na visarati  avisaraṃ dharmatān na virodhayati  dharmatāṃ avirodhayaṃ sarvvatrānulomo bhavati  sarvvatrānulomo dharmaprakṛter na calati  dharmaprakṛter acalaṃ dharmapra  tiprāpto bhavati  dharmaprakṛtiprāpto na kiñcit prapañcayati  tat kasya hetoḥ  pratyayahetujanitatvāt  yaḥ pratyayahetujanitaḥ so tyantājātaḥ  yaś cātyantājātaḥ  sa nniyāmaprāptaḥ  yaś ca niyāmaprāptaḥ  sa sarvadharmamanasikāraiḥ  sārddhan na samvasati  yadā sarvvadharmamanasikāraiḥ sārddhan na saṃvasati  tadā na samvāśyo na bhavati  yadā samvāśyo na bhavati  tadā na bhavati  na vibhavati  yadā na bhavati  na vibhavati  tadā sthito dharmmaprāpto bhavati  yadā yoniṣodharmaprayukto bhavati  yoniśodharmaprayuktasya na kaścid dharmo sti yo na buddhadharmaḥ  tat kasya hetoḥ śūnyatānubodhatvāt  yaś ca śūnyatānubodhaḥ sa bodhiḥ  sa evaṃ śūnyatānimittāpraṇihitānabhisaṃskārāniketāsaṃbhavāgrāhyā nalayāvabodhād bodhiḥ bodhiś ca yoniśoprayogaḥ  yoniśoprayogaḥ  yoniśaḥ prayoge nāmocyate  anupekṣāprakṣepaḥ  akāravikāraprayogaḥ  asaṃbaddhaḥ aprayuktaprayogaḥ anekatvānānātvaprayogaḥ  anāgataprayogo yoniśaḥ prayogaḥ  na tata praogo na pramāṇaṃ  na phalasākṣātkriyāṃ  tat kasya hetoḥ  prakṛtiprabhāsvaraṃ cittan tac cāgantukair upakleśair upakliśyate  na ca prakṛtiḥ saṃkliśyate  yā ca prakṛtiprabhāsvaratāḥ  sā asaṃkleśatā  yā cāsaṃkleśatā  tatra pratipakṣo nāsti  yena pratipakṣeṇa kleśaprahāṇaṃ syāt  tat kasya hetoḥ  na śuddhaḥ śudhyati  ṣuddha eva saḥ  yaś ca śuddhaḥ  so nutpādaḥ  yaś cānutpādaḥ  so ninditaḥ  yaś cāninditaḥ  sa nandīprahāṇaṃ tatra sarvvasnehān nirudhyaṃte  yatra sarvvasnehā nirudhyante  so nutpādaḥ  yaś cānutpādaḥ sa bodhiḥ   yā bodhiḥ  sā samatāḥ yā samatā sā tathatā tathātāpratiṣṭhitāś ca sarvvadharmāḥ saṃskṛtāsaṃskṛtāś ca yā ca tathātā na tatra saṃskṛtaṃ nāsaṃskṛtaṃ na dvāprajñaptiḥ  yatra na saṃskṛtaṃ nāsaṃskṛtaṃ na dvayaprajñaptiḥ  sā tathatā yā tathatā sā ananyatathatā  yā ananyatathatā sā avikāratathatā  yā cāvikāratathatā  sā anāgatatathatā  yā ca anāga tatathatā  sā avitathatā  yā ca avitathatā  sā yathāvattathatā  yā yathāvattathatā  sā na jātutathatā  yā na jātutathatā  sā na saṃkiśyate  na virudhyate yā naṃ saṃkliśyate  na virudhyate  sā notpadyate  na nirudhyate  yā notpadyate  na nirudhyate  sā nirvāṇena samā  yā nirvāṇena samā sā na saṃsarati  na parinirvāti  yā na sansarati  na parinirvāti  sā nātītā nānāgatā na pratyutpannā  yā nātītā nānāgatā na pratyutpannā  sa na hīnā na madhyā notkṛṣṭā  yā na hīnā na madhyā notkṛṣṭā sā tathātā  tathatā nāmocyate  tatvārthādhivacanam etat tatvam ucyate  tathātvaṃ tathatvam ucyate  tathaiva tathatā cātmā cādvayam etad advaidhīkāraṃ  yaś cādvayārthaḥ sa bodhiś cāvabodhārthaḥ  artha ucyate  trivimokṣamukhapraveśaṃ jñānaṃ  sarvvadharmanirddeśeṣu jñānam ucyate  tryadhvasamatāvatāra sarvvadharmeṣv asaṃbhedārthaś ca  sarvvadharmāṇāṃ  ayam ucyate arthaḥ  aruto nabhilāpyaḥ  adhyāhāraḥ  vyāhārasamucchinnaḥ  jñānam ucyate  yad arthānugamajñānaṃ vijñānānugamaṃ ca idam ucyate jñānaṃ  artha ucyate  yat tatvārthajñānena vijñānānugamajñāne ca  nītārthatā sā eva dharmatā yā  yā ca dharmatā so rthaḥ  yārthānugamajñānena vijñānānugamajñānena  nītārthānugamajñānena ca  dharmatā dharmasthititā dharmaniyāmatā sā dharme ṇa pravarttate  yā dharmasyāpravṛttiḥ  yā cārthavyaṃjanasamatā sādvayārthe samā  yā ca samatā so rthaḥ  sā cārthajñānena samatā sā advayamukhapraveśena jñānasamatā  nītārthena neyārthasamatā samānārthā  sā śūnyatā samānārthena pudgalasamatā samā pudgalasamatayā  dharmasamatā samā  dharmasamatayā vimuktisamatā samā  vimuktisamatayā cānubodho bodhiḥ   rūpasaṃṅgasaṃyuktānā mañjuśrīś cakṣuḥ saṃgaḥ  rūpacakṣuḥprakṛtijñānam asaṅgaḥ  dṛṣtiśaṃgasaṃyuktānāṃ svakāyaṃ saṃgaḥ  sarvvadṛṣṭikṛtānāṃ svakāyaprakṛtiśūnyatā  jñānam asaṅgaḥ  ayoniśomanaskārasaṅgasaktānāṃ dharmaloka saṃgaḥ  yoniśomanaskāradharmapratyavekṣā  prakṛtiśūnyatā  svabhāvaśūnyatā  jñānam asaṃgaḥ  vicikitsāmalasaṅgasaktānāṃ mokṣaḥ saṃgaḥ  adhimuktivimuktiyathābhūtajñānam asaṅgaḥ  kauśīdyamalasaṃgasaktānāṃ adhigamadṛṣṭavīryatā saṅgaḥ  yathādharmāṇām anubodhaḥ saṅgaḥ nīvaraṇasaṅgayuktānāṃ bodhyaṅgāni saṅgaḥ  anāvaraṇajñānavimokṣa saṃgaḥ  prakṛtipariśuddhāḥ sarvvadharmāḥ  hetupratyayasā magryā pravarttante  tatra bodhisatvena saṃkleśahetuḥ  vyavadānahetuś ca parijñātavyaḥ  saṃkleśahetuviśuddhyā ca  vyavadānaviśuddhyā ca na sthātavyaṃ  ātmasamutthānaṃ ca  saṃkleśasya hetuḥ  nairātmyadharmāvatārakṣāntir vyavadānasya hetuḥ  ahaṃkāramamakāradṛṣṭi saṃkleśasya hetuḥ  adhyātmopaśamo bahirvāpacāraś ca  vyavadānasya hetuḥ  kāmavyāpādavihinsāvitarkkaḥ  saṃkleśasya hetuḥ  aśubhāmaitrī  karuṇāmuditopekṣāpratītyadharmāvatārakṣāntiḥ  vyavadānasya hetuḥ  catvāro viparyāsāḥ  saṃkleśasya hetuḥ  catvāri samyaksmṛtyupasthānāni vyavadānasya hetuḥ  pañca nīvaraṇāni saṃkleśasya hetuḥ  pañcendriyāṇi vyavadānasya hetuḥ  ṣaḍ āyatanāni saṃkleśasya hetuḥ  ṣaḍ anusmṛtayo vyavadānasya hetuḥ  saptāsadharmāḥ  saṃkleśasya hetuḥ  sapta bodhyaṅgāni vyavadānasya hetuḥ  aṣṭa mithyātvāni saṃkleśasya hetuḥ  aṣṭau samyaktvāni vyavadānasya hetuḥ  navāghātavastūni saṃkleśasya hetuḥ  navānupūrvvavihārasamāpattayo vyavadānasya hetuḥ  daśākuśalāḥ karmapathāḥ saṃkleśasya hetuḥ  daṣa kuśalāḥ karmapathā vyavadānasya hetuḥ  saṃkṣiptena sarvve akuśalā manaskārāḥ saṃkleśasya hetuḥ  sarvve kuśalāḥ manaskārāḥ vyavadānasya hetuḥ  tatra yaḥ saṃkleṣasya hetuḥ  yaś ca vyavadānasya hetuḥ  sarvve te dharmāḥ prakṛtiśūnyāḥ niḥsatvā nijīvā niṣpoṣā niḥpuruṣā niḥpudgalāḥ  asvāmikā aparigrahāḥ  nirvyāpārāḥ māyopamāḥ  alakṣaṇāḥ  ādhyātmopaśāntāḥ  yaś cādhyātmopaśamaḥ  sa praśamaḥ  yaḥ praśamaḥ  sā prakṛtine yā prakṛtiḥ  so nupalambhaḥ  yo nupalambhaḥ  so nilayaḥ  yaś cānilayaḥ  tat khaṃ  khaṃ cākāśaṃ sa ākāśasamāt sarvvadharmāṃ prajānāti  samkleśavyavadānena ca vyavaharati  na cākāśadharmatām vijahāti  tat kasmād dhetoḥ  na kaścin mañjuśrīḥ dharmaḥ samvidyate  yasyotpādo nirodho vā bhavet   mañjuśrīr āha  tat katham bhagavan tathāgatena bodhiḥ prāptā bhagavān āha  amūlā apratiṣṭhānāṃ mañjuśrīḥ tathāgatena bodhiḥ prāptā  maṃjuśrir āha  tatra katamad bhagavaṃ mūlaṃ katamat pratiṣṭhānaṃ  bhagavān āha  satkāyo maṃjuśrīr mūlaṃ abhūtaparikalpaḥ pratiṣṭhānaṃ  tat tathāgatena mañjuśrīr bodhisamatayā sarvvadharmasamatā jñātā tasmād ucyate  mañjuśrīr amūlā apratiṣṭhānā tathāgatena bodhir abhisaṃbuddheti   bodhir mañjuśrīḥ śāntā copaśāntā ca  tatra katamaḥ śamaḥ katamaḥ upaśamaḥ  adhyātmaṃ śamaḥ  bahirddhopaśamaḥ  tat kasmād dhetoḥ cakśur mañjuśrīḥ śūnyam ātmanā cātmīyena ca  prakṛtir asyaiṣā ayam ucyate śama iti  sa cakśuḥ śūnyam iti parijñāya rūpeṣu na dhāvati tenocyate  upaśama iti  evaṃ śrotraṃ śūnyam ātmanā cātmīyena ca prakṛtir asyaiṣā ayam ucyate śama iti  sa sotraṃ śūnyam iti parijñāya śabdeṣu na dhāvati  tenocyate  upaśama iti  ghrāṇaṃ śūnyam ātmanā cātmīyena prakṛtir asyaiṣā ayam ucyate śama iti sa ghrāṇaṃ śūnyam iti  parijñāya gandheṣu na dhāvati tenocyate  upasama iti  jihvā śūnyā ātmanā cātmīyena ca prakṛtir asyaiṣā tenocyate upaśama iti  sa jihvā śūnyeti parijñāya raseṣu na dhāvati  tenocyate upaśama iti  kāyaḥ śūnyam ātmanā cātmīyena ca prakṛtir asyaiṣā ayam ucyate śama iti  sa kāyaṃ śūnyam iti parijñāya spraṣṭavyeṣu na dhāvati  tenocyate upaśama iti  mano mañjuśrīḥ śūnyam ātmanā cātmīyena ca prakṛtir asyaiṣā ayam ucyate sama iti manaḥ śūnyam iti parijñāya dharmeṣu na dhāvati  tenocyate upaśama iti   bodhir mañjuśrīḥ prakṛtiprabhāsvarāḥ  cittaprakṛtiprabhāsvaratayā tena kāraṇenocyate  prakṛtiprabhāsvareti  yā sā prakṛti sā asaṃkliṣṭā ākāśasamā  ākāśaprakṛti ākāśasamavasaraṇā ākāśopamā atyantaprabhāsvarā prakṛtiḥ   bodhir mañjuśrīr anāyūhā  aniryūhā  tatra katamaḥ anāyūhatā  katamā niryūhatā  anāyūhaḥ  tenocyate  agrahaḥ sarvvadharmāṇāṃ  aniryūhocyate  anutsargaḥ sarvvadharmāṇāṃ  tatra mañjuśrīḥ tathāgataḥ  anāyūhaḥ  aniryūhaḥ  mogham avatārṣīt  tathā cāvatāṣīt yathā tathatāyā natera na pāraṃ samanupaśyati  iti hy apārapāravigatāḥ sarvvadharmāḥ tathāgatenābhisabuddhā tena tathāgata ity ucyate   bodhi mañjuśrīr animittānārambaṇā  tatra katāmā animittatā katamā anārambaṇatā  cakṣurvvijñānānupalabdhir mañjuśrīḥ  animittatā  rūpasyāsamanupaśyanatā  anārambaṇatā śrotravijñānānupalabdhir animittatā śabdāśravaṇatā anārambaṇatā ghrāṇavijñānānupalabdhir animittatā gandhāghrāṇatā  anārambaṇatā  jihvāvijñānānupalabdhir animittatā  rasāsvādanatā  anārambaṇatā  kāyavijñānānupalabdhir animittatā  spraṣṭavyāspṛśaṇatā anārambaṇatā  manovijñānānupalabdhir animittatā  dharmavijñānatā anārambaṇatā  ayam mañjuśrīḥ āryāṇāṃ gocaraḥ  yas traidhātuke agocaraḥ  ayam mañjuśrīr āryāṇāṃ gocaraḥ   bodhir mañjuśrī nātītā nānāgatā na pratyutpannā  tryadhvasamā trimaṇḍalaparicchinnā  tatra katamo mañjuśrīḥ trimaṇḍalaparicchedaḥ  yad atīte cittaṃ nopalabhyate  anāgate vijñānaṃ na dhāvati  na pratyupanne manaskāro pravarttate  sa cittamanovijñānāpratiṣṭhito na kalpayati  na vikalpayati  anavakalpayann avikalpayan nātītaṃ karoty anāgata manyate  pratyutpannaṃ na prapañcayati   bodhir mañjuśrī aśarīrā asaṃskṛtā  tatrāśarīratā maṃjuśrīr yā na cakṣurvijñānavijñeyā  na śrotra na ghrāṇa na jihvā na kāya na manovijñānavijñeyā  yan maṃjuśrīr nna cittamanovijñānavijñeyā  tad asaṃskṛtam asaṃskṛtam ucyate  yatra notpādo na sthitir na vyayaḥ  tad ucyate tṛrimaṇḍalapariśuddham asaṃskṛtaṃ yathaivāsaṃskṛtas tathaivan saṃskṛtaṃ boddhavyaṃ  tat kasya hetoḥ  sarvadharmāṇāṃ yaḥ svabhāvaḥ sa asvabhāvaḥ tatra nāsti dvayam iti   bodhir mañjuśrīḥ abhedapadam etat  tatra katamo bhedaḥ katamat padaṃ  asaṃjñā abhedaḥ  tathatā padaṃ  apratiṣṭhānam abhedo dharmadhātuḥ padaṃ  nānātvam abhedo bhūtakoṭi padaṃ  anilaṃbho bhedaḥ  acalanatā padaṃ śūnyatā abhedaḥ  animitta padaṃ avitarkkāṇāṃ bhedaḥ  apraṇihitaṃ padaṃ aprārthanā abhedaḥ niḥsatvatā padaṃ  satvasvabhāvo abhedaḥ  ākāśa padam anupalambho bhedaḥ  anutpāda padaṃ  anirodho bhedaḥ  asaṃskṛtaṃ padaṃ  apracāro bhedaḥ  bodhi padaṃ vyupaśamo bhedaḥ  nirvāṇa padam anabhinirvṛttir abhedaḥ  ajātiḥ padaṃ  bodhir mañjuśrī na kāyenābhisambudhyate  na cittena tat kasmād dhetoḥ  jaḍo kāyo mañjuśrī niśceṣṭaḥ acetanaḥ  tṛṇakāṣṭhaḥ  kuḍyaloṣṭapratibhāsopamaḥ  cittañ ca māyopamaṃ riktaṃ tuccham abhūtaṃ  asaṃskṛtaṃ yo maṃjuśrīr evaṃ kāyasya cittasya cāvabodhaḥ  ayam ucyate mañjuśrīr bodhiḥ vyavahāram upādāyā na punaḥ paramārthataḥ  tat kasmād dhetor na mañjuśrīr bodhiḥ kāyena vā cittena vā dharmeṇa vā adharmeṇa vā bhūtena vā  abhūtena vā satyena vā mṛṣā vā vacanīyā  avacanīyā mañjuśrīr bodhiḥ  sarvadharmaiḥ tat kasmād dhetoḥ na maṃjuśrīr bodhiḥ kiñcit sthānaṃ yena ca vyavahāraṃ gacchet  yathā mañjuśrīr ākāśasthānam asaṃskṛta anutpannam aniruddha vacanīyaṃ tathā maṃjuśrīr bodhiḥ asaṃskṛtā asthānā anutpannā aniruddhā avacanīyā yathā mañjuśrīr bhūtaṃ parigaveṣyamāṇaṃ  sarvvadharmair avacanīyaṃ  evam eva maṃjuśrīr bodhiḥ bhūtā parigaveṣyamāṇā sarvvadharmair avacanīyā tat kasmād dhetor na mañjuśrīr bhūte vacanaṃ saṃvidyate  anutpannoniruddhatvāt   bodhir mañjuśrīr agrāhyā anālayā tatramaṃjuśrīḥ katamā agrāhyatā  katamā anālayatā  cakṣuḥparijñā mañjuśrīr agrāhyatā rūpānupalabdhir anālayā  śrotraparijñā agrāhyā śabdānupalabdhiḥ  anālayatā  ghrāṇaparijñār agrāhyatā śabdānupalabdhir anālayatā jihvāparijñā agrāhyatā  rasānupalabdhir anālayatā kāyaparijñā agrāhyatā  evan tathāgatenāgrāhyā anālayā bodhir abhisaṃbuddhā abhisaṃbudhya cakṣuḥṣo nugrahāyā rūpānupalabdhitaś cakṣurvijñānaṃ na pratiṣṭhitaṃ  śrotrānugrahāya śabdamanupalabdhitaḥ  śrotravijñānaṃ na pratiṣṭhitaṃ  ghrāṇānugrahāya gandhānupalabdhito ghrāṇavijñānaṃ na pratiṣṭhitaṃ  jihvānugrahāya rasānupalabdhito jihvāvijñānaṃ na pratiṣṭhitaṃ  kāyānugrahāya spraṣṭavyānupalabdhitaḥ  kāyavijñānaṃ na pratiṣṭhitaṃ  manonugrahāya  dharmānupalabdhito manovijñānaṃ na pratiṣṭhitaṃ  manonugrahāya  dharmānupalabdhito manovijñānaṃ na pratiṣṭhitaṃ  tenāpratiṣṭhitavijñānas tathāgato rhan samyaksambuddha iti  saṃkhyāṃ gacchati  catvārīmāni mañjuśrīḥ satvānāṃ cittapratiṣṭhāni  katamāni catvāri yad uta rūpan satvānāṃ cittasya pratiṣṭhānaṃ  evam vedanāsaṃjñāsaṃskārāḥ maṃjuśrīḥ satvānāṃ cittasya pratiṣṭhānaṃ tāni khalu punar imāni  mañjuśrīḥ catvāri cittasya pratiṣṭhānāni  tathāgatena anutpannāny aniruddhānīti jñātāni   bodhir iti  mañjuśrīḥ śūnyatāyāḥ  etad adhivacanaṃ  yayā śūnyatayā mañjuśrīr bodhiḥ śūnyā tayā śūnyatayā mañjuśrīḥ sarvadharmāḥ śūnyā te tathāgatena  yathaiva śūnyās tathaivābhisaṃbuddhāḥ  na maṃjuśrīḥ śūnyatayā śūnyatābhisaṃbuddhāḥ  api tu khalu punar mañjuśrīr ekanayam etad yad uta śūnyatā vā bodhir vā yatra mañjuśrīr na śūnyatā  na bodhiḥ  na tatra mañjuśrī kiñci dvayam  yena dvayena śūnyatā vā  bodhir vvā dvidhākriyate  tat kasmād dhetoḥ advayā mañjuśrīḥ sarvvadharmā alakṣaṇā advaidhīkārāḥ  anātmāne nimittā  cittamanovijñānāpagatā  anutpannā aniruddhāḥ  anācārāḥ  apracārā asamudācārāḥ  anakṣarāḥ  aghoṣāḥ  yat punar ucyate  mañjuśrī śūnyam iti  anabhiniveśagrāhasyaitad adhivacanaṃ  na punar atra mañjuśrīḥ paramārthataḥ  kaścid dharma upalabhyate  yaḥ śūnyam ity ucyate  yathā mañjuśrīr ākāśasam ākāśa ity ucyate  avacanīyam ākāśam evam eva maṃjuśrīḥ śūnyaṃ śūnyam ity ucyate  avacanīyeṣu śūnyeṣu praveśaḥ  sarvvadharmāṇāṃ anāmakā maṃjuśrīs sarvvadharmānām ataś ca vyākriyaṃte  na mañjuśrīr nnāma na deśasthaṃ tathābhisaṃbuddhāḥ tathāgatena  nāmnā yo dharmo bhilapyate so pi dharmo na deśastho na pradeśastho evam ete mañjuśrīḥ sarvvadharmās tathāgatena jñātā ādita evājātā nutpannā aniruddhāḥ  alakṣaṇāḥ cittamanovijñānāpagatāḥ  anakṣarāḥ  aghoṣāḥ  yathā jñātās tathaivādhimuktāḥ  na mañjuśrīr buddhādhimucyate   bodhir mañjuśrīr ākāśasamā  ākāśaṃ ca na samaṃ na visamaṃ  bodhir api na samā na viṣamā  tat kasmād dhetoḥ  yasya mañjuśrīḥ dharmasya na bhūtāpariniḥpatti nāsau samo nā viṣamo vā vaktavya iti hi mañjuśrīs tathāgatena sarvvadharmāḥ samāḥ  aviṣamāḥ  abhisaṃbuddhāḥ  tathā cābhisaṃbuddhā  athā aṇur api na samīkṛto na viṣamīkṛtaḥ  yādṛśā eva te dharmāḥ tādṛśā eva vijñātāḥ  bhūtajñānena katamac ca maṃjuśrīḥ sarvvadharmāḥ anutpannāniruddhāḥ abhūtvā bhavanti  abhūtvā ca prati vigacchanti  te cāsvāmikāḥ  aparigrahā sambhavanti  asvāmikā aparigrahāś ca mañjuśrīḥ prati vigacchanti  iti hi maṃjuśrīḥ sambhavanti  vibhavanti ca  pratītyadharme varttante  na cātra kaścid varttayitā  tad ucyate dharmopacchedāya tathāgato dharman deśayatīti   bodhir iti maṃjuśrīr yathāvat  padam etat  tatra maṃjuśrīḥ katamad yathāvatpadaṃ  mañjuśrīr bodhiḥ yathā bodhis tathā rūpaṃ  tathatā na vyativarttate  yathā bodhis tathā vedanāsaṃjñāsaṃskārāḥ vijñānan tathatā na vyativarttate  yathā bodhis tathā pṛthivīdhātus tathatā na vyativarttate  yathā bodhim apdhātus tejodhātus tathatā na vyativarttante  yathā bodhis tathā cakṣurdhātuḥ rūpadhātuḥ  cakṣurvijñānadhātuḥ  tathātā na vyativarttate  yathā hi mañjuśrīr bodhis tathā śrotradhātuḥ  śabdadhātuḥ  śrotravijñānadhātuḥ  ghrāṇadhātuḥ  gandhadātuḥ  ghrāṇavijñānadhātuḥ  jihvādhātuḥ  rasadhātuḥ  jihvāvijñānadhātuḥ  kāyadhātuḥ  spraṣṭavyadhātuḥ  kāyavijñānadhātuḥ  manodhātu dharmadhātur manovijñānadhātuḥ tathatān na vyativarttante  etāvatī ceyaṃ dharmaprajñaptiḥ  yaduta skandhadhātvāyatanaprajñāptiḥ  sā tathāgatena yathāvadabhisaṃbuddhā yathaiva pūrvvāt tathā paścāt tathā madhye pūrvvāntato jātā aparāntato saṃkrāntā  madhyo viviktā  evam evaiṣāṃ yathāvatpadaṃ bhavati  yathaikas tathā sarve yathā caikaḥ na cātra mañjuśrīḥ  ekatvam vā bahutvaṃ copalabhyate   bodhir mañjuśrīr ākārapraviśena anakārapracviṣṭā  tatra mañjuśrī katamaḥ ākāraḥ  katamaś cānākāraḥ  ākāro maṃjuśrīr ucyate ārambhaḥ  sarvveṣāṃ kuśalānāṃ dharmāṇāṃ anākāra ucyate anupalambhaḥ  sarvveśān dharmāṇāṃ ākāra ucyate  anavasthitasya cittasyāvasthānaṃ anākāra ucyate  animittaḥ samādhi vimokṣamukhaṃ ākāra ucyate cittanāntalanāgaṇanāpratyavekṣāvimokṣaḥ sarvvadharmāṇāṃ anākāra ucyate  tulāsamatikramaḥ  katamaś ca tulāsamatikramaḥ  yatra vijñānakarman nāsti ākāra ucyate  saṃskṛtapratyavekṣā  anākāra ucyate  asaṃskṛtapratyavekṣā   bodhir mañjuśrīr anāśravā  anutpādā  tatra mañjuśrīḥ katama anāśravaḥ katamā a anupādānatā  anāśravatā maṃjuśrīr ucyate  caturṇṇām āśravāṇāṃ vigamaḥ  katameṣāṃ catruṇṇāṃ yaduta kāmāśravasya avidyāśravasya  dṛṣṭvāśravasya ca  eṣāñ caturṇṇām āśravāṇām anupādānatā ucyate  caturṇṇām upādānānāṃ vigamaḥ  katameṣāṃ caturṇṇāṃ  kāmopādānasya dṛṣṭyupādānasya śīlavrataparāmarśopādānasya  ātmavādopādānasya ca  eṣāñ caturṇṇām upādānānāṃ  sarvvāṇy avidyayā andhīkṛtāni  tṛṣṇāyālālapitāni  anyonyābhiniveśyopādiyante  tatra mañjuśrīs tathāgata ātmavādopādānamūlaparijñātāvī ātmaviśuddhyā  sarvastvaviśuddhim anupagato yā cātmaviśuddhiḥ  sā sarvvasatvaviśuddhiḥ  yā sarvvasatvaviśuddhiḥ  advaiṣāḥ  advaidhīkārā  yaś cādvayārthaḥ  so nutpādānirodhaḥ  anutpādānirodhe maṃñjuśriḥ cittamanovijñānaṃ na pravarttate  tatra na kaścit parikalpaḥ  yena vikalpo ayoniśo manasi kuryāt  sa yoniśo manaskārapravṛttaḥ  avidyāṃ na samuttahāpayati  yac cāvidyāyā asamutthānaṃ  tat dvādaśānāṃ bhavāṃgānām asamutthānaṃ  yat dvādaśānāṃ bhavāṃgānām asamutthānaṃ  sā ajātiḥ  yā ca ajātiḥ  sa niyāmaḥ  yo niyāmaḥ  sa nītārthaḥ  sa paramārthaḥ  yaḥ paramārthaḥ  sa niḥpudgalārthaḥ  yo niḥpudgalārthaḥ  so nabhilāpyārthaḥ  yaś cānabhilāpyārthaḥ  sa pratityasamutpādārthaḥ  yaḥ pratītasamutpādārthaḥ sa dharmārthaḥ yo dharmārthaḥ sa tathāgatārthaḥ  tenocyate  yaḥ pratītyasamutpādaṃ paśyati  sa dharmaṃ paśyati  yo dharmaṃ paśyati  sa tathāgataṃ paśyati  tathā ca paśyati  yathā parigaveṣyamāṇo na kiñcit paśyati  tatra maṃjuśrī katamat kiñcinaṃ yaduta cittam ārambaṇaṃ ca sa yadā na cittan na cārambaṇaṃ paśyati  tadā bhūtam paśyati  evam ete dharmās tathāgatena sambuddhāḥ  samatayā samā  bodhir mañjuśrīḥ śuddhāḥ  vimalā anaṅgaṇās tatra mañjuśrīḥ katamā śuddhiḥ  katamad vimalaṃ  katamad anaṅgaṇaṃ  śūnyatā mañjuśrīḥ śuddhiḥ  ānimittaṃ vimalaṃ  apraṇihitam anaṅgaṇaṃ  ajātiḥ śuddhiḥ anabhisaṃskāro vimalaṃ  anutpādo nagaṇaṃ prakṛtiviśuddhiḥ  pariśuddhiḥ vimalaṃ  prabhāsvaratā anaṅgaṇaṃ  aprapañcaśuddhiḥ  niprapañco vimalaṃ  prapañcavyupaśamo naṅgaṇaṃ  tathatā viśuddhiḥ  dharmadhātur vimalaṃ  bhūtakoṭir anaṃgaṇaṃ  ākāśaṃ śuddhiḥ  gaganaṃ vimalaṃ khaṃ anaṅgaṇaṃ adhyātma pariśuddhiḥ  bahirddhāpracāro vimalaṃ  adhyātmabahirddhā cānupalabdhiḥ anaṅgaṇaṃ  skandhaparijñā śuddhiḥ  dhātusvabhāvo dhivimalam āyatanānām apakarṣo naṅgaṇam atīte kṣayajñānaṃ śuddhiḥ  anāgate nutpādajñānaṃ vimalaṃ pratyutpanne dharmadhātuḥsthitiṃ anaṅgaṇaṃ  iti hi mañjuśrīḥ śuddhi vimalam anaṃgaṇaṃ  iti ekapadesmiṃ samavasaranti  yaduta śāntapade yac chāntaṃ praśāntaṃ yadut praśāntam tad upaśāntaṃ  yad upaśāntaṃ sa upaśamaṃ yaś copaśamaḥ sa munir ity ucyate iti  hi mañjuśrīr yathākāśaṃ tathā bodhiḥ  yathā bodhis tathā dharmāḥ  yathā dharmās tathā satvāḥ  yathā satvās tathā kṣetrāṇi  yathā kṣetrāṇis tathā nirvāṇaṃ  tenocyate maṃjuśrī nirvāṇasamāḥ  sarvvadharmāḥ  niṣṭhāparyantakāraṇe apratipakṣaḥ  niḥpratipakṣakāraṇena ādiśuddhāḥ   ādivimalāḥ  ādyanaṅgaṇāḥ  tatra maṃjuśrīs tathāgatasyaivaṃrūpāḥ sarvvadharmān abhisaṃbuddhasya satvānāṃ ca dhātuṃ vyavalokayataḥ  śuddhā vimalā anaṅgaṇāḥ  vikrīḍitā nāma satveṣu mahākaruṇā pravarttate   kathaṃ maṃjuśrīr bodhisatvaś carati  bodhisatvacaryāyāṃ  yadā mañjuśrīr bodhisatvaḥ na kṣayāya notpādāya nākṣayāya nānutpādāya anyatkṣīṇakṣayāya ca manyate  atyantānutpādañ ca na vikopayati  evañ ca mañjuśrīś carati  bodhisatvacaryāyāṃ  punar aparaṃ mañjuśrīr bodhisatvaḥ  atītaṃ cittaṃ kṣīṇam iti na carati  anāgataṃ cittaṃ asaṃprāptam iti na carati pratyutpannaṃ cittam asthitam iti na carati  na cātītānānāgatapratyutpanneṣu citteṣu sajjati  evañ caran mañjuśrīr bodhisatvaś carati bodhisatvacaryāyāṃ  dānaṃ maṃjuśrīr bodhi satvāś ca tathāgataś cādvayam etad advaidhīkāraṃ  evañ caraṃ bodhisatvaś carati  bodhisatvacaryāyāṃ  śīlaṃ mañjuśrīḥ bodhi satvāś ca  tathāgatāś cādvayam etad advaidhīkāraṃ  evaṃ caram bodhisatvaś carati bodhisatvacaryāyāṃ  evaṃ kṣānti bodhiḥ satvāś ca tathāgataś ca vīryam bodhi satvāś ca tathāgataś ca vīryaṃ  dhyānam bodhiḥ  satvāś ca tathāgataś ca evaṃ prajñā bodhiḥ  tathāgataś ca satvāś cādvayam etad advaidhīkāraṃ  evaṃñ caran maṃjuśrīr bodhisatvaś carati bodhisatvacaryāyāṃ  sacen maṃjuśrīr bodhisatvo nna rūpaṃ śūnyam iti carati nāśūnyam iti  evaṃ caraṃ maṃjuśrīr bodhisatvaś carati bodhisatvacaryāyāṃ  tatkasmād dhetoḥ  rūpam eva śūnyaṃ rūpasvabhāvena  evaṃ vedanāsaṃjñāsaṃskārāvijñānaṃ śūnyam iti  carati nāśūnyam iti  evaṃ caraṃ maṃjuśrīr bodhisatvaś carati  bodhisatvacaryāyāṃ  tat kasmād dhe ḥ cittaṃmanovijñānānupalabdhitvāt  sa na kaścin mañjuśrīr dvamo vidyate  yasya parijñānaṃ vā prahāṇam vā bhāvanā vā  sākṣātkriyā vā bhavet  yo sā maṃjuśrīr budhyate  kṣaya iti  antakṣaya evāsau yaś cātyantatatkṣīṇaḥ  na sa kṣapayitavyaḥ  akṣeyakṣīyatvāt  akṣayas tat kasmād dhetoḥ  yathā ca kṣayaḥ  sa yaś ca yathāvat kṣayaḥ sa na kasyacit kṣayaḥ  yasya kasyacit kṣayaḥ tad asaṃskṛtaṃ yad asaṃskṛtaṃ  tatra notpādo na nirodhaḥ  tenocyate  utpādād vā tathāgatānām anutpadād vā  sthitaivaiṣā dharmatā dharmasthititā  dharmadhātur yathā dharmadhātusthiti  tathāgatajñānan na pravṛttan na nivṛttaṃ  idṛśena dharmanayapraveśena āśravā notpadyante  na nirudhyante  āśravakṣaya iti mañjuśrīr vyavahārarutākṣarasaṅketaprajñaptir eṣā nātra kaścid dharma utpadyate vā nirudhyate vā   atha khalu maṃjuśrīḥ kumābhūtaḥ utthāyāsanād ekāsam uttarāsaṃgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃs tenāñjaliṃ praṇamyābhir bhagavatam abhyaṣṭāvīt  avarṇṇaliṅgasaṃsthāna anirodha asambhava  amūla apratiṣṭhāna nirālamba namo stu te   apratiṣṭha anāyūha aniyūhānavasthitāḥ  ṣaḍāyatanavinirmukta nirālamba namo stu te  asthitaḥ sarvvadharmeṣu bhāvābhāvavivarjjitaḥ  saṃskārasamatāprāpta nirālamba namo stu te   traidhātukavinimukta ākāśasamatāṃ gataḥ  nopalepyasi kāmeṣu nirālamba namo stu te   sadā samāhitaś cāsi gacchataś cāsi gacchan tiṣṭhaṃ svayann api īryāpatheṣu sarvveṣu nirālamba namo stu te   samaṃ kṣeṣi samaṃ yāsi samatāyāṃ pratiṣṭhitaḥ  samatāṃ na vikopesi nirālamba namo stu te   samatāṃ ca samāpannaḥ sarvvadharmasamāhitaḥ  ānimittasamāpanna nirālamba namo stu te   apratiṣṭhita nirālamba prajñākūṭasamāhitaḥ  dharmaisvaryam anuprāpta nirālamba namo stu te   sarvvasatvāna ye rūpā rutaghoṣas tathairyatā  ekakṣaṇena deśesi nirālamba namo stu te  nāmarūpavinirmukta skandhahetusamucchidaḥ  anākārapraveśo si nirālamba namo stu te   nimittāpagaś cāsi nimittakāravarijitaḥ  ānimittapraveśo si nirālamba namo stu te   avikalpatasaṃkalpa apratiṣṭhitamānasaḥ  asmṛty amanasīkāraḥ nirālamba namo stu te   anālayaṃ yathākāśaṃ niḥprapañcaṃ nirañjanaṃ  ākāśasamacitto si nirālamba namo stu te   anantamadhyam ākāśaṃ buddhānāṃ caiva dharmatā  tryadhvasamatikrānta nirālamba namo stu te   ākāśalakṣaṇā buddhā ākāśañ cāpy alakṣaṇaṃ  kāryakāraṇanirmukta nirālamba namo stu te   dakacandravad agrāhya sarvvadharmaiṣvv aniśritaḥ  anahaṃkāramanirghoṣā nirālamba namo stu te   aniśrito si skandheṣu dhātuṣv āyataneṣu ca  viparyāsavinirmukta nirālamba namo stu te   antadvayavinirmukta ātmadṛṣṭisamucchidaḥ  dharmadhātusamatāprāptaḥ nirālamba namo stu te  rūpasaṃkhyāvinirmuktaḥ asaddharmavivarjitaḥ  anupādāna ātyāga nirālamba namo stu te   māradoṣasamatikrāntaḥ  dharmadhātuṃ gatiṃgataḥ  anāvaraṇadharmo si nirālamba namo stu te   āstīti nocyate rthajñaiḥ nāstīty api tu nocyasi  avākpatha anādāna nirālamba namo stu te   dvayadharma aniśritya mānadhvajasamucchidaḥ  dvayādvayavinirmukta nirālamba namo stu te   jitās te mānasā doṣāḥ śārīrāś caturvidhāḥ  acintya vigataupamya nirālamba namo stu te   anābhogapravṛtto si sarvvadoṣavivarjitaḥ  jñānapūrvvaṇgamā ceṣtā nirālamba namo stu te  anāśravā te smṛtiḥ sūkṣmā bhūtābhūteṣu tanmayā  aniketa asaṅkalpa nirālamba namo stu te   anārambaṇena cittena sarvvacittāṃ prajānasi  na cātmaparasaṃjñā te nirālamba namo stu te  anārambaṇam anālamba sarvvacittāna mohana  anārambaṇadharmo si nirālamba namo stu te  anārambaṇaṃ ca taccittaṃ svabhāvena na vidyate  acintya samatāprāpta nirālamba namo stu te   aniśritena jñānena sarvvakṣetrāṇi paśyasi  sarvvasatvacariṃ caiva nirālamba namo stu te   cittan na labdhaṃ buddhehi atyantāpa kadācana  sarvvadharmā ca sarvvajña nirālamba namo stu te  māyopamāḥ sarvvadharmāḥ māyā caiva na vidyate  māyādharmavinirmukta nirālamba namo stu te   loke carasi saṃbuddha lokadharmair aniśrita  lokaṃ na ca vikalpo si nirālamba namo stu te   śūnye carasi śūyatvāc chūnyatvāṃ cchūnyagocaraḥ  śūnyañ ca śūnyam ākhyāsi nirālamba namo stu te   vikurvvasi mahāridhyā māyopamasamādhinā  nirnnānātvaṃ samāpanna nirālamba namo stu te   anekatva anānātva dūrāsanne na varttase  anukṣepa anikṣepa nirālamba namo stu te   ekakṣaṇe bhisaṃbuddha vajropamasamādhinā  nirābhāsasamāpanna nirālamba namo stu te   acalaṃ vetsi nirvāṇaṃ satryadhvasu nāyaka  vividhopāyasampanna nirālamba namo stu te   pāramparyeṇa satvānām upāyajñānakovidaḥ  acalam vetsi nirvāṇaṃ nirālamba namo stu te  nirnimitta nirābhoga niḥprapañca nirāmaya  nirābhāsa nirātmaika nirālamba namo stu te   nirvikalpo nirātmīya yathaivātmānam ātmānā  vetsi sarvvajña sarvvatra nirālamba namo stu te    vandāmi tvāṃ daśabala oghatīrṇṇāṃ vandāmi tvāṃ abhayadadā viśāradā dharmeṣu āveṇikaniścayaṇ gatāḥ  vandāmi tvāṃ sarvvajagasya nāyakaṃ   vandāmi saṃyojanabandhanacchidaṃ vandāmi tvāṃ pāragataṃ sthūle sthitaṃ  vandāmi tvāṃ khinnajagasya nāyakaṃ vandāmi sansāragatamaniśritaṃ   vandāmi satvasamādhānavigataṃ gatīṣu  sarvāsu jātīsu vimuktamānasaṃ  jale ruham vā salilair na lipyase niṣevitā te munir buddha śūnyatā   vivekatā śāstṛpadaṃ niruttaram vande nirālamba mahaughatīrṇṇaṃ  vibhāvitā sarvvanimitta sarvvaśo na te kahiṃcit praṇidhānu vidyate   acintiyaṃ buddha mahānubhāvam vandāmi ākāśasamaṃ niśritaṃ  vandāmi te sarvvaguṇāgradhāri vandāmi tvāṃ merun ivodgataśriyaṃ     atha khalu bhagavāṃ maṅjuśriye kumārabhūtāya sādhukāram adāt  sādhu sādhu mañjuśrī subhāṣitaṃ  te maṃjuśrīr evam eva maṃjuśrīr na buddhā rūpato draṣṭavyā  na dharmato na lakṣaṇato  na dharmadhātuto na buddhā ekākino na mahājanamadhyagatā  na buddhā kenacid dṛṣṭāḥ  na śrutā na pūjitā  na pūjyante na buddhā kasyacid dharmasya ekatvam vā bahutvam vā kurvvanti  na buddhair bodhiḥ prāptā  na buddhāḥ  kenacid dharmena prabhāvyante  na buddhaiḥ kaścid dharmo dṛṣṭaḥ  na śruto na smṛto na vijñātaḥ  nājñātaḥ na buddhair bhāṣitaṃ  nodāhṛtaṃ  na buddhāḥ bhāṣanti nodāharanti  na buddhāḥ bhāṣiṣyanti nodāhariṣyanti  na buddhā abhisaṃbudhyanti  na buddhaiḥ kaścid dharmo bhisambuddhaḥ na buddhānāṃ kleśāḥ prahīṇāḥ  na vyavadānan sākṣātkṛtaṃ na buddhaiḥ kaścid dharmo dṛṣṭaḥ  na śruto nāghrāto na vijñātaḥ  tat kasya hetoḥ  ādipariśuddhatvāt sarvvadharmāṇāṃ    yaḥ kaścin mañjuśrir bodhisatvaḥ trisāhasramahāsāhasralokadhātuparamāṇurajaḥsamāṃ satvāṃ pratyekajinatve sthāpayed idaṃ dharmaparyāya nādhimuktaḥ yo cānye maṃjuśrīr bodhisatvaḥ  iman dharmaparyāyam adhimucyed ayan tato bahutaraṃ puṇyaṃ prasavati  kaḥ punar vādo ya imaṃ dharmaparyāyaṃ likhet  lekhāpayed vā  ayam eva tato bahutaraṃ puṇyam prasavati   yāvanto maṃjuśrīr bodhisatvaḥ trisāhasramahāsāhasre lokadhātau satvāḥ samvidyante  aṇḍajā vā jarāyujā vā saṃsvedajā vā  opapādukā vā rūpiṇo vā arūpiṇo vā  saṃjñino vā asaṃjñino  apadā vā  dvipadā vā  catuḥpadā vā  bahupadā vā  sarve te parikalpam upādāya  apūrvācarimaṃ mānuṣyakam ātmabhāvaṃ pra   labheyuḥ  mānuṣyakam ātmabhāvaṃ pratilabhya bodhicittam utpādayeyuḥ  bodhicittam utpādya ekaiko bodhisatvaḥ  gaṃgāsikatāsaṃkhyeyānām buddhakṣetraparamāṇurajaḥsamānāṃ buddhānāṃ bodhisatvānāṃ saśrāvakāṇāṃ civarapiṇḍapātaśayanāsanaglānapratyayabhaiṣajyapariskāraiḥ upatiṣṭhet sarvvasukhopadhānāni copasaṃharet  gaṃgāsikatāsaṃkhyeyāṃ kalpān teṣāñ ca parinirvṛtānām stupāni kārayet  ratnamayāni yojanaśatocchritāni  ratnavedikāparivṛtāni  maṇimuktāratnadāmakṛtaśobhāni  ucchritacchatradhvajapatākāni  vaśirājamaṇiratnajālasaṃcchannāni  yo cānye bodhisatvaḥ āśayasampannaḥ  iman dharmaparyāyaṃ sarvvabuddhaviṣayāvatārajñānālokālaṃkāraṃ śrutvādhimucyed avataret pattīyet paribuddhed antaśa ekām api gāthām uddiśed ayan tato saṃkhyeyataraṃ puṇyaṃ prasaved buddhajñānānugaman saṃvarttakaṃ  asya puṇyābhisaṃskārasya sa pūrvvakaḥ puṇyābhisaṃskārasya sarvvapūrvvakaḥ puṇyābhisaṃskāraḥ  teṣāṃ bodhisatvānāṃ dānamayam puṇyakriyāvastu śatatamām api kalān nopaiti  sahasratamām api koṭīśatasahasratamām api  kalām api gaṇanām api upamām api niṣadam api nopaiti    yaḥ kaścin mañjuśrīḥ gṛhītvā bodhisatvaḥ  gaṃgāsikatāsaṃkhyeyāṃ buddhāṃ bodhisatvām śrāvakasaṃgha gaṃgāsikatāsaṃkhyeyāṇ kalpāṃ cīvarapiṇḍapātaśayanāśanaglānapratyayabhaiṣajyapariskāraiḥ upatiṣṭhed yo cānyaḥ pravrajito bodhisatvaḥ  śīlavān āśayasampannaḥ  antaśo yo tiryagyonigate pi satvo ekasyāpy ālopaṃ dadyāt tasya puṇyābhisaṃskārasya pūrvvakaḥ puṇyābhisaṃskārāḥ  śatatamām api kalān nopaiti  sahasratamām api koṭīśatasahasratamām api  koṭīniyutasahasratamām api  yāvad upaniṣadam api na kṣamate   sacen mañjuśrīs trisāhasramahāsāhasralokadhātuparamāṇurajaḥsamā bodhisatvā pravrajitī śīlavantaḥ āśayaśuddhāḥ  tataḥ ekaikaḥ bodhisatvo gaṃgānadīsikatāsaṃkhyeyāṃ buddhām bodhisatvām saśrāvakasaṃghāṃ cīvarapiṇḍapātaśayanāśanaglānapratyayabhaiṣajyapariskārair upatiṣṭhet  gaṇgānadīsikatāsaṃkhyeyāṃ kalpāṃ yas teṣāṃ bodhisatvānāṃ puṇyābhisaṃskāro bhaved dānamayaḥ  yo vānyo bodhisatvaḥ  āśayaśuddho śīlaṃvā gṛhī vā pravrajito vā  iman dharmaparyāyaṃ śrutvādhimucyet pattīye vā llikheta lekhāpayed vā  asya puṇyābhisaṃskārasya sa pūrvvakaḥ puṇyābhisaṃskāraḥ  teṣāṃ bodhisatvānāṃ dānamaya śatatamīm api kalān nopaiti  sahasratamīm api  yāvad upaniśām api na kṣamate   sacen maṃjuśrīr bodhisatvo mahāsatvas trisāhasramahāsāharaṃ lokadhātuṃ saptaratnaparipūrṇṇāṃ kṛtvā buddhebhyo bhagavadbhyaḥ  dānaṃ dadyād evaṃ dadan trisāhasramahāsāhasro lokadhātuḥ paramāṇurajaḥsamān kalpān dānan dadyāt  yo vānyo bodhisatvaḥ imān dharmaparyāyāntaśaścatuṣyādikā gāthā bodhisatvasya deśayed aśyapuṇyābhisaṃskārasya sa pūrvvakaḥ puṇyābhisaṃskāraḥ śatatamām api kalān nopaiti  sahasratamām api satasahasratamām api koṭīśatasahasratamām api  yāvad upaniśām api na kṣamate   tiṣṭhantu tāvan maṃjuśrīḥ trisāhasramahāsāhasro lokadhātuparamāṇurajaḥsamān kalpān dānaṃ dadataḥ puṇyābhisaṃskāraḥ  sacen maṃjuśrīḥ gaṃgasikatāsaṃkhyeyā bodhisatvā bhaveyuḥ  tata ekaiko bodhisatvo gaṃgāsikatāsaṃkhyeyāni buddhakṣetrāṇi jāmbūnadasuvarṇṇamayāni sarvvavṛkṣāś ca divyair vastraiḥ pariveṣṭayitvā sarvvaprabhāsamuccayamaṇiratnajālasaṃcchannāni kṛtvā vaśirājamaṇiratnamayaiḥ kūṭāgāraiḥ  vidyutpradīpamaṇiratnavedikāparivṛtaiḥ  paripūrṇṇāṃ kṛtvā ucchritacchatradhvajapatākā gaṅgānadīsikatāsaṃkhyeyebhyo buddhebhyaḥ divase divase dānan dadyād evaṃ dadaṅ gaṅgāsikatāsaṃkhyeyāṃ kalpāṃ dānan dadyāt  yo vānyo bodhisatvaḥ  iman dharmaparyāyam adhimucyānyasya bodhisatvasya ito dharmaparyāyād antaśaḥ ekām api catuḥpadikāṃ gāthāṃ deśayed avatārayed vāsya pūrvvakaḥ puṇyābhisaṃskāraḥ  teṣāṃ bodhisatvānāṃ dānamayaḥ  śatatamām api kalān nopaiti sahasratamām api śatasahasratamām api  saṃkhyām api kalām api  gaṇanām api upaniśām api yāyad upaniṣadam api nopaiti    tadyathā maṃjuśrīḥ traidhātukaparyāpannā sarvvasatvāḥ narakatiryak pretayamalokopapannā bhaveyuḥ  atha gṛhītā bodhisatvaḥ tāṃ sarvān narakatiryakpretayamalokād uddhṛtya pratyekabuddhatve pratiṣṭhāpayet  yo vānyo bodhisatvaḥ pravrajitaḥ  antaśa tiryagyonigate pi satve ekam ālopan dadyāt  ayan tato bahutaram asaṃkhyeyataraṃ puṇyaṃ prasanuyāt   sacen maṃjuśrīr ddaśasu dikṣu buddhakṣetrānabhilāpyakoṭīniyutaśatasahasraparamāṇurajaḥsamāḥ pravrajitāḥ bodhisatvā bhaveyuḥ  tataḥ ekaiko bodhisatvo daśasu dikṣu ekaikasmin digbhāge daśabuddhakṣetrānabhilāpyakoṭīniyutaśatasahasraparamāṇurajaḥsamāṃ buddhāṃ bhagavataḥ paśyed ekaikaṃ ca tathāgataṃ sabodhisatvaṃ saśrāvakaṃ daśasu buddhakṣetrānabhilāpyakoṭīniyutaśatasahasraparamāṇurajaḥsamāṃ kalpāṃ cīvarapiṇḍapātaśayanāśanaglānapratyayabhaiṣajyapariṣkārair upatiṣṭhed ekaikasya ca tathāgatasya divase divase buddhakṣetrānabhilāpyakoṭīniyutaśatasahasraparamāṇurajaḥsamā lokadhātavo vaśirājamaṇiratnapratipūrṇṇāṃ kṛtvā dānan dadyāt  yo vānyo bodhisatvaḥ  asmin dharmaparyāye dhimuktaḥ  antaśaḥ tiryagyonigate pi satve ekam ālopan dadyād asya puṇyābhisaṃskārasya pūrvvakaḥ puṇyābhisaṃskāraḥ teṣām bodhisatvānān dānamayaḥ śatatamām api kalān nopaiti sahasratamām api śatasahasratāmām api saṃkhyām api kalām api gaṇanām apy upaniśām api  upaniṣadam api na kṣamate  tat kasya hetor avaivarttikānāṃ bodhisatvānām iyaṃ mudrā yadutāsya dharmaparyāsya śravaḥ    sacen maṃjuśrīr bodhisatvo daśasu dikṣu sarvvalokadhātuṣu satvān śraddhānusāritve pratiṣṭhāpayed yo vānyo bodhisatvaḥ  ekaṃ satvaṃ arthānusāritve pratiṣṭhāpayet  ayan tato asaṃkhyeyataraṃ puṇyaṃ prasavati   sacen mañjuśrīr bodhisatvo daśadikṣu sarvvalokadhātuṣu sarvvasatvān arthānusāritve pratiṣṭhāpayed yo vānyo bodhisatvo ekaikaṃ bodhisatvaṃ dharmānusāritve pratiṣṭhāpayet  ayan tato asaṃkhyeyataraṃ puṇyaṃ prasavati   sacen mañjuśrīr bodhisatvaḥ daśasu dikṣu sarvvalokadhātuṣu satvāḥ  dharmānusāritve pratiṣṭhāpayed yo vānyo bodhisatvaḥ  ekasatvaṃ śrotāpattiphale pratiṣṭhāpayed ayan tato asaṃkhyeyataraṃ puṇyaṃ prasavati   sacen maṃjuśrīr bodhisatvaḥ daśasu dikṣuḥ sarvalokadhātuṣu sarve satvā śrotaāpattiphale pratiṣṭhāpayed yo vā bodhisatvaḥ ekaṃ satvaṃ sakṛdāgāmiphale pratiṣṭhāpayet  ayan tato asaṃkhyeyataraṃ puṇyaṃ prasavati     sacen mañjuśrīr bodhisatvaḥ kaścid bodhisatvo daśasu dikṣu sarvvalokadhātuṣu sarvvasatvānāgāmiphale pratiṣṭhapayet   evaṃ arhatve yo vānyo bodhisatvaḥ  ekan satvaṃ pratyekabuddhatve pratiṣṭhāpayet  ayan tato asaṃkhyeyataraṃ puṇyaṃ prasavati   sacen maṃjuśrīr bodhisatvaḥ  kaścid bodhisatvo daśasu dikṣu sarvvalokadhātuṣu sarvvasatvāṃ bodhicitte pratiṣṭhāpad yo vānyo bodhisatvaḥ ekan satvam bodhicitte pratiṣṭhāpayet ayan tato asaṃkhyeyataraṃ puṇyaṃ prasavet   sacen mañjuśrīr bodhisatvo daśasu dikṣu sarvvalokadhātuṣu satvānām bodhicitte pratiṣṭhāpayet  yo vānyo bodhisatva ekaikaṃ bodhisatvaṃ avaivarttikatve pratiṣṭhāpayet ayan tato bahutaraṃ puṇyaṃ prasavet   sacen maṃjuśrīr bodhisatvaḥ sarvvasatvān avaivarttikatve pratiṣṭhāpayed yo vānyo bodhisatvaḥ  iman dharmaparyāyam adhimuktaḥ likhāpayitvā parebhyo vistareṇa saṃprakāśayed antaśaḥ  ekasatvam apy asmiṃ dharmaparyāyed avatārayet  ayan tato bahutaraṃ puṇyaṃ prasavet   atha khalu bhagavāṃs tasyām velāyām imā gāthā abhāṣat  yo bodhisatvo daśabuddhakoṭīnāṃ saddharmaṃ dhārayet  kṣayāntakāle sūtraṃ ca yo anyaḥ śṛṇuyāt  sagauravād imaṃ tataḥ puṇyamahāntaṃ viśeṣayet   yo buddhakoṭīdaśa pūjayet  ṛdhyā samākramya daśāsu dikṣu vandāpayet  sa puruṣāṃś ca sarvāṃ  kṛtvā kṛpāṃ sarvvasukheṣv agṛddhaḥ   yaś ceyaṃ sūtraṃ jinadharmasūcakam parasya deśeta muhūrttakaṃ pi  prasannacittaḥ sugatasya śāsane idan tataḥ puṇyaphalaṃ viśiṣyate   saṃdarśya sūtraṃ sugatapraveditaṃ pradīpabhūtaṃ marumānuṣāṇāṃ  sa tīkṣṇaprajñaś ca mahābalaś ca  buddhāna bhūmiṃ labhate ca śīghraṃ   kāyaṃ śruṇitvā sugatānam īdṛśaṃ  saṃśrāvayed yaś ca dvitīyasatve  teṣāñ ca buddhān narottamānāṃ  parinirvṛtānāṃ nirupādhiśeṣe  stūpāṃ pratiṣṭhāpaya uccaśobhanā  bhavāgraparyantasuratnacitrāṃ cchatraiḥ patākaiḥ tatha ghaṇṭhāśabdaiḥ  pariṇāhavante hi yathā bhavāgraṃ   icche tv ayaḥ kaścid iha bodhiḥ  sūtraṃ śruṇitvā ima evarūpaṃ  kāye pratiṣṭhāpayi pustake vā īdan tataḥ puṇyaphalam viśiṣyate   yo bodhisatvo imu dharmu dhārayed apanītamāccharyamalo viśāradaḥ  puṇyan bhavet tasya hi aprameyaṃ  labheta bodhiñ ca yathepsitenā   idaṃ hi sūtraṃ sugataiḥ praśastaṃ parigṛhītam bahubodhisatvaiḥ  tathāgatānām ihamātmabhāvaḥ ākāśadhātve hi sarve darśitaṃ     idam avocad bhagavān āttamanāḥ āryamaṃjuśrīr bodhisatvaḥ  te ca daśadiganantāparyantāśeṣalokadhātusannipatitā bodhisatvā mahāsatveti ca mahāśrāvakāḥ sadevamānuṣāsuragandharvvaś ca loko bhagavato bhāṣitam abhyanandann iti   āryasarvvabuddhaviṣayāvatārajñānālokālaṃkāra nāma mahāyānasūtraṃ samāptam   ye dharmā hetuprabhavā hetuṃ teṣān tathāgato hy avadat teṣāñ ca yo nirodha evamvādī mahāśravaṇaḥ  deyadharmo yaṃ pravaramahāyānayāyinaḥ bhikṣuśiladhva   jasya ca hatra puṇyaṃ tad bhavatv ācāryopādhyāyamātāpitṛpūrvvaṃgamaṃ kṛtvā sakalasatvarāser anuttarajñānaphalāvāptaya iti  mahārājādhirājaśrīmadgopāladevarājye samvat  śrāmaṇadine  likhitam idaṃ upasthāyakacāṇḍokeneti  śrī  Ms repeats mahāprajñatasya niruktilakṣaṇaṃ  anirodham anutpādaṃ katham eṣa nigadyate  dṛṣṭāntair hetubhiś caiva kathayasva mahāmune  samāgate me vadbha bodhisatvā jñānārthinaḥ tvāṃ ca vi bho bhivandituṃ  saṃpreṣitā lokavināyakebhiḥ  deśehi sardharmmam udr āram uttamaṃ  evam ukte bhagavān mañjuśrīyaṃ kumārabhūtam etad avocat  sādhu sādhu maṃjuśrīḥ sādhu khalu punas tvaṃ tathāgatam etam arthaṃ paripraṣṭavyaṃ manyase  bahujanahitāya ya tvaṃ mañjuśrīḥ pratipanno bahujanasukhāya lokānukapāyai mahato janakāyasyārthāya hitāya sukhāya devānāñ ca manuṣyāṇāñ ca etarhi anāgatāgatānāñ ca bodhisatvānāṃ mahāsatvānāṃ buddhabhūmiprāpaṇārthaṃ  anutrāsas te mañjuśrīr raśmisthāne yogaḥ karaṇīyo na bhayan na stambhitvaṃ  jñānapratisaraṇe na ca te maṃjuśrīr bhavitavyaṃ  tathāgatasyaitam arthan nirddiśataḥ  anutpādo nirodha iti mañjuśrī tathāgatasyaitad adhivacanaṃ  tadyathā maṃjuśrīr iyaṃ saṃdṛśyet  atha tasmin samaye devāḥ sarvvajambudvīpakāḥ  strīpuruṣadārakadārikāḥ saṃcodayeyuḥ  āgacchatha bho naranāryaḥ  paśyate maṃ śakran devānām indraṃ vaijayante prāsāde divyaiḥ pañcabhiḥ kāmaguṇaiḥ krīḍantaṃ ramantaṃ parivārayantaṃ  āgacchatha bho naranārigaṇāḥ  dānāni dadataḥ puṇyāni kuruta  śilañ ca samādāya varttayat  īdṛśeṣu vaijayanteṣu prāsādeṣu krīḍiṣyatha  ramiṣyatha  parivārayiṣyatha  śakratvāni ca kariṣyatha  idṛśyā caridhyā samanvāgatā bhaviṣyatha  yādṛśyā ca śakro devānām indro divyaiḥ paribhogaiḥ samarpitaḥ samaṃ tvaṃ gībhūta iti  atha mañjuśrīs te strīpuruṣadārakadārikās tasyāṃ vaiḍūryamayyāṃ mahāpṛthivyāṃ trayastriṃśadbhavanasya vaijayantasya prāsādasya śakrasya devānām indrasya pratibhāsaṃ dṛṣṭvā añjalipragṛhaṃ kuryuḥ  puṣpāṇi ca kṣityaraṃ gandhāṃś ca kṣityarann evaṃ vācaṃ bhāṣante  vayam apy evaṃ rūpā bhavema yādṛśaḥ  śakro devānām indro vayam apy evaṃ vaijayante prāsāde krīḍema remema parivārayema yathāyaṃ śakro devānām indra iti  na ca te satvā evaṃ saṃjānanti sma  pratibhāso yaṃ vaiḍūryamayyāṃ mahāpṛthivyāṃ yatra trayastriṃśadbhavanaṃ vaijayantaś ca prāsādaḥ  śakraś ca devānām indraḥ pariśuddhaḥ mehāvaiḍūryasya pratibhāsaḥ  saṃdṛśyata iti  te śakra tvam abhinandanto dānāni ca dadati puṇyāni ca kurvvanti  śīlañ ca samādāya varttante  tatra ca trayastriṃśadbhavane pratibhāsa upapattaye kuśalamūlāni ca pariṇāmayanti  yathā mañjuśrī