There are two numbering systems for this text The material is
sometimes organized into twelve themes and numbered accordingly
Those numbers are given in brackets The editions used were
 Stavakalpadruma ed
Bhakti Saranga Goswami Vrindavan 
 śrīśrīcaitanyacandrāmṛta ed
Bhakti Vilasa Tirtha Mayapur
Chaitanya Math rd edition 
Texts without an alternative number are not found in either one of
the editions No attempt has been made to provide alternative readings
stumas taṃ caitanyākṛtim ativimaryādaparamā
dbhutaudāryaṃ varyaṃ vrajapatikumāraṃ rasayitum 
viśuddhasvapremonmadamadhurapīyuṣalaharīṃ
pradātuṃ cānyebhyaḥ parapadanavadvīpaprakaṭam  
sarvair āmnāyacūḍāmaṇibhir api na saṃlakṣyate yat svarūpaṃ
śrīśabrahmādyagamyā sumadhurapadavī kāpi yasyāsti ramyā 
yenākasymāj jagacchrīharirasamadirāmattam etad vyadhāyi
śrīmaccaitanyacandraḥ sa kim u mama girāṃ gocaraś cetaso vā  
dharme niṣṭhāṃ dadhad anupamāṃ viṣṇubhaktiṃ gariṣṭhāṃ
saṃbibhrāṇo dadhad ahaha hṛttiṣṭhatīvāśmasāram 
nīco goghrād api jagad aho plāvayaty aśrupūraiḥ
ko vā jānāty ahaha gahanaṃ heamagaurāṅgaraṅgam  
dharmāspṛṣṭaḥ satataparamāviṣṭa evātyadharme
dṛṣṭiṃ prāpto na hi khalu satāṃ sṛṣṭiṣu kvāpi no san 
yad dattaśrīharirasasudhāsvādamattaḥ pranṛtya
ty uccair gāyaty atha viluṭhati staumi taṃ kañcid īśam  
akasmād evāvirbhavati bhagavannāmalaharī
parītānāṃ pāpair api purubhir eṣāṃ tanubhṛtām 
aho vajraprāyaṃ hṛd api navanītāyitam abhūn
nṝṇāṃ yasmin loke'vatarati sa gauro mama gatiḥ  
na yogo na dhyānaṃ na ca japatapastyāganiyamā
na vedā nācāraḥ kva nu bata niṣiddhādyuparatiḥ 
akasmāc caitanye'vatarati dayāsārahṛdaye
pumarthānāṃ mauliṃ param iha mudā luṇṭhati janaḥ  
yan nāptaṃ karmaniṣṭhair na ca samadhigataṃ yat tapodhyānayogai
rvairāgyais tyāgatattvastutibhir api na yat tarkitaṃ cāpi kaiścit 
govindapremabhājām api na ca kalitaṃ yadrahasyaṃ svayaṃ tan
nāmnaiva prādurāsīd avatarati pare yatra taṃ naumi gauram  
dhig astu brahmāhaṃ vadanapariphullān jaḍamatīn
kriyāsaktān dhig dhig vikaḍatapaso dhik ca yaminaḥ 
kim etān śocāmo viṣayarasamattān narapaśūn
na keṣāṃcil leśo'py ahaha milito gauramadhunaḥ  
badhnan premabharaprakampitakaro granthīn kaṭīḍorakaiḥ
saṅkhyātuṃ nijalokamaṅgalaharekṛṣṇetināmnāṃ japan 
aśrusnātamukhaḥ svam eva hi jagannāthaṃ didṛkṣur gatā
yātair gauratanur vilocanamudaṃ tanvan hariḥ pātu vaḥ  
pāṣāṇaḥ pariṣocito'mṛtarasair naivāṅkuraḥ sambhavet
lāṅgūlaṃ saramāpater vivṛṇataḥ syād asya naivārjavam 
hastāv unnayatā budhāḥ katham aho dhāryaṃ vidhor maṇḍalaṃ
sarvaṃ sādhanam astu gaurakaruṇābhāve na bhāvotsavaḥ  
saundarye kāmakoṭiḥ sakalajanasamāhlādane candrakoṭir
vātsalye mātṛkoṭis tridaśaviṭapito'py adbhutaudāryakoṭiḥ 
gāmbhīrye'mbhodhikoṭir madhuramaṇi sudhākṣīramādhvīkakoṭir
gauro devaḥ sa jīyān praṇayarasapade darśitāś caryakoṭiḥ  
premā nāmādbhutārthaḥ śravaṇapathagataḥ kasya nāmnāṃ mahimnaḥ
ko vettā kasya vṛndāvanavipinamahāmādhurīṣu praveśaḥ 
ko vā jānāti rādhāṃ paramarasacamatkāramādhuryasīmām
ekaś caitanyacandraḥ paramakaruṇayā sarvam āviścakāra  
namaś caitanyacandrāya koṭicandrānanatviṣe 
premānandābdhicandrāya cārucandrāṃśuhāsine  
yasyaiva pādāmbujabhaktilabhyaḥ
pramābhidhānaḥ paramaḥ pumarthaḥ 
tasmai jaganmaṅgalamaṅgalāya
caitanyacandrāya namo namas te  
dadhan mūrdhany ūrdhvaṃ mukulitakarāmbhojayugalaṃ
galannetrāmbhobhiḥ snapitamṛdugaṇḍasthalayugam 
dukūlenāvītaṃ navakamalakiñjalkarucinā
paraṃ jyotir gauraṃ kanakaruciracauraṃ praṇamata  
siṃhaskandhaṃ madhuramadhuraṃ smeragaṇḍasthalāntaṃ
durvijñeyojjvalarasamayāścaryanānāvikāram 
bibhrat kāntiṃ vikacakanakāmbhojagarbhābhirāmām
ekībhūtaṃ vapur avatu vo rādhayā mādhavasya  
pūrṇapremarasāmṛtābdhilaharīlolāṅgagauracchaṭā
koṭyācchāditaviśvam īśvaravidhivyāsādibhiḥ saṃstutam 
durlakṣyāṃ śrutikoṭibhiḥ prakaṭayan mūrtiṃ jaganmohinīm
āścaryaṃ lavaṇodarodhasi paraṃ brahma svayaṃ nṛtyati  
uddāmadāmanakadāmagaṇābhirāma
mārāmarāmam avirāmagṛhītanāmā 
kāruṇyadhāma kanakojjvalagauradhāma
caitanyanāma paramaṃ kalayāma dhāma  
avatīrṇe gauracandre vistīrṇe premasāgare 
suprakāśitaratnaughe yo dīno dīna eva saḥ  
śravaṇamananasaṅkīrtyādibhaktyā murārer
yadi paramapumarthaṃ sādhayet ko'pi bhadram 
mama tu paramapārapremapīyūṣasindhoḥ
kim api rasarahasyaṃ dhāma gauraṃ namasyam  
niṣṭhāṃ prāptā vyavahṛtitatir laukikī vaidikī yā
yā vā lajjā prahasansamudgānanāṭyotsaveṣu 
ye vābhuvann ahaha sahajaprāṇadehārthadharmā
gauraś cauraḥ sakalam aharat ko'pi me tīvravīryaḥ  
mahākarmasrotonipatitam api sthairyam ayate
mahāpāṣāṇebhyo'py atikaṭhinam eti dravadaśām 
naṭaty ūrdhvaṃ niḥsādhanam api mahāyogimanasāṃ
bhuvi śrīcaitanye'vatarati manaś citravibhave  
strīputrādikathāṃ jahur viṣayiṇaḥ śāstrapravādaṃ budhā
yogīndrā vijahur marunniyamajakleśaṃ tapas tāpasāḥ 
jñānābhyāsavidhiṃ jahuś ca yatayaś caitanyacandre parām
āviṣkurvati bhaktiyogapadavīṃ naivānya āsīd rasaḥ  
bhrāntaṃ yatra munīśvarair api purā yasmin kṣamāmaṇḍale
kasyāpi praviveśa naiva dhiṣaṇā yad veda no vā śukaḥ 
yatra kvāpi kṛpāmayena ca nije'py udghāṭitaṃ śauriṇā
tasminn ujjvalabhaktivartmani sukhaṃ khelanti gaurapriyāḥ  
īśaṃ bhajantu puruṣārthacatuṣṭayāśā
dāsā bhavantu ca vidhāya harer upāsāḥ 
kiñcid rahasyapadalobhitadhīr ahaṃ tu
caitanyacandracaraṇaṃ śaraṇaṃ karomi  
apy agaṇyamahāpuṇyam ananyaśaraṇaṃ hareḥ 
anupāsitacaitanyam adhanyaṃ manyate matiḥ  
bhrātaḥ kīrtaya nāma gokulapater uddāmanāmāvalīṃ
yad vā bhāvaya tasya divyamadhuraṃ rūpaṃ jaganmohanam 
hanta premamahārasojjvalapade nāśāpi te sambhavet
śrīcaitanyamahāprabhor yadi kṛpādṛṣṭiḥ paten na tvayi  
bhūto vā bhavitāpi vā bhavati vā kasyāpi yaḥ ko'pi vā
sambandho bhagavatpadāmbujarase nāsmin jaganmaṇḍale 
tat sarvaṃ nijabhaktirūpaparamaiśvaryeṇa vikrīḍato
gaurasyaiva kṛpāvijṛmbhitatayā jānanti nirmatsarāḥ  
svādaṃ svādaṃ madhurimabharaṃ svīyanāmāvalīnāṃ
mādaṃ mādaṃ kim api vivaśībhūtavisrastagātraḥ 
vāraṃ vāraṃ vrajapatiguṇān gāya gāyeti jalpan
gauro dṛṣṭaḥ sakṛd api na yair durghaṭā teṣu bhaktiḥ  
abhūd gehe gehe tumulaharisaṅkīrtanaravo
babhau dehe dehe vipulapulakāśruvyatikaraḥ 
api snehe snehe paramamadhurotkarṣapadavī
davīyasyāmnāyād api jagati gaure'vatarati  
jāḍyaṃ karmasu kutracij japatapoyogādikaṃ kutracid
govindārcanavikriyā kvacid api jñānābhimānaḥ kvacit 
śrībhaktiḥ kvacid ujjvalāpi ca harer vāṅmātra eva sthitā
hā caitanya kuto gato'si padavī kutrāpi te nekṣyate  
vinā bījaṃ kiṃ nāṅkurajananam andho'pi na kathaṃ
prapaśyen no paṅgur giriśikharam ārohati katham 
yadi śrīcaitanye harirasamayāścaryavibhave'
py abhaktānāṃ bhāvī katham api parapremarabhasaḥ  
akasmād evaitad bhuvanam abhitaḥ plāvitam abhūn
mahāpremāmbhodheḥ kim api rasavanyābhir akhilam 
akasmāc cādṛṣṭaśrutacaravikārair alam abhūc
camatkāraḥ kṛṣṇe kanakarucirāṅge'vatarati  
are mūḍhā gūḍhāṃ vicinuta harer bhaktipadavīṃ
davīyasyā dṛṣṭyāpy aparicitapūrvāṃ munivaraiḥ 
na viśrambhaś citte yadi yadi ca daurlabhyam iva tat
parityajyāśeṣaṃ vrajata śaraṇaṃ gauracaraṇam  
tāvad brahmakathā vimuktapadavī tāvan na tiktībhavet
tāvac cāpi viśṛṅkhalatvam ayate no lokavedasthitiḥ 
tāvac chāstravidāṃ mithaḥ kalakalo nānābahirvartmasu
śrīcaitanyapadāmbujapriyajano yāvan na diggocaraḥ  
sadā raṅge nīlācalaśikharaśṛṅge vilasato
harer eva bhrājanmukhakamalabhṛṅgekṣaṇayugam 
samuttuṅgapremonmadarasataraṅgaṃ mṛgadṛśām
anaṅgaṃ gaurāṅgaṃ smaratu gatasaṅgaṃ mama manaḥ  
kvacit kṛṣṇāveśān naṭati bahubhaṅgīm abhinayan
kvacid rādhāviṣṭo hari hari harīty ārtaruditaḥ 
kvacid riṅgan bālaḥ kvacid api ca gopālacarito
jagad gauro vismāpayati bahubhaṅgīmadhurimā  
aye na kuru sāhasaṃ tava hasanti sarvodyamaṃ
janāḥ parita unmadā harirasāmṛtāsvādinaḥ 
idaṃ tu nibhṛtaṃ śṛṇu praṇayavastu prastūyate
yad eva nigameṣu tat patir ayaṃ hi gauraḥ param  
udgṛhṇanti samastaśāstram abhito durvāragarvāyitā
dhanyaṃmanyadhiyaś ca karmatapaādyuccāvaceṣu sthitāḥ 
dvitrāṇy eva japanti kecana harer nāmāni vāmāśayāḥ
pūrvaṃ samprati gauracandra udite premāpi sādhāraṇaḥ  
pāpīyān api hīnajātir api duḥśīlo'pi duṣkarmaṇāṃ
sīmāpi śvapacādhamo'pi satataṃ durvāsanāḍhyo'pi ca 
durdeśaprabhavo'pi tatra vihitāvāso'pi duḥsaṅgato
naṣṭo'py uddhṛta eva yena kṛpayā taṃ gauram eva stumaḥ  
acaitanyam idaṃ viśvaṃ yadi caitanyam īśvaram 
na viduḥ sarvaśāstrajñā hy api bhrāmyanti te janāḥ  
deve caitanyanāmany avatarati suraprārthyapādābjaseve
viṣvadrīcīḥ pravistārayati sumadhurapremapīyūṣavīcīḥ 
ko bālaḥ kaś ca vṛddhaḥ ka iha jaḍamatiḥ ko budhaḥ ko varākaḥ
sarveṣām aikarasyaṃ kim api haripade bhaktibhājāṃ babhūva  
dattvā yaḥ kam api prasādam atha sambhāṣya smitaśrīmukhaṃ
dūrāt snigdhadṛśā nirīkṣya ca mahāpremotsavaṃ yacchati 
yeṣāṃ hanta kutarkakarkaśadhiyāṃ tatrāpi nātyādaraḥ
sākṣāt pūrṇarasāvatāriṇi harau duṣṭā amī kevalam  
kāśīvāsān api na gaṇaye kiṃ gayāṃ mārgaye'haṃ
muktiḥ śuktībhavati yadi me kaḥ parārthaprasaṅgaḥ 
trāsābhāsaḥ sphurati na mahāraurave'pi kva bhītiḥ
strīputrādau yadi kṛpayate devadevaḥ sa gauraḥ  
belāyāṃ lavaṇodadher madhurimaprāgbhāvasārasphural
līlāyāṃ navavallavīrasanidher āveśayantī jagat 
khelāyām api śaiśave nijarucā viśvaikasaṃmohinī
mūrtiḥ kācana kāñcanadravamayī cittāya me rocate  
dṛṣṭvā mādyati nūtanāmbudacayaṃ saṃvīkṣya barhaṃ bhaved
atyantaṃ vikalo vilokya valitāṃ guñjāvalīṃ vepate 
dṛṣṭe śyāmakiśorake'pi cakitaṃ dhatte camatkāritām
itthaṃ gauratanuḥ pracāritanijapremā hariḥ pātu vaḥ  
duṣkarmakoṭiniratasya durantaghora
durvāsanānigaḍaśṛṅkhalitasya gāḍham 
kliśyan mateḥ kumatikoṭikadarthitasya
gauraṃ vinādya mama ko bhaviteha bandhuḥ  
hā hanta cittabhuvi me paramoṣarāyāṃ
sadbhaktikalpalatikāṅkuritā kathaṃ syāt 
hṛdy ekam eva paramāśasatnīyam asti
caitanyanāma kalayan na kadāpi śocyaḥ  
kṛpāsindhuḥ sandhyāruṇaruciracitrāmbaradaro
jjvalaḥ pūrṇapremāmṛtamayamahājyotir amalaḥ 
śacīgarbhakṣīrābmbudhibhava udārādbhutakalaḥ
kalānāthaḥ śrīmān udayatu mama svāntanabhasi  
kva tāvad vairāgyaṃ kva ca viṣayavārtāsu narake
ṣvivodvegaḥ kvāsau vinayabharamādhuryalaharī 
kva tat tejo vālaukikam atha mahābhaktipadavī
kva sā vā sambhāvyā yad avakalitaṃ gauragatiṣu  
svapādāmbhojaikapraṇayalaharīsādhanabhṛtāṃ
śivabrahmādīnām api ca sumahāvismayabhṛtām 
mahāpremāveśāt kim api naṭanām unmada iva
prabhur gauro jīyāt prakaṭaparamāścaryamahimā  
sarve nāradaśaṅkarādaya ihāyātāḥ svayaṃ śrīr api
prāptā devahalāyudho'pi milito jātāś ca te vṛṣṇayaḥ 
bhūyaḥ kiṃ vrajavāsino'pi prakaṭā gopālagopyādayaḥ
pūrṇapremaraseśvare'vatarati śrīgauracandre bhuvi  
bhṛtyāḥ snigdhā atha sumadhuraprojjvalodārabhājas
tatpādābjadvitayasavidhe sarva evāvatīrṇāḥ 
prāpuḥ pūrvādhikataramahāpremapīyūṣalakṣmīṃ
svapremāṇaṃ vitarati jagaty adbhutaṃ hemagaure  
alaukikyā premonmadarasavilāsaprathanayā
na yaḥ śrīgovindānucarasaciveṣv eṣu kṛtiṣu 
mahāścaryaṃ premotsavam api haḍhād dātari na yan
matir gaure sākṣāt para iha sa mūḍho narapaśuḥ  
asaṅkhyāḥ śrutyādau bhagavadavatārā nigaditāḥ
prabhāvaṃ kaḥ sambhāvayatu param īśād itarataḥ 
kim anyat matpreṣṭhe kati kati satāṃ nāpy anubhavās
tathāpi śrīgaure hari hari na mūḍhā haridhiyaḥ  
rakṣodaityakulaṃ hataṃ kiyad idaṃ yogādivartmakriyā
mārgo vā prakaṭīkṛtaḥ kiyad idaṃ sṛṣṭyādikaṃ vā kiyat 
medinyuddharaṇādikaṃ kiyad idaṃ premojjvalāyā mahā
bhakter vartmakarīṃ parāṃ bhagavataś caitanyamūrtiṃ stumaḥ  
sākṣānmokṣādikārthān vividhavikṛtibhis tucchatāṃ darśantaṃ
premānandaṃ prasūte sakalatanubhṛtāṃ yasya līlākaṭākṣaḥ 
nāsau vedeṣu gūḍho jagati yadi bhaved īśvaro gauracandras
tatprāpto'nīśavādaḥ śiva śiva gahane viṣṇumāye namaste  
vāso me varam astu ghoradahanavyālāvalīpañjare
śrīcaitanyapadāravindavimukhair mā kutracit saṅgamaḥ 
vaikuṇṭhādipadaṃ svayaṃ ca militaṃ no me mano lipsate
pādāmbhojarasacchaṭā yadi manāk gaurasya no rasyate  
sakṛn nayanagocarīkṛtatadaśrudhārākula
praphullakamalekṣaṇapraṇayakātaraśrīmukhaḥ 
na gauracaraṇaṃ jihāsati kadāpi lokottara
sphuranmadhurimārṇavaṃ navanavānurāgonmadaḥ  
ācarya dharmaṃ paricarya viṣṇuṃ
vicarya tīrthāni vicārya vedān 
vinā na gaurapriyapādasevāṃ
vedādiduṣprāpapadaṃ vidanti  
jñānādivartmaviruciṃ vrajanāthabhakti
rītiṃ na vedmi na ca sadguravo milanti 
hā hanta hanta mama kaḥ śaraṇaṃ nigūḍha
gauro haris tava na karṇapathaṃ gato'sti  
mṛgyāpi sā śivaśukoddhavanāradādyair
āścaryabhaktipadavī na davīyastī naḥ 
durbodhavaibhavapate mayi pāmare'pi
caitanyacandra yadi te karuṇākaṭākṣaḥ  
vṛthāveśaṃ karmasv apanayata vārtām api manāk
na karṇābhyarṇe'pi kvacana nayatādhyātmasaraṇeḥ 
na mohaṃ dehādau bhajata paramāścaryamadhuraḥ
pumarthānāṃ maulir milati bhavatāṃ gaurakṛpayā  
alaṃ śāstrābhyāsair alam ahaha tīrthāṭanikayā
sadā yoṣidvyāghryās trasata vitathaṃ thūtkuruta re 
tṛṇaṃmanyā dhanyāḥy śrayata kila sannyāsikapaṭaṃ
naṭantaṃ gaurāṅgaṃ nijarasamadād ambudhitaṭe  
uccair āsphālayantaṃ karacaraṇam aho hemadaṇḍaprakāṇḍau
bāhū proddhṛtya sattāṇḍavataralatanuṃ puṇḍarīkāyatākṣam 
viśvasyāmaṅgalaghnaṃ kim api hariharīty unmadānandanādair
vande taṃ devacūḍāmaṇim atularasāviṣṭacaitanyacandram  
huṅkārair daśadiṅmukhaṃ mukharayann aṭṭahāsacchaṭā
vīcībhiḥ sphuṭakundakairavagaṇaprodbhāsi kurvan nabhaḥ 
sarvāṅgaḥ pavanoccalaccaladalaprāyaprakampaṃ dadhan
mattaḥ premarasonmadāplutagatir gauro hariḥ śobhate  
kva sā niraṅkuśakṛpā kva tadvaibhavam adbhutam 
kva sā vatsalatā śaure yādṛk gaure tavātmani  
ānandalīlāmayavigrahāya
hemābhadivyacchavisundarāya 
tasmai mahāpremarasapradāya
caitanyacandrāya namo namas te  
mahāpuruṣamānināṃ suramunīśvarāṇāṃ nijaṃ
padāmbujam ajānatāṃ kim api garvanirvāsanam 
aho nayanagocaraṃ nigamacakracūḍācayaṃ
śacīsutam acīkarat ka iha bhūribhāgyodayaḥ  
āstāṃ nāma mahān mahān iti ravaḥ sarvakṣamāmaṇḍale
loke vā prakaṭāstu nāma mahatī siddhiś camatkāriṇī 
kāmaṃ cārucaturbhujatvam ayatām ārādhya viśveśvaraṃ
ceto me bahumanyate nahi nahi śrīgaurabhaktiṃ vinā  
nirdoṣaś cārunṛtyo vidhutamalinatāvakrabhāvaḥ kadācin
niḥśeṣaprāṇitāpatrayaharaṇamahāpremapīyūṣavarṣī 
udbhūtaḥ ko'pi bhāgyodayaruciraśacīgarbhadugdhāmburāśer
bhaktānāṃ hṛccakorasvaditapadarucir bhāti gaurāṅgacandraḥ  
devā dundubhivādanaṃ vidadhire gandharvamukhyā jaguḥ
siddhāḥ santatapuṣpavṛṣṭibhir imāṃ pṛthvīṃ samācchādayan 
divyastotraparā maharṣinivahāḥ prītyopatasthur nija
premonmādini tāṇḍavaṃ racayati śrīgauracandre bhuvi  
mattakeśarikiśoravikramaḥ
premasindhujagadāplavodyamaḥ 
ko'pi divyanavahemakandalī
komalo jayati gauracandramāḥ  
alaṅkāraḥ paṅkeruhanayananiḥsyandipayasāṃ
pṛṣadbhiḥ sanmuktāphalasulalitair yasya vapuṣi 
udañcadromāñcair api ca paramā yasya suṣamā
tam ālambe gauraṃ harim aruṇarociṣṇuvasanam  
kandarpād api sundaraḥ surasaritpūrād aho pāvanaḥ
śītāṃśor api śītalaḥ sumadhuro mādhvīkasārād api 
dātā kalpamahīruhād api mahān snigdho jananyā api
premṇā gaurahariḥ kadā nu hṛdi me dhyātuḥ padaḥ dhāsyati  
puñjaṃ puñjaṃ madhuramadhurpremamādhvīrasānāṃ
dattvā dattvā svayam urudayo modayan viśvam etat 
eko devaḥ kaṭitaṭamilanmañjumāñjiṣṭavāsā
bhāsā nirbhartsitanavataḍitkoṭir eva priyo me  
dṛṣṭaḥ spṛṣṭaḥ kīrtitaḥ saṃsmṛto vā
dūrasthair apy ānato vādṛto vā 
premṇaḥ sāraṃ dātum īśo ya ekaḥ
śrīcaitanyaṃ naumi devaṃ dayālum  
siñcan siñcan nayanapayasā pāṇḍugaṇḍasthalāntaṃ
muñcan muñcan pratimuhur aho dīrghaniḥśvāsajātam 
uccaiḥ krandan karuṇakaruṇo dīrghahāhetinādo
gauraḥ ko'pi vrajavirahiṇībhāvamagnaś cakāsti  
kiṃ tāvad bata durgameṣu viphalaṃ yogādimārgeṣv aho
bhaktiṃ kṛṣṇapadāmbuje vidadhataḥ sarvārtham āluṇṭhataḥ 
āśā premamahotsave yadi śivabrahmādyalabhye'dbhute
gaure dhāmani durvigāhamahimodāre tadā rajyatām  
hasanty uccair uccair ahaha kulavadhvo'pi parito
dravībhāvaṃ gacchanty api kuviṣayagrāvaghaṭitāḥ 
tiraskurvanty ajñā api sakalaśāstrajñasamitiṃ
kṣitau śrīcaitanye'dbhutamahimasāre'vatarati  
prāyaś caitanyam āsīd api sakalavidāṃ neha pūrvaṃ yad eṣāṃ
khaarvā sarvārthasāre'py akṛta nahi padaṃ kuṇṭhitā buddhivṛttiḥ 
gambhīrodārabhāvojjvalarasamadhurapremabhaktipraveśaḥ
keṣāṃ nāsīd idānīṃ jagati karuṇayā gauracandre'vatīrṇe  
abhivyakto yatra drutakanakagauro harir abhūn
mahimnā tasyaiva praṇayarasamagnaṃ jagad abhūt 
abhūd uccair uccais tumulaharisaṅkīrtanavidhiḥ
sa kālaḥ kiṃ bhūyo'py ahaha parivartate madhuraḥ  
saiveyaṃ bhuvi dhanyagauḍanagarī velāpi saivāmbudheḥ
so'yaṃ śrīpuruṣottamo madhupates tāny eva nāmāni ca 
no kutrāpi nirīkṣyate hari hari premotsavas tādṛśo
hā caitanya kṛpānidhāna tava kiṃ vikṣe punar vaibhavam  
apārāvāraṃ cedam ṛtamayapāthodhim adhikaṃ
vimathya prāptaṃ syāt kim api paramaṃ sāram atulam 
tathāpi śrīgaurākṛtimadanagopālacaraṇa
cchaṭāspṛṣṭānāṃ tad vahati vikaṭām eva kaṭutām  
tṛṇād api sunīcatā sahajasaumyamugdhākṛtiḥ
sudhāmadhurabhāṣitā viṣayagandhathūthūtkṛtiḥ 
haripraṇayavihvalā kim api dhīranārambhitā
bhavanti kila sadguṇā jagati gaurabhājām amī  
kadā śaure gaure vapuṣi paramapremarasade
sadekaprāṇe niṣkapaṭakṛtabhāvo'smi bhavitā 
kadā vā tasyālaukikasadanumānena mama hṛdy
akasmāt śrīrādhāpadanakhamaṇijyotir udabhūt  
aśrūṇāṃ kim api pravāhanivahaiḥ kṣauṇīṃ puraḥ paṅkilī
kurvan pāṇitale nidhāya badarīpāṇḍuṃ kapolasthalīm 
āścaryaṃ lavaṇodarodhasi vasan śoṇaṃ dadhāno'ṃśukaṃ
gaurībhūya hariḥ svayaṃ vitanute rādhāpadābje ratim  
sāndrānandojjvalanavarasapremapīyūṣasindhoḥ
koṭiṃ varṣan kim api kaaurṇasnigdhanetrāñcalena 
ko'yaṃ devaḥ kanakakadalīgarbhagaurāṅgayaṣṭiś
ceto'kasmān mama nijapade gāḍham uptaṃ cakāra  
yathā yathā gaurapadāravinde
vindeta bhaktiṃ kṛtapuṇyarāśiḥ 
tathā tathotsarpati hṛdy akasmāt
rādhāpadāmbhojasudhāṃśurāśiḥ  
ko'yaṃ paṭṭaghaṭīvirājitakaṭīdeśaḥ kare kaṅkaṇaṃ
hāraṃ vakṣasi kuṇḍalaṃ śravaṇayor bibhrat pade nūpurau 
ūrdhvīkṛtya nibaddhakuntalabharaprotphullamallīsragā
pīḍaḥ krīḍati gauranāgaravaro nṛtyan nijair nāmabhiḥ  
saṃsāraduḥkhajaladhau patitasya kāma
krodhādinakramakaraiḥ kavalīkṛtasya 
durvāsanānigaḍitasya nirāśrayasya
caitanyacandra mama dehi padāvalambam  
kāntyā ninditakoṭikoṭimadanaḥ śrīmanmukhenducchaṭā
vicchāyīkṛtakoṭikoṭiśaradunmīlattuṣāracchaviḥ 
audāryeṇa ca koṭikoṭiguṇitaṃ kalpadrumaṃ hy alpayan
gauro me hṛdi koṭikoṭijanuṣāṃ bhāgyaiḥ padaṃ dhāsyati  
kṣaṇaṃ hasati roditi kṣaṇam atha kṣaṇaṃ mūrcchati
kṣaṇaṃ luṭhati dhāvati kṣaṇam atha kṣaṇaṃ nṛtyati 
kṣaṇaṃ śvasiti muñcati kṣaṇam udārahāhāravaṃ
mahāpraṇayalīlayā viharatīha gauro hariḥ  
kṣaṇaṃ kṣīṇaḥ pīnaḥ kṣaṇam ahaha sāśruḥ kṣaṇam atha
kṣaṇaṃ smeraḥ śītaḥ kṣaṇam analataptaḥ kṣaṇaṃ api 
kṣaṇaṃ dhāvan stabdhaḥ kṣaṇam adhikajalpan kṣaṇam aho
kṣaṇaṃ mūko gauraḥ sphuratu mama deho bhagavataḥ  
kaivalyaṃ narakāyate tridaśapūr ākāśapuṣpāyate
durdāntendriyakālasarpapaṭalī protkhātadaṃṣṭrāyate 
viśvaṃ pūrṇasukhāyate vidhimahendrādiś ca kīṭāyate
yatkāruṇyakaṭākṣavaibhavavatāṃ taṃ gauram eva stumaḥ  
pravāhair aśrūṇāṃ navajaladakoṭīr iva dṛśor
dadhānaṃ premārdhyā paramapadakoṭiprahasanam 
vamantaṃ mādhuryair amṛtanidhikoṭīr iva tanū
cchaṭābhis taṃ vande harim ahaha sannyāsakapaṭam  
svatejasā kṛṣṇapadāravinde
mahārasāveśitaviśvam īśam 
kam apy aśeṣaśrutigūḍhaveśaṃ
gaurāṅgam aṅgīkuru mūḍhacetaḥ  
caitanyeti kṛpāmayeti paramodāreti nānāvidha
premāveśitasarvabhūtahṛdayety āścaryadhāmann iti 
gaurāṅgeti guṇārṇaveti rasarūpeti svanāmapriye
ty āśrāntaṃ mama jalpato janir iyaṃ yāyād iti prārthaye  
mādyantaḥ paripīya yasya caraṇāmbhojasravatprojjvala
premānandamayāmṛtādbhutarasān sarve suparveḍitāḥ 
brahmādīṃś ca hasanti nātibahumanyante mahāvaiṣṇavān
dhikkurvanti sca jñānakarmaviduṣas taṃ gauram eva stumaḥ  
yo mārgo duraśūnyo ya iha bata balatkaṇṭako yo'tidurgo
mithyārthabhrāmako yaḥ sapadi rasamayānandaniḥsyandano yaḥ 
sadyaḥ pradyotayaṃs taṃ prakaṭitamahimā snehavaddhṛdguhāyāṃ
ko'py antardhvāntahantā sa jayati navadvīpadīpyatpradīpaḥ  
dūrād eva dahan kutarkaśalabhān koṭīndusaṃśītala
jyotiḥkandalasaṃvalanmadhurimā bāhyāntaradhvāntahṛt 
sasnehāśayavṛttidivyavisarattejāḥ suvarṇadyutiḥ
kāruṇyād iha jājvalīti sa navadvīpapradīpo'dbhutaḥ  
svayaṃ devo yatra drutakanakagauraḥ karuṇayā
mahāpremānandojjvalarasavapuḥ prādurabhavat 
navadvīpe tasmin praibhavanabhaktyutsavamaye
mano me vaikuṇṭhād api ca madhure dhāmni ramate  
bibhradvarṇaṃ kim api dahanottīrṇasauvarṇasāraṃ
divyākāraṃ kim api kalayan dṛptagopālamauleḥ 
āviṣkurvan kvacid avasare tattadāścaryalīlāṃ
sākṣād rādhāmadhuripurvapur bhāti gaurāṅgacandraḥ  
yat tad vadantu śāstrāṇi yat tad vyākhyāntu tārkikāḥ 
jīvanaṃ mama caitanyapādāmbhojasudhaiva tu  
pādāghātaravair diśo mukharayan netrāmbhasāṃ veṇībhiḥ
kṣauṇiṃ paṅkilayann aho viśadayann aṭṭāṭṭahāsair nabhaḥ 
candrajyotir udārasundarakaṭivyālolaśoṇāmbaraḥ
ko devo lavaṇodakūlakusumodyāne mudā nṛtyati  
dhig astu kulam ujjvalaṃ dhig api vāgmitāṃ dhig yaśo
dhig adhyayanam ākṛtiṃ navavayaḥ śriyaṃ cāpi dhik 
dvijatvam api dhik para
a vimalam āśramādyaṃ ca dhik
na cet paricitaḥ kalau prakaṭagauragopīpatiḥ  
dhyāyanto girikandareṣu bahavo brahmānubhūyāsate
yogābhyāsaparāś ca santi bahavaḥ siddhā mahīmaṇḍale 
vidyāśauryadhanādibhiś ca bahavo valganti mithyoddhatāḥ
ko vā gaurakṛpāṃ vinādya jagati premonmado nṛtyatu  
antardhvāntacayaṃ samastajagatām unmūlayantī haṭhāt
premānandarasāmbudhiṃ niravadhiṃ prodvelayantī balāt 
viśvaṃ śītalayanty atīva vikalaṃ tāpatrayeṇāniśaṃ
sāsmākaṃ hṛdaye cakāstu satataṃ caitanyacandracchaṭā  
upāsatāṃ vā guruvaryakoṭīr
adhīyatāṃ vā śrutiśātrakoṭīḥ 
caitanyakāruṇyakaṭākṣabhājāṃ
sadyaḥ paraṃ syād dhi rahasyalābhaḥ  
apārasya premojjvalarasarahasyāmṛtanidher
nidhānaṃ brahmeśārcita iha hi caitanyacaraṇaḥ 
atas taṃ dhyāyantu praṇayabharato yāntu śaraṇaṃ
tam eva pronmattās tam iha kila gāyantu kṛtinaḥ  
śrīmadbhāgavatasya yatra paramaṃ tātparyam uṭṭaṅkitaṃ
śrīvaiyāsakinā duranvayatayā rāsaprasaṅge'pi yat 
yad rādhāratikelināgararasāsvādaikasadbhājanaṃ
tadvastuprathanāya gauravapuṣā loke'vatīrṇo hariḥ  
pātrāpātravicāraṇaṃ na kurute na svaṃ paraṃ vīkṣate
deyādeyavimarśako na hi na vā kālapratīkṣaḥ prabhuḥ 
sadyo yaḥ śravaṇekṣaṇapraṇamanadhyānādinā durlabhaṃ
datte bhaktirasaṃ sa eva bhagavān gauraḥ paraṃ me gatiḥ  
kecid dāsyam avāpur uddhavamukhāḥ ślāghyaṃ pare lebhire
śrīdāmādipadaṃ vrajāmbudṛśāṃ bhāvaṃ bhejuḥ pare 
anye dhanyatamā dhayanti madhuraṃ rādhārasāmbhonidhiṃ
śrīcaitanyamahāprabhoḥ karuṇayā lokasya kāḥ sampadaḥ  
sarvajñair munipuṅgavaiḥ pravitate tattanmate yuktibhiḥ
pūrvaṃ naikataratra ko'pi sudṛḍhaṃ viśvasta āsīj janaḥ 
sampraty apratimaprabhāva udite gaurāṅgacandre punaḥ
śrutyartho haribhaktir eva paramaḥ kair vā na nirdhāryate  
vañcito'smi vañcito'smi vañcito'smi na saṃśayaḥ 
viśvaṃ gaurarase magnaṃ sparśo'pi mama nābhavat  
aho vaikuṇṭhasthair api ca bhagavatpārṣadavaraiḥ
saromāñcaṃ dṛṣṭā yad anucaravakreśvaramukhāḥ 
mahāścaryapremojjvalarasasadāveśavivaśī
kṛtāṅgās taṃ gauraṃ katham akṛtapuṇyaḥ praṇayatu  
kair vā sarvapumarthamaulir akṛtāyāsair ihāsād ito
nāsīd gaurapadāravindarajasā spṛṣṭe mahīmaṇḍale 
hā hā dhig mama jīvitaṃ dhig api me vidyāṃ dhig apy āśramaṃ
yad daurbhāgyabharād aho mama na tadsambandhogandho'py abhūt  
viśvaṃ mahāpraṇayasīdhusudhārasaika
pāthonidhau sakalam eva nimajjayantam 
gaurāṅgacandranakhacandramaṇicchaṭāyāḥ
kañcid vicitram anubhāvam ahaṃ smarāmi  
jitaṃ jitaṃ mayādyāpi gaurasmṛtyanubhāvataḥ 
tīrṇāḥ kumatakāntārāḥ pūrṇāḥ sarvamanorathāḥ  
dante nidhāya tṛṇakaṃ padayor nipatya
kṛtvā ca kākuśatam etad ahaṃ bravīmi 
he sādhavaḥ sakalam eva vihāya dūrād
gaurāṅgacandracaraṇe kurutānurāgam  
patanti yadi siddhayaḥ karatale svayaṃ durlabhāḥ
svayaṃ ca yadi sevakībhavitum āgatāḥ syuḥ surāḥ 
kim anyad idam eva me yadi caturbhujaṃ syād vapus
tathāpi na mano manāk calati gauracandrān mama  
aho na durlabhā muktir na ca bhaktiḥ sudurlabhā 
gauracandraprasādas tu vaikuṇṭhe'pi sudurlabhaḥ  
so'py āścaryamayaḥ prabhur nayanayor yan nābhavad gocaro
yan nāsvādi hareḥ padāmbujarasas tad yad gataṃ tad gatam 
etāvan mama tāvad astu jagatīṃ ye'dyāpy alaṅkurvate
śrīcaitanyapade nikhātamanasas tair yat prasaṅgotsavaḥ  
utsasarpa jagad eva pūrayan
gauracandrakaruṇāmahārṇavaḥ 
bindumātram api nāpatan mahā
durbhage mayi kim etad adbhutam  
kālaḥ kalir balina indriyavairivargāḥ
śrībhaktimārga iha kaṇṭakakoṭiruddhaḥ 
hā hā kva yāmi vikalaḥ kim ahaṃ karomi
caitanyacandra yadi nādya kṛpāṃ karoṣi  
kalindatanayātaṭe sphuradamandavṛndāvanaṃ
vihāya lavaṇāmbudheḥ pulinapuṣpavāṭīṃ gataḥ 
dhṛtāruṇapaṭaḥ parākṛtasupītavāsā haris
tirohitanijacchaviḥ prakaṭagaurimā me gatiḥ  
āstāṃ vairāgyakoṭir bhavatu śamadamakṣāntimaitryādikoṭis
tattvānudhyānakoṭir bhavatu bhavatu vā vaiṣṇavī bhaktikoṭiḥ 
koṭyaṃśo 'py asya na syāt tad api guṇagaṇo yaḥ svataḥsiddha āste
śrīmaccaitanyacandrapriyacaraṇanakhajyotir āmodabhājām  
bhajantu caitanyapadāravindaṃ
bhavantu sadbhaktirasena pūrṇāḥ 
ānandayantu trijagadvicitra
mādhuryasaubhāgyadayākṣamādyaiḥ  
jñānavairāgyabhaktyādi
sādhayantu yathā tathā 
caitanyacaraṇāmbhoja
bhaktilabhyasamaṃ kutaḥ  
hā hanta hanta paramoṣaracittabhūmau
vyarthībhavanti mama sādhanakoṭayo'pi 
sarvātmanā tad aham adbhutabhaktibījaṃ
śrīgauracandracaraṇaṃ śaraṇaṃ karomi  
sarvasādhanahīno'pi paramāścaryavaibhave 
gaurāṅge nyastabhāvo yaḥ sarvārthapūrṇa eva saḥ  
brahmeśādimahāścaryamahimāpi mahāprabhuḥ 
mugdhabāloditaṃ śrutvā snigdho'vaśyaṃ bhaviṣyati  
dṛṣṭaṃ na śāstraṃ guravo na pṛṣṭā
vivecitaṃ nāpi budhaiḥ svabuddhyā 
yathā tathā jalpatu bālabhāvāt
tathāpi me gaurahariḥ prasīdatu  
kecit sāgarabhūdharān api parākrāmanti nṛtyanti vai
kecid devapurandarādiṣ mahākṣepaṃ kṣipante muhuḥ 
ānandodbhaṭajālavihvalatayā te'dvaitacandrādayaḥ
ke kiṃ no kṛtavanta īdṛśi punaś caitanyanṛtyotsave  
avatīrṇe gauracandre vistīrṇe premasāgare 
ye na majjanti majjanti te mahānarthasāgare  
prasāritamahāpremapīyūṣarasasāgare 
caitanyacandre prakaṭe yo dīno dīna eva saḥ  
gītābhāgavataṃ paṭhatv avirataṃ tīrthāni saṃsevatāṃ
śālagrāmaśilāṃ samarcayatu vā kālatrayaṃ pratyaham 
muktibhyo mahatīṃ pumān na labhate tatkoṣabhūṣāṅkarīṃ
bhaktiṃ premamayīṃ śacīsutapadadvandvānukampāṃ vinā  
āśā yasya padadvandve caitanyasya mahāprabhoḥ 
tasyendro dāsavad bhāti kā kathā nṛpakīṭake  
yasyāśā kṛṣṇacaitanye rājadvāri kim arthinaḥ 
cintāmaṇicayaṃ prāpya ko gūḍho rajataṃ vrajet  
mādyatkoṭimṛgendrahuṅkṛtiravas tigmāṃśukoṭicchaviḥ
koṭīndūdbhavaśītalo gatijitapronmattakoṭidvipaḥ 
nāmnā duṣkṛtakoṭiniṣkṛtikaro brahmādikoḍīśvaraḥ
koṭyadvaitaśiromaṇir vijayate śrīśrīśacīnandanaḥ  
atipuṇyair atisukṛtaiḥ kṛtārthīkṛtaḥ ko'pi pūrvaiḥ 
evaṃ kair api na kṛtaṃ yat premābdhau nimajjitaṃ viśvam  
yadi nigaditamīnādyaṃśavad gauracandro
na tad api sa hi kaścic chaktilīlāvikāśaḥ 
atulasakalaśaktyāścaryalīlāprakāśair
anadhigatamahattvaḥ pūrṇa evāvatīrṇaḥ  
saṃsārasindhutaraṇe hṛdayaṃ yadi syāt
saṅkīrtanāmṛtarase ramate manaś cet 
premāmbudhau viharaṇe yadi cittavṛttiś
caitanyacandracaraṇe śaraṇaṃ prayātu  
acaitanyam idaṃ viśvaṃ yadi caitanyam īśvaram 
bhajet sarvato mṛtyur upāsyam amarottamaiḥ  
