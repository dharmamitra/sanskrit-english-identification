dharmadhātustava dharmadhāto' namas tubhyaṃ sarvasattveṣv avasthita 
yasya te aparijñānād bhramanti tribhavālaye 
 ye eva dhātuḥ saṃsāre śodhyamānaḥ sa eva tu 
śuddhaḥ sa eva nirvāṇe dharmakāyaḥ sa eva hi 
 yathā hi kṣīrasammiśaraṃ sarpimaṇḍaṃ na dṛśyate tathā hi kleśasammiśro dharmadhātur na dṛśyate 
 yathā viśodhitaṃ kṣīraṃ ghṛtadravyaṃ sunirmalam 
tathā viśodhitāḥ kleśā dharmadhātuḥ sunirmalaḥ 
 yathā dīpo ghaṭastho hi na kiñcid avabhāsate 
tathā kleśaghaṭastho hi dharmadhātur na bhāsate 
  yena yena hi pārśvena cchidrībhavati tad ghaṭam 
tena tena hi pārśvena raśmayas tasya nirgatāḥ 
 yadā samādhivajreṇa bhinnaṃ bhavati tad ghaṭam 
sa tadākāśaparyantaṃ samantād avabhāsate 
 dharmadhātur na cotpanno na niruddhaḥ kadācana 
sarvakālam asaṅkliṣṭa ādimadhyāntanirmalaḥ 
 yathā vaiḍuryaratnaṃ hi sarvakālaprabhāsvaram 
pāṣāṇakośe sañchannam ābhā tasya na rājate 
 evaṃ hi kleśasañchanno dharmadhātuḥ sunirmalaḥ 
nāsau bhrājati saṃsāre nirvāṇe tu prabhāsvaraḥ 
 gotre ca sati vyāyāmo 
jātarūpanidarśanāt 
gotre asati vyāyāmaḥ śramaḥ kevalam iṣyate 
 yathā hi tuṣasañchannaṃ na dhānyaṃ tat phalaṃ matam 
tathā hi kleśasañchanno nāsau buddheti kalpyate 
 yathā hi tuṣanirmuktaṃ tat phalaṃ pratibhāsate 
tathā hi kleśanirmukto dharmakāyaḥ prabhāsate 
 upamā kriyate loke kadalyā nāsti sāratā 
phalāni tasya sārāṇi bhakṣyate amṛtopamā 
 evaṃ hy asāre saṃsāre nirvṛte kleśasāgare 
 phalaṃ tasyāpi buddhatvam amṛtaṃ sarvadehinām 
 evaṃ hi sarvabījeṣu sādṛśyāṃ jāyate phalam 
bījair vinā phalaṃ nāsti kaḥ prājñaḥ pratipatsyate 
 bījabhūtas tv asau dhātur dharmāṇām āśrayo mataḥ 
śodhyamānaḥ krameṇaivaṃ buddhatvāspadam āvahet 
 nirmālau candrasūryau hi āvṛtau pañcabhir malaiḥ 
abhranīhāradhūmena rāhuvaktrarajādibhiḥ 
 evaṃ prabhāsvaraṃ cittam āvṛtaṃ pañcabhir malaiḥ 
kāmavyāpādamiddhena auddhatyavicikitsayā 
  agniśaucaṃ yathā vastraṃ malinaṃ vividhair malaiḥ 
agnimadhye yathā kṣiptaṃ malaṃ dagdhaṃ na vastratā 
 evaṃ prabhāsvaraṃ cittaṃ malinaṃ rāgajair malaiḥ 
jñānāgninā malaṃ dagdhaṃ na dagdhaṃ tat prabhāsvaram 
 śūnyatāhārakāḥ sūtrā ye kecid bhāṣitā jinaiḥ 
sarvais taiḥ kleśavyāvṛttir naiva dhātor vināśanam 
 pṛthivyantarhitaṃ toyaṃ yathā tiṣṭhati nirmalam 
kleśair antaritaṃ jñānaṃ tathābhāti sunirmalam 
 dharmadhātur yato nātmā na ca strīnṛnapuṃsakaḥ 
 sarvagrāhavinirmuktaḥ katham ātmeti kalpyate 
 sarve dharmā hy asaṃsaktāḥ strīpuṃstvaṃ hi na vidyate 
rāgāndhavineyārthāya strīpuṃstvaṃ hi pradarśitam 
 anityaduḥkhaśūnyeti cittanidhyaptayas trayaḥ 
paramā cittanidhyaptir dharmāṇāṃ niḥsvabhāvatā 
 yathā hi garbho garbhiṇyāṃ vidyate na ca dṛśyate 
tathā hi kleśasañchannaṃ dharmatattvaṃ na dṛśyate 
 caturṇāṃ hi vikalpānām utpattir bhūtabhautikāt 
ahaṃmamavikalpo hi 
nāmasañjñānimittajaḥ 
 praṇidhānaṃ hi buddhānāṃ nirābhāsam alakṣaṇam 
pratyāmavedyayogitvād buddhānāṃ nityadharmatā 
 yathā śaśaviṣāṇāṃ hi kalpyamānaṃ na vidyate 
tathā hi sarvadharmeṣu kalpitaṃ naiva vidyate 
 paramāṇurajaḥ kintu goviṣānaṃ na vidyate 
yathā pūrvaṃ tathā paścāt tasya kiṃ kalpyate buddhaiḥ 
 pratītyopadyate caiva pratītya ca nirudhyate 
ekasya sambhavo nāsti kathaṃ bālair vikalpyate 
  śaśagośṛṅgadṛṣṭānatam ubhau kalpitalakṣaṇau 
madhyamā pratipadyeta yathā sugatadharmatā 
 yathā candrārkatārāṇāṃ svaccha udakabhājane 
dṛśyate pratibimbaṃ hi tathā niṣpannalakṣaṇam 
 ādhimadhyāntakalyāṇam avisaṃvādakaṃ dhruvam 
yasya caivaṃvidhānātmā katham ātmeti kalpyate 
 grīṣmakāle yathā vāri uṣṇam ity abhidhīyate 
tad eva śītakāleṣu śītam ity abhidhīyate 
 āvṛtaṃ kleśajālena cittam ity abhidhīyate 
 tad eva kleśāpagamād buddha ity abhidhīyate 
 cakṣuḥ pratītya rūpaṃ ca avabhāsāḥ sunirmalāḥ 
anutpannāniruddhās te dharmadhātuṃ prajānatha 
 śrotram pratītya śabdaṃ ca cittaṃ vijñaptayas trayaḥ 
śrūyate svavikalpena dharmadhātur alakṣaṇaḥ 
 ghrāṇaṃ gandhāśritaṃ ghrāṇi arūpam anidarśanam 
ghrāṇavijñānatathātā dharmadhātur vikalpyate 
 jihvā svabhāvaśūnyā hi rasadhātur viviktatā 
 apratiṣṭhitavijñānaṃ dharmadhātusvabhāvatā 
 śuddhakāyasvabhāvena sparśapratyayalakṣaṇam 
pratyayebhyo vinirmuktaṃ dharmadhātuṃ vadāmy aham 
 manaḥ pradhānadharmeṣu kalpyakalpanavarjitam 
dharmāṇāṃ niḥsvabhāvatvaṃ dharmadhātur vibhāvyate 
 paśyate śṛṇute ghrāti svādate spṛśatīti ca 
dharmān vijānate yogī evaṃ niṣpannalakṣaṇam 
 cakṣuḥ śrotraṃ ca ghrāṇaṃ ca jihvā kāyo manas tathā 
ṣaḍāyatanaṃ viśuddham etat tattvasya lakṣaṇam 
  cittam eva dvidhā dṛṣṭaṃ loki lokottaraṃ ca yat 
ātmagrāheṇa saṃsāraḥ pratyātma tathātā hi tat 
 rāgakṣayo hi nirvāṇaṃ dveṣamohakṣayaś ca yat 
tasya bodhāya buddhatvaṃ śaraṇaṃ sarvadehinām 
 asmiṃ kalevare sarvaṃ jñānam ajñānam eva ca 
badhyate svavikalpena mucyate svaparijñayā 
 bodhir na dūre nāsanne na gatā nāpi vāgatā 
na dṛśyate dṛśyate caiva 
atraiva kleśapañjare 
 uktaṃ ca sūtravargeṣu viharaty ātmacintakaḥ 
prajñādīpavihāreṇa paramāṃ śāntim āgataḥ 
 na bodher dūraṃ sañjñī syān na sāsannā ca sañjñinaḥ 
ṣaṇṇāṃ hi viṣayābhāso yathābhūtaṃ parijñāyā 
 yathādakena sammiśraṃ kṣīram ekatra bhājane 
kṣīraṃ pibanti haṃsā hi udakaṃ ca tathā sthitam 
 evaṃ hi kleśasammiśraṃ jñānam ekatra bhājane 
pibanti yogino jñānam ajñānaṃ sphorayanti te 
 ahaṃ mameti vā grāho yāvad bāhyo vikalpyate 
dṛṣṭe viṣayanairātmye 
bhavabījaṃ nirudhyate 
 buddho hi parinirvāti śucir nityaśubhālayaḥ 
kalpayanti dvayaṃ bālā advayaṃ yogināṃ padam 
 duṣkarair vividhair dānaiḥ śīlaiḥ sattvārthasaṅgrahaiḥ 
sattvopakārakṣāntyā ca dhātupuṣṭir iyaṃ tridhā 
 vīryaṃ ca sarvadharmeṣu dhyāne cittaṃ pracāritam 
prajñāyām acalaṃ nityaṃ bodhipuṣṭir iyaṃ punaḥ 
 upāyasahitā prajñā praṇidhānair viśodhitā 
baleṣu suṣṭhitaṃ jñānaṃ dhātupuṣṭiś caturvidhā 
 mā bhodhisattvān tu vandeti 
atidurbhāṣitaṃ kṛtam 
bodhisattvam ajīvaṃ tu         
 sannidhāyātra cintayet 
guḍaśarkarakhaṇḍānām utpattis tatra jāyate 
 rakṣite bodhicitte hi sannidhāyātra cintayet 
arhatpratyekabuddhānām utpattis tatra jāyate 
 yathā śālyāṅkurādīnāṃ rakṣāṃ kurvanti kārṣikāḥ 
tathāśrayādhimuktānāṃ 
rakṣāṃ kurvanti nāyakāḥ 
 yathā kṛṣṇacaturdaśyāṃ dṛśyate candravigraham 
tathāgrayānādhimuktānāṃ dṛśyate buddhavigraham 
 yathaiva bālacandrasya dṛṣṭā vṛddhiḥ kṣaṇe kṣaṇe 
tathā bhūmipraviṣṭānāṃ dṛṣṭā vṛddhiḥ kṣaṇe kṣaṇe 
 yathā hi pañcadaśyāṃ vai pūrṇacandro hi jāyate 
tathā niṣṭhāgatābhūmyāṃ dharmakāyo hi jāyate 
 adhimuktidṛḍhaṃ yasya buddhe dharme ca nityaśaḥ 
utpādayati tac cittam anivartyam bhave bhave 
 kṛṣṇāśrayaparāvṛttiḥ śuklāśrayaparigrahaḥ 
 tadā tasyāvabodhena muditety abhidhīyate 
 malimaṃ nityakālaṃ hi rāgādyair vividhair malaiḥ 
malābhāve ca yā śuddhiḥ vimalety abhidhīyate 
 nirodhāt kleśajālasya prabhābhrājavinirmalā 
apramāṇāndhakārasya vigatā tu prabhākarī 
 śuddhā prabhāsvarā nityaṃ saṅgajaiḥ parivarjitā 
jñānārciṣaiḥ parivṛtā bhūmir arciṣmatī matā 
 sarvavidyākalāśilpa dhyānānāṃ ca vicitratā 
durjayānāṃ hi kleśānāṃ vijayā tu sudurjayā 
 tisṛṇām api bodhīnāṃ saṅgrahaḥ sarvasampadām 
utpādavyayagambhīrā bhūmis tv abhimukhībhūtā 
  krīḍate raśmijālena cakravyūhaiḥ samantataḥ 
trilokāt tīrṇapaṅkaughair dūraṅgamā iti smṛtā 
 buddhaiḥ sandhriyamāṇo'sau praviṣṭo jñānasāgare 
anābhogavaśiprāptaḥ akampyā mārakiṅkaraiḥ 
 pratisaṃvitsu sarvāsu sa yogī pāramīgataḥ 
dharmadeśana sāṅkathyair bhūmiḥ sādhumatī smṛtā 
 kāyaṃ jñānamayaṃ rāmyam ākāśam iva nirmalam 
sandhārayati buddhānāṃ dharmameghā samantataḥ 
 āśrayaḥ sarvadharmāṇāṃ 
caryāphalaparigrahaḥ 
āśrayasya parāvṛttir dharmakāyo'bhidhīyate 
 acintyo vāsanād muktaś cintyaḥ saṃsāravāsanaḥ 
tvam acintyo'si sarveṣāṃ kas tvā vijñātum arhati 
 sarvavāgviṣayātītaṃ sarvendriyam agocaram 
manovijñānagamyo'si yo'si yo'si namo'stu te 
 krameṇa samudānītā buddhaputrā mahāyaśāḥ 
dharmameghena jñānena śūnyaṃ paśyanti dharmatām 
 yadā prakṣālitaṃ cittam uttīrṇaṃ bhavasāgarāt 
 mahāpadmamayaṃ tasya āsanaṃ sampratiṣṭhati 
 anekaratnapattrābhaṃ lakṣaṇojjvalakalpikam 
anekaiḥ padmakoṭībhiḥ samantāt parivāritam 
 daśabhiś ca balair bālas tiṣṭhate bālacandravat 
kleśair malinasattvānāṃ na paśyati tathāgatam 
 yadā pretāḥ samantāt tu śuṣkaṃ paśyanti sāgaram 
tathaivājñānadagdhānāṃ buddho nāstīti kalpanā 
 sattvānām alpapuṇyānāṃ bhagavān kiṃ kariṣyati  jātya  
