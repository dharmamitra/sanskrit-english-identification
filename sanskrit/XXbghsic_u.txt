 Siddhārthacaritraṃ Kāvyam
 ācāryabuddhaghoṣaviracitaṃ
 padyacūḍāmaṇimahākāvyam
 prathamaḥ sargaḥ
 maṅgalam
 kāruṇyakallolitadṛṣṭipātaṃ kandarpadarpānalakālamegham /
 kaivalyakalpadrumamūlakandaṃ vande mahākandalamarkabandhum // 1.1 //
 yasyaikadeśaṃ yatayo 'pi vaktuṃ nālaṃ babhūvurnalināsanādyāḥ /
 śāstustadetaccaritāpadānaṃ vaktuṃ manīṣā mama maugdhyameva // 1.2 //
 tathāpi tatrāhitabhaktiśaktyā tadetadākhyātumahaṃ pravīṇaḥ /
 tathāhi tatpādasamāśrayeṇa rajo 'pi lakṣmīṃ kurute hi puṃsām // 1.3 //
 asti praśastā kapileti nāmnā kācit purī kāmadughā prajānām /
 yāṃ vīkṣya śakro nijarājadhānyāḥ ślāghābhisandhiṃ śithilīkaroti // 1.4 //
 sambhāvyate yatra sudhāmarīciḥ saudhadhvajastambhanilīnabimbaḥ /
 mukhāravindadyutimoṣaroṣādāropitaḥ śūlamivāṅganābhiḥ // 1.5 //
 vīthīṣu māṇikyamayīṣu yasyāṃ jyotīṃṣi bhānti pratibimbitāni /
 anaṅgacāpādapakṛṣyamāṇānmuktāphalānīva paricyutāni // 1.6 //
 utsedhino yatra gṛhāḥ prabhūṇāmudastajaitradhvajadaṇḍavāhāḥ /
 ālolaghaṇṭākvaṇitairajasramabhyarthino dātumivāhvayanti // 1.7 //
 rathyāsu ratnopahitāsu yasyāṃ bimbapraviṣṭāḥ kariṇo vibhānti /
 kūlādrikūṭā iva kuṇḍalīndrasāhāyakaṃ kartumadhaḥ pravṛttāḥ // 1.8 //
 pāñcālikā yadgṛhapañjareṣu prapañcitāḥ kāñcanasañcayena /
 bhūmābhibhūtāripurāhṛtānāṃ puṣyanti śobhāṃ puradevatānām // 1.9 //
 āruhya saudhānatimeghamārgān varṣāndhakāreṣvapi vāsareṣu /
 kathānabhijñā dhanagarjitānāṃ vasanti yasyāṃ vanitā viyuktāḥ // 1.10 //
 yatrālayāḥ kāñcanaketudaṇḍairudañcitairdobhirivātidīrghaiḥ /
 apāharantīva kṛtābhyasūyāḥ śobhāṃ śunāsīrapurālayānām // 1.11 //
 yadaṅganāḥ saudhasamīpalagnāmādāya hastairamṛtāṃśulekhām /
 niveśayantyo nijakuntaleṣu viḍambayanti śriyamambikāyāḥ // 1.12 //
 yanmaṇḍapāḥ prauḍhanidāghataptāścañcatpatākārasanāñcalena /
 āsvādayantīva tuṣāraraśmiṃ sudhārasena svadamānabimbam // 1.13 //
 vilokya caityadhvajasiṃhamudrāṃ bhayākule kvāpi gati kuraṅge /
 niśākaro yatra nitambinīnāṃ sādharmyamabhyeti sahānanābjaiḥ // 1.14 //
 yaccandraśālāsvabalājanānāṃ vitanvatāṃ vibhramamaṇḍanāni /
 ādarśatāmāśrayate niśāsu purogataṃ pūrṇasudhāṃśubimbāt // 1.15 //
 yatrendranīlopalagopurāṇāṃ vijṛmbhamāṇāḥ kiraṇapraṇālāḥ /
 caṇḍāṃśubimbe 'pi sanīḍabhāji kṣaṇaṃ vitanvati kalaṅkaśaṅkām // 1.16 //
 yatrāpagāḥ svacchajalāntarālasaṃkrāntatīrasthitakeliśailāḥ /
 madoṣmaṇā magnasuradvipāyā mahendrasindhoḥ śriyamāśrayante // 1.17 //
 yatraukasāṃ ratnavinirmitānāmuccāvacairuccalitairmayūkhaiḥ /
 varṣāvasāne 'pi mahendracāpairābhāti sannaddhamivāntarikṣam // 1.18 //
 prāsādamālāsu hiraṇyamayīṣu prārabdhalīlāḥ pramadā yadīyāḥ /
 sumeruśṛṅgeṣu vihāriṇīnāṃ surāṅganānāṃ dyutimākṣipanti // 1.19 //
 yatrālayānāṃ pravijṛmbhamāṇāḥ prabhāvirohāḥ sphaṭikācitānām /
 āsannabhājāṃ haritāṃ hayānāṃ yāntīva karṇakṣaṇacāmaratvam // 1.20 //
 marīcibhiryanmaṇitoraṇānāṃ visṛtvarairvicchuritapravāhā /
 madhyenabho bhāti mahendrasindhuḥ kalindajākarburitāntareva // 1.21 //
 samucchritaiḥ saudhataleṣu yasyāṃ matsyadhvajairmārutakampamānaiḥ /
 sārdhaṃ vigṛhṇanti sapatnabuddhyā marutsravantīmakarāḥ saroṣam // 1.22 //
 ratiśramo yatra vilāsinīnāṃ prāsādamabhraṅkaṣamāśritānām /
 vinīyate gandhavahena mandaṃ mandākinīvīcivihārabhājā // 1.23 //
 sudhāsanāthena sudhāmayūkhaḥ kalāsamagraḥ karapallavena /
 vilimpatīva kṣaṇadāsu yasyāṃ krīḍāgṛhāṇāmuparisthalāni // 1.24 //
 yatrendranīlopalakuṭṭimeṣu praviṣṭabimbāṃ prathamendulekhām /
 mṛṇālakhaṇḍaspṛhayā marālāścañcūpuṭaiścarvitumutsahante // 1.25 //
 abhyudgataṃ yadgṛhadhūparāśimakāṇḍaghāṭīpaṭurāhudarśam /
 paśyan bhayenaiva patirdinānāmantardadhātyambudharāṭavīṣu // 1.26 //
 bimbapraviṣṭāḥ sphaṭikasthalīṣu vakraśriyo yadvaravarṇinīnām /
 vikāsināṃ vyomanadījaleṣu saroruhāṇāṃ vitaranti śaṅkām // 1.27 //
 sālaṃ yadīyaṃ samatītya gantumapārayan dhikkṛtacakravālam /
 patistviṣāmuttaradakṣiṇārdhavyājena tatpārśvabhuvā prayāti // 1.28 //
 prabhañjanakṣobhavijṛmbhitābhirvīcibhirullaṅghitatīradeśam /
 khātaṃ yadīyaṃ kalaśāmburāśiṃ jetuṃ samudyogamivātanoti // 1.29 //
 kananti kālāgarudhūpamiśrā yatsaudhacīnadhvajavaijayantyaḥ /
 kallolabhinnāstapanātmajāyāḥ svarlokasindhoriva vīcimālāḥ // 1.30 //
 mahīpatistatra babhūva mānyaḥ śākyānvayaḥ śāśvatarājalakṣmīḥ /
 dharmānurodhārjanaśuddhavṛttiḥ śuddhodano nāma yathārthanāmā // 1.31 //
 vibhuḥ pratāpānalameva vīdhraṃ vivāhasākṣye viracayya vīraḥ /
 yaḥ paryaṇaiṣīdarirājalakṣmīṃ kṛpāṇadhārājalapātapūrvam // 1.32 //
 yaḥ pūrvamādhāya mahābhiṣekaṃ kṛtebhakumbhairgaladasrapūraiḥ /
 paścādarīṇāṃ hṛdayāravindaiḥ pupoṣa pūjāṃ raṇadevatāyāḥ // 1.33 //
 pāṇau kṛpāṇī virarāja yasya vibhūṣitāṅgī pulakākṣareṇa /
 ākāraṇāya dviṣatāṃ yamena sampreṣitā śāsanapatrikeva // 1.34 //
 niruddhabhūbhṛnmahimātireko niḥśeṣapītāhitavāhinīśaḥ /
 yaccandrahāso bhuvanaprasādaṃ prāsūyatāgastya ivodayena // 1.35 //
 yo vāhinīṃ megha ivāttadhanvā vipakṣabhūbhṛtkaṭakaprabhūtām /
 āsārayannākularājahaṃsāṃ cakre samuccelakabandhanṛttām // 1.36 //
 alaṃkṛtāṅgāḥ subhaṭāntramālyairādāya śṛṅgāniva nāgahastān /
 yadvairiraktāmbutaraṅgiṇīṣu vyātyukṣilīlā vidadhuḥ piśācāḥ // 1.37 //
 praśastivadhvā pravarasya yasya pratāpadīpāñjanasaṃgrahāya /
 āsthāpitaṃ pātramivendranīlamabhraṃ ghanaśyāmalamābabhāṣe // 1.38 //
 āpūrite nirbharamantarikṣe yasyāṇḍakukṣimbharibhiryaśobhiḥ /
 pṛthvīpatīnāṃ yaśasaḥ prasartumāsīt pareṣāmiva nāvakāśaḥ // 1.39 //
 yaśastadīyaṃ yadi nābhaviṣyacchītāṃśuśubhraṃ śiśiropacāraḥ /
 soḍhuṃ pratāpānalamaprasahyamapārayiṣyat kathameṣa lokaḥ // 1.40 //
 bhujena bhogīndradhurandhareṇa yasmin dṛḍhaṃ bhūvalayaṃ dadhāne /
 pratyarthikāntābhujavallarībhyaḥ papāta bhūṣāvalayaṃ vicitram // 1.41 //
 dayālumāśritya tamatyudāraṃ vanīpakā nāparamabhyagacchan /
 āsādya vārākaramambubāhāḥ kāsāramanyaṃ kimu kāmayante/ // 1.42 //
 tasyāṃsadhārāsadane 'vataṃsamālyāsavasyandanitāntaśīte /
 bahiḥ pratāpajvaravihvaleva vimuktalauyā vijahāra lakṣmīḥ // 1.43 //
 tasyābhiṣeke sacivāvamuktairgaṅgāditīrthopanataiḥ payobhiḥ /
 śatrupratāpānalaśaktitarāsi sahaiva puṃsāṃ hṛdayajvareṇa // 1.44 //
 suvarṇarūpaṃ sumanoniṣevyaṃ tuṅgaṃ sudharmāspadamadvitīyam /
 taṃ bhūbhṛtaṃ merumiva prapannāścakāśire ṣaḍguṇaratnasārthāḥ // 1.45 //
 anyatra karṇaḥ sudhiyāmasaktastasyāpadānaśravaṇe sasajja /
 apāsya pīyūṣarasaṃ surāṇāṃ rasāntare kiṃ ramate rasajñā/ // 1.46 //
 sahasraśassantvapare 'pi bhūpāstenaiva saurājyavatī dharitrī /
 anekaratnaprabhavo 'yudanvān ratnākaro 'bhūnnanu kaustubhena // 1.47 //
 mahātmanā tena makhairajasramāhūyamāneṣvamṛtāśaneṣu /
 pariṣkriyājāyata pārijātaḥ paraṃ surādhīśvararājadhānyāḥ // 1.48 //
 tasyāpadānāni taṭasthitābhiḥ saṅgīyamānāni surāṅganābhiḥ /
 ākarṇya harṣād dravatīva meruradyāpi niṣyandajalāpadeśāt // 1.49 //
 tasmin nṛpe tanvati dānavarṣaṃ naiko 'pyasampūrṇamanoratho 'bhūt /
 mahāghane varṣati baddhadhāramalabdhapūrttyasti saraḥ kimurvyām/ // 1.50 //
 nadīva sindhornalinīva bhānoḥ kaleva cendoḥ kamaleva viṣṇoḥ /
 saudāminīvāmbudharasya tasya māyeti nāmnā mahiṣī babhūva // 1.51 //
 tasyāḥ pravālodarasodarābhaṃ yugmaṃ padāmbhoruhayorbabhāra /
 sāmantakāntālakavallarīṇāṃ puṣpāyamāṇān nakhapūrṇacandrān // 1.52 //
 vijṛmbhamāṇā nakharatnadīptiḥ padasya tasyāḥ patidevatāyāḥ /
 cakāra śaṅkāṃ śaraṇāgatāyāḥ svarbhānubhītyā śaśicandrikāyāḥ // 1.53 //
 ākāramatyadbhutasanniveśaṃ dadhānayordaśitasaukumāryam /
 tajjaṅghayostādṛśakāntimatyorna cādhikaṃ nāpi samaṃ babhūva // 1.54 //
 ye darśanīyā dviparājahastā ye cābhijātāḥ kadalīviśeṣāḥ /
 tadūrukāṇḍadvayajṛmbhamāṇasaundaryaratnākarabindavaste // 1.55 //
 māṇikyakāñcīvalayānuviddhaśroṇībharā kṣmāpatidharmapatnī /
 vasundharevārṇavaratnagarbhavelāsamāliṅgitasaikatāntā // 1.56 //
 surārṇavāvartamanojñaśobhaṃ natabhruvo 'lakṣyata nābhirandhram /
 kucādrikāntidravanirjharasya nimnīkṛtaṃ sthānamiva prapātaiḥ // 1.57 //
 tasyā vapuḥkṣetramanaṅgaśāli saundaryaniṣyandajalairjiṣektum /
 āsūtritā yauvanahālikena trayīva kulyā trivalī cakāśe // 1.58 //
 vilagnamālagnavalitrayīkaṃ daridratājanmagṛhaṃ tadīyam /
 amartyagaṅgājalaveṇikābhirāśliṣṭamākāśamivābabhāse // 1.59 //
 tamālanīlā navaromarājistasyā babhau tāmarasekṣaṇāyāḥ /
 vivṛṇvatī bālyadaśāvināśamutpātadhūmāvalirutthiteva // 1.60 //
 ātanvataścetasi komalāṅgyāḥ kodaṇḍaśikṣāṃ kusumāyudhasya /
 maurvī bahirbimbagateva mānyā tanvyāścakāśe tanuromarekhā // 1.61 //
 vijṛmbhamāṇena vilaṅghya velāṃ tasyāstaruṇyāḥ stanamaṇḍalena /
 niḥśeṣamākrāntanijāvakāśamāsīdavalagnaśeṣam // 1.62 //
 mṛṇālikā vibhramadīrghikāyā vidyullatā yauvanameghapaṃkteḥ /
 maṅgalyamālā makaradhvajasya bāhā babhau vāmavilocanāyāḥ // 1.63 //
 āmuktamuktāsaradarśanīyamābibhratī kaṇṭhamatīva reje /
 niṣṭhyūtamuktānikarābhirāmaśaṅkhojjvalā sāgaravīcikeva // 1.64 //
 tadānanenduṃ bhuvi nissapatnaṃ nirmātukāmena pitāmahena /
 akāri padmaṃ dhruvamāttagandhamantaḥkalaṅkaṃ ca sudhāṃśubimbam // 1.65 //
 tarupravālāścalasaukumāryāt sindhupravālāḥ sthirakarkaśatvāt /
 na jagmurasyā nalinekṣaṇāyā bimbādharaupamyakathāprasaṅgam // 1.66 //
 bimbādharoṣṭhadyutirāyatākṣyāstasyā vilāsasmitaviprakīrṇā /
 sandhyeva bandhukaruciścakāśe candrātapaiḥ śāritasanniveśā // 1.67 //
 nitāntakāntālikacandralekhāniṣyandasaundaryamahāpraṇālī /
 sīmāntarekhā nayanāntanadyornāsā babhāse navayauvanāyāḥ // 1.68 //
 kastūrikākalpitapatralekhastasyāḥ kapolaḥ śaśimaṇḍalaśrīḥ /
 ākramya tasthau mukurasya śobhāmambhodavātairmalinodarasya // 1.69 //
 babhūva tasyā nayanotpalasya nīlotpalasyāpi mahān viśeṣaḥ /
 amoghamastraṃ kusumāyudhasya pūrvaṃ dvitīyaṃ tu tapaḥsu śīrṇam // 1.70 //
 tasyā viśālena vilocanena vilāsagarbheṇa vijīyamānāḥ /
 adyāpi vāsaṃ vanakandareṣu hriyeva kurvanti kuraṅgaśāvāḥ // 1.71 //
 saubhāgyavārākaravīcikābhyāṃ tāruṇyakalpadrumaśākhikābhyām /
 bhrūvallarībhyāṃ vadanaṃ tadīyaṃ babhāvivābjaṃ bhramarāvalībhyām // 1.72 //
 rarāja rājīvavilocanāyā lalāṭarekhā racitālakāntā /
 ālakṣyanāmākṣarabindupaṃktiranaṅgajaitradhvajapaṭṭikeva // 1.73 //
 viloladṛṣṭidvayalobhanīyaṃ tasyā mukhaṃ sāmyamupācakāra /
 pariplutāntaḥparivartamānapāṭhīnayugmasya payoruhasya // 1.74 //
 gorocanāgauraruciścakāśe sa ṣaṭpadaśyāmalakeśapāśā /
 dhūmodgamairdhūsaritāgrabhāgā mānyodayā maṅgaladīpikeva // 1.75 //
 ardhāsikāṃ bharturananyalabhyāṃ bhadrāsane saiva paraṃ prapede //
 anyāḥ kimarhantyapahāya lakṣmīṃ vakṣonivāsaṃ madhusūdanasya // 1.76 //
 mahīpatirmānyaguṇojjvalāyāṃ tasyāṃ mahiṣyāṃ tanayābhilāṣī /
 pradīpadhūpapramukhaiḥ padārthaiḥ sa devatārādhanatatparo 'bhūt // 1.77 //
 mamajja tīrtheṣu jajāpa mantraṃ tatāna dānāni tapaścakāra /
 śuśrāva dharmaṃ sujanaṃ siṣeve sa putrahetoḥ saha dharmapatnyā // 1.78 //
 iti gatavati puṇyairdīrghadīrghe 'pi kāle,
 patiravanipatīnāṃ putraratnaṃ na bheje /
 tadapi ca vavṛdhe tatprārthanā tasya puṃsāṃ viramati na hi yatnaḥ kāryasiddheḥ purastāt // 1.79 //
 iti buddhaghoṣācāryaviracite padyacūḍāmaṇināmni mahākāvye siddhārthacarite prathamaḥ sargaḥ //
 dvitīyaḥ sargaḥ
 devānāṃ tuṣitapurīgamanam
 tatrāntare jagati pūrvanimittamāsīd dṛṣṭvā tadadbhutamamartyagaṇāḥ sametāḥ /
 sarvajñatāvasara eṣa taveti vaktuṃ jagmuḥ purīṃ suragurostuṣitāabhidhānam // 2.1 //
 uttuṅganīlamaṇimandirajṛmbhamāṇarociśchaṭācchuraṇaśādvalitāntarikṣām /
 prakrīḍamānamṛgaśāvaviloladṛṣṭicchāyāsamuccalanacandrakilopakaṇṭhām // 2.2 //
 līlācakorarasanāñcalalihyamānaprāsādadantavalabhīkiraṇaprarohām /
 tiryakpravṛttamaṇitoraṇadīrgharaśmimālāvalīguṇitavandanamālikābhām // 2.3 //
 śiñjānapañcaśaracakritakārmukajyājhaṅkāravegacalitādhvagavāmanetrām /
 darpāndhadiggajakapolamadapravāhakallolinīsalilakardamitapratolīm // 2.4 //
 śampāsahasracaturasrasaroruhākṣīdehaprabhāpunarudīritadīpamālām /
 saudhasthaloparisamucchritavaijayantīcīnāṃśukākalitadigvanitāvaguṇṭhām // 2.5 //
 puṣpāvacāyavalamānapurandhrivargapīnastanonnativikalpitakeliśailām /
 mākandakorakagalanmakarandapūradhārānubaddhapunaruktataṭākatoyām // 2.6 //
 śrṛṅgāramaṇḍapaśironavaratnatejaḥsañcārasañcitaśatakratucāpaśobhām /
 mandārakalpaharicandanapārijātasantānasaṃhṛtadaridrakathāprasaṅgām // 2.7 //
 tatra sthitaṃ suragaṇā dadṛśastamenaṃ siṃhāsane vividharatnaśilānibaddhe /
 vibhrājamānabahudhātuvicitravarṇe merormṛgendramiva sānutaṭapradeśe // 2.8 //
 māṇikyamaulivalabhīsavidhasthitena mānyena maṅgalasitātapavāraṇena /
 pūrvācalasya suṣamāṃ maṇituṅgaśrṛṅgasaṃlakṣyapūrṇaśaśinaḥ pratipakṣayantam // 2.9 //
 pratyagrahāṭakaśilāphalakāyatasya phālasthalasya paritaḥ prasṛtairmakhaiḥ /
 āśāviśālanayanānanamaṇḍanānāmākalpayantamiva kāntisudhāvibhāgam // 2.10 //
 āyāmaśālibhiramandadayāsamudravelājaleṣu viharadbhirapāṅgapātaiḥ /
 āpādayantamamarādhiparājyalakṣmyāḥ krīḍāsaroruhatatīriva diṅmukheṣu // 2.11 //
 ākāśakandaradarīṣu vitāyamānairānandamandahasitairadhikaprasannaiḥ /
 sandhukṣaṇāya nijakīrttipayaḥpayodheḥ sampādayantamiva śāśvatamindulokam // 2.12 //
 abhyarṇavarttibhirakṛtrimabhaktiśobhairātmīyabimbasadṛśaiḥ saha mitravargaiḥ /
 ābhāṣaṇeṣvadharavidrumarāgalakṣyādantaḥsphurantamanurāgamivodgirantam // 2.13 //
 ānandavāṣpajalajarjaradṛṣṭipātamabhyullasatpulakabhūṣitagaṇḍarekham /
 ākarṇayantamabhijātanijāpadānamagre kuśīlavagaṇairabhigīyamānam // 2.14 //
 kalpadrumaprasavakalpitakarṇapūrariccholikāvigalitairmakarandapūraiḥ /
 bāhudvayasya mahanīyaparākramasya vīrābhiṣekamahimānamivācarantam // 2.15 //
 uttuṅgabāhuyugalodayaśailajātatejodivākarayaśohimaraśmiśaṅkām /
 ātanvatāruṇasitopalanirmitena maṅgalyakuṇḍalayugena manojñagaṇḍam // 2.16 //
 mandārapuṣpakalikāparikalpitena mālyena mānyabhujamadhyavilambitena /
 kaṇṭhapraṇālimukhagatvararaktadhāramādarśayantamiva maitrabalāvatāram // 2.17 //
 abhyudgatairaruṇarāgamano 'bhirāmairāmuktaratnavalayāṃkuraraśmijālaiḥ /
 nirbhidyamānanijaśauryamahaḥpravālasañchāditāviva bhujau viṭapau dadhānam // 2.18 //
 aṅgairamandaharicandanapaṅkaliptairabhyantareṣu kutakuṃkumapatralekhaiḥ /
 pakṣīndracañcupuṭapāṭanajarjarāṅgāṃ jīmūtavāhanadaśāmiva darśayantam // 2.19 //
 nānāvidhābharaṇaratnamarīcidaṇḍaidiṅmaṇḍaleṣu paritaḥ parijṛmbhamāṇaiḥ /
 āgāmibodhipadavaibhavacihnabhūtāmṛddhipadarśanadhurāmiva śikṣayantam // 2.20 //
 āpādapadmamabhitaḥ pravijṛmbhitābhi rambhojarāgapatapatakābharaṇaprabhābhiḥ /
 tasmāt prabhṛtyuparibhāvimunitvamudrāṃ kāṣāyadhāraṇakalāmiva śīlayantam // 2.21 //
 saṃkrāntasaudhavalabhīmaṇiputrakeṇa vakṣaḥ kavāṭaphalakena manohareṇa /
 sākṣāduraḥsthalavihārisamudrarāja kanyasya kaiṭabharipoḥ kalayantamābhām // 2.22 //
 niṣyandamānamakarandanirantareṇa raktotpalena karapaṅkajalālitena /
 sadyo vipāṭanagaladrudhirāruṇena netrotpalena śivirājamivopalakṣyam // 2.23 //
 ālepacandanavisṛtvaragandhalobhā dālīyamānamalināmabhito nikāyam /
 ajñānagāḍhatimiraudhamivāntarasthaṃ tenaiva dikṣu nitarāmapasārayantam // 2.24 //
 āśāmukhaprasṛmarairarabhinandanīyairāścaryasaṃhananakāntisudhāpravāhaiḥ /
 āplāvayantamiva nirjararājalokamātmapratāpatapanāturamantikastham // 2.25 //
 ālokabāhuvalayaskhalanāravāravācālitākhilaharinmukhamaṇḍalībhiḥ /
 ārādamartyapuravāravilāsinībhirādhūyamānasitacāmaracakravālam // 2.26 //
 vakṣaḥsthalena valamānamanojñahāratārāvalīvalayinā gaganopamena /
 ākāśasindhulaharīparirabhyamāṇamābhāsayantamamarādritaṭāvalepam // 2.27 //
 ambhoruhākṛtimabhaṅgarapadmarāgabhaṅgībhirāracitamadbhutapādapīṭham /
 dānābhibhūtanatapadmanidhiprakāśaṃ savyetareṇa caraṇena parāmṛśantam // 2.28 //
 aṃghreraktalakarasadyutihāriṇībhirabhyudgatābhiraruṇāṃgulidīdhitībhiḥ /
 vandārudevavadanāmbujabodhanāya bālātapaprasaravarṣamivācarantam // 2.29 //
 nakṣatranāthakarakandalamāṃsalena navyena pādanakhadīdhitijālakena /
 niṣyandamānasuranirjhariṇīmarandadhārābhirāmacaraṇābjamivābjanābham // 2.30 //
 saṃsāreghoraparitāpajuṣāṃ janānāṃ saṃrakṣaṇāya kimayaṃ samayo na veti /
 jijñāsayā kṣaṇamivāvatarītukāmaṃ māṇikyakuṭṭimatalapratimānibhena // 2.31 //
 dṛṣṭvā jagattrayaguruṃ śirasā praṇemurdūrānatena tuṣitālayapārijātam /
 vācāmatītya padavīmabhivartamānamārebhire stutibhirarcayituṃ ca devāḥ // 2.32 //
 dīnāvalokanadaśāntarajṛmbhamāṇakāruṇyapūraparivāhamahāpraṇālaiḥ /
 asmānapāṅgaya vinidrasarojamudrākarṇejapaistava surendra/
 kaṭākṣapātaiḥ // 2.33 //
 svairojjihānasuṣamābharadugdhasindhukallolakandalakarambitagātrayaṣṭe /
 cūḍāvataṃsa/
 tuṣitālayadevatānāṃ tubhyaṃ namaḥ paramakāruṇikavratāya // 2.34 //
 prajñāpradhānamahiṣīpadapaṭṭabandhasambhāvanātiśayasambhṛtanirvṛtāya /
 sarvottarāśramakathāmṛtapānalīlāgoṣṭhīparāya guṇavāridhaye namaste // 2.35 //
 maitrīkalatrakucabhārapaṭīrapaṅkapatrāvalīmakarikāṅkaramaṇḍitāya /
 tejastaraṅgitadigantarakandarāya,
 trailokyabhāgyaparipākabhuve namaste // 2.36 //
 mārapratāpabaḍavānalakīlajālajājvalyamānajananārṇavadharmanāve /
 divapālaśekharitaśāsanapatrikāya dikyānubhāva/
 jagadekaguro/ namaste // 2.37 //
 niṣyandamānanirapāyakṛpāpravāhavīcīviṭaṅkavalamānaviśāladṛṣṭe /
 dhyānāmṛtadravataraṅgitacittavṛtte/
 devādideva/
 jagadekadṛśe namaste // 2.38 //
 nirvyājakṛttagalanirgaladasradhārānirvāpitakṣudhitarākṣasajāṭharāgne /
 nirvāṇakelikṛtinirmitisūtradhāra/
 netrābhirāma/
 surarāja/
 namo namaste // 2.39 //
 gandharvarājamahilājanagīyamānakīrttipravāhaparivāhitadiṅmukhāya /
 bhavyānurakṣaṇaparāya phalonmukhīnabhāgyādhikāya bhagavan/
 bhavate praṇāmaḥ // 2.40 //
 nityapravṛttaniravadyamahāpradānaśobhāparājitasuradruimakāmadheno /
 śuddhāśayāya sucaritravibhūṣaṇāya tubhyaṃ namastuṣitalokadhurandharāya // 2.41 //
 rākāsudhākiraṇabimbamano 'bhirāmavaktrāvadhūtavaravārijavaibhavāya /
 śāntāśayāya śapharadhvajabāhuvīryamuṣṭindhayāya munimānyadhiye namaste // 2.42 //
 śṛṅgāritāyatadigantamadāvalendraśuṇḍārakāṇḍaparibhāvukabāhudaṇḍam /
 saundaryakandalitacārumukhāravindaṃ vandāmahe varadarāja/
 bhavantameva // 2.43 //
 vīra/ tvameva vijitākhiladiṅmukhasya mīnadhvajasya vinipātavidhau vidagghaḥ /
 siṃhād ṛte jagati kaḥ khalu dhīracetā dantāvalaṃ jayati jarjaritādrikūṭam // 2.44 //
 vidveṣatāpamakhilaṃ jagatāṃ vinetuṃ śaktastvameva śaraṇāgatapuṇyarāśe /
 dhārādharaṃ taralavidyutamantareṇa dāvānalaṃ śamayituṃ bhuviḥ kaḥ kṣameta/ // 2.45 //
 mohāndhakāramuṣitāni jagattrayāṇi puṇyādhika/
 tvamasi bodhayituṃ pravīṇaḥ /
 ko vā vikāsayitumarhati kokabandhuṃ bhānuṃ vinā śaradi paṅkajakānanāni // 2.46 //
 tṛṣṇāpravāhamavaśoṣayituṃ janānāṃ tejasvināmadhipa/
 dakṣatarastvameva /
 kalpāvasānabaḍavānalamantareṇa kaḥ pārayejjagati pātumapāmadhīśam // 2.47 //
 dhīra/ tvameva jananāmbunidhestrilokīṃ pāraṃ paraṃ gamayituṃ paṭutāmupaiṣi /
 ko vā vihāya bhuvena kuhanāvarāhaṃ kṣoṇīsamuddhṛtividhau kuśalaḥ payodheḥ // 2.48 //
 itthaṃ suparvavihitāṃ stutimādareṇa śrutvā prasannahṛdayastuṣitādhirājaḥ /
 gambhīravāridharagarjitamandareṇa tān pratyuvāca vacasā madhurākṣareṇa // 2.49 //
 bho bhoḥpurandaramukhā haridantapālāḥ sambhūya yūyamiha sādaramāgatāḥ kim /
 kārya mayā kimapi ced bhavatāmabhīṣṭa māvedyatāmalamiha stutisampadeti // 2.50 //
 te 'pi prasannamanasaḥ praṇipatya tasmai vyajñāpayan vinayanamritapūrvakāyāḥ /
 devādhideva/
 jagatāmavabodhanāya,
 santiṣṭhate samucito 'vasarastaveti // 2.51 //
 ākarṇya tadvacanamaśrutapūrvameṣāṃ kālādicintanaparaḥ kṣaṇameṣa bhūtvā /
 niścitya tat sakalameva nidhirguṇānāṃ pratyabravīt punaramūn prathitāpadānaḥ // 2.52 //
 śuddhodanasya sutatāmahametya satyaṃ sambodhanaṃ trijagatāṃ niyataṃ kariṣye /
 aṅgairdhanairasubhirapyahametadeva samprārthya puṇyanicayaṃ kṛtavān pureti // 2.53 //
 iti kṛtavati tasmin satyasandhe pratijñāṃ parahitaparabhāve pāramīpāraniṣṭhe /
 pramuditamanasaste sphītaromāñcadaṇḍapracayaniculitāṅgāḥ pratyagacchan yatheccham // 2.54 //
 atha kānicideva vāsarāṇi kṣapayitvā tridive sa devarājaḥ /
 vidadhe vividhavratojjvalāyāṃ pratisandhiṃ pṛthivīpatermahiṣyām // 2.55 //
 iti buddhaghoṣaviracite padyacūḍāmaṇināmni mahākāvye dvitīyaḥ sargaḥ //
 tṛtīyaḥ sargaḥ
 dauhṛdaliṅgādhānam
 athodayaṃ śākyamahīpatīnāmānandamālījanalocanānām /
 āśvāsanaṃ sajjanamānasānāmādhatta sā dauhṛdaliṅgamāryā // 3.1 //
 vivardhamānena ca madhyamena śyāmāyamānena ca cūcukena /
 garbhodayo 'bhūdalasekṣaṇāyāstasyāḥ sakhonāmanumānagamyaḥ // 3.2 //
 mahāmunīnāmapi mānanīye garbhatvamātasthuṣi bodhisattve /
 madhyastadīyo manaso 'pi sūkṣmaḥ priyādiva sphītataro babhūva // 3.3 //
 yathā yathā vṛddhimavāpa tasyā madhyaṃ mahiṣyā mahanīyamūrtteḥ /
 tathā tathā vṛddhimavāpa gātramaputratāśokakṛśasya bharttuḥ // 3.4 //
 stanadvayasyāgramabhūd vivarṇaṃ sākaṃ sapatnīvadanena tasyāḥ /
 kiñcānanaṃ garbhabharālasāyāḥ kīrttyā samaṃ pāṇḍuramāsa bharttuḥ // 3.5 //
 antargatasyādbhutavikramasya viśvatrayīvismayanīyamūrtte /
 pratāpavahneriva dhūpajālaistasyāḥ stanaḥ śyāmamukho babhūva // 3.6 //
 tasyāḥ stanadvandvamaninditāṅgyāḥ śyāmaṃ śikhāyāmavaśeṣapāṇḍu /
 taṭābhighātāhitapaṅkamudrāmādhatta nāgādhipakumbhalakṣmīm // 3.7 //
 vṛddhā vitenurvividhauṣadhībhiḥ putrasya rakṣāmudarasthitasya /
 saiva smaropadravapīḍitānāṃ babhūva rakṣā bhuvanatrayāṇām // 3.8 //
 puṇye muhūrte puṃruhūtalakṣmīḥ kulānurūpaṃ gurugarbhavatyāḥ /
 yathākramaṃ puṃsavanādi kṛtyaṃ nirvartayāmāsa nṛpo mahiṣyāḥ // 3.9 //
 prabhātaveleva sahasrabhānuṃ pradoṣalakṣmīriva śītaraśmim /
 bhadre muhūrte nṛpadharmapatnī prāsūta putraṃ bhuvanaikanetram // 3.10 //
 tatrāntare tāmarasairudārairudañcitairañcitapañcavarṇaiḥ /
 sañchāditā tasya vihārahetoḥ kṛtopahāreva babhūva pṛthvī // 3.11 //
 śākhāsu śākhāsu samudbhavadbhivicitrapatraiḥ śatapatrajātaiḥ /
 cakāśire tasya vilokanāya sañjātanetrā iva śākhino 'pi // 3.12 //
 asmākamutpattirivātra bhūmau buddhāṅkurāṇāmapi durlabheti /
 sandarśanāyeva śarīrabhājāṃ nālīkamāsīnnabhasaḥ sthale 'pi // 3.13 //
 asyopadeśādakhilo 'pi satyaṃ nirvāṇamabhyeṣyati jīvalokaḥ /
 kimasmadabhyujjvalanairatīva nirvāṇamīyurnirayāgnayo 'pi // 3.14 //
 mahātmanastasya mahīdhrapātagurūṇi pādākramaṇāni soḍhum /
 apārayantīva bhṛśaṃ cakampe viśvambharā viślathaśailabandhā // 3.15 //
 tālapramāṇāḥ sahasā dharitrīṃ bhittvā samuttasthurudapravāhāḥ //
 puṇyātmanastasya namaskriyārthaṃ bhujaṅgalokā iva śeṣavaśyāḥ // 3.16 //
 amuṣya sarvatra vitāyamānairākāśaṅgāsalilāvadātaiḥ /
 yaśaḥpravāhairiva lipyamānā diśaḥ samastāḥ viśadībabhūvuḥ // 3.17 //
 æjātaḥ pṛthivyāmadhipo munīnāmÆ iti bruvāṇā iva viṣṭapānām /
 maṅgalyaśaṅkhānakamardalādyavādyaprabhedāḥ svayameva reṇuḥ // 3.18 //
 mahānubhāvasya mahābhiṣekasambhāvanāṃ kartumiva pravṛttāḥ /
 vyatītya velāṃ sakalāḥ samudrāḥ pracelurabhyucchritavīcihasyāḥ // 3.19 //
 cacāla meroracalābhidhānaṃ caskhāla sindhorlavaṇodavārtā /
 ākhyā sravantītyagalatsravantyāsthireti bhūmerabhidhā vyaraṃsīt // 3.20 //
 vavarṣa varṣāsamayaṃ vināpi valāhako vāridhidhīraghoṣaḥ /
 āścaryakarmāṇi babhūvuritthaṃ jāte satāmagrasare kumāre // 3.21 //
 āsphālitānekamṛdaṅgaghoṣavācālitāśāntadarīmukhāṇām /
 ānandanṛttabhramighūrṇamānavasundharāndolitabhūdharāṇām // 3.22 //
 anyonyasammardaviśīrṇahāramuktāvalītārakitasthalīnām /
 prakṣiptapiṣṭātakapāṃsumuṣṭiśṛṅgāritāśeṣadigantarāṇām // 3.23 //
 parasparākṣiptavibhūṣaṇānāṃ paryastacūḍāmaṇiśekharāṇām /
 ekālayasyeva jagattrayāṇāṃ babhūva tajjanmamahotsavaśrīḥ // 3.24 //
 pratyagragarbhacchavipāṭalena sutena mātā sutarāṃ cakāśe /
 navyodayālohitavigraheṇa veleva bālena sudhākareṇa // 3.25 //
 prataptacāmīkarabhāsvareṇa prasarpatā tasya śarīrabhāsā /
 prasūtikāgarbhagṛhapradīpāḥ pratyūṣatārāpratimā babhūvuḥ // 3.26 //
 atyadbhutāmātmajajanmavārtāṃ śrṛṇvan sa śuddhāntajanānnarendraḥ /
 ānandamūrcchākulacittavṛttiḥ kartavyamūḍhaḥ stimito babhūva // 3.27 //
 padārthametatpriyadānayogyamadṛṣṭavān sa triṣu viṣṭapeṣu /
 sarvasvadānena tathāpi rājā sambhāvayāmāsa tamatyudāraḥ // 3.28 //
 bhadre muhūrte sa patiḥ prajānāṃ dadarśa devyāḥ stimitāyatākṣaḥ /
 kumāramutsaṅgatale śayānaṃ taṭe taṭinyā iva haṃsaśāvam // 3.29 //
 aśrāntatṛṣṇena vilocanena mukhendumāsvādayataḥ svasūnoḥ /
 āsīt pituḥ kaṇṭakitāṅgayaṣṭerānandabāṣpaprasaro nirodhaḥ // 3.30 //
 stanandhayasyānanacandrabimbamamandasaundaryasudhānidhānam /
 nipīya netrāñjalinā nitāntaṃ nṛpādhipo nirvṛtimāsasāda // 3.31 //
 sa jātakarmādikamatyudāraṃ sūnoḥ samāpayya purohitena /
 'siddhārtha ' ityasya jagatpraśasyāmananyayogyāmakarodabhikhyām // 3.32 //
 navāmbuvāhena nabhaḥsthalīva navyena tārāpatinā niśeva /
 mṛgendraśāvena mahāṭavīva vibhūṣitā santatirāsa tena // 3.33 //
 avyaktavarṇābhiramuṣya vāgbhiryathā nṛpaḥ prītamanā babhūva /
 tathā na gānairapi gāyakānāṃ mahākavīnāmapi vāgvilāsaiḥ // 3.34 //
 nisargasaurabhyanitāntahṛdyaṃ tasyānanaṃ tādṛśasaukumāryam /
 babhūva sāmānyamayātayāmaṃ līlābjamantaḥpurasundarīṇām // 3.35 //
 mano 'bhirāmairmaṇikiṅkaṇīnāṃ māturmudaṃ māṃsalayanninādaiḥ /
 ātmīyabimbānunayābhimānaścikrīḍa sūnurmaṇimedinīṣu // 3.36 //
 ātanvatā pāṃsuvihāramāptairamātyaputraiḥ saha bālakena /
 saṃgrāmabhūdhūliṣu bhāvinīṣu svairaṃ vihartuṃ vihiteva yogyā // 3.37 //
 sa dhīramantaḥpurasiṃhaśāvaiḥ saṃkrīḍamānaḥ saha rājasūnuḥ /
 atyadbhutasyātmaparākramasya śikṣāmivaiṣāṃ ciramanvatiṣṭhat // 3.38 //
 anupravṛttānmaṇighaṇṭikānāmārāvaharṣād gṛharājahaṃsān /
 tatāṭa pādena tadīyarājaśabdāsahiṣṇuḥ kila tān kumāraḥ // 3.39 //
 nakhāṃkuśāghātavidhūtamūrdhā mukhāravaprasrutavṛṃhitaśrīḥ /
 maṅgalyanirvṛttamadāmburekho bālo vitene madahastilīlām // 3.40 //
 abhyullasaccampakadāmadīptirālokasambhāvitajīvalokaḥ /
 sa dārako dīpa iva pradīptaḥ śokāndhakāraṃ vinināya pitroḥ // 3.41 //
 kṛtopavītaṃ galitātibālyaṃ samastavidyāpariśīlanāya /
 tamarpayāmāsa kumāravaryamācāryahasteṣu patiḥ pṛthivyāḥ // 3.42 //
 sa deśikendrairupadiśyamānā vidyāḥ samastāḥ sakalāḥ kalāśca /
 jagrāha medhāvitayācireṇa varṣāghano vārinidheravāpa // 3.43 //
 ananyasāmānyadhiyaṃ kumāramāsādya vidyāḥ sutarāṃ virejuḥ /
 śaratprasannaṃ gaganāvakāśaṃ tārādhipasyeva mayūkhamālāḥ // 3.44 //
 nitāntamānandayatā prajānāṃ manāṃsi sadyo haratā tamāṃsi /
 candrodayeneva mahāsamudraḥ śākyānvayastena samullalāsa // 3.45 //
 prabheva bhānoḥ pratibheva sūreḥ śikheva dīpasya dayeva sādhoḥ /
 jyotsneva candrasya sudheva sindhostasyoditāsīnnavayauvanaśrīḥ // 3.46 //
 āropya tāruṇyaviśeṣaśāṇaṃ rauṣāṇitānīva manobhavena /
 aṅgānyabhivyañjitalakṣaṇāni vibhaktasandhīni babhūvurasya // 3.47 //
 tasyāṃdhriyugmaṃ sahajābhirūpyaṃ rekhāsahasrārarathāṅgacihnam /
 navyāni nālīkavanāni nūnaṃ nakhaprabhacandrikayā jahāsa // 3.48 //
 valitrayālaṃkṛtidarśanīyavilagnabhāgo narapālasūnuḥ /
 manthācalo vāsukibhogaveṣṭaḥ lekhollasanmadhya ivāluloke // 3.49 //
 guṇaiḥ samastai saha rājasūnornitambabimvaḥ prathimānamāpa /
 doṣairaśeṣaiḥ samameva tasya madhyapradeśaḥ kṛśatāmayāsīt // 3.50 //
 nābhihradastasya narendrasūno romāvalīketananīlayaṣṭim /
 nikhātukāmena manobhāvena nirvartito garta ivābabhāse // 3.51 //
 śriyaḥ sarojāntaraduḥsthitāyā viśṛṅkhalaṃ dātumivāvakāśam /
 puṇyātmanastasya bhujāntarāalaṃ babhūva vindhyādriśilāviśālam // 3.52 //
 śūrasya tasya kṣitipālasūnorvṛkṣaḥkavāṭe sati vajrasāre /
 cakruḥ kavāṭaṃ sadaneṣu sattvā vibhūṣaṇārthaṃ na tu rakṣaṇārtham // 3.53 //
 bhujo bhujaṅgādhipabhogadīrghastasya prajāpālanapaṇḍitasya /
 akṣepaṇīyaḥ pratibhūpatīnāṃ trailokyarakṣāparigho babhūva // 3.54 //
 rekhābhiratyantaparisphuṭābhistatkandharā bandhurasanniveśā /
 gāḍhādarāliṅgitakāntilakṣmīkeyūramudrābhirivāvababhāse // 3.55 //
 mugdhasya tasyāsa mukhāmbujasya mahotpalasyāpi mahān viśeṣaḥ /
 vāṇimalolāṃ vahati sma pūrvaṃ svabhāvalolāmitaratu lakṣmīm // 3.56 //
 vāṇyā vareṇyasya mukhe vasantyā mañjīraśiñjānamivāsa sūktam /
 nakhaprabheva smitacandrikāsīnmuktākṣamāleva ca dantapaṃktiḥ // 3.57 //
 tadānanāmbhoruhakāntilakṣmyāstadgaṇḍabhittirmaṇidarpaṇaśrīḥ /
 tatkarṇapāśaśca vilāsaḍolā tadīkṣaṇaṃ vibhramadīrdhikāsīt // 3.58 //
 bhrūvallarī tasya manojñamūrttestārāṃśulīḍhobhayakoṭibhāgā /
 kodaṇḍalīleva vijitya mārādātmīkṛtāropitabhṛṅgamauvī // 3.59 //
 prasannamūrṇāvalayābhirāmaṃ jyotirmayaṃ tasya mukhārabindam /
 bhūyiṣṭhamantargatacandralekhāṃ bālārkabimbaśriyamātatāna // 3.60 //
 ūrṇābhirāmā narapālasūnorniṭālabhūmirnitarāṃ cakāśe /
 vaprakriyābhagnanilīnadantidantāṃkurā meruśilātaṭīva // 3.61 //
 vināṅgarāgeṇa vināṅgadena vināvataṃsena vinā srajāpiu /
 āviṣkṛtāsecanakālamāsīdaṅgaḥ tadīyaṃ navayauvanena // 3.62 //
 ānandayitrī hariṇekṣaṇānāmaduṣṭipūrvā puruṣāntareṣu /
 nirvyājabhūṣā nikhilāṅgayaṣṭestasyoditāsīt samudāyaśobhā // 3.63 //
 viśvambharāvalayadhāraṇayogyabāhoḥ sūnornṛpaḥ surapatipratimasvabhāvaḥ /
 māṇikyakumbhabharitairmaṇimantrapūtaistīrthaiścakāra yuvarājapadābhiṣekam // 3.64 //
 iti buddhaghoṣaviracite padyacūḍāmaṇināmni mahākāvye tṛtīyaḥ sargaḥ //
 caturthaḥ sargaḥ
 siddhārthavivāhaprastāvaḥ
 atho kumārasya kulodvahasya karagrahaṃ kārayituṃ narendraḥ /
 kā sāsya yogyā bhuvi kanyaketi cintayāmāsa sametabandhuḥ // 4.1 //
 tatrāntare koliyabhūmipālaḥ kumārikāṃ me kularatnadīpām /
 dāsyāmi sūnostava sarvatheti sandeśapatraṃ visasarja tasmai // 4.2 //
 ākarṇya sandeśamukhādudantamatīva santuṣṭamanāḥ kṣitīśaḥ /
 tathaiva sajjīkriyatāṃ tvayeti sandeśamasmai prajighāya bhūyaḥ // 4.3 //
 tatheti so 'pi pratigṛhya tasmai sandeśapatraṃ samudīrṇaharṣaḥ /
 pracakrame kārayituṃ kumāryā vivāhadīkṣotsavamatyudāram // 4.4 //
 āropitābhraṅkaṣaketumālamābaddhakauśeyavitānaśobham /
 abhyucchritendrāyudhatoraṇāṅkamabhyantarasthāpitapūrṇakumbham // 4.5 //
 āstīrṇamuktāsikatābhirāmamākīrṇanānākusumaupahāram /
 ārabdhavaivāhikasaṃvidhānamantaḥpuraṃ bhūmipaterbabhūva // 4.6 //
 abhyaktagātrīmadhivāsitena tailena gandhāmalakopaliptām /
 varāṅganāstā maṇikumbhamuktairambhodharaiḥ sādaramabhyaṣiñcan // 4.7 //
 snānāvasāne naradevakanyā pāthobharārdraṃ parimucya vāsaḥ /
 samādade cārutaraṃ dukūlaṃ candrātapaṃ śāradikeva rātriḥ // 4.8 //
 tataḥ prakīrṇābhinavaprasūne catuṣkamadhye viniveśya sakhyaḥ /
 nānāvidhairābharaṇairnarendrakanyāmalañcakruratipravīṇāḥ // 4.9 //
 antaḥsamāveśitaphullamallīdhammillabandhastaralekṣaṇāyāḥ /
 tatāna tārāgaṇaśāritasya gāḍhāndhakārastabakasya kāntim // 4.10 //
 ākuñcitāgrairalakaiḥ praśastaistasyā mukhāmbhoruhamābabhāse /
 tadīyasaurabhyasamṛddhilobhādālīyamānairiva cañcarīkaiḥ // 4.11 //
 sindūraklṛpta kṣitipālaputryā vivāhadīkṣātilako vireje /
 prāptādhipatyasya manobhavasya pratāpabākārka ivojjihānaḥ // 4.12 //
 karṇāvasaktāḥ kamalekṣaṇāyā yavāṅkurāḥ sātiśayaṃ virejuḥ /
 trilokajiṣṇoḥ kusumāyudhasya kīrttiprarohā iva jṛmbhamāṇāḥ // 4.13 //
 kastūrikākalpitapatralekhastasyāḥ kapolaḥ śaśimaṇḍalaśrīḥ /
 ākramya tasthau mukurasya śobhāmambhodavātairmalinodarasya // 4.14 //
 vinyastakālāñjanadarśanīyaṃ vilocanaṃ mīnavilocanāyāḥ /
 atyugrahālāhalapaṅkadigdhāmanaṅgabāṇaśriyamanvayāsīt // 4.15 //
 ananyasādhāraṇapāṭalimnastasyā manojñasya radacchadasya /
 ākalpitā yāvakapaṅkabhatirabhūtapūrvāṃ na cakāra śobhām // 4.16 //
 alaṃkṛtaṃ mauktikakuṇḍalābhyāmambhoruhākṣyā mukhāmārdrahāsam /
 pārśvadvayāvasthitapuṇḍarīkakośaṃ śaratkokanadaṃ jigāya // 4.17 //
 āmuktamuktāsaradarśanīyamābibhratī kaṇṭhamatīva reje /
 niṣṭhyūtamuktānikarābhirāmaśaṅkhojjvalā sāgaravīcikeva // 4.18 //
 tasyā vapuścandanapaṅkaliptamāmodikālāgarubhakticitram /
 kalindajākarburitāntarāyāḥ śobhāmapuṣyat suraśaivalinyāḥ // 4.19 //
 payodharadvandvamaninditāṅgyāḥ parisphurannistalatāarahāram /
 ākīrṇatārānikarābhirāmāmastādriśṛṅgaśriyamanvagacchat // 4.20 //
 balitrayālaṃkṛtamadhyadeśā tanvī vilolastanabhārahārā /
 taraṅgitā śīkarajālitāṅgacakrāhvayā śaivalinīva reje // 4.21 //
 māṇikyakāñcīvalayānuviddhaśroṇībharā kṣoṇipatestanūjā /
 vasundharā vāridhiratnagarbhavelāsamāliṅgitasaikataiva // 4.22 //
 rarāja tasyā navaromarājirārohatastuṅgapayodharādrim /
 śṛṅgārayoneravalambanārthamālambitendīvaramālikeva // 4.23 //
 anarghacāmīkarakalpitābhiralaṃkriyābhiḥ sutanuścakāśe /
 samujjvalā nūtanamañjarībhiḥ sañcāriṇī campakavallarīva // 4.24 //
 alaktakāsaṅgavivṛddharāgamaṃghriddhayaṃ komalamāyatākṣyāḥ /
 navātapasparśaviśeṣadṛśyāṃ nālīkaśobhāṃ namayāñcakāra // 4.25 //
 ākalpasaundaryadidṛkṣayeyamābibhratī sphāṭikamātmadarśam /
 vididyute pūrṇaśaśāṅkavimbasamparkiṇī śātamakhī diśeva // 4.26 //
 anantaraṃ bandhuragātrayaṣṭeḥ purodhasaḥ pūrṇamanorathāyāḥ /
 na kevalaṃ kautukamābabandhuḥ karāmbuje kiñca hadambuje 'pi // 4.27 //
 evaṃ samāpayya kumārikāyā vaivāhikaṃ maṇḍanasaṃvidhānam /
 kutūhalī kauliyabhūmipālastasthau varasyāgamamīkṣamāṇaḥ // 4.28 //
 atha svaveśmanyadhirājasūnuḥ snātānulipto navadhautavāsāḥ /
 ullāsikāṃ lokavilocanānāmudvāhabhūṣāmurarīcakāra // 4.29 //
 suvarṇasūtragrathitāntareṇa kṣaumottarīyeṇa sa rājasūnuḥ /
 vidyutpinaddhena śaradghanena viyattalābhoga iva vyarājat // 4.30 //
 viśālavakṣaḥsthalalambitena muktākalāpena babhau kumāraḥ /
 virājamānena taṭopakaṇṭhaṃ chāyāpatheneva suvarṇaśailaḥ // 4.31 //
 prasannagambhīravapuḥ kumāraḥ pravālamuktāmayakuṇḍalābhyām /
 caṇḍāṃśutārādhipamaṇḍalābhyāmalaṃkṛto merurivāluloke // 4.32 //
 varaścakāśe haricandanārdro bālātapātāmra ivodayādriḥ /
 dhātucchaṭāvicchuritaḥ karīva sandhyāmahaḥsāndra ivāmṛtāṃśuḥ // 4.33 //
 ādarśabimbe pratimāśarīramāmuktaratnābharaṇasya yūnaḥ /
 vaikartanaṃ maṇḍalamāsthitasya puṃsaḥ purāṇasya pupoṣa lakṣmīm // 4.34 //
 alaṃkriyājāyata dehakāntirnaisargikī tasya narendrasūnoḥ /
 eīśvaryacihnāni paraṃ babhūvuranyāni māṇikyavibhūṣaṇāni // 4.35 //
 ukṣiptamuktātapavāraṇaśrīruddhūtabālavyajanopacāraḥ /
 āruhya vaivāhikamaupavāhyaṃ jagāma sanbandhigṛhaṃ kumāraḥ // 4.36 //
 tamāgataṃ śākyakulapradīpaṃ kṣoṇīpatiḥ koliyacakravarttī /
 svayaṃ padābhyāmabhigamya dūraṃ vaivāhikaṃ maṇḍapamānināya // 4.37 //
 dadarśa dhīraḥ kṣitipālaputrīṃ tatra sthitāṃ tārakarājavaktrām /
 līlāravindena karasthitena payodhikanyāmiva bhāsamānām // 4.38 //
 sotkaṇṭhamālokayataḥ kumārīṃ sudhāṃśuśobhāparibhāvukāṅgīm /
 atītya velāmadhirājasūnorānandasindhuḥ prasasāra dūram // 4.39 //
 yat kāryate tatra pativratābhiḥ kṛtvā tadetat sakalaṃ kumāraḥ /
 tayā samaṃ tāmarasāyatākṣyā jatāma vaitānikavedimadhyam // 4.40 //
 udarciṣastasya hutāśanasya havirbhiruccairjvalataḥ purastāt /
 kriyākalāpe kṛtadhīḥ purodhāḥ saṃyojayāmāsa vadhūkumārau // 4.41 //
 āsīt kumāraḥ pulakaprarohairudañcitaiḥ kañcukitāṅgayaṣṭiḥ /
 vaikakṣamālyacyutakesarāstadguptyai babhūvurguṇaratnarāśeḥ // 4.42 //
 āvirbhavadbhiḥ śramavārileśairārdrāṅguliḥ koliyakanyakāsīt /
 vivāhadhārājalaśīkarāstadvyājībabhūvurvipulekṣaṇāyāḥ // 4.43 //
 ālokalobhādabhivartamānā nivartamānāstrapayā ca śaśvat /
 tayorapāṅgaprasarāstadānīṃ ḍolāvihāraśriyamanvabhūvan // 4.44 //
 abhyastayā saṃvaraṇāmbuśerāvartacakrabhramalīlayeva /
 varaḥ samaṃ vāmadṛśā kṛśānoḥ pradakṣiṇāprakramamanvatiṣṭhat // 4.45 //
 kanyākumārau kamanīyarūpāvālokya homāgniradṛṣṭapūrvau /
 pradakṣiṇārciḥsphuraṇacchalena ślāghāśiraḥkampamivācacāra // 4.46 //
 guruprayuktā kulapālikā sā lājopahāra visasarja vahnau /
 marudvidhūtā latikeva puṣpaṃ cūtadrame syūtanavapravāle // 4.47 //
 samudgatā dhūmatatiḥ kṛśānoḥ samīpalagnā mukhasārasasya /
 amlānanīlāyatanālabhaṅgīma ṅgīcakārāmbujalocanāyāḥ // 4.48 //
 tasmādudīrṇā navadhūmarājistasyā mukhe tadgrahaṇaprasanne /
 kṣaṇaṃ samālakṣyata sañcarantī saroruhe ṣaṭpadamālikeva // 4.49 //
 vaktrāravindaṃ paritaḥ prakīrṇā vāmabhruvo maṅgaladhūmarājiḥ /
 anyāmṛtāṃśubhramataḥ prayātāmadhatta sākṣāt pariveṣalakṣmīm // 4.50 //
 vaktrāmbujaṃ vāmadṛśaḥ parītā vaivāhikī maṅgaladhūmapaṃktiḥ /
 babhāra nīlāṃśukanirmitasya muhūrtavaktrāvaraṇasya śobhām // 4.51 //
 kālāñjanocchvāsavikūṇitākṣaṃ dharmodakakliṣṭakapolapatram /
 vivarṇakarṇotpalamānanābjaṃ babhūva dhūmagrahaṇānmṛgākṣyāḥ // 4.52 //
 iti krameṇāhitapāṇipīḍastayā sahaiva śvasurau kumāraḥ /
 nanāma tāvapyanumodamānāvāśīrbhiretāvanuvardhayetām // 4.53 //
 anyāṃśca sarvānapi bandhuvargān sambhāvya jāyāsahitaḥ kumāraḥ /
 nirgatya tasmānnijarājadhānīpradakṣiṇāya pravaro jagāma // 4.54 //
 tasmin muhūrte kapilāṅganānāṃ kumāranidhyānaparāyaṇānām /
 saudheṣu saudheṣu samudbabhūvuḥ śṛṅgāraceṣṭā madanopadiṣṭāḥ // 4.55 //
 tathā hi kācit karapallavena kalhāramālāmavalambamānā /
 svayaṃ varītuṃ kila rājadhānīsopānamārgaṃ tvarayā jagāma // 4.56 //
 netrasya taddarśananiścalasya mā mūdidaṃ rodha itīva matvā /
 apāsya kālāñjanamāyatākṣī vātāyanaṃ satvaramāpa kācit // 4.57 //
 vibhūṣaṇairantarite madaṅge naisargikīṃ kāntimasau na paśyet /
 itīva naipathyamakalpayantī kācit prapede sahasā gavākṣam // 4.58 //
 vyākośametad yadi karṇapāśe niveśayeyaṃ surabhi dvirephaḥ /
 māṃ pīḍayedityavadhīrya manye karṇotpalaṃ kāpi jagāma jālam // 4.59 //
 tadānanālokanaharṣajātaḥ stanasya romodgama eva bhuṣā /
 itīva patrāvalimutsṛjantī vātāyanābhyarṇamavāpa kācit // 4.60 //
 pativratāyāḥ paradarśanāya yātrā na yukteti nirundhatīva /
 nitambabimbād rasanā galantī kasyāścidaghriṃ kalayāñcakāra // 4.61 //
 ekāvalīṃ kācidanarpayitvā kaṇṭhokaṇṭhaṃ karapaṅkajena /
 samudvahantī tvaramāṇacetāstasyopahārārthamiva pratasthe // 4.62 //
 tābhistadudvīkṣaṇatatparābhirnirantarāḥ saudhatalapradeśāḥ /
 jagajjigīṣormakaradhvajasya senāniveśapratimā babhūvuḥ // 4.63 //
 vīthīṣu vīthīṣu vilāsinīnāṃ tasminnipetustaralāḥ kaṭākṣāḥ /
 prāsādajālāntaritāṅgayaṣṭeḥ prasūnaketoriva puṣpabāṇāḥ // 4.64 //
 tamāyatākṣyaḥ spṛhaṇīiyamaṅgādaṅgāntaraṃ gantumaśaknuvānaiḥ /
 ākarṇapūraprasṛtairapāṅgairālokayāmāsuratṛptibhājaḥ // 4.65 //
 tāsāṃ kumāraḥ śatapatramitrairvilocanairvismayanirnimeṣaiḥ /
 aṅgeṣu sarvatra niṣiktabimbaiḥ sākṣāt sahasrākṣa ivābabhāse // 4.66 //
 yatraiva yatraiva kumāragātre vyāpāritaṃ locanamaṅganābhiḥ /
 tatraiva tatraiva babhūva kāntiniryāsaniḥsyūtamivānuṣaktam // 4.67 //
 tāsāṃ kumārākṛtirāturāṇāmaspandavisphāritalocanānām /
 vinetukāmeva manobhavārtiṃ pratyekamantarhṛdayaṃ viveśa // 4.68 //
 kācit tadā kaṇṭakitāṅgayaṣṭistadānanāmbhoruhanirviśeṣam /
 ājighradānandanimīlitākṣī karasthitaṃ vibhramapuṇḍarīkam // 4.69 //
 kācit tadākarṣaṇasiddhamantraṃ kāmopadiṣṭaṃ kila japtukāmā /
 kareṇa mandaṃ bhramayāñcakāra muktākṣamālāmiva hārayaṣṭim // 4.70 //
 śukāvacañcūpuṭapāṭalena nakhena kācid vilolekha navyam /
 pāṇisthitaṃ ketakagarbhapatramanaṅgasandeśamivāsya kartum // 4.71 //
 ālekhyalīlāphalakaṃ satūlimekaṃ dadhānā karapallavena /
 ātmānamālikhya varāya tasmai dātuṃ samudyogavatīva tasthau // 4.72 //
 cetobhuvaḥ puṣpaśilīmukhānāṃ parāgavarṣaiḥ patatāmajasram /
 kasyāścidāsīt kaluṣīkṛteva dṛṣṭiḥ samudyadbahulāśrupūrā // 4.73 //
 udbhinnaromodgamalobhanīyā rarāja kasyāścana gaṇḍapāliḥ /
 dhṛtāṅkurā cittagrahapraveśe manobhuvo maṅgalapālikeva // 4.74 //
 ākarṇamākṛṣṭaśarāsanasya kāmasya kādambakadambakānām /
 pakṣīnileneva vidhūyamānā kāciccakampe skhaladuttarīyā // 4.75 //
 dharmodabinduprakarairudīrṇaiḥ karambitā kācana rājate sma /
 kodaṇḍavallīva dṛḍhāvakṛṣṭā niṣṭhyūtamuktāṅkuritā smarasya // 4.76 //
 manaḥ pratolīṃ viśataḥ prakīrṇairmanobhuvaḥ pādaparāgajālaiḥ /
 kācid dṛśaṃ karburavigraheva vivarṇabhāvaṃ pratipadyate sma // 4.77 //
 kumāramenaṃ kulaśailadhuryaṃ bharttāramāptuṃ paramābhirūpyam /
 bimbādhareyaṃ jananāntareṣu kiṃ vākarot puṇyamagaṇyarūpam // 4.78 //
 sudhānidhānaṃ tuhināṃśubimbaṃ lakṣmīvimānāni ca paṅkajāni /
 ātanvatā pūrvamamuṣya vaktranirmāṇayogyeva kṛtā vidhātrā // 4.79 //
 nirmāṇakāle bhuvanatrayasya sambhṛtya sambhṛtya samarpitena /
 saundaryasāreṇa sarojajanmā prāyeṇa cakre yuvarājamenam // 4.80 //
 yuvānamenaṃ yugadīrghabāhuṃ draṣṭuṃ trilokaspṛhaṇīyaśobham /
 asmākamakṣṇāmayutaṃ viriñcistrilokavedī na cakāra kasmāt // 4.81 //
 amuṣya vaktrāmṛtabhānubimbasambhūtasaundaryasudhopayogāt /
 āpadyate dṛṣṭiyugaṃ na keṣāmatraiva janmanyanimeṣabhāvam // 4.82 //
 ityādimāsāṃ giramatyudārāmākarṇayan karṇasukhāyamānām /
 pradakṣiṇīkṛtya purīṃ kumāraḥ prāvikṣadantarbhavanaṃ nṛpasya // 4.83 //
 praviśya dūrāvanatena mūrdhnā baddhapraṇāmāñjalikuḍmalena /
 tayā sametaḥ śakavaṃśadīpaḥ priyottaraṅgaṃ pitaraṃ vavande // 4.184 //
 utthāpya dūrānatamūḍhabhāryamudañcitābhyāṃ bhujapañjarābhyām /
 romodgamādhyāsitagātrayayaṣṭirurvīpatiḥ sādaramāliliṅga // 4.185 //
 anantaraṃ kāñcanapātrāsaṃsthaiḥ karpūradīpaiḥ parivāranāryaḥ /
 amuṣya bhadrāsanamāsthitasya nīrājanaṃ maṅgalamanvatiṣṭhan // 4.183 //
 iti vihitavivāhaṃ viśvaviśrāntakīrtti trijagadavanadīkṣābaddhakakṣaṃ kumāram /
 narapatiravalokya prīyamāṇaḥ sa mene nijakulamatituṅgaṃ nihanutārātigarvam // 4.187 //
 iti buddhaghoṣaviracite padyacūḍāmaṇināmni mahākāvye caturthaḥ sargaḥ //
 pañcamaḥ sargaḥ
 trayo mahāprāsādāḥ
 tataḥ kumārasya samagravaibhavo narādhinātho navayauvanaśriyaḥ /
 ṛtūtsavānāmupasevanakṣamānakārayat trīnatulān mahālayān // 5.1 //
 sa teṣu sadmasvadhirājanandano vicitravinyāsaviśeṣaśālibhiḥ /
 vinodyamāno varavārayoṣitāṃ vilāsanṛttairvijahāra hāribhiḥ // 5.2 //
 babhūva varṣāsamayo 'tha medinī kaṭhoradharmajvaraśāntikarmaṭhaḥ /
 aśeṣakāntāraśikhaṇḍimaṇḍalīvilāsalāsyakramadeśikeśvaraḥ // 5.3 //
 payodharāḥ kecana kācamecakāścakāśire caṇḍasamīraṇeritāḥ /
 śanaiḥ śanairambarakṛṣṇabhoginā vimucyamānā iva jīrṇakañcukāḥ // 5.4 //
 tadā samāruhya vihāramaṇḍapaṃ sahaiva vadhvā sarasīruhekṣaṇaḥ /
 pradarśayan mīnadṛśaḥ payodharān pracakrame varṇayituṃ tapātyayam // 5.5 //
 itaḥ sarojākṣi/
 vilokayāmbudānudanvadambhobharapaśyatoharān /
 viyattalābhogavilāsadarpaṇapraviṣṭabhūmaṇḍalabimbasannibhān // 5.6 //
 ṛtuśriyā dīptataḍitpradīpikāsamārjitairañjanasañcayairiva /
 natabhru/ navyaiḥ śakalaiḥ payomucāṃ nabhaḥsthalī pātramiyaṃ vibhāvyate // 5.7 //
 payodakālena cirapravāsinā samāgatenābhinavaṃ priye/ diśām /
 vimucyamānā iva keśaveṇayo vibhānti kāmaṃ navameghapaṃktayaḥ // 5.8 //
 tapātyayābhyāgamanena śāmyato nidāgharūpasya kṛpīṭajanmanaḥ /
 vijṛmbhamāṇā iva dhūmavīcayo viśanti meghāvalayo viyattalam // 5.9 //
 purandarākrāntibhayena ye purā payonidhiṃ prāpuralūnapakṣakāḥ /
 samutpatantīva ta eva bhūdharāstataḥ samudadyannavavāridacchalāt // 5.10 //
 mṛgākṣ i/ vidyullatikākarambimbitairnabho 'vakāśo jaladairvirājate /
 payonidhirvidrumavallivellitairyugakṣaye kardamagolakairiva // 5.11 //
 śikhaṇḍināmadbhutatāṇḍavaśriyāmaraṇyaraṅge madhurapraṇādinām /
 vilokya vidyunnayanena vibhramān praśaṃsatīva stanitena toyadaḥ // 5.12 //
 kalāpinaḥ kāñcanakāhalopamān phaṇīndralokān parigṛhya cañcubhiḥ /
 gabhīrakekāmukharīkṛtāmbarā nadanti cakrīkṛtabarhamaṇḍalāḥ // 5.13 //
 suvarṇakāreṇa tapātyayātmanā payodapālīnikaṣopalāntare /
 nighṛṣyamāṇā iva hemarājayastaḍillatā bhānti cakoralocane // 5.14 //
 malīmasaṃ kevalamaṅgamantaraṃ viśuddhamantaḥkaraṇaṃ tu māmakam /
 iti sphuraccañcaladīdhiticchalād vibhidya taṃ darśayatīva vāridaḥ // 5.15 //
 samudranemīvahanasya bhāriṇaścaturmahāsāgaramadhyavartinaḥ /
 kūlādrikūṭeṣu taḍidgaṇāvṛtā vibhānti sītā iva meghapaṃktayaḥ // 5.16 //
 vijitya viśvatrayamadbhutaśriyā pradānaśauryeṇa payomucāmunā /
 samucchritānāṃ taralākṣi/
 vidyuto jayadhvajānāṃ janayanti saṃśayam // 5.17 //
 sitacchadotsāraṇavetrayaṣṭayo viloladṛṣṭe/
 vilasanti vidyutaḥ /
 dhanāghanaiḥ proṣitatarjanakriyāvighūrṇyamānāḥ karaśākhikā iva // 5.18 //
 śatahradāpāditacārumaurvikaṃ salīlamādāya mahendrakārmukam /
 payodakālaḥ śabaraḥ śaravrajairapuṇḍarīkāṃ vidaghāti medinīm // 5.19 //
 bhujaṅgabhugvāntaphaṇāmaṇiśriyaḥ sphuranti bhūmnā puruhūtagopakāḥ /
 pracaṇḍadhārāhataratnasūdaraprakīrṇaratnopalakhaṇḍakāntayaḥ // 5.20 //
 śaranniśākāśatalodaraprabhāsahodare nūtanaśādvalasthale /
 patanti vajrāyudhagopakīṭakāḥ samagrandhyāruṇatārakopamāḥ // 5.21 //
 æviyatpṛthivyoḥ kiyadantaraṃ bhavetÆ iti pramātuṃ prathamena vedhasā /
 prasāryamāṇā iva mānarajjavaḥ patanti dhārāḥ paritaḥ payomucām // 5.22 //
 iyaṃ cakorākṣi/
 payodamālikā prakāmavācāṭabakoṭamaṇḍalī /
 upāttaśaṅkhā sphuṭamikṣudhanvanaḥ prayāṇamudghoṣayatīva diṅmukhe // 5.23 //
 vakāvalīvibhramakaṇṭhakambavo vitīrṇaśakrāyudhacitrakambalāḥ /
 namanti śaileṣu navābhrakuñjarāstaṭābhighātārthamivoḍhagarjitāḥ // 5.24 //
 kṣaṇaprabhācampakadāmabhūṣaṇā diśaḥ surendrāyudhacāruśekharāḥ /
 payodaśṛṅgairnavavārigarbhitaiḥ parasparābhyukṣamiva prakurvate // 5.25 //
 vigāhamānasya nabhaḥsthalīgṛhaṃ nidādhajiṣṇorṛtucakravartinaḥ /
 ghanena baddhā iva toraṇasrajaḥ surendracāpāḥ sutarāṃ cakāsati // 5.26 //
 prakampitāyāṃ kaṭhakāṣalīlayā digantabhittau stanayitnudantinā /
 viśīryamāṇā iva tārakāgaṇāḥ palāṇḍubhāsaḥ karakāḥ patantyamūḥ // 5.27 //
 payaḥpravāhaiḥ samameva vāridaḥ paraṃ samādāya mahāpayonidheḥ /
 punarvibhaktā iva mauktikotkarāḥ sphuranti varṣopalaśarkarāḥ kṣitau // 5.28 //
 yathā yathā vṛṣṭibhirabhramaṇḍale vijṛmbhate vaidyutahavyavāhanaḥ /
 tathā tathā pānthamṛgīdṛśāṃ dhruvaṃ vijṛmbhate cetasi manmathānalaḥ // 5.29 //
 nidāghatāpajvalitā vanasthalī prasārayanti sphuṭakandalīkaram /
 mayūrakekāvirutairmanoharaiḥ payodamabhyarthayatīva jīvanam // 5.30 //
 vinidrakāntāravinamravāṭikāprasūnakiñjalkaparāgavāhinaḥ /
 haranti mandāḥ pavamānakandalāḥ śikhaṇḍināṃ tāṇḍavajaṃ pariśramam // 5.31 //
 viśaṅkaṭāmambararājavīthikāṃ valāhakānāmaṭatāmitastataḥ /
 pratāyamānā iva pādapāṃsavaḥ patanti mandaṃ paritaḥ payaḥkaṇāḥ // 5.32 //
 vighuṣyamāṇe taḍitābhramaṃḍale vidhāya sākṣye navavaidyutānalam /
 ṛtuḥ purodhāstaṭinīsamudrayoḥ pravartayatyūrmikaragrahotsavam // 5.33 //
 anena kālena vināmṛtadravairnikāmamāpāditasarvasampadā /
 aśeṣato bhūrapi sarvathā bhajedaputriṇīnāmadhidevatāpadam // 5.34 //
 iti praśaṃsāmukhare sakautukaṃ svavṛttimuddiśya narendranandane /
 upoḍhalajjā iva diṅmukhāntare tirobabhūvuḥ sakalāḥ payodharāḥ // 5.35 //
 digaṅganāvarṇaghṛtānulepanaṃ sitacchadasvaiavihāravīthikā /
 sarojinīyauvanavibhramodayaḥ samāvirāsīt samayo 'tha śāradaḥ // 5.36 //
 taḍitpriyāyāḥ savilāsasampado balākikāyāśca viśuddhajanmanaḥ /
 viyogaduḥkhādiva maunamudritāḥ prapedire pāṇḍaratāṃ payodharāḥ // 5.37 //
 kadarthitātmīyaguṇaprakāśane kṣayaṃ prapanne sati vāridāgame /
 pramodahāsā iva diṅmṛgīdṛśāṃ samudbabhūvuḥ kalahaṃsamaṇḍalāḥ // 5.38 //
 sitacchadānāṃ śravaṇārtikāraṇaṃ niśamya kolāhalamutkacetasām /
 viyogabhājastaruṇījanā bhṛśaṃ ninindurantaḥkaraṇena bhārgavam // 5.39 //
 anantaratnākaraphenamaṇḍalairanaṅgakīrtistabakabhramāvahaiḥ /
 marālavṛndairvalamānapakṣakairapūri sarvaṃ haridantakandaram // 5.40 //
 vikāsināṃ saptapalāśabhūruhāṃ vijṛmbhamāṇāḥ parito rajobharāḥ /
 harinmukhānāmadhivāsacūrṇaṃkabhramaṃ vitenuḥ prathamānasaurabhāḥ // 5.41 //
 pravartyamāne pramadairmadāvalaiḥ samulvaṇe dānajalābhivarṣaṇe /
 gate 'pi varṣāsamaye mahāpagā babhūvuratyantavivṛddhajīvanāḥ // 5.42 //
 kalādhināthaḥ karajālamujjvalaṃ prasārayāmāsa haritsu nirbharam /
 cirotsukānāṃ kumudākaraśriyāṃ dṛḍhāṅgapālīmiva kartumunmanāḥ // 5.43 //
 vitāyamānaiḥ smitacandrikābharaistaraṅgitāḥ kṣomaviśeṣapāṇḍaraiḥ /
 vilajjamānā dvijarājadarśanād dhṛtāvaguṇṭhā iva digvadhūṭikāḥ // 5.44 //
 pataṅgadāvānalalaṅghitātmanāṃ tamastamāladrumaṣaṇḍasampadām /
 marutprakīrṇā iva bhasmadhūlayaḥ śaśaṅkire śāradameghapaṃktayaḥ // 5.45 //
 visṛtvaraiḥ śāradikaiḥ payodharairviḍambayāmāsa vikīrṇamambaram /
 taraṅgabhaṅgaiḥ kalaśāmbhasāṃ nidheryugāntabhinnairlavaṇodadherdyutim // 5.46 //
 kṛtābhiṣekāḥ prathamaṃ ghanāmbubhighṛtottarīyāḥ śaradabhrasañcayaiḥ /
 viliptagātryaḥ śaśiraśmicandanairdiśo dadhustārakahārayaṣṭikām // 5.47 //
 kṛtāplavānāmacireṇa vāridairdiśāvadhūnāṃ rucirāmbaratviṣām /
 śarīralagnā iva toyavipruṣaścakāśire sātiśayena tārakāḥ // 5.48 //
 vikāsinaścandrakaropalālanād virejire kairavakośarāśayaḥ /
 śaratprasanneṣu taḍākavāriṣu praviṣṭabimbā iva tārakāgaṇāḥ // 5.49 //
 vikasvarā vyañjitakaṇṭakāṃkurā vimuktamādhvīkamudaśrubindavaḥ /
 sarojaṣaṇḍāḥ śaradaṃ samāgatāḥ vilokya vismeramukhā ivābabhuḥ // 5.50 //
 vikāsabhājāmabhitaḥ saroruhāṃ vilīyamānairmakandanirjharaiḥ /
 agādhatāṃ prāpuratīva pūritāḥ śaratkṛśā apyakhilāḥ sarovarāḥ // 5.51 //
 vipakvapuṇḍrekṣuparumukhacyutairnirantarā mauktikasārasañcayaiḥ /
 udārakaidārakakulyakātaṭāḥ prapedire tāmranadītaṭopamām // 5.52 //
 vipākabhūmnābhividīrṇadāḍimīphalaprakīrṇairnavabījabālakaiḥ /
 karambitāḥ kānanabhūmayo babhuḥ punaḥ samudyatsuragopakā iva // 5.53 //
 ānandapākodayaśālibhiḥ phalairavāṅmukhīnāḥ kalamā lalakṣire /
 upasthitāmātmavināśavikriyāṃ vicintya śokāvanatā ivādhikam // 5.54 //
 vikīrṇapaṅkāṅkitaśṛṅgakoṭayaḥ khurārdhacandrakṣayakūlabhūmayaḥ /
 muhurnadanto vṛṣabhā madoddhatāstaṭābhighātaṃ saritāṃ vitenire // 5.55 //
 atrāntare rājakumāramenamāhūya pṛthvīpatirābabhāṣe /
 ayaṃ janaḥ putra/
 tavāstraśikṣāvilokanaṃ pratyabhivāñchatīti // 5.56 //
 śrutvā tu tatsūryakulāvataṃsaḥ pratyujjagāda prathamaṃ nṛpāṇām /
 ālokyatāṃ tāta/
 mamāstraśikṣā prāpte dine saptamasaṅkhyayeti // 5.57 //
 athāgate saptamavāsarānte prajāpatirbandhujanena sārdham /
 tasyāstraśikṣāpravilokanārtham adhyāsta bhadrāsanamantareṇa // 5.58 //
 ekena bāṇāsanamātatajyam,
 anyena hastāmburuheṇa bāṇam /
 samādadānaḥ sa pinaddhamūrtiragre gurorāvirabhūt kumāraḥ // 5.59 //
 kiṃ puṣpadhanvā pratimabdhamūrtiḥ,
 kiṃ vāvatīrṇo madhavān sadhanvā/
 evaṃvidhā prādurabhūt prajānāṃ vikalpanā vismitamānasānām // 5.60 //
 adṛṣṭapūrvāmatilokaśilpām atyadbhutāmapratimaprabhāvaḥ /
 bahuprakārāṃ piturastraśikṣāṃ sandarśayāmāsa sa vīravaryaḥ // 5.61 //
 dṛṣṭvāstraśikṣāṃ jagadekabandhorabhūtapūrvāmavanītaleṣu /
 ātmānamākhaṇḍalatulyadhāmā viśāmadhīśo bahu manyate sma // 5.62 //
 itthaṃ dhīro darśayitvāstraśikṣāṃ dhānuṣkāṇāmagragaṇyastarasvī /
 āgopālaṃ stūyamānāpadāno lokairuccairāsasādātmageham // 5.63 //
 saṅgītamaṅgalamahotsavasaṅginībhiḥ sākaṃ vadhūbhiranurāgataraṅgitābhiḥ /
 krīḍāgṛheṣu viharan kṣitipālasūnurvarṣāṇi kānicidasau kṣapayāñcakāra // 5.64 //
 iti buddhaghoṣaviracite padyacūḍāmaṇināmni mahākāvye pañcamaḥ sargaḥ //
 ṣaṣṭhaḥ sargaḥ
 vasantasamayavarṇanam
 prādurbabhūva samayaḥ subhago vasantaḥ prastāvanālikulakokilakūjitānām /
 bāṇāśayo makaraketanasāyakānām mauhūrtiko malayamārutanirgamānām // 6.1 //
 uccaṇḍadaṇḍadharakāsarasaurvabhaumasannāhabhīta iva caṇḍamayūkhamālī /
 sadyo vivartitahayo yamadiṅmukhāntād yātrāmadhatta himabhūdharasammukhīnām // 6.2 //
 candrodayojjvalamukhena jhaṣadhvajājñāṃ vyākurvatā vimalasūkṣmatarāmbareṇa /
 vanyā vasantasamayena parigrahatvasambhāvitā sapadi puṣpavatī babhūva // 6.3 //
 kalena gāḍhataramānaparigrahāṇāṃ prāṇānilān rasayituṃ pramadājanānām /
 ullāsiteva rasanā kusumadrumāṇām adbhāsate sma navakomalapallavaśrīḥ // 6.4 //
 unmocayan pariṇatacchadakañculīkāmudbhāvayan mukulajālakaromaharṣam /
 ullolayan bhramarakeśabharaṃ latānām udyānabhūṣu vijahāra vasantakālaḥ // 6.5 //
 āruhya mandamalayānilamaupavāhyamāśājayapracalitasya manobhavasya /
 sūnaprasūtirabhavannavalājavṛṣṭiḥ puṃskokiladhvanirabhūd varaśaṅkhaghoṣaḥ // 6.6 //
 mandānilena vahatā vanarājimadhyād utthāpitaḥ kusumakoṇakareṇuruccaiḥ /
 senāparāga iva digvijayodyatasya cetobhuvaḥ prasarati sma digantareṣu // 6.7 //
 puṣpāyudhasya nṛpateḥ parapuṣṭavargaḥ saṃgrāmasambhramasahān sahakārabāṇān /
 sañcetukāma iva sañcitacārupatrān babhrāma vibhramavaneṣu navāṃkureṣu // 6.8 //
 vīreṇa mārasubhaṭena vibhidya bāṇairbaddhā mahāviṭapināṃ viṭapāntareṣu /
 vyākīrṇakeśanicayā iva śatrumuṇḍā vyālolabhṛṅganivahāḥ stabakā virejuḥ // 6.9 //
 bhṛṅgābhimudritamukhā makarandapūraiḥ pūrṇodarā rurucire sumanogulucchāḥ /
 vīrasya māranṛpatervijayābhiṣekaṃ kālena kartumiva ratnaghaṭāḥ praṇītāḥ // 6.10 //
 oghīkṛtā malayamārutacandanena puṣphora pūgavananūtanapuṣpapāliḥ /
 cetobhavasya nṛpatermadhunā salīlam āndolitā lalitacāmaramālikeva // 6.11 //
 puṃskokilāaḥ punaranaṅgajayāpadānagāthāsadṛkṣakalapañcamakūjitāni /
 peṭhuḥ prasannamadhurojjvalapeśalāni pratyagracūtakalikāsu vanasthalīṣu // 6.12 //
 udvelasambhṛtamadhuvratadānarājirucchṛṅkhalo malayamārutagandhahastī /
 mānagrahādrikaṭakeṣu manasvinīnāṃ vaprakriyāvihṛtimācarati sma mandam // 6.13 //
 mandānilakṣitipamaṅgalapāṭhakānāṃ mākandagandhagajamaṇḍanaḍiṇḍimānām /
 uddāmakāmavijayotsavaghoṣaṇāmām ujjṛmbhate sma rutamunmadaṣaṭpadānām // 6.14 //
 āmūlacūḍamabhitaḥ pravijṛmbhamāṇo bālapravāhanivaho vanapādapānām /
 mānāndhakāraharaṇāya manasvinīnāṃ bālātapaprasaravibhramamālalambe // 6.15 //
 nirantarasmeramaṇīcakānāṃ niṣyandamānābhiranohakānām /
 madhūlakāsāramahānadībhirvanaṃ nadīmātṛkatāmayāsīt // 6.16 //
 taṭopakaṇṭhaṃ makarandasindhoḥ prasūnadhūlīpulinābhirāme /
 ābaddhacakrāḥ saha kāminībhirārebhire pātumalipravīrāḥ // 6.17 //
 vīrunmayīṃ vibhramayantraḍolāmāropya bhṛṅgīmavigītagītām /
 samīraṇairātmagarutsamutthaiḥ sānandamāndolayati sma bhṛṅgaḥ // 6.18 //
 aśokayaṣṭyāḥ stabakopanītamādāya puṣpāsavamānanena /
 sambhogabhinnāṃ taraṇadvirephaḥ sacāṭukaṃ pāyayati sma kāntām // 6.19 //
 aṅgaṃ samāsādya latāṅganānāṃ ṣaḍaṃghriḍimbhāḥ stabakastaneṣu /
 pratyagrapuṣpāsavadugdhapānaṃ prapedire vismṛtalolabhāvāḥ // 6.20 //
 anekasaṃgrāmavimardaśīrṇāṃ purāṇamaurvīmapanīya bhāraḥ /
 kodaṇḍayaṣṭermakarandayaṣṭerapūrvamaurvīkarod dvirephaiḥ // 6.21 //
 ananyayonerapadānagāthāṃ madhoḥ sakāśādiva śikṣayantaḥ /
 śākhāsu śākhāsu mahīruhāṇāṃ śanaiḥ śiśiñjuḥ kalakaṇṭhaśāvāḥ // 6.22 //
 utkṣiptaśākhācchalabāhudaṇḍāścūtadrumāḥ śūrpakaśāsanājñām /
 karṇābhirāmaiḥ kalakaṇṭhanādairuddhoṣayāmāsurivādhvagānām // 6.23 //
 vinetukāmasya vilāsinīnāṃ māanadvipendraṃ makaradhvajasya /
 hemāṃkuśānāmavahannabhikhyāmagre natāḥ prauḍhapalāśakośāḥ // 6.24 //
 paribhramatṣaṭpadakarburāṇāṃ paṃktiḥ palāśadrumamañjarīṇām /
 dedīpyamānasya śilāvalasya dīptiṃ yayau darśitadhūmarāśeḥ // 6.25 //
 āmodalubdhairalināṃ kadambarākṛṣyamānaḥ sumanogulucchaḥ /
 grāsīkṛto rāhumukhena rākākalānidherbimba ivābabhāse // 6.26 //
 taṭīpaṭīradrumasaṅgabhājāṃ sarīsṛpāṇāmiva sāhacaryāt /
 viyoginaścandanaśailajanmā vimūrcchayāmāsa muhuḥ samīraḥ // 6.27 //
 madhuśīkaradurdināndhakāre vanalakṣmīratidūtikopitānām /
 bhramarīmabhisatvarīṃ pramattaḥ sacamatkāramarīramad dvirephaḥ // 6.28 //
 vakuladrumavāṭikā varastrīmukhagaṇḍūṣamadhudravābhiṣekam /
 anubhūya navāṃkurāpadeśādavahannañcitaromaharṣaśobhām // 6.29 //
 sahakāravanīṣu sañcarantyā madhulakṣmyā iva nūpurapraṇādāḥ /
 kalakaṇṭhabhuvaḥ kalapralāpāḥ śravasaḥ pāraṇamādadhurjanānām // 6.30 //
 aṅganāvadanapadmapūraṇīmādareṇa paripīya vāruṇīm /
 udvavāma punareva kesaraḥ syandamānamakarandakaitavāt // 6.31 //
 parimalalaharīṣu pādapānāṃ bharitasamastadigantarāpagāsu /
 jalaviharaṇamācacāra dirghaṃ malayamahīdharamandagandhavāhaḥ // 6.32 //
 manobhavo maṇḍalitāstramaurvikāgabhīraviṣphāravirāvitāmbaram /
 aśeṣasāṃsārikaśemuṣīmuṣo vavarṣa cūtāṃkuraśātasāyakān // 6.33 //
 iti pravṛtte madhumāsavaibhave vidhātumudyānavihāramutsukaḥ /
 rathaṃ samāruhya narendranandanaḥ sahāvarodhena vinirjagāma saḥ // 6.34 //
 tataḥ kumārasya purandaraśriyaḥ prabodhakālo 'yamiti prabodhitum /
 krameṇa vṛddhāturaluptajīvitān pradarśayāmāsuramuṣya devatāḥ // 6.35 //
 krameṇa paśyan purataḥ sthitānamūn nitāntamudvignamanāḥ nṛpātmajaḥ /
 kimetadityāahitavibhramaḥ svayaṃ purogatān paryanuyuṃkta sārathīn // 6.36 //
 savistaraṃ te 'pi surairadhiṣṭhitā narendraputrasya viraktikāraṇam /
 krameṇa teṣāmatimātraduḥsahaṃ jarāvikārādikamācacakṣire // 6.37 //
 niśamya teṣāṃ vacanaṃ nṛpātmajo nikāmanirvedavibhāvitāśayaḥ /
 niyantritodyānavihārakautuko nivartayāśvāniti sūtamabravīt // 6.38 //
 anantaraṃ tasya puraḥ surādhipairadarśi śāntānuśayastapodhanaḥ /
 vivṛddhakāruṇyasamudravīcikāviṭaṅkaviśrāntaviśālalocanaḥ // 6.39 //
 prataptacāmīkaragauravigrahaḥ pravālabhaṅgāruṇacārucīvaraḥ /
 prasannapūrṇendunibhānanadyutiḥ prabhūtamaitrīparivāhitāśayaḥ // 6.40 //
 tamenamālokya ca śākyanandanastapasvināmagrasaraṃ savismayaḥ /
 ka eṣa kā vāsya caritracāturītyapṛcchadabhyāśajuṣaḥ svasārathon // 6.41 //
 ayaṃ mahābhāga/
 viśuddhamānasaḥ pavitraśīlaḥ paramārthadeśikaḥ /
 savāsanonmūlitasarvakilviṣastapodhanaḥ kaścidapaścimaḥ satām // 6.42 //
 amuṣya yaḥ śāsanamāśrito jano jarāvikārāditaraṅgabhaṅguram /
 krameṇa nistīrya sa janmasāgaraṃ prayāti nirvāṇapadaṃ niruttaram // 6.43 //
 iti pravīrāḥ kṣitipālanandanaprabodhanārthaṃ vibudhānubhāvataḥ /
 vitenire vāṅmanasātigocaraṃ taponidhestasya caritravarṇanam // 6.44 //
 itthaṃ śrutvā sārathīnāṃ vacastallabdhopāyaḥ saṃsṛterniṣkramāya /
 santuṣṭāntarmānaso rājasūnurbhūyo 'pyaicchat kartumudyānalīlām // 6.45 //
 iti buddhaghoṣaviracite padyacūḍāmaṇināmni mahākāvye ṣaṣṭhaḥ sargaḥ //
 saptamaḥ sargaḥ
 siddhārthasyodyānapraveśaḥ
 pracoditāśvaḥ punareva sūtaiḥ pratodahastairnaralokavīraḥ /
 ākhaṇḍalodayānamano 'bhirāmamārāmamatyadbhutamāviveśa // 7.1 //
 vidyāgṛhaṃ pañcamapāṭhakānāṃ vikalpatūṇīramananyayoneḥ /
 gañjāgṛhaṃ ṣaṭpadakāminīnāṃ krīḍāgṛhaṃ kiñca vasantalakṣmyāḥ // 7.2 //
 carācarāṇamabhivandanīyamāgantumudyānāmahīruhastam /
 marudvaśādānamitaiḥ śirobhirbaddhaprabālāñjalayaḥ praṇemuḥ // 7.3 //
 parāgasampatsikatāvakīrṇe paryukṣite puṣparasaiḥ patadbhiḥ /
 kṛtopahāre galitaiḥ prasūnairudyānamadhye vijahāra vīraḥ // 7.4 //
 latāṅgahārairlalitāligītairvanapriyāmañjuravaiśca vādyaiḥ /
 ārāmabhūmiṃ sa vilokya mene saṅgītaśālāmiva śambarāreḥ // 7.5 //
 taruprasūnānyapacetukāmā vāmālakā mandapadaṃ carantyaḥ /
 kumārasevārthamupasthitānāṃ śaṅkāṃ vitenustarudevatānām // 7.6 //
 ālāpamārāmavihāriṇīnāmākarṇayanto hariṇekṣaṇānām /
 vilajjamānā iva baddhamaunāstasthuḥ kṣaṇaṃ tatra vasantaghoṣāḥ // 7.7 //
 mañjīranādacchalato mamārtiṃ na subhru/
 kuryā iti nāthateva /
 padena paṅkeruhakomalena pasparśa kācicchanakairaśokam // 7.8 //
 aśokayaṣṭistaruṇījanasya pādāmbujasparśamivāsahiṣṇuḥ /
 navapravālaprasavāpadeśāt kopānalajvālamivotsasarja // 7.9 //
 sudhāmarīcidyutiśītalena karāmbujasparśasukhena kācit /
 udbhidyamānāṃkuraromaharṣaṃ putrāgatāṃ prāpayati sma cūtam // 7.10 //
 asūta sadyaḥ sahakāraśākhī navāṃkuran puṅkhitacārupatrān /
 ananyayonerabhimānahetū naruntudān pānthabadhūjanānām // 7.11 //
 saugandhikendīvaravāsitena salīlamantarmukhasambhṛtena /
 purāṇamādhvīkarasena kācidaśokatāṃ kesaramānināya // 7.12 //
 manojñagandhairvakuladrumāṇāṃ svayaṃ vikīrṇaiḥ sumanonikāyaiḥ /
 latāpratānena vicitramekā saṅkalpayāmāsa vikalpakāñcīm // 7.13 //
 upāhṛtaiḥ kāñcanapuṣpajālairudāragandhairnavamallikāyāḥ /
 āpūrayantī nijakeśapāśamanaṅgatūṇīramivābabandha // 7.14 //
 āvarjyaśākhāṃ karapallavena prasahya puṣpāpacayonmukhāyāḥ /
 ruṣeva kasyāścidaśokayaṣṭistiraskaroti sma dṛśaṃ parāgaiḥ // 7.15 //
 kareṇa sākaṃ mama komalena spardhāmidaṃ kiṃ paruṣaṃ bhajeta /
 ityāttaroṣeva salīlamekā cūtapravālasya cakāra bhaṅgam // 7.16 //
 sindūrasaundaryasahodareṇa śephālikāpuṣparajaḥkaṇena /
 cakāra sakhyāḥ savilāsamekā phālasthale cārutamālapatram // 7.17 //
 ākṛṣya śākhāḥ sadayaṃ latānāmālūya hastena navapravālam /
 māṇikyabhūṣāmapasārya kaṇṭhe niveśayāmāsa patiḥ parasyāḥ // 7.18 //
 kācit pragalbhā ramaṇasya karṇe niveśayantī kila karṇapūram /
 āveṣṭya kaṇṭhaṃ bhujabandhanena kapolakāntiṃ paricumbati sma // 7.19 //
 navaprasūnaiḥ sakalāṅganaddhairmanoharāḥ kāścana vārijākṣyaḥ /
 ayugmabāṇāyudhadevatānāmāviṣkṛtānāmavahannabhivayām // 7.20 //
 stanābhirāmastabakojjvalānāṃ dantacchadāpāṭalapallavānām /
 madhye latānāaṃ nibhṛtaṃ vasantīṃ sakhīṃ vivektuṃ na śaśāka kācit // 7.21 //
 itthaṃ kumārasya sahāvarādhaiḥ salīlamārāmavihārabhājaḥ /
 ālokanāyeva sahasrabhānurākāśamadhyaṃ paramadhyarukṣat // 7.22 //
 caṇḍātapasparśavivardhamānamarīcikāvāpivihāradakṣaḥ /
 sandhukṣayaṃstāpamatīva tāsāṃ madhyāhnaśaṃsī marudājagāma // 7.23 //
 chāyāstarūṇāmabhitaḥ pravṛttāścaṇḍātape kṣantumivāsamarthāḥ /
 mūlālavālaṃ muhurambusekasañjātaśaityaṃ śanakairupeyuḥ // 7.24 //
 vihārasañjātapariśramāṇāṃ vilāsinīnāmalikasthalīṣu /
 pradurbabhūvuḥ śramavārileśāḥ pradyumnakīrtyaṅkaranirviśeṣāḥ // 7.25 //
 dharmodabinduprakarā virejuḥ kapolapālīṣu nitambinīnām /
 snānārthamānetumamūḥ purastāt taḍākadūtā iva samprayātāḥ // 7.26 //
 ārāmabhūmāvativāhya tāpaṃ mādhyāhnikaṃ madhyamalokapālaḥ /
 āsevyamāno varavarṇinībhirambhovihārārthamavāpa vāpīm // 7.27 //
 mandānilāndolitavīcimālāḍolāyamānonmadarājahaṃsīm /
 samphullakalhāravijṛmbhamāṇasaurabhyapūraplavamānabhṛṅgīm // 7.28 //
 kumudvatīkośapuṭāvatīrṇamādhvīkadhārāmadhurapravāhām /
 uttuṅgakallolavitānaratnaraṅgasthalīcaṃkramamāṇamatsyām // 7.29 //
 ekatra phullairnavapuṇḍarīkairgaṅgānuṣaktāmiva dṛśyamānām /
 raktāravindairitaratra bhinnaiḥ śoṇopagūḍhāmiva śobhamānām // 7.30 //
 patatripakṣapravikīrṇapadmaparāgasindūritadigvibhāgām /
 sa śīkarāsūtritadurdinābhālokya vāpīmadhikaṃ nananda // 7.31 //
 duḍhāvabaddhāyatakeśapāśaiḥ śṛṅgānuṣaṅgojjvalapāṇipadmaiḥ /
 sahāvarodhaiḥ sa vihāra vāpīmavātarat pāśadharaprabhāvaḥ // 7.32 //
 tatpūrvamabhyāgatamādareṇa tamūrmihastaiḥ paritabhya vāpī /
 karṇābhirāmaiḥ kalahaṃsanādairvārttānuyogaṃ madhuraṃ cakāra // 7.33 //
 antarvigāḍhe sati sundarībhirudvelatāṃ prāpa mahātaḍāgaḥ /
 jalāśayāḥ strīṣu kṛtānuṣaṅgāḥ kathaṃ nu velāṃ na vilaṅghyanti // 7.34 //
 kaṭhorakāntākucamaṇḍalānāmāghātabhītā iva vepamānāḥ /
 kallolamālāḥ kaṇikāpadeśānmuktopahārānupaninyurāsām // 7.35 //
 padmākare paṅkajalocanābhirnarendrasūnurvijahāra sārdham /
 salīlamantaḥpurikāṅganābhiḥ sākaṃ pracetā iva vārirāśau // 7.36 //
 kāntākarodañcitavāridhārāḥ kāntasya vāhvorupari prakīrṇāḥ /
 ayatnabālavyajanopacāracāturyadhuryāḥ kṣaṇamātramāsan // 7.37 //
 parisphuracchīkaradanturāṅgaṃ paryāyavalgatkucakumbhahāram /
 kāścit karaiḥ kāntamivāparāddhamāsphālayāmāsuramandamambhaḥ // 7.38 //
 taraṅgaraṅge saha bhṛṅgagānaiḥ saroruhe tāṇḍavamādadhāne /
 hastāmbujairāttamṛṇāladaṇḍairavādayan vārimṛdaṅgamanyāḥ // 7.39 //
 nimajjanonmajjanarāgiṇībhirnitambinībhirniviḍastaḍāgaḥ /
 aśumbhadambhonidhirantarāntarāvirbhavantībhirivāpsarobhiḥ // 7.40 //
 krīḍātaḍākaṃ kṣitipālasūnuḥ keyūrabhogīndravṛtena doṣṇā /
 mamantha bhūbhāradhurandhareṇa manthādriṇā sindhumivābjanābhaḥ // 7.41 //
 kṣoṇībhujā kuṃkumavāridhārā yantraprayuktā ramaṇīmukheṣu /
 papāta paṃkeruhakānaneṣu prabheva bhānoḥ prathamāvatārā // 7.42 //
 vāmabhruvastaṃ maṇiśṛṅgamuktairavākiran kuṃkumavāripūraiḥ /
 tathāgataḥ so 'yamatīva reje sapallavaśrīriva pārijātaḥ // 7.43 //
 kasyāścidāviṣkṛtacandrikāyāḥ karābjayantraprahitāmbudhārā /
 papāta patyurmaṇimaulibandhe gaṅgeva devasya jaṭākalāpe // 7.44 //
 svahastayantraprahitābhiradbhiḥ pidhāya kasyāścana netrayugmam /
 viṭaḥ parasyā vinimīlitākṣyāścucumba bimbādharamādareṇa //
 kayācidabhyarṇajuṣaḥ salīlaṃ kāntasya kaṇṭhe prahitāmbudhārā /
 cetobhuvā cittamṛgaṃ grahītuṃ vyāpāritā vāguriteva reje // 7.46 //
 vaktre manojñasmitacandrikābhūd vakṣoruhe nirjharakāntirāsīt /
 madhye babhūvābhrasaridvilāso vāmabhruvāṃ majjanavāridhārā // 7.47 //
 āplāvayāmāsa karodakena vaktraṃ sa kasyāścana mānavatyāḥ /
 tadeva tanmānaparigrahasya jalāñjaliprakramamālalambe // 7.48 //
 nimajya kāsāñcidudañcitānāṃ vakṣoruhāḥ prakṣaradambudhārāḥ /
 cakāśire cañcupuṭāpakṛṣṭamṛṇālanālā iva cakravākāḥ // 7.49 //
 nirākṛte kāpi taraṅgavātaiḥ stanottarīye sati lajjamānā /
 kucasthalaṃ navyanakhavraṇāṅkaṃ ḍiṇḍīrapiṇḍena tiraścakāra // 7.50 //
 kasyāścidantaḥsalile nimajya samuccalantyāḥ sarasaṃ mukhābjam /
 samujjihānasya samudramadhyāt tārāpaterbimbamivābabhāse // 7.51 //
 ambhovihārākulitaiḥ payobhirapākṛteṣvañjanamaṇḍaneṣu /
 roṣādivāntaḥpuramundarīṇāṃ netrāravindānyaruhaṇībabhūvuḥ // 7.52 //
 payodharāḥ paṅkajalocanānāṃ pāthovihāre patadambudhārāḥ /
 nāgendrakumbhā iva naddhahārāḥ sanirjharaughā iva śailaśṛṅgāḥ // 7.53 //
 anaṅgasāmrājyamahābhiṣekakumbhāvivāmbhoruhalocanāyāḥ /
 vakṣoruhau maṅgalaśṛṅgasaṃsthairavākiran vāribharaiḥ parasyāḥ // 7.54 //
 bibhūṣaṇairvidrumapuṣyarāgavaiḍūryagārutmatapadmarāgaiḥ /
 aṅgacyutairambujalocanānāṃ ratnākaro 'bhūt kamalākaro 'pi // 7.55 //
 evaṃ sa kṛtvā sarasīvihāraṃ sahāvarodhaiḥ sarasīruhākṣaḥ /
 uttīrya tasyāstaṭasanniviṣṭaṃ baddhopacāraṃ sadanaṃ viveśa // 7.56 //
 tatrānuraktaiḥ saha mitravargaiḥ saṅkalpitākalpavikalpaveṣaḥ /
 rasottaravyañjanapākahṛdyamāhāramāryaḥ paramabhyanandat // 7.57 //
 vicitrapaṭṭāstaraṇopapannaṃ vikīrṇapuṣpaprakaraṃ kumāraḥ /
 abhyantarasthāpitabhadrapīṭhamāsthānikaṃ maṇḍapamadhyavātsīt // 7.58 //
 tatra kṣoṇīramaṇatanayo maṇḍape vāṇinīnāṃ nṛttārambhairnirupamarasairvādyaghoṣairmanojñaiḥ /
 vīṇānādaiḥ śravaṇasubhagairveṇunādaiśca hṛdyaiḥ
 śrīmānahnastribhuvanaguruḥ śeṣameṣa vyanaiṣīt // 7.59 //
 iti buddhaghoṣacarite padyacuḍāmaṇināmni mahākāvye saptamaḥ sargaḥ //
 aṣṭamaḥ sargaḥ
 sūryāstakālavarṇanam
 tatrāntare bimbamamandarāgaṃ papāta bhānodiśi paścimāyām /
 ākāśakośād galitasya nīlād ākṛṣṭalīlaṃ maṇidarpaṇasya // 8.1 //
 ākāśasindhoraparāhṇakarṇadhārādhipaḥ saṃhṛtaraśmijālaḥ /
 prakṣepaṇībhiḥ sphaṭikātmikābhirdigantatīraṃ taraṇiṃ nināya // 8.2 //
 aśokapuṣpastabakābhitāmramastācale maṇḍalamuṣṇabhānoḥ /
 babhāra sindhormathane viṣaktapravālavallīvalasya śobhām // 8.3 //
 bhāsvānabhīpsuḥ parālokayātrāṃ padmākareṣu pratibimbalakṣāt /
 āpracchanārthaṃ priyabāndhavānāmambhojinīnāmiva sampraviṣṭaḥ // 8.4 //
 krameṇa madhyaṃ caramāmburāśeḥ prābhākaraṃ bimbamalañcakāra /
 harinmaṇiśyāmamivācyutasya vakṣaḥsthalaṃ kaustubhanāma ratnam // 8.5 //
 āvartavegādaparamburāśerāvṛttabimbaṃ haridaśvabimbam /
 bhūyo 'pi cakrabhramamunmṛjārthamāropitaṃ viśvasṛjeva reje // 8.6 //
 mayā vinābdhiḥ pralayaprasaṅgaṃ velā kadācinna vilaṅghiteti /
 satyaṃ cakāreva tadaṅgahastairādāya taptāruṇalohakūṭam // 8.7 //
 dināvasānena parīkṣakeṇa mandapradīptidyumaṇirmahārhaḥ /
 aurvāgninā tejayituṃ kilāntarudanvaṅgārabhare nirastaḥ // 8.8 //
 astaṅgate bhartari bhṛṅgamālāmaṅgalyasūtraṃ divasāntadhātrī /
 ambhojinīnāmapasaurabhāṇāmapākarodamburuhopakaṇṭhāt // 8.9 //
 viśleṣaduḥkhādiva tigmabhānoḥ saṅkocabhājāṃ nalinīvadhūnām /
 śokāgnidhūmālirivojjajṛmbhe bhṛṅgāvalī paṅkaruhānanemyaḥ // 8.10 //
 saurabhyalobhāt savidhe carantī bhṛṅgāvalī padmavaneṣu reje /
 viyoginībhirnalinīvadhūbhirvyāpāritodvandhanavāgureva // 8.11 //
 vihāya bhāsvān nalinīṃ sarāgāmastaṅgato 'bhūnmama bālyamitram /
 ityātiyogādiva cakravākastyaktvā priyāṃ dīnataraṃ rarāsa // 8.12 //
 pratāyamānā prathametarasmin kāṣṭhāntarāle kanati sma sandhyā /
 divāniśānyo 'nyanipīḍanena jājvalyamānā jvalanaprabheva // 8.13 //
 astaṅgataṃ bhāskaramambaraśrīrālokya śokātiśayākuleva /
 nakṣatramuktākṣavaṭaṃ dadhānā sandhyātapaṃ cīvaramālalambe // 8.14 //
 rudrākṣamālāvalayojjvalāni tapodhanānāṃ karapallavāni /
 sandhyāpraṇāmāya sabhṛṅgacakraiḥ saṅkocamāpuḥ saha padmaṣaṇḍaiḥ // 8.15 //
 ākāśanīlotpalabhṛṅgabhaṅgirāśāvadhūnīlapaṭottarīyam /
 viśvambharābhūmigṛhapraveśo 'pyajṛmbhatāndhaṅkaraṇī tamisrā // 8.16 //
 niṣyandamānairiva candrakāntairnirvāpitānāṃ tapanopalānām /
 samīoiraṇotthā iva dhūmasārthāstamobharāstarurantarikṣam // 8.17 //
 pradoṣavedhāḥ pravarasya tārāpraśastivarṇān likhituṃ himāṃśoḥ /
 payodavīthīphalakaṃ tamisramaṣīprakārairmalinīcakāra // 8.18 //
 śarvasya sandhyādhṛtatāṇḍavasya kaṇṭhaprabhāpuñja ivāndhakāraḥ /
 jvaliṣyatāmoṣadhipādapānāṃ kiñcāvṛṇod dhūma ivāntarikṣam // 8.19 //
 āvavrurākāśamatiprabhūtā āśāntaparyastatamaḥ samūhā /
 kūlaṅkaṣāḥ prāvṛṣi vārirāśiṃ kalindaputryā iva vāripūrāḥ // 8.20 //
 vibhāvarīcampakakarṇapūrā babhāsire veśmasu dīpalekhā /
 palāyamānasya raveḥ paṭiṣṭhairbandīkṛtā bhāsa ivāndhakāraiḥ // 8.21 //
 jijñāsamānāstimirapravṛttimarkasya cārā iva sañcarantaḥ /
 sandhyākṛśānoriva viṣphuliṅgāstamomaṇīnāṃ vyarucan nikāyāḥ // 8.22 //
 niśāndhakāraprakarāmbuvāhaniṣṭhyūtadhārākarakābhirāmaiḥ /
 tārāgaṇairdanturamantarikṣaṃ kāntiṃ dadhau kairavakānanasya // 8.23 //
 niraṃkuśānāṃ timiradvipānāṃ śuṇḍāvikīrṇairiva śīkaraughaiḥ /
 uddāmaśobhairnikarairuḍūnāṃ tārāpathaḥ śarkarilo babhūva // 8.24 //
 tamālanīlaṃ tagarāvadātaistārāgaṇairdanturamantarikṣam /
 agastyapītasya jahāra sindhorākīrṇamuktānikarasya śobhām // 8.25 //
 samudragarbhāntaramāśrayantaṃ tamo 'pahaṃ candramasaṃ tanūjam /
 samudvahantī śatamantukāṣṭhā śanairmukhe pāṇḍaratāmayāsīt // 8.26 //
 cakāśire candramasaḥ samutthāḥ samudragūḍhasya mayūkhamālāḥ /
 pītpā pravāhaṃ timibhiḥ sarandhraiḥ śirobhirūrdhvaprahitā ivāpa // 8.27 //
 ardhoditaḥ śītakarasya bimbaḥ kiñcit samāviṣkṛtalāñchanaśrīḥ /
 śṛṅgārayonestrijagajjigīṣorviṣāṅkito bāṇa ivārdhacandraḥ // 8.28 //
 tamālanīlasya samudraviṣṇostārādhibhūmaṇḍalapuṇḍarīkam /
 āvartanābhīvivarādudasthādālakṣyacihnabhramarābhirāmam // 8.29 //
 samujjihānaṃ lavaṇābdhimadhyāt tārāpatermaṇḍalamuttaraṅgāt /
 uvāha tasmādabhimathyamānādunmajjadairāvatakumbhalīlām // 8.30 //
 udyacchamānastuhināṃśumālī yataḥ pravālāruṇamaṇḍalo 'bhūt /
 tadvāḍavenārṇamūṣikāyāmāvarjitairāhita eva ratnaiḥ // 8.31 //
 sadhairyamādāya taṭeṣu pādaṃ pūrvādrimārohati rājasiṃhe /
 bhūtā iva dhvāntamataṅgajendrā mahībhṛtāṃ gahvaramāśrayante // 8.32 //
 astādriśṛṅgaskhalitāgrapādaḥ papāta bhāsvānaparāmburāśau /
 itīva bhītaḥ kaṭakān kareṇa spṛṣṭvāruroha prathamādriminduḥ // 8.33 //
 navodayālohitamindubimbaṃ vididyute pārvaṇamambarānte /
 sāyāhnamudrādhikṛtena dhātudraveṇa saṃnyastamivaikacihnam // 8.34 //
 vibhāvarīśaḥ karapallavena bhṛṅgāvalīmaṅgalasūtramālām /
 kusudvatīnāṃ kumudopakaṇṭhe saṃyojayāmāsa sakautukānām // 8.35 //
 ākarṇya gānaṃ madhupāṅganānāṃ karṇāmṛtaṃ pīta ivāmṛtāṃśuḥ /
 dideśa tābhyo makarandagarbhamāmudritaṃ kairavakośajātam // 8.36 //
 patyuḥ karasparśapariślathasya tamisrakeśasya niśāṅganāyāḥ /
 navaprasūnairiva viprakīrṇairnakṣatrajālaiḥ śuśubhe nabhaḥśrīḥ // 8.37 //
 vipakvatārādhipabimbaśaṅkhavimuktamuktāphaladantureva /
 vyomāpagāśīkararājiteva vididyute tārakitā nabhaḥśrīḥ // 8.38 //
 ākāśaśayyātalamaśnuvāne sudhākare bhartari sānurāge /
 śyāmāṅganāyāstimirāntarīyamākāśamadhyādapayātamāsīt // 8.39 //
 patiḥ paśunāmiva kālakūṭaṃ patiṃ nadīnāmiva kumbhayoniḥ /
 ādāya candraḥ karapallavena gāḍhāndhakāraṃ kavalīcakāra // 8.40 //
 viyogaduḥkhādiva pāṇḍarāṅgīṃ vilambamānabhramarālakāntām /
 kumudvatīmāsavapuṣpadigdhāmāśvāsayāmāsa kareṇa candraḥ // 8.41 //
 velājaleṣu maṇidarpaṇavibhrameṣu cchāyāgatena śaśalāñchanamaṇḍalena /
 vārākaro varuṇabhūpatinā maṇīnāmekākaro racitamudra ivāśaśaṅka // 8.42 //
 antaḥ parisphuritabālatamālakāntirālakṣyate sma rajanīkaramaṇḍalaśrīḥ /
 āsṛkvabhāgavivṛtānanasaiṃhikeyadaṃṣṭrākarālagaraladravamudriteva // 8.43 //
 bimbaṃ pradarśitakuraṅgakalaṅkarekhaṃ vyaktaṃ babhau kumudinīkuladaivatasya /
 āvartamaṇḍalamivācalasārvabhaumakanyākalindatanayāmilanopajātam // 8.44 //
 antaḥsphuranmṛgakalaṅkamabhaṃgurābhamatyarthameva śuśubhe dvijarājabimbam /
 tāṭaṅkacakramiva dantamayaṃ tamisrāvāmabhruvo marakatāṅkitamadhyadeśam // 8.45 //
 antarmalīmasamabhādamṛtāṃśubimbamambhodavātamalinodaradarpaṇābham /
 kaṇṭhaprabhaprasarakarburitāntarālaṃ bhikṣākapālamiva kiñca kapālapāṇeḥ // 8.46 //
 spaṣṭe pradoṣasamaye narapālasūnustvaṣṭrā samāracitamaṅgalamaṇḍanaśrīḥ /
 vārāṅganābhirabhito maṇidīpikābhirāsevitaḥ svabhavanaṃ punarājagāma // 8.47 //
 iti buddhaghoṣaviracite padyacūḍāmaṇināmni mahākāvye aṣṭamaḥ sargaḥ //
 navamaḥ sargaḥ
 kumārasya nīrājanam
 āgatya gehamadhyāsya kumāro bhadrapīṭhikām /
 ārabdhaṃ mātṛdhātrībhirārātrikamupādade // 9.1 //
 mahārājādhirājasya tanayo maṇḍapasthitaḥ /
 siṃhāsanamiyāyaiṣa siṃhasaṃhananastataḥ // 9.2 //
 vāravāmālakāstasya madhurākṛtayaḥ puraḥ /
 ārebhire darśayitumadbhataṃ nṛttavibhramam // 9.3 //
 asaktahṛdayastāsām aṅgahāramanohare /
 saṅgīte navagīte 'pi sa cintāmantarā dadau // 9.4 //
 tadā babhau kumāro 'sau cāmarairamarocchritaiḥ /
 samīraṇasamuddhūtaistaraṅgairiva sāgaraḥ // 9.5 //
 dhvajaratnapatākābhiḥ śuśubhe kṣoṇimaṇḍalam /
 antarikṣamivānekavidyudvallībhirāvṛtam // 9.6 //
 kālāgarumahādhūmavallīvellitamambaram /
 kṛṣṇoragaśatākīrṇaṃ rasātalamivābabhau // 9.7 //
 brahmāṇḍakukṣimbharibhirbadhirīkṛtadiṅmukhaiḥ /
 anekapaṭahadhvānairādhmātamabhavannabhaḥ // 9.8 //
 airāvatya ivākāśaraṅgeṣvamarayoṣitaḥ /
 ghanavādyaravāścakrurakhaṇḍaṃ tāṇḍavakramam // 9.9 //
 tāsāṃ taralasañcāradṛṣṭibhirmukhamaṇḍalaiḥ /
 tārāpathasthalamabhut sahasramṛgalāñchanam // 9.10 //
 vidyādharāśca gandharvā vīṇāgarbhitapāṇayaḥ /
 pūrvāpadānamukharāḥ purastasya pratasthire // 9.11 //
 mahendrakaravikṣiptāḥ mandārasumanobharāḥ /
 bhuvanakṣobhagalitāḥ puṣphurustārakā iva // 9.12 //
 itthamārādhito devairdaśatritayayojanam /
 atītya panthānamasāvagādanavamāṃ nadīm // 9.13 //
 marālamahilālīḍhamṛṇāladalamedurām /
 gambhīramakarārāvamukharīkṛtadiṅmukhām // 9.14 //
 taraṅgaśīkarāsaratārādanturitāmbarām /
 sarasīruhasaurabhyasurabhīkṛtamārutām // 9.15 //
 kallolavallīvalayasamullāsitasārasām /
 kalahaṃsakalatrāṇāṃ kaṇṭhadaghnormimaṇḍalīm // 9.16 //
 mīnavikṣiptakalhārapuñjakiñjalkarañjitām /
 vinidrakamalodīrṇamadhudravataraṅgitām // 9.17 //
 tāraṇāya mahāmbhodhestanvan guṇanikāmiva /
 cintāyuktena vāhena tāṃ nadīmudatītarat // 9.18 //
 uttīrya tasyāḥ puline turagādavatīrya saḥ /
 channaṃ nivartayāmāsa datvā bhūṣāśca vāhanam // 9.19 //
 ādikalpasamudbhūtāmādibrahmasamāhṛtām /
 agrahīdagraṇīḥ puṃsāṃ tapodhanapariṣkriyām // 9.20 //
 ādāya tāpasākalpamanalpaguṇagumbhitam /
 ācchādya tena cātmānamadhatta tapasi sthitim // 9.21 //
 athāvalokya lokeśaṃ dīkṣitaṃ śakradiṅmukham /
 ānandamandahasitairiva pāṇḍaratāmayāt // 9.22 //
 samastalokanāthasya tasya śāsturivājñayā /
 śatamanyudiśādhatta sandhyāpāṭalamambaram // 9.23 //
 tasyāvalokanāyaiva śāsyavaṃśaśikhāmaṇeḥ /
 adhyāsta kūlakūṭasthaḥ prathamādriṃ gabhastimān // 9.24 //
 ajñānamevaṃ jagatāmapasāryaṃ tvayetyapi /
 asyādiśanniva ravirandhakāramapākarot // 9.25 //
 jñānālokastrijagatāmevameva tvayeti ca /
 asyādiśannivālokamāviścakre vikartanaḥ // 9.26 //
 dīkṣite bhūbhṛtāṃ nāthe nirviṇṇā iva bhūbhṛtaḥ /
 aruṇātapalakṣeṇa cakrire valkadhāraṇam // 9.27 //
 ādityabandhorbodhaikasindhoḥ samudayādiva /
 prabodhamudrāmabhajan sakalāḥ kamalākarāḥ // 9.28 //
 kṛtakṛtyaṃ tamuddiśya kṛtāñjalipuṭā iva /
 āabaddhamukulāstasthuraśeṣāḥ kumudākarāḥ // 9.29 //
 sanmārgadeśikasyāsya tīrthikā iva tejasā /
 tapanasya samākrāntāstārakā nistviṣo 'bhuvan // 9.30 //
 avakāśapradānārthamiva tatkīrtisaṃhateḥ /
 aśeṣamāśāvivaramānaśe 'tiviśālatām // 9.31 //
 siddhārthamukhaśītāṃśuṃ dṛṣṭvā dīptaṃ divāpi ca /
 vrīḍāvaśādiva vidhurbabhūva vigatacchaviḥ // 9.32 //
 jagadekagurostasya darśanādiva dīptimān /
 vigatodayarāgaśrīrviveśākāśamāśramam // 9.33 //
 manorathaśataprāptapravrajyārasanirvṛtaḥ /
 dināni kānicit tasyāstīre cikṣepa deśikaḥ // 9.34 //
 anyedyuratha bhikṣārthamādibhikṣurbubhukṣitaḥ /
 vyatītya dūramadhvānaṃ bimbasārapurīmagāt // 9.35 //
 viśaṅkaṭaśilāsālavijitāvadhibhūdharān /
 pātālāgādhaparikhāpalvalīkṛtasāgarām // 9.36 //
 ghoṭīkhurapuṭīkoṭikroḍīkṛtadharātalām /
 mādyanmadāvalādhīśamadapaṅkilavīthikām // 9.37 //
 māṇikyasaudhavalabhīvalamānamarālikām /
 vātāyanamukhodīrṇadhūmarājivirājitām // 9.38 //
 bālācalatulākoṭivācālaharidañcalām /
 mandānilasamādhūtadhvajacūḍālamandirām // 9.39 //
 valārikārmukasmeramaṇitoraṇamāṃsalām /
 vallīkisalayārabdharathyāvandanamālikām // 9.40 //
 viśālaviśikhābhogamekhalojjvalamadhyamām /
 vihāravāpikāvīcīsamīcīnopaśākhikām // 9.41 //
 tatra bhikṣāṃ samādātuṃ tapodhanaśikhāmaṇiḥ /
 vīthīṣu vīthīṣu śanairvijahāra vināyakaḥ // 9.42 //
 mohāpanodamapyenaṃ munīndramabhivīkṣitāḥ /
 mugdhā vidagdhāḥ sakalā mohanidrāṃ prapedire // 9.43 //
 vigatonmeṣasammeṣaviṣphārīkṛtacakṣuṣām /
 manobhavārirapyāsāṃ manobhavamajījanat // 9.44 //
 tatra bhikṣāṃ samādāya śikṣāpādavicakṣaṇaḥ /
 tadabhyarṇagataṃ tūrṇaṃ śiloccayamaśiśriyat // 9.45 //
 upakaṇṭhakalālāpakālakaṇṭhamanoharam /
 kaṇṭhīravakarāghātacūrṇīkṛtagajākulam // 9.46 //
 vetaṇḍaśuṇḍādaṇḍābhakuṇḍalīśvaramaṇḍitam /
 śikhaṇḍimaṇḍalārabdhatāṇḍavaṃ pāṇḍarāhvayam // 9.47 //
 viśālaśikharoddeśaviśrāntajaladādhvagam /
 viharanmattamātaṅgapunaruktamahopalam // 9.48 //
 viśaṅkaṭaśilākoṭipāṭitāmbarakoṭaram /
 pañcāsyapāṇioaryastagajamauktikavistṛtam // 9.49 //
 nirjharīpūranirdhautakaladhautaśilātalam /
 mekhalopāntavilasatpulindapṛtanāpatim // 9.50 //
 taḍāke tasya siddhārthaḥ snātvā nikaṭavartini /
 sthitvā taṭaśilāpaṭṭe bhikṣānnarasamanvabhūt // 9.51 //
 aparedyurvinirgatya tasmādeṣa purāntare /
 piṇḍapātavidhiṃ kṛtvā prāpadabhyarṇakānanam // 9.52 //
 taḍākanikaṭe nadyāstaṭe śaile ca kānane /
 nivasan divasāneṣa ninye mānyo bahūnapi // 9.53 //
 tapovaneṣu dhanyeṣu duḥsādhāni tapāṃsyapi /
 cacāra dhīrahṛdayaḥ saṃsārakleśaśāntaye // 9.54 //
 aprāpya nirvāṇapadaṃ duścaraiśvaritairapi /
 ko vābhyupāyastasyārthe bhavedityākulo 'bhavat // 9.55 //
 ekadā pāramībhāgyaparipākaprakāśanam /
 svapnapañcakamadrākṣīt sucaritranidhiḥ prage // 9.56 //
 dṛṣṭvāvabudhya svapnārthaṃ pratyavetya vicakṣaṇaḥ /
 niścikāyāhamadyaiva nirvṛtiṃ prāpnuyāmiti // 9.57 //
 kṛtvā dinamukhācāraṃ bhikṣāvelāṃ pratīkṣya saḥ /
 āsāñcakre vaṭasyādhaḥ pūjāvihitasatkṛteḥ // 9.58 //
 atha kācid viśālākṣī devatāṃ tannivāsinom /
 adhikṛtya tadā nitye pāyasaṃ prārthanāparā // 9.59 //
 tacchaṅkayaiva sā tasmai dadau pātreṇa pāyasam /
 tadādāya mahāsattvo yayau nairañjarātaṭam // 9.60 //
 tasyāḥ śaranniśākāśavimale salile muniḥ /
 snātvā suvarṇapātrasthaṃ bubhuje pāyasaṃ budhaḥ // 9.61 //
 tataḥ kisalayālokabālātapavilāsini /
 manojñakokilālāpavācālaharidañcale // 9.62 //
 mandānilādhūtalatāḍolādurlalitālini /
 bālacūtāṃkurāsvādamodamānavanapriye // 9.63 //
 mandārakorakasyandimakarandasugandhini /
 madagandhavahaspandakandalīkṛtakautuke // 9.64 //
 utphullamañjarīpuñjapiñjarīkṛtasatpathe /
 bhramadbhramarajhaṅkārahuṅkāracakitādhvage // 9.65 //
 vihaṅgapakṣavikṣiptaparāgabharapāṃsule /
 mākandamadhusandohajambālitamahītale // 9.66 //
 praphullasumanovallīmatallīyutamārute /
 vasantakālasāmantasāmrājyamaṇimaṇḍape // 9.67 //
 tālītamālahintālabahule sālakānane /
 sthitvā mādhyandinaṃ tāpaṃ nināya naranāyakaḥ // 9.68 //
 dināvasāne samprāpte yāmamātrāvadhau yataḥ /
 utthāya bhagavān bodhiṃ prapede prājyavikramaḥ // 9.69 //
 brahmaṇopahitān darbhān ādāya nijapāṇionā /
 cikṣepa deśikavaraḥ prācye bodhimahītale // 9.70 //
 tatra kandarpadarpāṇāmbhedyamatikomalam /
 aparājitaparyaṅkam āvirāsīnmahāsanam // 9.71 //
 ārurohāsanaṃ tuṅgam anaṅgaripumadbhutam /
 aṃśumāniva pūrvādrim aśeṣajanabodhakaḥ // 9.72 //
 āruḍhabodhiparyaṅkam abhaṃguraguṇaṃ surāḥ /
 amumārebhire stotum avāṅmanasagocaram // 9.73 //
 namaḥ suguṇamāṇikyasindhave ravibandhave /
 namaḥ saṃsārapāthodhisetave muniketave // 9.74 //
 namaḥ sakalasaṃkleśahāriṇe guṇahāriṇe /
 namaḥ samastatattvārthavedine 'dvayavādine // 9.75 //
 karuṇāpūralaharīparīvāhitacakṣuṣe /
 bhāgadheyanidhānāya bhagavan/
 bhavate namaḥ // 9.76 //
 kandarpadarpanirbhedakarmaṭhastvaṃ na cāparaḥ /
 pañcānanaṃ vinā ko hi kuñjaraṃ śāsituṃ kṣamaḥ/ // 9.77 //
 śūrastvameva durvāragarvatīrthikamardane /
 mandareṇa vinā sindhuṃ mathituṃ kena pāryate/ // 9.78 //
 culukīkaraṇe śūrastvameva bhavavāridheḥ /
 kumbhayoniṃ vinā ko hi kovidaḥ sindhucūṣaṇe // 9.79 //
 kuśalo 'tra bhavāneva śroṇīvalayabodhane /
 ko vā vidhurvinā candraṃ kumudākarahāsane/ // 9.80 //
 bhavakleśaṃ tvameveśa/
 niḥśeṣayitumīśiṣe /
 hartumanyaḥ kimīśīta haridaśvādṛte tamaḥ // 9.81 //
 etābhireṣāṃ stutibhiredhamānaguṇodayam /
 bodhimūlatalārūḍhaṃ buddhaṃ śuśrāva manmathaḥ // 9.82 //
 śrutvā manobhūḥ kṣubhitāntarātmā viraktabuddhāpaśadaṃ vijetum //
 ko vābhyupāyo bhuvane mama syādityāśu cintājvaranirduto 'bhūt // 9.83 //
 iti śrībuddhaghoṣaviracite padyacūḍāmaṇināmni mahākāvye navamaḥ sargaḥ //
 daśamaḥ sargaḥ
 mārasannaddhatāvarṇanam
 atrāntare niviḍamāsthitabodhimūlamāvegavānabhiṣiṣeṇayiṣurmunīndram /
 adhyāsya mattakariṇaṃ girimekhalākhyamāhūtasainyanivaho niragādanaṅgaḥ // 10.1 //
 nirgatya nihnatadigantarakandareṇa nirghātabhīmajayadundubhiniḥsvanena /
 santrāsitākhilajanena mahābalena sākaṃ śanairavatatāra dharāmanaṅgaḥ // 10.2 //
 sambhrāntaśāṅkhikaśatānanapūryamāṇo mārasya sānnahaniko varaśaṅkhaghoṣaḥ /
 saṃgrāmaśaśvadupalālitapāñcajanyanādasya na vyasana mabdhiśayasya cakre // 10.3 //
 nissāṇaghoraninado nikhilāntarikṣakukṣimbhariḥ prasṛmaro makaradhvajasya /
 dambholighoṣajanitaśravaṇotsavasya devasya kevalamajāyata dattaharṣaḥ // 10.4 //
 vetaṇḍamaṇḍalaviḍambitacaṇḍavāyuvegāvakhaṇḍitakulācalagaṇḍaśailam /
 saṃvartasāgarasamudgatabhaṅgatuṅgatvaṅgatturaṅgamataraṅgitasarvadikkam // 10.5 //
 āḍhaukamānarathamaṇḍalacakranemidhārāvidāritadharātalasanniveśam /
 pādātapādapatanāśanipāṭyamānapātālasantamasasāndrarajo 'ndhakāram // 10.6 //
 ādhūyamānakaravālakarālakālacchāyāsamuccalanaśādvalitāntarikṣam /
 helāvakuṇḍalitakārmukakānanajyāviṣphāravegabadhirīkṛtaviśvalokam // 10.7 //
 āsphālitāpratimabhairavabherighorakolāhaladhvaniyathārthanabho 'bhidhānam /
 śuṇḍākaraṇḍavivarapravitanyamānaśūtkāraśīkarakarālitameghamārgam // 10.8 //
 kṣoṇītalāntaranirantarajṛmbhamāṇadhūlonikāyaculukākṛtasindhupūram /
 nāsīravīrasamudīritasiṃhanādasannāhagarjitasamastaguhāntarālam // 10.9 //
 dodhūyamānasitacāmarikānikāyasampāditādbhutaśaratsamayāvatāram /
 saṃrabdhapuṣpaśaraśāsanacodyamānacakraṃ krameṇa caturaṅgabalaṃ cacāla // 10.10 //
 kalpāntakālaghaṭamānaghanāghanaughagambhīraghoraghanagarjitanirviśeṣaiḥ /
 āpāditairmakaraketanavādyakārairādhmātamaṇḍamabhavat paṭahapraṇādaiḥ // 10.11 //
 abhyudbhatai ramitasainyaparāgajālairandhīkṛtākuladṛśāmahipuṅgavānām /
 āviścakāra bhuvaneṣu paraṃ nipīḍāmāḍambaraḥ paṭahajo madanaprayāṇe // 10.12 //
 atyantamandhayati diṅmukhamambuvāhasandoharociṣi camūrajasāṃ samūhe /
 naukā ivoddhurasarasvati naṣṭamārgā bhremurbhṛśaṃ surapathe sumanovimānāḥ // 10.13 //
 vātotthitaṃ mahati sainikadhūlimadhye sañcāriṇassumanasāṃ vyarucanvimānāḥ /
 saṃhāratāṇḍavitasāgaravāripūre pāriplavā iva muhuḥ jagadaṇḍakhaṇḍāḥ // 10.14 //
 kalpakṣayakṣubhitamārutavegabhīmakandarpasainyakabalīkṛtabhītabhītāḥ /
 abhyullasadbahalareṇubharāpadeśādambhodhayo gaganamutpatitā ivāsan // 10.15 //
 pratyarthidantijayasindhuradantabhinnakṣmābhṛdguhāntaragatā iva cāndhakārāḥ /
 āvavrurambaramabhaṅgurajṛmbhamāṇāḥ senāparāganikarā bhramarābhirāmāḥ // 10.16 //
 atyulbaṇairamitasainyaparāgapūrairāpūriotaṃ gaganakandaramābabhāse /
 āplāvitākhilapathairyamunāpravāhairāśliṣyamāṇamiva lāvaṇasindhumadhyam // 10.17 //
 abhyucchritairavanimāṃsalapāṃsujālairatyulbaṇaṃ gaganamaṇḍalamāstṛṇānaiḥ /
 āśāṅganā madanasāyakapātabhīterāmuktanīlaghanakañculikā ivāsan // 10.18 //
 dhūlībhare culukitārṇavatoyapūre svairapracāra mabhitaḥ pratipadyamāne /
 kalpakṣayo 'miti kaiṭabhajid bhrameṇa bhūyo 'pi viśvamudare parihartumaicchat // 10.19 //
 paryāpatatturakhaṇḍitabhūsamutthaiḥ pāthodhayaḥ kabalitāḥ paruṣaiḥ parāgaiḥ /
 mattebhagaṇḍagalitairmadavāripūrairbhūyo babhūvuradhikaṃ punaruktatoyāḥ // 10.20 //
 ambhodhisampadavaluṇṭhanakumbhayonirabhyudgato makaraketanasainyareṇuḥ /
 ambhojinīpatirasau mama vairibandhurityantarāhitaruṣeva tiraścakāra // 10.21 //
 abhyudgataṃ paribhavaṃ nijavaṃśaketoratyugramīkṣituśakta ivāṃśumālo /
 kandarpasainyaghanadhūliparamparāṣu gāḍhāndhakāritadiśāsu tirobabhūva // 10.22 //
 ātanyamānabalareṇughanāndhakārairākampamānakariketuśatahradābhiḥ /
 aśvīyaphenakaṇikākarakākadambairvarṣāvatāra iva harṣakaro babhūva // 10.23 //
 prauḍhāndhakāritadiśāvalaye prasarpatyucchṛṅkhale rajasi ruddhanabho 'vakāśe /
 pātālaloka iva bhūvalayo babhūva bhūsanniveśa iva puṇyakṛtāṃ nivāsaḥ // 10.24 //
 aśvīyapādadalitādavanītalāntādabhyucchrite ca nitarāṃ nikhile parāge /
 bhūmīdharāḥ paramabhūmidharā babhūvuḥ śeṣo 'pi kevalamabhūt phaṇamālabhārī // 10.25 //
 digdintināṃ mukhapaṭaprakaṭopameye senāparāganikare sati jṛmbhamāṇe /
 pāthodhayaḥ sapadi paṅkadhayastadāsan pāthodharā nabhasi paṅkadharā babhūvuḥ // 10.26 //
 āpītasarvamakarākaravārirāśerāśāvakāśagaganeṣvamitasya reṇoḥ /
 cakrācale bahiriva prasarāya cakrurāśāgajā vivaramādṛtavapraghātāḥ // 10.27 //
 senāmbudhau jayipadātimahāpravāhe magnāḥ kulakṣitidharā iva vāraṇendrāḥ /
 tvaṅgattaraṅganivahā iva tuṅgavāhāa naumaṇḍalā iva rathāḥ sutarāṃ virejuḥ // 10.28 //
 madhye lasanmakaralāñchanadarśanīyā mārasya rejuramalā jayaketupaṭṭāḥ /
 ambhonidhiṃ nijabalodadhinā vijitya bandīkṛtā iva tadīyapurandhrivargāḥ //
 antaḥ samudbhavadamarṣamahāgnijāta dhūmāvalīmalinakañcukasañcitāṅgam /
 atyantabhīṣaṇamanekasahasrabāhumātmānamāttavividhāstramasāvakārṣīt // 10.30 //
 āplāvitākhiladigantamahīdhrarandhramākṛṣṭakalpavilayakṣubhitārṇavābham /
 ākāritaṃ makaraketuradṛṣṭapāramākārabhīṣaṇamakārayadātmasainyam // 10.31 //
 āśāmaśeṣamavanītalamaśnuvānairāveṣṭitaḥ parikarairamitaprabhāvaiḥ /
 ārūḍhabodhitalavedimabhinnadhairyamabhyāsasāda munipuṅgavamātmayoniḥ // 10.32 //
 āmuktacārutaracīvaravāravāṇamārūḍhayogagajabandhurakandharāgram /
 ārabdha yoddhumavikampitaśauryarāśiṃ puṣpāyudhaḥ sphuradamarṣakaṣāyitākṣaḥ // 10.33 //
 tasyāntike śamadamāmṛtavārirāśermuktā babhūvuramalā viśikhāḥ smarasya /
 śuddhātmanāmakṛtadānaphalonnatīnāṃ kiṃ kiṃ na sidhyati kṛtākṣayapakṣakāṇām // 10.34 //
 tasmin kṣamāmayatanucchamādadhāne dhairyodadhau tapanacaṇḍatamaprabhāve /
 kuṇṭhīkṛtātmagatayaḥ kusumāstrabāṇāḥ kṛtyā iva pratinivṛtya tameva jaghnuḥ // 10.35 //
 mārasya mārgaṇagaṇāḥ sumanāyamānāḥ satpakṣasambhṛtasamāgatayo 'pyavāpuḥ /
 taṃ sthūlalakṣamupagamya na dānalābhaṃ ko vā dadātu guṇahīnaviceṣṭitāya // 10.36 //
 cakrīkṛtāyataśarāsanamāsthitena sampreṣitāḥ śitaśarā makaradhvajena /
 āsādya buddhamabhajan sumanomayatvaṃ satsaṅgatiḥ suralateva na kiṃ karoti // 10.37 //
 samprāpya śāntahṛdayaṃ munisārvabhaumaṃ saṃvidviśeṣarahiteṣvapi sāyakeṣu /
 sadyo gateṣu mṛdutāṃ sa hi śambarārirvyāroṣadagdhahṛdayo mṛdutāṃ na bheje // 10.38 //
 cetobhavasya saphalā api sāyakāste taṃ prāpya śāntahṛdayaṃ viphalā babhūvuḥ /
 daive sameyuṣi parāṅmukhatāṃ hi sarvaṃ hastopayātamapi hanta/
 vināśameti // 10.39 //
 itthaṃ jagattrayatiraskaraṇakṣameṣu sarveṣu hanta/
 viśikheṣu nirarthakeṣu /
 vairagrahāndhahṛdayo mathanāya tasya māro mahāpralayamārutamādideśa // 10.40 //
 āmūlabhāgadhutadivyanadīsamudyadambhobharāhitayathādhyuṣitābhiṣekaḥ /
 abhyarcanārthamiva sambhṛtapuṣpareṇurakṣobhitaṃ munimavāpa mahāsamīraḥ // 10.41 //
 taṃ prātya sarvaguṇabhāraguruṃ munīndraṃ na prāgabhavaccalayituṃ sa mahājavo 'pi /
 naitad vicitramakhilāṭavighasmarasya dāvānalasya na hi mūrchati śaktirapsu // 10.42 //
 evaṃ mahāpavanavāridharādikeṣu vyarthībhavatsu vipuleṣvapi cāyudheṣu /
 puṣpāyudhaḥ punariyeṣa pumāṃsamādyaṃ vāksāyakairhṛdayamarmatudairvijetum // 10.43 //
 naiva tvadīyamidamāsanamasmadīyamutthāya tūrṇamamutaḥ sahasāpayāhi /
 āpūritā paramapāramikā mayaiva tatsākṣiṇī mama mahāpṛtanetyavocat // 10.44 //
 aṅkāt prasārya karapallavamādibhikṣuryāvajjagāda giramiddhatapaprabhāvaḥ /
 māraḥ palāyata tato mahatā balena bhraṣṭātapatrarathaketukuthena bhītaḥ // 10.45 //
 mārāṅganāstadanu mantharadṛṣṭipātā vācālaratnapadanūpurapārihāryāḥ /
 sadyaḥ sametya caturasraviśālagarbhaṃ cakrustadagrabhuvi tāṇḍavamatyudāram // 10.46 //
 antaḥsamāhitasamādhirasānuṣaktamālokya śākyakulanandanamaprakampyam /
 karṇāmṛtāni vacanāni ca kātarākṣyaḥ kāmāṅganā vidadhire karuṇākṣarāṇi // 10.47 //
 asyai patanmadanasāyakavihvalāyai dṛṣṭipradānamapi kartumapārayantam /
 utpāṭya locanayugaṃ dvijapuṅgavāya tvāṃ dattavāniti kathaṃ bruvate purāṇāḥ // 10.48 //
 magnāṃ mahāmakaraketanavārirāśau māmitthamādhividhurāmavalambaśūnyām /
 uddhartumapyakuśalo jananāmburāśeruttārayiṣyasi kathaṃ tvamaśeṣalokam // 10.49 //
 dṛṣṭvāsmadīyamanavadyatamaṃ vilāsaṃ ślāghāśirovidhutimapyatidūrayantam /
 ucchīdya mastakamudastaripuprabhāvaṃ tvāṃ dattavāniti vadanti kathaṃ kavīndrāḥ // 10.50 //
 puṇyātmanāmadhipate/
 puruṣottamatvamāptuṃ padaṃ tvamabhivāñchasi kiṃ tapobhiḥ /
 asmāsu kāmapi vadhūmadhiropaya tvaṃ vakṣastaṭe mahati meruśilāviśāle // 10.51 //
 bhadrānvavāyamatha vā parameśvaratvamākāṃkṣase samupayātumalaṃ tapobhiḥ /
 kāmapyamūṣu kamalāyatadṛṣṭipātāṃ vāmālakāṃ tvamadhirohayaṃ vāmabhāge // 10.52 //
 ānandakandalitalocanavibhramāṇām ambhoruhaprakaragarvagalagrahāṇām /
 āviḥsmitānanarucāmavalokanānāṃ pātrībhavanti sudṛśāṃ nanu bhāgyavantaḥ // 10.53 //
 ākṛṣṭaraktaparapuṣṭavacovilāsād ālocanāntavivṛtādṛtakarṇapeyāt /
 āścaryabhaṅgisubhagādaparokṣasaukhyādābhāṣaṇānmṛgadṛśāmamṛtaṃ kimanyat // 10.54 //
 aśrāntapānasahamauṣadhamātmayonitāpodayeṣvanupadaṃśamano 'bhirāmam /
 akṣīyamāṇamadharāmṛtamaṅganānāmāsvādyatāmayati puṇyavatāṃ hi puṃsām // 10.55 //
 evaṃvidhairlalitabhāvarasānuviddhairnṛttakramairnirupamairvacasāṃ vilāsaiḥ /
 ālokya buddhamavikampitacittavṛttiṃ lajjāvaśāt pratinivṛtya yayustaruṇyaḥ // 10.56 //
 itthaṃ puṣpaśarāsanasya vijayavyāpāraśuṣkasthitāṃ
 sambodhiprasadāṃ niveśya sudṛśaṃ śrībodhimūle varaḥ /
 siddhārthaściravāsanāparigatānucchidya doṣadviṣo-
 muktikṣetrakuṭumbarakṣaṇavidhau mūdhārbhiṣikto 'bhavat // 10.58 //
 iti buddhaghoṣaviracite padyacūḍāmaṇināmni mahākāvye siddhārthacarite daśamaḥ sargaḥ //
