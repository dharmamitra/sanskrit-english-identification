paraṃ parasthaṃ gahanād anādim ekaṃ niviṣṭaṃ bahudhā guhāsu /
sarvālayaṃ sarvacarācarasthaṃ tvām eva śambhuṃ śaraṇaṃ prapadye // 1 //
garbhādhivāsapūrvakamaraṇāntakaduḥkhacakravibhrāntaḥ /
ādhāram bhagavantaṃ śiṣyaḥ papraccha paramārtham // 2 //
ādhārakārikābhiḥ taṃ gurur abhibhāṣati sma tatsāram /
kathayaty abhinavaguptaḥ śivaśāsanadṛṣṭiyogena // 3 //
nijaśaktivaibhavabharād a.ṅdacatuṣṭayam idaṃ vibhāgena /
śaktir māyā prakṛtiḥ pṛthvī ceti prabhāvitaṃ prabhuṇā // 4 //
tatrāntar viśvam idaṃ vicitratanukaraṇabhuvanasaṃtānam /
bhoktā ca tatra dehī śiva eva gṛhītapaśubhāvaḥ // 5 //
nānāvidhavarṇānāṃ rūpaṃ dhatte yathāmalaḥ sphaṭikaḥ /
suramānuṣapaśupādaparūpatvaṃ tadvad īśo 'pi // 6 //
gacchati gacchati jala iva himakarabimbaṃ sthite sthitiṃ yāti /
tanukaraṇabhuvanavarge tathāyam ātmā maheśānaḥ // 7 //
rāhur adṛśyo 'pi yathā śaśibimbasthaḥ prakāśate tadvat /
sarvagato 'py ayam ātmā viṣayāśrayaṇena dhīmukure // 8 //
ādarśe malarahite yadvad vadanaṃ vibhāti tadvad ayam /
śivaśaktipātavimale dhītattve bhāti bhārūpaḥ // 9 //
bhārūpaṃ paripūrṇaṃ svātmani viśrāntito mahānandam /
icchasaṃvitkaraṇair nirbharitam anantaśaktiparipūrṇam // 10 //
sarvavikalpavihīnaṃ śuddhaṃ śāntaṃ layodayavihīnam /
yat paratattvaṃ tasmin vibhāti ṣaṭṭriṃśadātma jagat // 11 //
darpaṇabimbe yadvan nagaragrāmādicitram avibhāgi /
bhāti vibhāgenaiva ca parasparaṃ darpaṇād api ca // 12 //
vimalatamaparamabhairavabodhāt tadvad vibhāgaśūnyam api /
anyonyaṃ ca tato 'pi ca vibhaktam ābhāti jagad etat // 13 //
śivaśaktisadāśivatām īśvaravidyāmayīṃ ca tattvadaśām /
śaktīnāṃ pañcānāṃ vibhaktabhāvena bhāsayati // 14 //
paramaṃ yat svātantryaṃ durghaṭasaṃpādanaṃ maheśasya /
devī māyāśaktiḥ svātmāvaraṇaṃ śivasya itat // 15 //
māyāparigrahavaśād bodho malinaḥ pumān paśur bhavati /
kālakalāniyatibalād rāgāvidyāvaśena saṃbaddhaḥ // 16 //
adhunaiva kiṃcid evedam eva sarvātmanaiva jānāmi /
māyāsahitaṃ kañcukaṣaṭkam aṇor antaraṅgam idam uktam // 17 //
kambukam iva ta.ṅdulakaṇaviniviṣṭaṃ bhinnam apy abhidā /
bhajate tat tu viśuddhiṃ śivamārgaunmukhyayogena // 18 //
sukhaduḥkhamohamātraṃ niścayasaṃkalpanābhimānāc ca /
prakṛtir athāntaḥkaranaṃ buddhimano'haṃkṛtikramaśaḥ // 19 //
śrotraṃ tvagakṣirasanā ghrāṇaṃ buddhīndriyāṇi śabdādau /
vākpāṇipādapāyūpasthaṃ karmendriyāṇi punaḥ // 20 //
eṣāṃ grāhyo viṣayaḥ sūkṣmaḥ pravibhāgavarjito yaḥ syāt /
tanmātrapañcakaṃ tat śabdaḥ sparśo maho raso gandhaḥ // 21 //
etatsaṃsargavaśāt sthūlo viṣayas tu bhūtapañcakatām /
abhyeti nabhaḥ pavanas tejaḥ salilaṃ ca pṛthvī ca // 22 //
tuṣa iva ta.ṅdulakaṇikām āvṛṇute prakṛtipūrvakaḥ sargaḥ /
pṛthvīparyanto 'yaṃ caitanyaṃ dehabhāvena // 23 //
param āvaraṇaṃ mala iha sūkṣmaṃ māyādikañcukaṃ sthūlam /
bāhyaṃ vigraharūpaṃ kośatrayaveṣṭito hy ātmā // 24 //
ajñānatimirayogād ekam api svaṃ svabhāvam ātmānam /
grāhyagrāhakanānāvaicitryeṇāvabudhyeta // 25 //
rasaphāṇitaśarkarikāguḍakha.ṅdādyā yathekṣurasa eva /
tadvad avasthā bhedāḥ sarve paramātmanaḥ śambhoḥ // 26 //
vijñānāntaryāmiprāṇavirāḍdehajātipi.ṅdāntāḥ /
vyavahāramātram etat paramārthena tu na santy eva // 27 //
rajjvāṃ nāsti bhujaṅgas trāsaṃ kurute ca mṛtyuparyantam /
bhrānter mahatī śaktir na vivektuṃ śakyate nāma // 28 //
tadvad dharmādharmasvarnirayotpattimaraṇasukhaduḥkham /
varṇāśramādi cātmany asad api vibhramabalād bhavati // 29 //
etat tad andhakāraṃ yad bhāveṣu prakāśamānatayā /
ātmānatirikteṣv api bhavaty anātmābhimāno 'yam // 30 //
timirād api timiram idaṃ ga.ṅdasyopari mahān ayaṃ sphoṭaḥ /
yad anātmany api dehaprāṇadāv ātmamānitvam // 31 //
dehaprāṇavimarśanadhījñānanabhaḥprapañcayogena /
ātmānam veṣṭayate citraṃ jālena jālakāra iva // 32 //
svajñānavibhavabhāsanayogenodveṣṭayen nijātmānam /
iti bandhamokṣacitrāṃ krīḍāṃ pratanoti paramaśivaḥ // 33 //
sṛṣṭisthitisaṃhārā jāgratsvapnau suṣuptam iti tasmin /
bhānti turīye dhāmani tathāpi tair nāvṛtaṃ bhāti // 34 //
jāgrad viśvaṃ bhedāt svapnas tejaḥ prakāśamāhātmyāt /
prājñaḥ suptāvasthā jñānaghanatvāt tataḥ paraṃ turyam // 35 //
jaladharadhūmarajobhir malinīkriyate yathā na gaganatalam /
tadvan māyāvikṛtibhir aparāmṛṣṭaḥ paraḥ puruṣaḥ // 36 //
ekasmin ghaṭagagane rajasā vyāpte bhavanti nānyāni /
malināni tadvad ete jīvāḥ sukhaduḥkhabhedajuṣaḥ // 37 //
śānte śānta ivāyaṃ hṛṣṭe hṛṣṭo vimohavati mūḍhaḥ /
tattvagaṇe sati bhagavān na punaḥ paramārthataḥ sa tathā // 38 //
yad anātmany api tadrūpāvabhāsanaṃ tat purā nirākṛtya /
ātmany anātmarūpāṃ bhrāntiṃ vidalayati paramātmā // 39 //
itthaṃ vibhramayugalakasamūlavicchedane kṛtārthasya /
kartavyāntarakalanā na jātu parayogino bhavati // 40 //
pṛthivī prakṛtir māyā tritayam idaṃ vedyarūpatāpatitam /
advaitabhāvanabalād bhavati hi sanmātrapariśeṣam // 41 //
raśanāku.ṅdalakaṭakaṃ bhedatyāgena dṛśyate yathā hema /
tadvad bhedatyāge sanmātraṃ sarvam ābhāti // 42 //
tad brahma paraṃ śuddhaṃ śāntaṃ abhedātmakaṃ samaṃ sakalam /
amṛtaṃ satyaṃ śaktau viśrāmyati bhāsvarūpāyām // 43 //
iṣyata iti vedyata iti saṃpādyata iti ca bhāsvarūpeṇa /
aparāmṛṣṭaṃ yad api tu nabhaḥprasūnatvam abhyeti // 44 //
śaktitriśūlaparigamayogena samastam api parameśe /
śivanāmani paramārthe visṛjyate devadevena // 45 //
punar api ca pañcaśaktiprasaraṇakrameṇa bahir api tat /
a.ṅdatrayaṃ vicitraṃ sṛṣṭaṃ bahirātmalābhena // 46 //
iti śakticakrayantraṃ krīḍāyogena vāhayan devaḥ /
aham eva śuddharūpaḥ śaktimahācakranāyakapadasthaḥ // 47 //
mayy eva bhāti viśvaṃ darpaṇa iva nirmale ghatādīni /
mattaḥ prasarati sarvaṃ svapnavicitratvam iva suptāt // 48 //
aham eva viśvarūpaḥ karacaranādisvabhāva iva dehaḥ /
sarvasmin aham eva sphurāmi bhāveṣu bhāsvarūpam iva // 49 //
draṣṭā śrotā ghrātā dehendriyavarjito 'py akartāpi /
siddhāntāgamatarkāṃś citrān aham eva racayāmi // 50 //
itthaṃ dvaitavikalpe galite pravilaṅghya mohinīṃ māyām /
salile salilaṃ kṣīre kṣīram iva brahmaṇi layī syāt // 51 //
itthaṃ tattvasamūhe bhāvanayā śivamayatvam abhiyāte /
kaḥ śokaḥ ko mohaḥ sarvaṃ brahmāvalokayataḥ // 52 //
karmaphalaṃ śubham aśubhaṃ mithyājñānena saṃgamād eva /
viṣamo hi saṅgadoṣas taskarayogo 'py ataskarasyeva // 53 //
lokavyavahārakṛtāṃ ya ihāvidyām upāsate mūḍhāḥ /
te yānti janmamṛtyū dharmādharmārgalābaddhāḥ // 54 //
ajñānakālanicitaṃ dharmādharmātmakaṃ tu karmāpi /
cirasaṃcitam iva tūlaṃ naśyati vijñānadīptivaśāt // 55 //
jñānaprāptau kṛtam api na phalāya tato 'sya janma katham /
gatajanmabandhayogo bhāti śivārkaḥ svadīdhitibhiḥ // 56 //
tuṣakambukakiṃśārukamuktaṃ bījaṃ yathāṅkuraṃ kurute /
naiva tathāṇavamāyākarmavimukto bhavāṅkuraṃ hy ātmā // 57 //
ātmajño na kutaścana bibheti sarvaṃ hi tasya nijarūpam /
naiva ca śocati yasmāt paramārthe nāśitā nāsti // 58 //
atigūḍhahṛdayagañjaprarūḍhaparamārtharatnasaṃcayataḥ /
aham eveti maheśvarabhāve kā durgatiḥ kasya // 59 //
mokṣasya naiva kiṃcid dhāmāsti na cāpi gamanam anyatra /
ajñānagranthibhidā svaśaktyabhivyaktatā mokṣaḥ // 60 //
bhinnājñānagranthir gatasaṃdehaḥ parākṛtabhrāntiḥ /
prakṣīṇapuṇyapāpo vigrahayoge 'py asau muktaḥ // 61 //
agnyabhidagdhaṃ bījaṃ yathā prarohāsamarthatām eti /
jñānāgnidagdham evaṃ karma na janmapradaṃ bhavati // 62 //
parimitabuddhitvena hi karmocitabhāvidehabhāvanayā /
saṅkucitā citir etaddehadhvaṃse tathā bhāti // 63 //
yadi punar amalaṃ bodhaṃ sarvasamuttīrnaboddhṛkartṛmayam /
vitatam anastamitoditabhārūpam satyasaṃkalpam // 64 //
dikkālakalanavikalaṃ dhruvam avyayam īśvaraṃ suparipūrṇam /
bahutaraśaktivrātapralayodayaviracanaikakartāram // 65 //
sṛṣṭyādividhisuvedhasam ātmānaṃ śivamayaṃ vibudhyeta /
katham iva saṃsārī syād vitatasya kutaḥ kva vā saraṇam // 66 //
iti yuktibhir api siddhaṃ yatkarma jñānino na saphalaṃ tat /
na mamedam api tu tasyeti dārḍhyato na hi phalaṃ loke // 67 //
itthaṃ sakalavikalpān pratibuddho bhāvanāsamīraṇataḥ /
ātmajyotiṣi dīpte juhvaj jyotirmayo bhavati // 68 //
aśnan yad vā tad vā saṃvīto yena kenacic chāntaḥ /
yatra kvacana nivāsī vimucyate sarvabhūtātmā // 69 //
hayamedhaśatasahasrāṇy api kurute brahmaghātalakṣāṇi /
paramārthavin na puṇyair na ca pāpaiḥ spṛśyate vimalaḥ // 70 //
madaharṣakopamanmathaviṣādabhayalobhamohaparivarjī /
niḥstotravaṣaṭkāro jaḍa iva vicared avādamatiḥ // 71 //
madaharṣaprabhṛtir ayaṃ vargaḥ prabhavati vibhedasaṃmohāt /
advaitātmavibodhas tena kathaṃ spṛśyatāṃ nāma // 72 //
stutyaṃ vā hotavyaṃ nāsti vyatiriktam asya kiṃcana ca /
stotrādinā sa tuṣyen muktas tan nirnamaskṛtivaṣaṭkaḥ // 73 //
ṣaṭtriṃśattattvabhṛtaṃ vigraharacanāgavākṣaparipūrṇam /
nijam anyad atha śarīraṃ ghaṭādi vā tasya devagṛham // 74 //
tatra ca paramātmamahābhairavaśivadevatāṃ svaśaktiyutām /
ātmāmarśanavimaladravyaiḥ paripūjayann āste // 75 //
bahirantaraparikalpanabhedamahābījanicayam arpayataḥ /
tasyātidīptasaṃvijjvalane yatnād vinā bhavati homaḥ // 76 //
dhyānam anastamitaṃ punar eṣa hi bhagavān vicitrarūpāṇi /
sṛjati tad eva dhyānaṃ saṃkalpālikhitasatyarūpatvam // 77 //
bhuvanāvalīṃ samastāṃ tattvakramakalpanām athākṣagaṇam /
antarbodhe parivartayati ca yat so 'sya japa uditaḥ // 78 //
sarvaṃ samayā dṛṣṭyā yat paśyati yac ca saṃvidaṃ manute /
viśvaśmaśānaniratāṃ vigrahakhaṭvāṅgakalpanākalitām // 79 //
viśvarasāsavapūrṇaṃ nijakaragaṃ vedyakha.ṅdakakapālam /
rasayati ca yat tad etad vratam asya sudurlabhaṃ ca sulabhaṃ ca // 80 //
iti janmanāśahīnaṃ paramārthamaheśvarākhyam upalabhya /
upalabdhṛtāprakāśāt kṛtakṛtyas tiṣṭhati yatheṣṭam // 81 //
vyāpinam abhihitam itthaṃ sarvātmānaṃ vidhūtanānātvam /
nirupamaparamānandaṃ yo vetti sa tanmayo bhavati // 82 //
tīrthe śvapacagṛhe vā naṣṭasmṛtir api parityajan deham /
jñānasamakālamuktaḥ kaivalyaṃ yāti hataśokaḥ // 83 //
puṇyāya tīrthasevā nirayāya śvapacasadananidhanagatiḥ /
puṇyāpuṇyakalaṅkasparśābhāve tu kiṃ tena // 84 //
tuṣakambukasupṛthakkṛtata.ṅdulakaṇatuṣadalāntarakṣepaḥ /
ta.ṅdulakaṇasya kurute na punas tadrūpatādātmyam // 85 //
tadvat kañcukapaṭalīpṛthakkṛtā saṃvid atra saṃskārāt /
tiṣṭhanty api muktātmā tatsparśavivarjitā bhavati // 86 //
kuśalatamaśilpikalpitavimalībhāvaḥ samudgakopādheḥ /
malino 'pi maṇir upādher vicchede svacchaparamārthaḥ // 87 //
evaṃ sadguruśāsanavimalasthiti vedanaṃ tanūpādheḥ /
muktam apy upādhyantaraśūnyam ivābhāti śivarūpam // 88 //
śāstrādiprāmāṇyād avicalitaśraddhayāpi tanmayatām /
prāptaḥ sa eva pūrvaṃ svargaṃ narakaṃ manuṣyatvam // 89 //
antyaḥ kṣaṇas tu tasmin puṇyāṃ pāpāṃ ca vā sthitiṃ puṣyan /
mūḍhānāṃ sahakārībhāvaṃ gacchati gatau tu na sa hetuḥ // 90 //
ye 'pi tadātmatvena viduḥ paśupakṣisarīsṛpādayaḥ svagatim /
te 'pi purātanasaṃbodhasaṃskṛtās tāṃ gatiṃ yānti // 91 //
svargamayo nirayamayas tad ayaṃ dehāntarālagaḥ puruṣaḥ /
tadbhaṅge svaucityād dehāntarayogam abhyeti // 92 //
evaṃ jñānāvasare svātmā sakṛd asya yādṛg avabhātaḥ /
tādṛśa eva tadāsau na dehapāte 'nyathā bhavati // 93 //
karaṇagaṇasaṃpramoṣaḥ smṛtināśaḥ śvāsakalilatā cchedaḥ /
marmasu rujāviśeṣāḥ śarīrasaṃskārajo bhogaḥ // 94 //
sa kathaṃ vigrahayoge sati na bhavet tena mohayoge 'pi /
maraṇāvasare jñāni na cyavate svātmaparamārthāt // 95 //
paramārthamārgam enaṃ jhaṭiti yadā gurumukhāt samabhyeti /
atitīvraśaktipātāt tadaiva nirvighnam eva śivaḥ // 96 //
sarvottīrṇaṃ rūpaṃ sopānapadakrameṇa saṃśrayataḥ /
paratattvarūḍhilābhe paryante śivamayībhāvaḥ // 97 //
tasya tu paramārthamayīṃ dhārām agatasya madhyaviśrānteḥ /
tatpadalābhotsukacetaso 'pi maraṇaṃ kadācit syāt // 98 //
yogabhraṣṭaḥ śāstre kathito 'sau citrabhogabhuvanapatiḥ /
viśrāntisthānavaśād bhūtvā janmāntare śivībhavati // 99 //
paramārthamārgam enaṃ hy abhyasyāprāpya yogam api nāma /
suralokabhogabhāgī muditamanā modate suciram // 100 //
viṣayeṣu sārvabhaumaḥ sarvajanaiḥ pūjyate yathā rājā /
bhuvaneṣu sarvadaivair yogabhraṣṭas tathā pūjyaḥ // 101 //
mahatā kālena punar mānuṣyaṃ prāpya yogam abhyasya /
prāpnoti divyam amṛtam yasmād āvartate na punaḥ // 102 //
tasmāt sanmārge 'smin nirato yaḥ kaścid eti sa śivatvam /
iti matvā paramārthe yathā tathāpi prayatanīyam // 103 //
idam abhinavaguptoditasaṃkṣepaṃ dhyāyataḥ paraṃ brahma /
acirād eva śivatvaṃ nijahṛdayāveśam abhyeti // 104 //
āryāśatena tad idaṃ saṃkṣiptaṃ śāstrasāram atigūḍham /
abhinavaguptena mayā śivacaraṇasmaraṇadīptena // 105 //
Gandharva-nagaram /
DSO Sanskrit Archive
