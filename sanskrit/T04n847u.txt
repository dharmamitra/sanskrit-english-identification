madhyamakaśāstrastutiḥ
ācāryacandrakīrtikṛtā
yadbuddhairiha śāsanaṃ navavidhaṃ sūtrādi saṃkīrtitaṃ
lokānāṃ caritānurodhanipuṇaṃ satyadvayāpāśrayam 
tasmin rāganirākṛtau nahi kathā dveṣakṣaye jāyate
dveṣasyāpi nirākṛtau nahi kathā rāgakṣaye jāyate   
mānāderapi yat kṣayāya vacanaṃ nānyaṃ malaṃ hanti tat
tasmādvayāpitaraṃ na tatra ca punastāstā mahārthāḥ kathāḥ 
mā mohasya parikṣayāya tu kathā kleśānaśeṣānasau
hanyānmohasamāśritā hi sakalāḥ kleśā jinairbhāṣitāḥ   
mohasyāsya parikṣayāya ca yato dṛṣṭāḥ pratītyādaya
stattvaṃ tat pratipacca saiva sugataiḥ saṃkīrtitā madhyamā 
kāyo dharmamayo muneḥ sa ca yataḥ sā śūnyatetyucyate
buddhānāṃ hṛdayaṃ sa cāpi mahatī vidyeti saṃkīrtyate   
yasmātsarvaguṇākaro'yamudito buddhairatastatkathā
śāstre madhyamake'tha vistaratarā mukhyātmanā varṇitā 
kāruṇyadrutacetasā pravacanaṃ buddhvā yathāvasthitaṃ
buddhānāṃ tanayena tena sudhiyā nāgārjunenādarāt   
gambhīraṃ jinaśāsanaṃ na hi jano yo vetti tatsaṃvide
maunīndrād vacasaḥ pṛthaṅnigadituṃ vāñchanti tattvaṃ ca ye 
anye ye'pi kubuddhayaḥ pravacanaṃ vyācakṣate cānyathā
teṣāṃ cāpi nirākṛtau kṛtamidaṃ śāstraṃ hatāntardvayam   
spaṣṭaṃ rāhulabhadrapādasahito nāgārjuno tanmataṃ
devenāpyanugamyamānavacanaḥ kālaṃ ciraṃ diṣṭavān 
tacchāstrapravivekaniścitadhiyastīrthyān vijityākhilāṃ
stacchiṣyā api śāsanaṃ munivarasyādiṣṭavantaściram   
āyātāya śiro'rthiṃne karuṇayā protkṛtya dattvā śiraḥ
saṃyāte tu sukhāvatīṃ jinasute nāgārjune tatkṛtāḥ 
granthāḥ śiṣyagaṇāśca te'pi bahunā kālena nāśaṃ gatāḥ
tattvārke'stamite'dhunā na hi mataṃ spaṣṭaṃ tadasti kvacit   
utprekṣā racitārthamātranipuṇe duraṃgate satpathād
unmatte'tha nipīya tarkamadirāṃ loke'dhunā bhūyasā 
sarvajñoditatattvabodharahite bauddhe mate vyākule
dhanyo'sau kṣaṇamapyapāsya vimatiṃ yaḥ śūnyatāṃ gāhate   
bhītyā vastunibandhanoparacitairyaḥ śāstrapāśairvṛta
ścittvotplutya ca yāti vastuparikhāṃ caiko mṛgo'sau mahān 
taṃ pratyadya na cintayā mama guṇaścaikastu yo nādhunā
taṃ pratyeva tadanyaśāstramathanī vṛttiḥ kṛteyaṃ mayā   
dṛṣṭvā sūtrasamuccayaṃ parikathāṃ ratnāvalīṃ saṃstutī
rabhyasyāticiraṃ ca śāstragaditāstāḥ kārikā yatnataḥ 
yuktyākhyāmatha ṣaṣṭikāṃ saviḍalāṃ tāṃ śūnyatāsaptatiṃ
yā cāsāvatha vigrahasya racitā vyāvartinī tāmapi   
dṛṣṭvā tacchatakādikaṃ bahuvidhaṃ sūtraṃ gabhīraṃ tathā
vṛttiṃ cāpyatha buddhapālitakṛtāṃ sūkṣmāṃ ca yadbhāvinā 
pāramparyasamāgataṃ pravicayāccāsāditaṃ yanmayā
piṇḍīkṛtya tadetadunnatadhiyāṃ tuṣṭau samāveditam   
cintāmaṇḍala eṣa tarkamathanaḥ sākṣādihāvasthitān
arthān samyaganākulān paṭudhiyāṃ vāgāṃśubhirbhāsayan 
vṛttiṃ spaṣṭatarāmimāṃ ca vidadhaccandro'dhunā kīrtimān
lokānāmudito nihanti vimatīḥ sāndrāndhakāraiḥ saha   
kṛtvā vṛttimimāmanākulapadāṃ satprakriyāmādarāt
śrāddhānāṃ sudhiyāṃ na niścayavidhau yuktyāgamāpāśrayām 
yatpuṇyaṃ mama śūnyateva vipulaṃ tenaiva loko'khila
styaktvā dṛṣṭigaṇaṃ prayātu padavīṃ sarvaprapañcacchidām   
śāstāraṃ praṇipatya gautamamahaṃ taddharmatāvasthitān
sambuddhān sakalaṃ jinātmajagaṇaṃ dharmaṃ ca tairbhāṣitam 
cakṣurbhūtamanantabuddhavacanasyālocane dehinām
yo'muṃ madhyamakaṃ cakāra kṛpayā nāgārjunastaṃ name   
śrī candrakīrtikṛtā madhyamakaśāstrastutiḥ samāptā 
