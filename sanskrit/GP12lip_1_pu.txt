LiP, 1, 1
namo rudrāya haraye brahmaṇe paramātmane /
pradhānapuruṣeśāya sargasthityantakāriṇe // LiP_1,1.1 //
nārado 'bhyarcya śaileśe śaṅkaraṃ saṅgameśvare /
hiraṇyagarbhe svarlīne hy avimukte mahālaye // LiP_1,1.2 //
raudre goprekṣake caiva śreṣṭhe pāśupate tathā /
vighneśvare ca kedāre tathā gomāyukeśvare // LiP_1,1.3 //
hiraṇyagarbhe candreśe īśānye ca triviṣṭape /
śukreśvare yathānyāyaṃ naimiṣaṃ prayayau muniḥ // LiP_1,1.4 //
naimiṣeyāstadā dṛṣṭvā nāradaṃ hṛṣṭamānasāḥ /
samabhyarcyāsanaṃ tasmai tadyogyaṃ samakalpayan // LiP_1,1.5 //
so 'pi hṛṣṭo munivarair dattaṃ bheje tadāsanam /
sampūjyamāno munibhiḥ sukhāsīno varāsane // LiP_1,1.6 //
cakre kathāṃ vicitrārthāṃ liṅgamāhātmyamāśritām /
etasminnevakāle tu sūtaḥ paurāṇikaḥ svayam // LiP_1,1.7 //
jagāma naimiṣaṃ dhīmān praṇāmārthaṃ tapasvinām /
tasmai sāma ca pūjāṃ ca yathāvaccakrire tadā // LiP_1,1.8 //
naimiṣeyāstu śiṣyāya kṛṣṇadvaipāyanasya tu /
atha teṣāṃ purāṇasya śuśrūṣā samapadyata // LiP_1,1.9 //
dṛṣṭvā tam ativiśvastaṃ vidvāṃsaṃ romaharṣaṇam /
apṛcchaṃśca tataḥ sūtam ṛṣiṃ sarve tapodhanāḥ // LiP_1,1.10 //
purāṇasaṃhitāṃ puṇyāṃ liṅgamāhātmyasaṃyutām /
naimiṣeyā ūcuḥ
tvayā sūta mahābuddhe kṛṣṇadvaipāyano muniḥ // LiP_1,1.11 //
upāsitaḥ purāṇārthaṃ labdhā tasmācca saṃhitā /
tasmādbhavantaṃ pṛcchāmaḥ sūta paurāṇikottamam // LiP_1,1.12 //
purāṇasaṃhitāṃ divyāṃ liṅgamāhātmyasaṃyutām /
nārado 'pyasya devasya rudrasya paramātmanaḥ // LiP_1,1.13 //
kṣetrāṇyāsādya cābhyarcya liṅgāni munipuṅgavaḥ /
iha saṃnihitaḥ śrīmān nārado brahmaṇaḥ sutaḥ // LiP_1,1.14 //
bhavabhakto bhavāṃścaiva vayaṃ vai nāradastathā /
asyāgrato muneḥ puṇyaṃ purāṇaṃ vaktumarhasi // LiP_1,1.15 //
saphalaṃ sādhitaṃ sarvaṃ bhavatā viditaṃ bhavet /
evamuktaḥ sa hṛṣṭātmā sūtaḥ paurāṇikottamaḥ // LiP_1,1.16 //
abhivādyāgrato dhīmān nāradaṃ brahmaṇaḥ sutam /
naimiṣeyāṃśca puṇyātmā purāṇaṃ vyājahāra saḥ // LiP_1,1.17 //
sūta uvāca
namaskṛtya mahādevaṃ brahmāṇaṃ ca janārdanam /
munīśvaraṃ tathā vyāsaṃ vaktuṃ liṅgaṃ smarāmyaham // LiP_1,1.18 //
śabdaṃ brahmatanuṃ sākṣāc chabdabrahmaprakāśakam /
varṇāvayavam avyakta- lakṣaṇaṃ bahudhā sthitam // LiP_1,1.19 //
akārokāramakāraṃ sthūlaṃ sūkṣmaṃ parātparam /
oṅkārarūpam ṛgvaktraṃ samajihvāsamanvitam // LiP_1,1.20 //
yajurvedamahāgrīvam atharvahṛdayaṃ vibhum /
pradhānapuruṣātītaṃ pralayotpattivarjitam // LiP_1,1.21 //
tamasā kālarudrākhyaṃ rajasā kanakāṇḍajam /
sattvena sarvagaṃ viṣṇuṃ nirguṇatve maheśvaram // LiP_1,1.22 //
pradhānāvayavaṃ vyāpya saptadhādhiṣṭhitaṃ kramāt /
punaḥ ṣoḍaśadhā caiva ṣaḍviṃśakam ajodbhavam // LiP_1,1.23 //
sargapratiṣṭhāsaṃhāra- līlārthaṃ liṅgarūpiṇam /
praṇamya ca yathānyāyaṃ vakṣye liṅgodbhavaṃ śubham // LiP_1,1.24 //
iti śrīlaiṅge mahāpurāṇe prathamo 'dhyāyaḥ
LiP, 1, 2
sūta uvāca
īśānakalpavṛttāntam adhikṛtya mahātmanā /
brahmaṇā kalpitaṃ pūrvaṃ purāṇaṃ laiṅgam uttamam // LiP_1,2.1 //
granthakoṭipramāṇaṃ tu śatakoṭipravistare /
caturlakṣeṇa saṃkṣipte vyāsaiḥ sarvāntareṣu vai // LiP_1,2.2 //
vyasteṣṭā daśadhā caiva brahmādau dvāparādiṣu /
liṅgamekādaśaṃ proktaṃ mayā vyāsācchrutaṃ ca tat // LiP_1,2.3 //
asyaikādaśasāhasre granthamānamiha dvijāḥ /
tasmātsaṃkṣepato vakṣye na śrutaṃ vistareṇa yat // LiP_1,2.4 //
caturlakṣeṇa saṃkṣipte kṛṣṇadvaipāyanena tu /
atraikādaśasāhasraiḥ kathito liṅgasambhavaḥ // LiP_1,2.5 //
sargaḥ prādhānikaḥ paścāt prākṛto vaikṛtāni ca /
aṇḍasyāsya ca sambhūtir aṇḍasyāvaraṇāṣṭakam // LiP_1,2.6 //
aṇḍodbhavatvaṃ śarvasya rajoguṇasamāśrayāt /
viṣṇutvaṃ kālarudratvaṃ śayanaṃ cāpsu tasya ca // LiP_1,2.7 //
prajāpatīnāṃ sargaś ca pṛthivyuddharaṇaṃ tathā /
brahmaṇaś ca divārātram āyuṣo gaṇanaṃ punaḥ // LiP_1,2.8 //
savanaṃ brahmaṇaścaiva yugakalpaś ca tasya tu /
divyaṃ ca mānuṣaṃ varṣam ārṣaṃ vai dhrauvyameva ca // LiP_1,2.9 //
pitryaṃ pitṝṇāṃ sambhūtir dharmaścāśramiṇāṃ tathā /
avṛddhirjagato bhūyo devyāḥ śaktyudbhavastathā // LiP_1,2.10 //
strīpumbhāvo viriñcasya sargo mithunasambhavaḥ /
ākhyāṣṭakaṃ hi rudrasya kathitaṃ rodanāntare // LiP_1,2.11 //
brahmaviṣṇuvivādaś ca punarliṅgasya sambhavaḥ /
śilādasya tapaścaiva vṛtrārerdarśanaṃ tathā // LiP_1,2.12 //
prārthanā yonijasyātha durlabhatvaṃ sutasya tu /
śilādaśakrasaṃvādaḥ padmayonitvameva ca // LiP_1,2.13 //
bhavasya darśanaṃ caiva tiṣyeṣvācāryaśiṣyayoḥ /
vyāsāvatārāś ca tathā kalpamanvantarāṇi ca // LiP_1,2.14 //
kalpatvaṃ caiva kalpānām ākhyābhedeṣvanukramāt /
kalpeṣu kalpe vārāhe vārāhatvaṃ hares tathā // LiP_1,2.15 //
meghavāhanakalpasya vṛttāntaṃ rudragauravam /
punarliṅgodbhavaścaiva ṛṣimadhye pinākinaḥ // LiP_1,2.16 //
liṅgasyārādhanaṃ snāna- vidhānaṃ śaucalakṣaṇam /
vārāṇasyāś ca māhātmyaṃ kṣetramāhātmyavarṇanam // LiP_1,2.17 //
bhuvi rudrālayānāṃ tu saṃkhyā viṣṇorgṛhasya ca /
antarikṣe tathāṇḍe 'smin devāyatanavarṇanam // LiP_1,2.18 //
dakṣasya patanaṃ bhūmau punaḥ svārociṣe 'ntare /
dakṣaśāpaś ca dakṣasya śāpamokṣastathaiva ca // LiP_1,2.19 //
kailāsavarṇanaṃ caiva yogaḥ pāśupatas tathā /
caturyugapramāṇaṃ ca yugadharmaḥ suvistaraḥ // LiP_1,2.20 //
saṃdhyāṃśakapramāṇaṃ ca saṃdhyāvṛttaṃ bhavasya ca /
śmaśānanilayaścaiva candrarekhāsamudbhavaḥ // LiP_1,2.21 //
udvāhaḥ śaṃkarasyātha putrotpādanameva ca /
maithunātiprasaṅgena vināśo jagatāṃ bhayam // LiP_1,2.22 //
śāpaḥ satyā kṛto devān- purā viṣṇuṃ ca pālitam /
śukrotsargastu rudrasya gāṅgeyodbhava eva ca // LiP_1,2.23 //
grahaṇādiṣu kāleṣu snāpya liṅgaṃ phalaṃ tathā /
kṣubdhadhī ca vivādaś ca dadhīcopendrayos tathā // LiP_1,2.24 //
utpattirnandināmnā tu devadevasya śūlinaḥ /
pativratāyāścākhyānaṃ paśupāśavicāraṇā // LiP_1,2.25 //
pravṛttilakṣaṇaṃ jñānaṃ nivṛttyadhikṛtā tathā /
vasiṣṭhatanayotpattir vāsiṣṭhānāṃ mahātmanām // LiP_1,2.26 //
munīnāṃ vaṃśavistāro rājñāṃ śaktervināśanam /
daurātmyaṃ kauśikasyātha surabherbandhanaṃ tathā // LiP_1,2.27 //
sutaśoko vasiṣṭhasya arundhatyāḥ pralāpanam /
snuṣāyāḥ preṣaṇaṃ caiva garbhasthasya vacas tathā // LiP_1,2.28 //
parāśarasyāvatāro vyāsasya ca śukasya ca /
vināśo rākṣasānāṃ ca kṛto vai śaktisūnunā // LiP_1,2.29 //
devatāparamārthaṃ tu vijñānaṃ ca prasādataḥ /
purāṇakaraṇaṃ caiva pulastyasyājñayā guroḥ // LiP_1,2.30 //
bhuvanānāṃ pramāṇaṃ ca grahāṇāṃ jyotiṣāṃ gatiḥ /
jīvacchrāddhavidhānaṃ ca śrāddhārhāḥ śrāddhameva ca // LiP_1,2.31 //
nāndīśrāddhavidhānaṃ ca tathādhyayanalakṣaṇam /
pañcayajñaprabhāvaś ca pañcayajñavidhis tathā // LiP_1,2.32 //
rajasvalānāṃ vṛttiś ca vṛttyā putraviśiṣṭatā /
maithunasya vidhiścaiva prativarṇamanukramāt // LiP_1,2.33 //
bhojyābhojyavidhānaṃ ca sarveṣāmeva varṇinām /
prāyaścittam aśeṣasya pratyekaṃ caiva vistarāt // LiP_1,2.34 //
narakāṇāṃ svarūpaṃ ca daṇḍaḥ karmānurūpataḥ /
svarginārakiṇāṃ puṃsāṃ cihnaṃ janmāntareṣu ca // LiP_1,2.35 //
nānāvidhāni dānāni pretarājapuraṃ tathā /
kalpaṃ pañcākṣarasyātha rudramāhātmyameva ca // LiP_1,2.36 //
vṛtrendrayormahāyuddhaṃ viśvarūpavimardanam /
śvetasya mṛtyoḥ saṃvādaḥ śvetārthe kālanāśanam // LiP_1,2.37 //
devadāruvane śambhoḥ praveśaḥ śaṃkarasya tu /
sudarśanasya cākhyānaṃ kramasaṃnyāsalakṣaṇam // LiP_1,2.38 //
śraddhāsādhyo 'tha rudrastu kathitaṃ brahmaṇā tadā /
madhunā kaiṭabhenaiva purā hṛtagatervibhoḥ // LiP_1,2.39 //
brahmaṇaḥ paramaṃ jñānam ādātuṃ mīnatā hareḥ /
sarvāvasthāsu viṣṇoś ca jananaṃ līlayaiva tu // LiP_1,2.40 //
rudraprasādādviṣṇoś ca jiṣṇoścaiva tu sambhavaḥ /
manthānadhāraṇārthāya hareḥ kūrmatvamevaca // LiP_1,2.41 //
saṃkarṣaṇasya cotpattiḥ kauśikyāś ca punarbhavaḥ /
yadūnāṃ caiva sambhūtir yādavatvaṃ hareḥ svayam // LiP_1,2.42 //
bhojarājasya daurātmyaṃ mātulasya harervibhoḥ /
bālabhāve hareḥ krīḍā putrārthaṃ śaṃkarārcanam // LiP_1,2.43 //
nārasya ca tathotpattiḥ kapāle vaiṣṇavāddharāt /
bhūbhāranigrahārthe tu rudrasyārādhanaṃ hareḥ // LiP_1,2.44 //
vainyena pṛthunā bhūmeḥ purā dohapravartanam /
devāsure purā labdho bhṛguśāpaś ca viṣṇunā // LiP_1,2.45 //
kṛṣṇatve dvārakāyāṃ tu nilayo mādhavasya tu /
labdho hitāya śāpastu durvāsasyānanāddhareḥ // LiP_1,2.46 //
vṛṣṇyandhakavināśāya śāpaḥ piṇḍāravāsinām /
erakasya tathotpattis tomarasyodbhavas tathā // LiP_1,2.47 //
erakālābhato 'nyonyaṃ vivāde vṛṣṇivigrahaḥ /
līlayā caiva kṛṣṇena svakulasya ca saṃhṛtiḥ // LiP_1,2.48 //
erakāstrabalenaiva gamanaṃ svecchayaiva tu /
brahmaṇaścaiva mokṣasya vijñānaṃ tu suvistaram // LiP_1,2.49 //
purāndhakāgnidakṣāṇāṃ śakrebhamṛgarūpiṇām /
madanasyādidevasya brahmaṇaś cāmarāriṇām // LiP_1,2.50 //
halāhalasya daityasya kṛtāvajñā pinākinā /
jālaṃdharavadhaścaiva sudarśanasamudbhavaḥ // LiP_1,2.51 //
viṣṇorvarāyudhāvāptis tathā rudrasya ceṣṭitam /
tathānyāni ca rudrasya caritāni sahasraśaḥ // LiP_1,2.52 //
hareḥ pitāmahasyātha śakrasya ca mahātmanaḥ /
prabhāvānubhavaścaiva śivalokasya varṇanam // LiP_1,2.53 //
bhūmau rudrasya lokaṃ ca pātāle hāṭakeśvaram /
tapasāṃ lakṣaṇaṃ caiva dvijānāṃ vaibhavaṃ tathā // LiP_1,2.54 //
ādhikyaṃ sarvamūrtīnāṃ liṅgamūrterviśeṣataḥ /
liṅge 'sminnānupūrvyeṇa vistareṇānukīrtyate // LiP_1,2.55 //
etajjñātvā purāṇasya saṃkṣepaṃ kīrtayettu yaḥ /
sarvapāpavinirmukto brahmalokaṃ sa gacchati // LiP_1,2.56 //
LiP, 1, 3
sūta uvāca
aliṅgo liṅgamūlaṃ tu avyaktaṃ liṅgamucyate /
aliṅgaḥ śiva ityukto liṅgaṃ śaivamiti smṛtam // LiP_1,3.1 //
pradhānaṃ prakṛtiśceti yadāhurliṅgamuttamam /
gandhavarṇarasairhīnaṃ śabdasparśādivarjitam // LiP_1,3.2 //
aguṇaṃ dhruvamakṣayyam aliṅgaṃ śivalakṣaṇam /
gandhavarṇarasairyuktaṃ śabdasparśādilakṣaṇam // LiP_1,3.3 //
jagadyoniṃ mahābhūtaṃ sthūlaṃ sūkṣmaṃ dvijottamāḥ /
vigraho jagatāṃ liṅgam aliṅgād abhavatsvayam // LiP_1,3.4 //
saptadhācāṣṭadhā caiva tathaikādaśadhā punaḥ /
liṅgānyaliṅgasya tathā māyayā vitatāni tu // LiP_1,3.5 //
tebhyaḥ pradhānadevānāṃ trayamāsīcchivātmakam /
ekasmāttriṣvabhūdviśvam ekena parirakṣitam // LiP_1,3.6 //
ekenaiva hṛtaṃ viśvaṃ vyāptaṃ tvevaṃ śivena tu /
aliṅgaṃ caiva liṅgaṃ ca liṅgāliṅgāni mūrtayaḥ // LiP_1,3.7 //
yathāvatkathitāścaiva tasmādbrahma svayaṃ jagat /
aliṅgī bhagavān bījī sa eva parameśvaraḥ // LiP_1,3.8 //
bījaṃ yoniś ca nirbījaṃ nirbījo bījamucyate /
bījayonipradhānānām ātmākhyā vartate tviha // LiP_1,3.9 //
paramātmā munirbrahma nityabuddhasvabhāvataḥ /
viśuddho 'yaṃ tathā rudraḥ purāṇe śiva ucyate // LiP_1,3.10 //
śivena dṛṣṭā prakṛtiḥ śaivī samabhavaddvijāḥ /
sargādau sā guṇairyuktā purāvyaktā svabhāvataḥ // LiP_1,3.11 //
avyaktādiviśeṣāntaṃ viśvaṃ tasyāḥ samucchritam /
viśvadhātrī tvajākhyā ca śaivī sā prakṛtiḥ smṛtā // LiP_1,3.12 //
tāmajāṃ lohitāṃ śuklāṃ kṛṣṇāmekāṃ bahuprajām /
janitrīmanuśete sma juṣamāṇaḥ svarūpiṇīm // LiP_1,3.13 //
tāmevājāmajo 'nyastu bhuktabhogāṃ jahāti ca /
ajā janitrī jagatāṃ sājena samadhiṣṭhitā // LiP_1,3.14 //
prādurbabhūva sa mahān puruṣādhiṣṭhitasya ca /
ajājñayā pradhānasya sargakāle guṇais tribhiḥ // LiP_1,3.15 //
sisṛkṣayā codyamānaḥ praviśyāvyaktamavyayam /
vyaktasṛṣṭiṃ vikurute cātmanādhiṣṭhito mahān // LiP_1,3.16 //
mahatastu tathā vṛttiḥ saṃkalpādhyavasāyikā /
mahatas triguṇas tasmād ahaṃkāro rajo 'dhikaḥ // LiP_1,3.17 //
tenaiva cāvṛtaḥ samyag ahaṃkāras tamo 'dhikaḥ /
mahato bhūtatanmātraṃ sargakṛdvai babhūva ca // LiP_1,3.18 //
ahaṃkārācchabdamātraṃ tasmādākāśamavyayam /
saśabdamāvṛṇotpaścād ākāśaṃ śabdakāraṇam // LiP_1,3.19 //
tanmātrādbhūtasargaś ca dvijāstvevaṃ prakīrtitaḥ /
sparśamātraṃ tathākāśāt tasmādvāyur mahānmune // LiP_1,3.20 //
tasmācca rūpamātraṃ tu tato 'gniśca rasastataḥ /
rasādāpaḥ śubhāstābhyo gandhamātraṃ dharā tataḥ // LiP_1,3.21 //
āvṛṇoddhi tathākāśaṃ sparśamātraṃ dvijottamāḥ /
āvṛṇodrūpamātraṃ tu vāyurvāti kriyātmakaḥ // LiP_1,3.22 //
āvṛṇodrasamātraṃ vai devaḥ sākṣādvibhāvasuḥ /
āvṛṇvānā gandhamātram āpaḥ sarvarasātmikāḥ // LiP_1,3.23 //
kṣmā sā pañcaguṇā tasmād ekonā rasasambhavāḥ /
triguṇo bhagavānvahnir dviguṇaḥ sparśasambhavaḥ // LiP_1,3.24 //
avakāśastato deva ekamātrastu niṣkalaḥ /
tanmātrādbhūtasargaś ca vijñeyaś ca parasparam // LiP_1,3.25 //
vaikārikaḥ sāttviko vai yugapatsampravartate /
sargas tathāpyahaṃkārād evamatra prakīrtitaḥ // LiP_1,3.26 //
pañca buddhīndriyāṇyasya pañca karmendriyāṇi tu /
śabdādīnāmavāptyarthaṃ manaścaivobhayātmakam // LiP_1,3.27 //
mahadādiviśeṣāntā hy aṇḍamutpādayanti ca /
jalabudbudavattasmād avatīrṇaḥ pitāmahaḥ // LiP_1,3.28 //
sa eva bhagavān rudro viṣṇurviśvagataḥ prabhuḥ /
tasminnaṇḍe tvime lokā antarviśvamidaṃ jagat // LiP_1,3.29 //
aṇḍaṃ daśaguṇenaiva vāriṇā prāvṛtaṃ bahiḥ /
āpo daśaguṇenaiva tadbāhyastejasā vṛtāḥ // LiP_1,3.30 //
tejo daśaguṇenaiva bāhyato vāyunā vṛtam /
vāyurdaśaguṇenaiva bāhyato nabhasā vṛtaḥ // LiP_1,3.31 //
ākāśenāvṛto vāyur ahaṃkāreṇa śabdajaḥ /
mahatā śabdaheturvai pradhānenāvṛtaḥ svayam // LiP_1,3.32 //
saptāṇḍāvaraṇānyāhus tasyātmā kamalāsanaḥ /
koṭikoṭiyutānyatra cāṇḍāni kathitāni tu // LiP_1,3.33 //
tatratatra caturvaktrā brahmāṇo harayo bhavāḥ /
sṛṣṭāḥ pradhānena tadā labdhvā śambhostu saṃnidhim // LiP_1,3.34 //
layaścaiva tathānyonyam āndyantam iti kīrtitam /
sargasya pratisargasya sthiteḥ kartā maheśvaraḥ // LiP_1,3.35 //
sarge ca rajasā yuktaḥ sattvasthaḥ pratipālane /
pratisarge tamodriktaḥ sa eva trividhaḥ kramāt // LiP_1,3.36 //
ādikartā ca bhūtānāṃ saṃhartā paripālakaḥ /
tasmānmaheśvaro devo brahmaṇo 'dhipatiḥ śivaḥ // LiP_1,3.37 //
sadāśivo bhavo viṣṇur brahmā sarvātmako yataḥ /
ekadaṇḍe tathā lokā ime kartā pitāmahaḥ // LiP_1,3.38 //
prākṛtaḥ kathitastveṣa puruṣādhiṣṭhito mayā /
sargaś cābuddhipūrvastu dvijāḥ prāthamikaḥ śubhaḥ // LiP_1,3.39 //
LiP, 1, 4
sūta uvāca
atha prāthamikasyeha yaḥ kālastadahaḥ smṛtam /
sargasya tādṛśī rātriḥ prākṛtasya samāsataḥ // LiP_1,4.1 //
divā sṛṣṭiṃ vikurute rajanyāṃ pralayaṃ vibhuḥ /
aupacārikamasyaitad ahorātraṃ na vidyate // LiP_1,4.2 //
divā vikṛtayaḥ sarve vikārā viśvadevatāḥ /
prajānāṃ patayaḥ sarve tiṣṭhantyanye maharṣayaḥ // LiP_1,4.3 //
rātrau sarve pralīyante niśānte sambhavanti ca /
ahastu tasya vaikalpo rātristādṛgvidhā smṛtā // LiP_1,4.4 //
caturyugasahasrānte manavastu caturdaśa /
catvāri tu sahasrāṇi vatsarāṇāṃ kṛtaṃ dvijāḥ // LiP_1,4.5 //
tāvacchatī ca vai saṃdhyā saṃdhyāṃśaś ca kṛtasya tu /
triśatī dviśatī saṃdhyā tathā caikaśatī kramāt // LiP_1,4.6 //
aṃśakaḥ ṣaṭśataṃ tasmāt kṛtasaṃdhyāṃśakaṃ vinā /
tridvyekasāhasramito vinā saṃdhyāṃśakena tu // LiP_1,4.7 //
tretādvāparatiṣyāṇāṃ kṛtasya kathayāmi vaḥ /
nimeṣapañcadaśakā kāṣṭhā svasthasya suvratāḥ // LiP_1,4.8 //
martyasya cākṣṇostasyāś ca tatas triṃśatikā kalā /
kalātriṃśatiko viprā muhūrta iti kalpitaḥ // LiP_1,4.9 //
muhūrtapañcadaśikā rajanī tādṛśaṃ tvahaḥ /
pitrye rātryahanī māsaḥ pravibhāgastayoḥ punaḥ // LiP_1,4.10 //
kṛṣṇapakṣastvahasteṣāṃ śuklaḥ svapnāya śarvarī /
triṃśadye mānuṣā māsāḥ pitryo māsastu sa smṛtaḥ // LiP_1,4.11 //
śatāni trīṇi māsānāṃ ṣaṣṭyā cāpyadhikāni vai /
pitryaḥ saṃvatsaro hyeṣa mānuṣeṇa vibhāvyate // LiP_1,4.12 //
mānuṣeṇaiva mānena varṣāṇāṃ yacchataṃ bhavet /
pitṝṇāṃ trīṇi varṣāṇi saṃkhyātānīha tāni vai // LiP_1,4.13 //
daśa vai dvyadhikā māsāḥ pitṛsaṃkhyeha saṃsmṛtā /
laukikenaiva mānena abdo yo mānuṣaḥ smṛtaḥ // LiP_1,4.14 //
etaddivyamahorātram iti laiṅge 'tra paṭhyate /
divye rātryahanī varṣaṃ pravibhāgastayoḥ punaḥ // LiP_1,4.15 //
ahastatrodagayanaṃ rātriḥ syāddakṣiṇāyanam /
ete rātryahanī divye prasaṃkhyāte viśeṣataḥ // LiP_1,4.16 //
triṃśadyāni tu varṣāṇi divyo māsastu sa smṛtaḥ /
mānuṣaṃ tu śataṃ viprā divyamāsāstrayastu te // LiP_1,4.17 //
daśa caiva tathāhāni divyo hyeṣa vidhiḥ smṛtaḥ /
trīṇi varṣaśatānyeva ṣaṣṭivarṣāṇi yāni tu // LiP_1,4.18 //
divyaḥ saṃvatsaro hyeṣa mānuṣeṇa prakīrtitaḥ /
trīṇi varṣasahasrāṇi mānuṣāṇi pramāṇataḥ // LiP_1,4.19 //
triṃśadanyāni varṣāṇi mataḥ saptarṣivatsaraḥ /
nava yāni sahasrāṇi varṣāṇāṃ mānuṣāṇi tu // LiP_1,4.20 //
anyāni navatīścaiva dhrauvaḥ saṃvatsarastu saḥ /
ṣaṭtriṃśattu sahasrāṇi varṣāṇāṃ mānuṣāṇi tu // LiP_1,4.21 //
varṣāṇāṃ tacchataṃ jñeyaṃ divyo hyeṣa vidhiḥ smṛtaḥ /
trīṇyeva niyutānyāhur varṣāṇāṃ mānuṣāṇi tu // LiP_1,4.22 //
ṣaṣṭiścaiva sahasrāṇi saṃkhyātāni tu saṃkhyayā /
divyaṃ varṣasahasraṃ tu prāhuḥ saṃkhyāvido janāḥ // LiP_1,4.23 //
divyenaiva pramāṇena yugasaṃkhyāprakalpanam /
pūrvaṃ kṛtayugaṃ nāma tatastretā vidhīyate // LiP_1,4.24 //
dvāparaśca kaliścaiva yugānyetāni suvratāḥ /
atha saṃvatsarā dṛṣṭā mānuṣeṇa pramāṇataḥ // LiP_1,4.25 //
kṛtasyādyasya viprendrā divyamānena kīrtitam /
sahasrāṇāṃ śatānyāsaṃś caturdaśa ca saṃkhyayā // LiP_1,4.26 //
catvāriṃśatsahasrāṇi tathānyāni kṛtaṃ yugam /
tathā daśasahasrāṇāṃ varṣāṇāṃ śatasaṃkhyayā // LiP_1,4.27 //
aśītiś ca sahasrāṇi kālastretāyugasya ca /
saptaiva niyutānyāhur varṣāṇāṃ mānuṣāṇi tu // LiP_1,4.28 //
viṃśatiś ca sahasrāṇi kālastu dvāparasya ca /
tathā śatasahasrāṇi varṣāṇāṃ trīṇi saṃkhyayā // LiP_1,4.29 //
ṣaṣṭiścaiva sahasrāṇi kālaḥ kaliyugasya tu /
evaṃ caturyugaḥ kāla ṛte saṃdhyāṃśakātsmṛtaḥ // LiP_1,4.30 //
niyutānyeva ṣaṭtriṃśan niraṃśāni tu tāni vai /
catvāriṃśattathā trīṇi niyutānīha saṃkhyayā // LiP_1,4.31 //
viṃśatiś ca sahasrāṇi saṃdhyāṃśaś ca caturyugaḥ /
evaṃ caturyugākhyānāṃ sādhikā hyekasaptatiḥ // LiP_1,4.32 //
kṛtatretādiyuktānāṃ manorantaramucyate /
manvantarasya saṃkhyā ca varṣāgreṇa prakīrtitā // LiP_1,4.33 //
triṃśatkoṭyastu varṣāṇāṃ mānuṣeṇa dvijottamāḥ /
saptaṣaṣṭistathānyāni niyutānyadhikāni tu // LiP_1,4.34 //
viṃśatiś ca sahasrāṇi kālo 'yam adhikaṃ vinā /
manvantarasya saṃkhyaiṣā laiṅge 'sminkīrtitā dvijāḥ // LiP_1,4.35 //
caturyugasya ca tathā varṣasaṃkhyā prakīrtitā /
caturyugasahasraṃ vai kalpaścaiko dvijottamāḥ // LiP_1,4.36 //
niśānte sṛjate lokān naśyante niśi jantavaḥ /
tatra vaimānikānāṃ tu aṣṭāviṃśatikoṭayaḥ // LiP_1,4.37 //
manvantareṣu vai saṃkhyā sāntareṣu yathātathā /
trīṇi koṭiśatānyāsan koṭyo dvinavatis tathā // LiP_1,4.38 //
kalpe 'tīte tu vai viprāḥ sahasrāṇāṃ tu saptatiḥ /
punastathāṣṭasāhasraṃ sarvatraiva samāsataḥ // LiP_1,4.39 //
kalpāvasānikāṃstyaktvā pralaye samupasthite /
maharlokāt prayāntyete janalokaṃ janāstataḥ // LiP_1,4.40 //
koṭīnāṃ dve sahasre tu aṣṭau koṭiśatāni tu /
dviṣaṣṭiś ca tathā koṭyo niyutāni ca saptatiḥ // LiP_1,4.41 //
kalpārdhasaṃkhyā divyā vai kalpamevaṃ tu kalpayet /
kalpānāṃ vai sahasraṃ tu varṣamekamajasya tu // LiP_1,4.42 //
varṣāṇāmaṣṭasāhasraṃ brāhmaṃ vai brahmaṇo yugam /
savanaṃ yugasāhasraṃ sarvadevodbhavasya tu // LiP_1,4.43 //
savanānāṃ sahasraṃ tu trividhaṃ triguṇaṃ tathā /
brahmaṇastu tathā proktaḥ kālaḥ kālātmanaḥ prabho // LiP_1,4.44 //
bhavodbhavastapaścaiva bhavyo rambhaḥ kratuḥ punaḥ /
ṛturvahnirhavyavāhaḥ sāvitraḥ śuddha eva ca // LiP_1,4.45 //
uśikaḥ kuśikaścaiva gāndhāro munisattamāḥ /
ṛṣabhaś ca tathā ṣaḍjo majjālīyaś ca madhyamaḥ // LiP_1,4.46 //
vairājo vai niṣādaś ca mukhyo vai meghavāhanaḥ /
pañcamaścitrakaścaiva ākūtir jñāna eva ca // LiP_1,4.47 //
manaḥ sudarśo bṛṃhaś ca tathā vai śvetalohitaḥ /
raktaś ca pītavāsāś ca asitaḥ sarvarūpakaḥ // LiP_1,4.48 //
evaṃ kalpāstu saṃkhyātā brahmaṇo 'vyaktajanmanaḥ /
koṭikoṭisahasrāṇi kalpānāṃ munisattamāḥ // LiP_1,4.49 //
gatāni tāvaccheṣāṇi aharniśyāni vai punaḥ /
parānte vai vikārāṇi vikāraṃ yānti viśvataḥ // LiP_1,4.50 //
vikārasya śivasyājñā- vaśenaiva tu saṃhṛtiḥ /
saṃhṛte tu vikāre ca pradhāne cātmani sthite // LiP_1,4.51 //
sādharmyeṇāvatiṣṭhete pradhānapuruṣāvubhau /
guṇānāṃ caiva vaiṣamye viprāḥ sṛṣṭiriti smṛtā // LiP_1,4.52 //
sāmye layo guṇānāṃ tu tayorheturmaheśvaraḥ /
līlayā devadevena sargāstvīdṛgvidhāḥ kṛtāḥ // LiP_1,4.53 //
asaṃkhyātāś ca saṃkṣepāt pradhānād anvadhiṣṭhitāt /
asaṃkhyātāś ca kalpākhyā hy asaṃkhyātāḥ pitāmahāḥ // LiP_1,4.54 //
harayaścāpyasaṃkhyātās tv eka eva maheśvaraḥ /
pradhānādipravṛttāni līlayā prākṛtāni tu // LiP_1,4.55 //
guṇātmikā ca tadvṛttis tasya devasya vai tridhā /
aprākṛtasya tasyādir madhyāntaṃ nāsti cātmanaḥ // LiP_1,4.56 //
pitāmahasyātha paraḥ parārdhadvayasaṃmitaḥ /
divā sṛṣṭaṃ tu yatsarvaṃ niśi naśyati cāsya tat // LiP_1,4.57 //
bhūrbhuvaḥsvarmahastatra naśyate cordhvato na ca /
rātrau caikārṇave brahmā naṣṭe sthāvarajaṅgame // LiP_1,4.58 //
suṣvāpāmbhasi yastasmān nārāyaṇa iti smṛtaḥ /
śarvaryante prabuddho vai dṛṣṭvā śūnyaṃ carācaram // LiP_1,4.59 //
sraṣṭuṃ tadā matiṃ cakre brahmā brahmavidāṃ varaḥ /
udakairāplutāṃ kṣmāṃ tāṃ samādāya sanātanaḥ // LiP_1,4.60 //
pūrvavatsthāpayāmāsa vārāhaṃ rūpamāsthitaḥ /
nadīnadasamudrāṃś ca pūrvavaccākarotprabhuḥ // LiP_1,4.61 //
kṛtvā dharāṃ prayatnena nimnonnativivarjitām /
dharāyāṃ so 'cinotsarvān girīn dagdhān purāgninā // LiP_1,4.62 //
bhūrādyāṃś caturo lokān kalpayāmāsa pūrvavat /
sraṣṭuṃ ca bhagavāṃścakre tadā sraṣṭā punarmatim // LiP_1,4.63 //
LiP, 1, 5
sūta uvāca
yadā sraṣṭuṃ matiṃ cakre mohaścāsīnmahātmanaḥ /
dvijāś ca buddhipūrvaṃ tu brahmaṇo 'vyaktajanmanaḥ // LiP_1,5.1 //
tamo moho mahāmohas tāmisraścāndhasaṃjñitaḥ /
avidyā pañcadhā hyeṣā prādurbhūtā svayambhuvaḥ // LiP_1,5.2 //
avidyayā munergrastaḥ sargo mukhya iti smṛtaḥ /
asādhaka iti smṛtvā sargo mukhyaḥ prajāpatiḥ // LiP_1,5.3 //
abhyamanyata so 'nyaṃ vai nagā mukhyodbhavāḥ smṛtāḥ /
tridhā kaṇṭho munestasya dhyāyato vai hyavartata // LiP_1,5.4 //
prathamaṃ tasya vai jajñe tiryaksroto mahātmanaḥ /
ūrdhvasrotaḥ parastasya sāttvikaḥ sa iti smṛtaḥ // LiP_1,5.5 //
arvāksroto 'nugrahaś ca tathā bhūtādikaḥ punaḥ /
brahmaṇo mahatastvādyo dvitīyo bhautikas tathā // LiP_1,5.6 //
sargastṛtīyaścaindriyas turīyo mukhya ucyate /
tiryagyonyaḥ pañcamastu ṣaṣṭho daivika ucyate // LiP_1,5.7 //
saptamo mānuṣo viprā aṣṭamo 'nugrahaḥ smṛtaḥ /
navamaścaiva kaumāraḥ prākṛtā vaikṛtāstvime // LiP_1,5.8 //
purastādasṛjaddevaḥ sanandaṃ sanakaṃ tathā /
sanātanaṃ muniśreṣṭhā naiṣkarmyeṇa gatāḥ param // LiP_1,5.9 //
marīcibhṛgvaṅgirasaḥ pulastyaṃ pulahaṃ kratum /
dakṣamatriṃ vasiṣṭhaṃ ca so 'sṛjadyogavidyayā // LiP_1,5.10 //
navaite brahmaṇaḥ putrā brahmajñā brāhmaṇottamāḥ /
brahmavādina evaite brahmaṇaḥ sadṛśāḥ smṛtāḥ // LiP_1,5.11 //
saṃkalpaścaiva dharmaś ca hy adharmo dharmasaṃnidhiḥ /
dvādaśaiva prajāstvetā brahmaṇo 'vyaktajanmanaḥ // LiP_1,5.12 //
ṛbhuṃ sanatkumāraṃ ca sasarjādau sanātanaḥ /
tāvūrdhvaretasau divyau cāgrajau brahmavādinau // LiP_1,5.13 //
kumārau brahmaṇas tulyau sarvajñau sarvabhāvinau /
vakṣye bhāryākulaṃ teṣāṃ munīnāmagrajanmanām // LiP_1,5.14 //
samāsato muniśreṣṭhāḥ prajāsambhūtimeva ca /
śatarūpāṃ tu vai rājñīṃ virājamasṛjatprabhuḥ // LiP_1,5.15 //
svāyambhuvāttu vai rājñī śatarūpā tvayonijā /
lebhe putradvayaṃ puṇyā tathā kanyādvayaṃ ca sā // LiP_1,5.16 //
uttānapādo hyavaro dhīmāñjyeṣṭhaḥ priyavrataḥ /
jyeṣṭhā variṣṭhā tvākūtiḥ prasūtiścānujā smṛtā // LiP_1,5.17 //
upayeme tadākūtiṃ rucirnāma prajāpatiḥ /
prasūtiṃ bhagavāndakṣo lokadhātrīṃ ca yoginīm // LiP_1,5.18 //
dakṣiṇāsahitaṃ yajñam ākūtiḥ suṣuve tathā /
dakṣiṇā janayāmāsa divyā dvādaśa putrikāḥ // LiP_1,5.19 //
prasūtiḥ suṣuve dakṣāc caturviṃśatikanyakāḥ /
śraddhāṃ lakṣmīṃ dhṛtiṃ puṣṭiṃ tuṣṭiṃ medhāṃ kriyāṃ tathā // LiP_1,5.20 //
buddhiṃ lajjāṃ vapuḥśāntiṃ siddhiṃ kīrtiṃ mahātapāḥ /
khyātiṃ śāntiṃ ca sambhūtiṃ smṛtiṃ prītiṃ kṣamāṃ tathā // LiP_1,5.21 //
saṃnatiṃ cānasūyāṃ ca ūrjāṃ svāhāṃ surāraṇim /
svadhāṃ caiva mahābhāgāṃ pradadau ca yathākramam // LiP_1,5.22 //
śraddhādyāścaiva kīrtyantās trayodaśa sudārikāḥ /
dharmaṃ prajāpatiṃ jagmuḥ patiṃ paramadurlabhāḥ // LiP_1,5.23 //
upayeme bhṛgurdhīmān khyātiṃ tāṃ bhārgavāraṇim /
sambhūtiṃ ca marīcistu smṛtiṃ caivāṅgirā muniḥ // LiP_1,5.24 //
prītiṃ pulastyaḥ puṇyātmā kṣamāṃ tāṃ pulaho muniḥ /
kratuś ca saṃnatiṃ dhīmān atristāṃ cānasūyakām // LiP_1,5.25 //
ūrjāṃ vasiṣṭho bhagavān variṣṭho vārijekṣaṇām /
vibhāvasus tathā svāhāṃ svadhāṃ vai pitaras tathā // LiP_1,5.26 //
putrīkṛtā satī yā sā mānasī śivasambhavā /
dakṣeṇa jagatāṃ dhātrī rudramevāsthitā patim // LiP_1,5.27 //
ardhanārīśvaraṃ dṛṣṭvā sargādau kanakāṇḍajaḥ /
vibhajasveti cāhādau yadā jātā tadābhavat // LiP_1,5.28 //
tasyāścaivāṃśajāḥ sarvāḥ striyastribhuvane tathā /
ekādaśāvidhā rudrās tasya cāṃśodbhavās tathā // LiP_1,5.29 //
strīliṅgamakhilaṃ sā vai puṃliṅgaṃ nīlalohitaḥ /
taṃ dṛṣṭvā bhagavān brahmā dakṣamālokya suvratām // LiP_1,5.30 //
bhajasva dhātrīṃ jagatāṃ mamāpi ca tavāpi ca /
punnāmno narakāttrāti iti putrītvihoktitaḥ // LiP_1,5.31 //
praśastā tava kānteyaṃ syāt putrī viśvamātṛkā /
tasmāt putrī satī nāmnā tavaiṣā ca bhaviṣyati // LiP_1,5.32 //
evamuktastadā dakṣo niyogādbrahmaṇo muniḥ /
labdhvā putrīṃ dadau sākṣāt satīṃ rudrāya sādaram // LiP_1,5.33 //
dharmasya patnyaḥ śraddhādyāḥ kīrtitā vai trayodaśa /
tāsu dharmaprajāṃ vakṣye yathākramamanuttamam // LiP_1,5.34 //
kāmo darpo 'tha niyamaḥ saṃtoṣo lobha eva ca /
śrutastu daṇḍaḥ samayo bodhaścaiva mahādyutiḥ // LiP_1,5.35 //
apramādaś ca vinayo vyavasāyo dvijottamāḥ /
kṣemaṃ sukhaṃ yaśaścaiva dharmaputrāś ca tāsu vai // LiP_1,5.36 //
dharmasya vai kriyāyāṃ tu daṇḍaḥ samaya eva ca /
apramādas tathā bodho buddherdharmasya tau sutau // LiP_1,5.37 //
tasmātpañcadaśaivaite tāsu dharmātmajāstviha /
bhṛgupatnī ca suṣuve khyātirviṣṇoḥ priyāṃ śriyam // LiP_1,5.38 //
dhātāraṃ ca vidhātāraṃ merorjāmātarau sutau /
prabhūtirnāma yā patnī marīceḥ suṣuve sutau // LiP_1,5.39 //
pūrṇamāsaṃ tu mārīcaṃ tataḥ kanyācatuṣṭayam /
tuṣṭirjyeṣṭhā ca vai dṛṣṭiḥ kṛṣiścāpacitis tathā // LiP_1,5.40 //
kṣamā ca suṣuve putrān putrīṃ ca pulahācchubhām /
kardamaṃ ca varīyāṃsaṃ sahiṣṇuṃ munisattamāḥ // LiP_1,5.41 //
tathā kanakapītāṃ sa pīvarīṃ pṛthivīsamām /
prītyāṃ pulastyaś ca tathā janayāmāsa vai sutān // LiP_1,5.42 //
dattorṇaṃ vedabāhuṃ ca putrīṃ cānyāṃ dṛṣadvatīm /
putrāṇāṃ ṣaṣṭisāhasraṃ saṃnatiḥ suṣuve śubhā // LiP_1,5.43 //
kratostu bhāryā sarve te vālakhilyā iti śrutāḥ /
sinīvālīṃ kuhūṃ caiva rākāṃ cānumatiṃ tathā // LiP_1,5.44 //
smṛtiś ca suṣuve patnī muneścāṅgirasas tathā /
labdhānubhāvamagniṃ ca kīrtimantaṃ ca suvratā // LiP_1,5.45 //
atrerbhāryānasūyā vai suṣuve ṣaṭprajāstu yāḥ /
tāsvekā kanyakā nāmnā śrutiḥ sā sūnupañcakam // LiP_1,5.46 //
satyanetro munirbhavyo mūrtirāpaḥ śanaiścaraḥ /
somaś ca vai śrutiḥ ṣaṣṭhī pañcātreyāstu sūnavaḥ // LiP_1,5.47 //
ūrjā vasiṣṭhādvai lebhe sutāṃś ca sutavatsalā /
jyāyasī puṇḍarīkākṣān vāsiṣṭhān varalocanā // LiP_1,5.48 //
rajaḥ suhotro bāhuś ca savanaścānaghas tathā /
sutapāḥ śukra ityete munervai sapta sūnavaḥ // LiP_1,5.49 //
yaścābhimānī bhagavān bhavātmā paitāmaho vahnirasuḥ prajānām /
svāhā ca tasmātsuṣuve sutānāṃ trayaṃ trayāṇāṃ jagatāṃ hitāya // LiP_1,5.50 //
LiP, 1, 6
sūta uvāca
pavamānaḥ pāvakaś ca śuciragniś ca te smṛtāḥ /
nirmathyaḥ pavamānastu vaidyutaḥ pāvakaḥ smṛtaḥ // LiP_1,6.1 //
śuciḥ saurastu vijñeyaḥ svāhāputrāstrayastu te /
putraiḥ pautraistvihaiteṣāṃ saṃkhyā saṃkṣepataḥ smṛtā // LiP_1,6.2 //
visṛjya saptakaṃ cādau catvāriṃśannavaiva ca /
ityete vahnayaḥ proktāḥ praṇīyante 'dhvareṣu ca // LiP_1,6.3 //
sarve tapasvinastvete sarve vratabhṛtaḥ smṛtāḥ /
prajānāṃ patayaḥ sarve sarve rudrātmakāḥ smṛtāḥ // LiP_1,6.4 //
ayajvānaś ca yajvānaḥ pitaraḥ prītimānasāḥ /
agniṣvāttāś ca yajvānaḥ śeṣā barhiṣadaḥ smṛtāḥ // LiP_1,6.5 //
menāṃ tu mānasīṃ teṣāṃ janayāmāsa vai svadhā /
agniṣvāttātmajā menā mānasī lokaviśrutā // LiP_1,6.6 //
asūta menā mainākaṃ krauñcaṃ tasyānujāmumām /
gaṅgāṃ haimavatīṃ jajñe bhavāṅgāśleṣapāvanīm // LiP_1,6.7 //
dharaṇīṃ janayāmāsa mānasīṃ yajñayājinīm /
svadhā sā merurājasya patnī padmasamānanā // LiP_1,6.8 //
pitaro 'mṛtapāḥ proktās teṣāṃ caiveha vistaraḥ /
ṛṣīṇāṃ ca kulaṃ sarvaṃ śṛṇudhvaṃ tatsuvistaram // LiP_1,6.9 //
vadāmi pṛthagadhyāya- saṃsthitaṃ vastadūrdhvataḥ /
dākṣāyaṇī satī yātā pārśvaṃ rudrasya pārvatī // LiP_1,6.10 //
paścāddakṣaṃ vinindyaiṣā patiṃ lebhe bhavaṃ tathā /
tāṃ dhyātvā vyasṛjadrudrān anekānnīlalohitaḥ // LiP_1,6.11 //
ātmanastu samānsarvān sarvalokanamaskṛtān /
yācito muniśārdūlā brahmaṇā prahasan kṣaṇāt // LiP_1,6.12 //
taistu saṃchāditaṃ sarvaṃ caturdaśavidhaṃ jagat /
tāndṛṣṭvā vividhān rudrān nirmalānnīlalohitān // LiP_1,6.13 //
jarāmaraṇanirmuktān prāha rudrānpitāmahaḥ /
namo 'stu vo mahādevās trinetrā nīlalohitāḥ // LiP_1,6.14 //
sarvajñāḥ sarvagā dīrghā hrasvā vāmanakāḥ śubhāḥ /
hiraṇyakeśā dṛṣṭighnā nityā buddhāś ca nirmalāḥ // LiP_1,6.15 //
nirdvaṃdvā vītarāgāś ca viśvātmāno bhavātmajāḥ /
evaṃ stutvā tadā rudrān rudraṃ cāha bhavaṃ śivam /
pradakṣiṇīkṛtya tadā bhagavānkanakāṇḍajaḥ // LiP_1,6.16 //
namo 'stu te mahādeva prajā nārhasi śaṃkara /
mṛtyuhīnā vibho sraṣṭuṃ mṛtyuyuktāḥ sṛja prabho // LiP_1,6.17 //
tatastamāha bhagavān na hi me tādṛśī sthitiḥ /
sa tvaṃ sṛja yathākāmaṃ mṛtyuyuktāḥ prajāḥ prabho // LiP_1,6.18 //
labdhvā sasarja sakalaṃ śaṃkarāccaturānanaḥ /
jarāmaraṇasaṃyuktaṃ jagadetaccarācaram // LiP_1,6.19 //
śaṃkaro 'pi tadā rudrair nivṛttātmā hyadhiṣṭhitaḥ /
sthāṇutvaṃ tasya vai viprāḥ śaṃkarasya mahātmanaḥ // LiP_1,6.20 //
niṣkalasyātmanaḥ śambhoḥ svecchādhṛtaśarīriṇaḥ /
śaṃ rudraḥ sarvabhūtānāṃ karoti ghṛṇayā yataḥ // LiP_1,6.21 //
śaṃkaraścāprayatnena tadātmā yogavidyayā /
vairāgyasthaṃ viraktasya vimuktiryacchamucyate // LiP_1,6.22 //
aṇostu viṣayatyāgaḥ saṃsārabhayataḥ kramāt /
vairāgyājjāyate puṃso virāgo darśanāntare // LiP_1,6.23 //
vimukhyo viguṇatyāgo vijñānasyāvicārataḥ /
tasya cāsya ca saṃdhānaṃ prasādātparameṣṭhinaḥ // LiP_1,6.24 //
dharmo jñānaṃ ca vairāgyam aiśvaryaṃ śaṃkarādiha /
sa eva śaṃkaraḥ sākṣāt pinākī nīlalohitaḥ // LiP_1,6.25 //
ye śaṃkarāśritāḥ sarve mucyante te na saṃśayaḥ /
na gacchantyeva narakaṃ pāpiṣṭhā api dāruṇam // LiP_1,6.26 //
āśritāḥ śaṃkaraṃ tasmāt prāpnuvanti ca śāśvatam /
ṛṣaya ūcuḥ
māyāntāścaiva ghorādyā hy aṣṭaviṃśatireva ca // LiP_1,6.27 //
koṭayo narakāṇāṃ tu pacyante tāsu pāpinaḥ /
anāśritāḥ śivaṃ rudraṃ śaṃkaraṃ nīlalohitam // LiP_1,6.28 //
āśrayaṃ sarvabhūtānām avyayaṃ jagatāṃ patim /
puruṣaṃ paramātmānaṃ puruhūtaṃ puruṣṭutam // LiP_1,6.29 //
tamasā kālarudrākhyaṃ rajasā kanakāṇḍajam /
sattvena sarvagaṃ viṣṇuṃ nirguṇatve maheśvaram // LiP_1,6.30 //
kena gacchanti narakaṃ narāḥ kena mahāmate /
karmaṇākarmaṇā vāpi śrotuṃ kautūhalaṃ hi naḥ // LiP_1,6.31 //
LiP, 1, 7
sūta uvāca
rahasyaṃ vaḥ pravakṣyāmi bhavasyāmitatejasaḥ /
prabhāvaṃ śaṃkarasyādyaṃ saṃkṣepātsarvadarśinaḥ // LiP_1,7.1 //
yoginaḥ sarvatattvajñāḥ paraṃ vairāgyamāsthitāḥ // LiP_1,7.2 //
prāṇāyāmādibhiścāṣṭa- sādhanaiḥ sahacāriṇaḥ // LiP_1,7.3 //
karuṇādiguṇopetāḥ kṛtvāpi vividhāni te /
karmāṇi narakaṃ svargaṃ gacchantyeva svakarmaṇā // LiP_1,7.4 //
prasādājjāyate jñānaṃ jñānādyogaḥ pravartate /
yogena jāyate muktiḥ prasādādakhilaṃ tataḥ // LiP_1,7.5 //
ṛṣaya ūcuḥ
prasādād yadi vijñānaṃ svarūpaṃ vaktumarhasi /
divyaṃ māheśvaraṃ caiva yogaṃ yogavidāṃ vara // LiP_1,7.6 //
kathaṃ karoti bhagavān cintayā rahitaḥ śivaḥ /
prasādaṃ yogamārgeṇa kasminkāle nṛṇāṃ vibhuḥ // LiP_1,7.7 //
romaharṣaṇa uvāca
devānāṃ ca ṛṣīṇāṃ ca pitṝṇāṃ saṃnidhau purā /
śailādinā tu kathitaṃ śṛṇvantu brahmasūnave // LiP_1,7.8 //
vyāsāvatārāṇi tathā dvāparānte ca suvratāḥ /
yogācāryāvatārāṇi tathā tiṣye tu śūlinaḥ // LiP_1,7.9 //
tatratatra vibhoḥ śiṣyāś catvāraḥ śamabhājanāḥ /
praśiṣyā bahavasteṣāṃ prasīdatyevamīśvaraḥ // LiP_1,7.10 //
evaṃ kramāgataṃ jñānaṃ mukhādeva nṛṇāṃ vibhoḥ /
vaiśyāntaṃ brāhmaṇādyaṃ hi ghṛṇayā cānurūpataḥ // LiP_1,7.11 //
ṛṣaya ūcuḥ
dvāpare dvāpare vyāsāḥ ke vai kutrāntareṣu vai /
kalpeṣu kasminkalpe no vaktumarhasi cātra tān // LiP_1,7.12 //
sūta uvāca
śṛṇvantu kalpe vārāhe dvijā vaivasvatāntare /
vyāsāṃś ca sāmprataṃ rudrāṃs tathā sarvāntareṣu vai // LiP_1,7.13 //
vedānāṃ ca purāṇānāṃ tathā jñānapradarśakān /
yathākramaṃ pravakṣyāmi sarvāvarteṣu sāmpratam // LiP_1,7.14 //
kratuḥ satyo bhārgavaś ca aṅgirāḥ savitā dvijāḥ /
mṛtyuḥ śatakraturdhīmān vasiṣṭho munipuṃgavaḥ // LiP_1,7.15 //
sārasvatastridhāmā ca trivṛto munipuṃgavaḥ /
śatatejāḥ svayaṃdharmo nārāyaṇa iti śrutaḥ // LiP_1,7.16 //
tarakṣuścāruṇirdhīmāṃs tathā devaḥ kṛtaṃjayaḥ /
ṛtaṃjayo bharadvājo gautamaḥ kavisattamaḥ // LiP_1,7.17 //
vācaśravā muniḥ sākṣāt tathā śuṣmāyaṇiḥ śuciḥ /
tṛṇabindur munī rūkṣaḥ śaktiḥ śākteya uttaraḥ // LiP_1,7.18 //
jātūkarṇyo hariḥ sākṣāt kṛṣṇadvaipāyano muniḥ /
vyāsāstvete ca śṛṇvantu kalau yogeśvarān kramāt // LiP_1,7.19 //
asaṃkhyātā hi kalpeṣu vibhoḥ sarvāntareṣu ca /
kalau rudrāvatārāṇāṃ vyāsānāṃ kila gauravāt // LiP_1,7.20 //
vaivasvatāntare kalpe vārāhe ye ca tān punaḥ /
avatārān pravakṣyāmi tathā sarvāntareṣu vai // LiP_1,7.21 //
ṛṣaya ūcuḥ
manvantarāṇi vārāhe vaktumarhasi sāmpratam /
tathaiva cordhvakalpeṣu siddhānvaivasvatāntare // LiP_1,7.22 //
romaharṣaṇa uvāca
manuḥ svāyambhuvastvādyas tataḥ svārociṣo dvijāḥ /
uttamastāmasaścaiva raivatāścākṣuṣas tathā // LiP_1,7.23 //
vaivasvataś ca sāvarṇir dharmaḥ sāvarṇikaḥ punaḥ /
piśaṅgaścāpiśaṅgābhaḥ śabalo varṇakas tathā // LiP_1,7.24 //
aukārāntā akārādyā manavaḥ parikīrtitāḥ /
śvetaḥ pāṇḍus tathā raktas tāmraḥ pītaśca kāpilaḥ // LiP_1,7.25 //
kṛṣṇaḥ śyāmas tathā dhūmraḥ sudhūmraś ca dvijottamāḥ /
apiśaṅgaḥ piśaṅgaś ca trivarṇaḥ śabalas tathā // LiP_1,7.26 //
kālaṃdhurastu kathitā varṇato manavaḥ śubhāḥ /
nāmato varṇataścaiva varṇataḥ punareva ca // LiP_1,7.27 //
svarātmānaḥ samākhyātāś cāntareśāḥ samāsataḥ /
vaivasvata ṛkārastu manuḥ kṛṣṇaḥ sureśvaraḥ // LiP_1,7.28 //
saptamastasya vakṣyāmi yugāvarteṣu yoginaḥ /
samatīteṣu kalpeṣu tathā cānāgateṣu vai // LiP_1,7.29 //
vārāhaḥ sāmprataṃ jñeyaḥ saptamāntarataḥ kramāt /
yogāvatārāṃś ca vibhoḥ śiṣyāṇāṃ saṃtatis tathā // LiP_1,7.30 //
samprekṣya sarvakāleṣu tathāvarteṣu yoginām /
ādye śvetaḥ kalau rudraḥ sutāro madanas tathā // LiP_1,7.31 //
suhotraḥ kaṅkaṇaścaiva lokākṣir munisattamāḥ /
jaigīṣavyo mahātejā bhagavān dadhivāhanaḥ // LiP_1,7.32 //
ṛṣabhaś ca munirdhīmān ugraścātriḥ subālakaḥ /
gautamaścātha bhagavān sarvadevanamaskṛtaḥ // LiP_1,7.33 //
vedaśīrṣaś ca gokarṇo guhāvāsī śikhaṇḍabhṛt /
jaṭāmālyaṭṭahāsaś ca dāruko lāṅgalī tathā // LiP_1,7.34 //
mahākāyamuniḥ śūlī daṇḍī muṇḍīśvaraḥ svayam /
sahiṣṇuḥ somaśarmā ca nakulīśo jagadguruḥ // LiP_1,7.35 //
vaivasvate 'ntare samyak proktā hi paramātmanaḥ /
yogācāryāvatārā ye sarvāvarteṣu suvratāḥ // LiP_1,7.36 //
vyāsāścaivaṃ muniśreṣṭhā dvāpare dvāpare tvime /
yogeśvarāṇāṃ catvāraḥ śiṣyāḥ pratyekamavyayāḥ // LiP_1,7.37 //
śvetaḥ śvetaśikhaṇḍī ca śvetāśvaḥ śvetalohitaḥ /
dundubhiḥ śatarūpaś ca ṛcīkaḥ ketumāṃs tathā // LiP_1,7.38 //
viśokaśca vikeśaś ca vipāśaḥ pāpanāśanaḥ /
sumukho durmukhaścaiva durdamo duratikramaḥ // LiP_1,7.39 //
sanakaś ca sanandaś ca prabhuryaś ca sanātanaḥ /
ṛbhuḥ sanatkumāraś ca sudhāmā virajās tathā // LiP_1,7.40 //
śaṅkhapād vairajaścaiva meghaḥ sārasvatas tathā /
suvāhano muniśreṣṭho meghavāho mahādyutiḥ // LiP_1,7.41 //
kapilaścāsuriścaiva tathā pañcaśikho muniḥ /
vālkalaś ca mahāyogī dharmātmāno mahaujasaḥ // LiP_1,7.42 //
parāśaraś ca gargaś ca bhārgavaścāṅgirās tathā /
balabandhur nirāmitraḥ ketuśṛṅgastapodhanaḥ // LiP_1,7.43 //
lambodaraś ca lambaśca lambākṣo lambakeśakaḥ /
sarvajñaḥ samabuddhiś ca sādhyaḥ sarvastathaiva ca // LiP_1,7.44 //
sudhāmā kāśyapaścaiva vāsiṣṭho virajās tathā /
atrir devasadaścaiva śravaṇo 'tha śraviṣṭhakaḥ /
kuṇiś ca kuṇibāhuś ca kuśarīraḥ kunetrakaḥ // LiP_1,7.45 //
kaśyapo 'pyuśanāścaiva cyavano 'tha bṛhaspatiḥ /
utathyo vāmadevaś ca mahāyogo mahābalaḥ // LiP_1,7.46 //
vācaśravāḥ sudhīkaśca śyāvāśvaś ca yatīśvaraḥ /
hiraṇyanābhaḥ kauśalyo logākṣiḥ kuthumis tathā // LiP_1,7.47 //
sumanturbarbarī vidvān kabandhaḥ kuśikaṃdharaḥ /
plakṣo dālbhyāyaṇiścaiva ketumān gopanas tathā // LiP_1,7.48 //
bhallāvī madhupiṅgaśca śvetaketustaponidhiḥ /
uśiko bṛhadaśvaś ca devalaḥ kavireva ca // LiP_1,7.49 //
śālihotro 'gniveśaśca yuvanāśvaḥ śaradvasuḥ /
chagalaḥ kuṇḍakarṇaś ca kumbhaścaiva pravāhakaḥ // LiP_1,7.50 //
ulūko vidyutaścaiva maṇḍūko hyāśvalāyanaḥ /
akṣapādaḥ kumāraś ca ulūko vatsa eva ca // LiP_1,7.51 //
kuśikaścaiva garbhaś ca mitraḥ kauruṣya eva ca /
śiṣyāstvete mahātmānaḥ sarvāvarteṣu yoginām // LiP_1,7.52 //
vimalā brahmabhūyiṣṭhā jñānayogaparāyaṇāḥ /
ete pāśupatāḥ siddhā bhasmoddhūlitavigrahāḥ // LiP_1,7.53 //
śiṣyāḥ praśiṣyāścaiteṣāṃ śataśo 'tha sahasraśaḥ /
prāpya pāśupataṃ yogaṃ rudralokāya saṃsthitāḥ // LiP_1,7.54 //
devādayaḥ piśācāntāḥ paśavaḥ parikīrtitāḥ /
teṣāṃ patitvātsarveśo bhavaḥ paśupatiḥ smṛtaḥ // LiP_1,7.55 //
tena praṇīto rudreṇa paśūnāṃ patinā dvijāḥ /
yogaḥ pāśupato jñeyaḥ parāvaravibhūtaye // LiP_1,7.56 //
LiP, 1, 8
sūta uvāca
saṃkṣepataḥ pravakṣyāmi yogasthānāni sāmpratam /
kalpitāni śivenaiva hitāya jagatāṃ dvijāḥ // LiP_1,8.1 //
galādadho vitastyā yan nābherupari cottamam /
yogasthānamadho nābher āvartaṃ madhyamaṃ bhruvoḥ // LiP_1,8.2 //
sarvārthajñānaniṣpattir ātmano yoga ucyate /
ekāgratā bhaveccaiva sarvadā tatprasādataḥ // LiP_1,8.3 //
prasādasya svarūpaṃ yat svasaṃvedyaṃ dvijottamāḥ /
vaktuṃ na śakyaṃ brahmādyaiḥ kramaśo jāyate nṛṇām // LiP_1,8.4 //
yogaśabdena nirvāṇaṃ māheśaṃ padamucyate /
tasya heturṛṣerjñānaṃ jñānaṃ tasya prasādataḥ // LiP_1,8.5 //
jñānena nirdahetpāpaṃ nirudhya viṣayān sadā /
niruddhendriyavṛttestu yogasiddhirbhaviṣyati // LiP_1,8.6 //
yogo nirodho vṛtteṣu cittasya dvijasattamāḥ /
sādhanānyaṣṭadhā cāsya kathitānīha siddhaye // LiP_1,8.7 //
yamastu prathamaḥ prokto dvitīyo niyamas tathā /
tṛtīyamāsanaṃ proktaṃ prāṇāyāmastataḥ param // LiP_1,8.8 //
pratyāhāraṃ pañcamo vai dhāraṇā ca tataḥ parā /
dhyānaṃ saptamamityuktaṃ samādhistvaṣṭamaḥ smṛtaḥ // LiP_1,8.9 //
tapasyuparamaścaiva yama ityabhidhīyate /
ahiṃsā prathamo hetur yamasya yamināṃ varāḥ // LiP_1,8.10 //
satyamasteyamaparaṃ brahmacaryāparigrahau /
niyamasyāpi vai mūlaṃ yama eva na saṃśayaḥ // LiP_1,8.11 //
ātmavat sarvabhūtānāṃ hitāyaiva pravartanam /
ahiṃsaiṣā samākhyātā yā cātmajñānasiddhidā // LiP_1,8.12 //
dṛṣṭaṃ śrutaṃ cānumitaṃ svānubhūtaṃ yathārthataḥ /
kathanaṃ satyamityuktaṃ parapīḍāvivarjitam // LiP_1,8.13 //
nāślīlaṃ kīrtayedevaṃ brāhmaṇānāmiti śrutiḥ /
paradoṣān parijñāya na vadediti cāparam // LiP_1,8.14 //
anādānaṃ parasvānām āpadyapi vicārataḥ /
manasā karmaṇā vācā tadasteyaṃ samāsataḥ // LiP_1,8.15 //
maithunasyāpravṛttirhi manovākkāyakarmaṇā /
brahmacaryamiti proktaṃ yatīnāṃ brahmacāriṇām // LiP_1,8.16 //
iha vaikhānasānāṃ ca vidārāṇāṃ viśeṣataḥ /
sadārāṇāṃ gṛhasthānaṃ tathaiva ca vadāmi vaḥ // LiP_1,8.17 //
svadāre vidhivatkṛtvā nivṛttiścānyataḥ sadā /
manasā karmaṇā vācā brahmacaryamiti smṛtam // LiP_1,8.18 //
medhyā svanārī sambhogaṃ kṛtvā snānaṃ samācaret /
evaṃ gṛhastho yuktātmā brahmacārī na saṃśayaḥ // LiP_1,8.19 //
ahiṃsāpyevamevaiṣā dvijagurvagnipūjane /
vidhinā yādṛśī hiṃsā sā tvahiṃsā iti smṛtā // LiP_1,8.20 //
striyaḥ sadā parityājyāḥ saṅgaṃ naiva ca kārayet /
kuṇapeṣu yathā cittaṃ tathā kuryādvicakṣaṇaḥ // LiP_1,8.21 //
viṇmūtrotsargakāleṣu bahirbhūmau yathā matiḥ /
tathā kāryā ratau cāpi svadāre cānyataḥ kutaḥ // LiP_1,8.22 //
aṅgārasadṛśī nārī ghṛtakumbhasamaḥ pumān /
tasmānnārīṣu saṃsargaṃ dūrataḥ parivarjayet // LiP_1,8.23 //
bhogena tṛptirnaivāsti viṣayāṇāṃ vicārataḥ /
tasmādvirāgaḥ kartavyo manasā karmaṇā girā // LiP_1,8.24 //
na jātu kāmaḥ kāmānām upabhogena śāmyati /
haviṣā kṛṣṇavartmeva bhūya evābhivardhate // LiP_1,8.25 //
tasmāttyāgaḥ sadā kāryas tv amṛtatvāya yoginā /
avirakto yato martyo nānāyoniṣu vartate // LiP_1,8.26 //
tyāgenaivāmṛtatvaṃ hi śrutismṛtividāṃ varāḥ /
karmaṇā prajayā nāsti dravyeṇa dvijasattamāḥ // LiP_1,8.27 //
tasmādvirāgaḥ kartavyo manovākkāyakarmaṇā /
ṛtau ṛtau nivṛttistu brahmacaryamiti smṛtam // LiP_1,8.28 //
yamāḥ saṃkṣepataḥ proktā niyamāṃś ca vadāmi vaḥ /
śaucamijyā tapo dānaṃ svādhyāyopasthanigrahaḥ // LiP_1,8.29 //
vratopavāsamaunaṃ ca snānaṃ ca niyamā daśa /
niyamaḥ syādanīhā ca śaucaṃ tuṣṭistapas tathā // LiP_1,8.30 //
japaḥ śivapraṇīdhānaṃ padmakādyaṃ tathāsanam /
bāhyamābhyantaraṃ proktaṃ śaucamābhyantaraṃ varam // LiP_1,8.31 //
bāhyaśaucena yuktaḥ saṃs tathā cābhyantaraṃ caret /
āgneyaṃ vāruṇaṃ brāhmaṃ kartavyaṃ śivapūjakaiḥ // LiP_1,8.32 //
snānaṃ vidhānataḥ samyak paścād ābhyantaraṃ caret /
ā dehāntaṃ mṛdālipya tīrthatoyeṣu sarvadā // LiP_1,8.33 //
avagāhyāpi malino hy antaḥ śaucavivarjitaḥ /
śaivalā jhaṣakā matsyāḥ sattvā matsyopajīvinaḥ // LiP_1,8.34 //
sadāvagāhya salile viśuddhāḥ kiṃ dvijottamāḥ /
tasmādābhyantaraṃ śaucaṃ sadā kāryaṃ vidhānataḥ // LiP_1,8.35 //
ātmajñānāmbhasi snātvā sakṛdālipya bhāvataḥ /
suvairāgyamṛdā śuddhaḥ śaucamevaṃ prakīrtitam // LiP_1,8.36 //
śuddhasya siddhayo dṛṣṭā naivāśuddhasya siddhayaḥ /
nyāyenāgatayā vṛttyā saṃtuṣṭo yastu suvrataḥ // LiP_1,8.37 //
saṃtoṣastasya satatam atītārthasya cāsmṛtiḥ /
cāndrāyaṇādinipuṇas tapāṃsi suśubhāni ca // LiP_1,8.38 //
svādhyāyastu japaḥ proktaḥ praṇavasya tridhā smṛtaḥ /
vācikaścādhamo mukhya upāṃśuścottamottamaḥ // LiP_1,8.39 //
mānaso vistareṇaiva kalpe pañcākṣare smṛtaḥ /
tathā śivapraṇīdhānaṃ manovākkāyakarmaṇā // LiP_1,8.40 //
śivajñānaṃ gurorbhaktir acalā supratiṣṭhitā /
nigraho hyapahṛtyāśu prasaktānīndriyāṇi ca // LiP_1,8.41 //
viṣayeṣu samāsena pratyāhāraḥ prakīrtitaḥ /
cittasya dhāraṇā proktā sthānabandhaḥ samāsataḥ // LiP_1,8.42 //
tasyāḥ svāsthyena dhyānaṃ ca samādhiś ca vicārataḥ /
tatraikacittatā dhyānaṃ pratyayāntaravarjitam // LiP_1,8.43 //
cidbhāsamarthamātrasya dehaśūnyamiva sthitam /
samādhiḥ sarvahetuś ca prāṇāyāma iti smṛtaḥ // LiP_1,8.44 //
prāṇaḥ svadehajo vāyur yamastasya nirodhanam /
tridhā dvijairyamaḥ prokto mando madhyottamas tathā // LiP_1,8.45 //
prāṇāpānanirodhastu prāṇāyāmaḥ prakīrtitaḥ /
prāṇāyāmasya mānaṃ tu mātrādvādaśakaṃ smṛtam // LiP_1,8.46 //
nīco dvādaśamātrastu uddhāto dvādaśaḥ smṛtaḥ /
madhyamas tu dviruddhātaś caturviṃśatimātrakaḥ // LiP_1,8.47 //
mukhyastu yastriruddhātaḥ ṣaṭtriṃśanmātra ucyate /
prasvedakampanotthāna- janakaśca yathākramam // LiP_1,8.48 //
ānandodbhavayogārthaṃ nidrāghūrṇistathaiva ca /
romāñcadhvanisaṃviddha- svāṅgamoṭanakampanam // LiP_1,8.49 //
bhramaṇaṃ svedajanyā sā saṃvinmūrchā bhavedyadā /
tadottamottamaḥ proktaḥ prāṇāyāmaḥ suśobhanaḥ // LiP_1,8.50 //
sagarbho 'garbha ityuktaḥ sajapo vijapaḥ kramāt /
ibho vā śarabho vāpi durādharṣo 'tha kesarī // LiP_1,8.51 //
gṛhīto damyamānastu yathāsvasthastu jāyate /
tathā samīraṇo 'svastho durādharṣaś ca yoginām // LiP_1,8.52 //
nyāyataḥ sevyamānastu sa evaṃ svasthatāṃ vrajet /
yathaiva mṛgarāṅnāgaḥ śarabho vāpi durmadaḥ // LiP_1,8.53 //
kālāntaravaśādyogād damyate paramādarāt /
tathā paricayātsvāsthyaṃ samatvaṃ cādhigacchati // LiP_1,8.54 //
yogādabhyasate yastu vyasanaṃ naiva jāyate /
evamabhyasyamānastu muneḥ prāṇo vinirdahet // LiP_1,8.55 //
manovākkāyajān doṣān karturdehaṃ ca rakṣati /
saṃyuktasya tathā samyak prāṇāyāmena dhīmataḥ // LiP_1,8.56 //
doṣāttasmācca naśyanti niśvāsastena jīryate /
prāṇāyāmena sidhyanti divyāḥ śāntyādayaḥ kramāt // LiP_1,8.57 //
śāntiḥ praśāntirdīptiś ca prasādaś ca tathā kramāt /
ādau catuṣṭayasyeha proktā śāntiriha dvijāḥ // LiP_1,8.58 //
sahajāgantukānāṃ ca pāpānāṃ śāntir ucyate /
praśāntiḥ saṃyamaḥ samyag vacasāmiti saṃsmṛtā // LiP_1,8.59 //
prakāśo dīptirityuktaḥ sarvataḥ sarvadā dvijāḥ /
sarvendriyaprasādastu buddhervai marutāmapi // LiP_1,8.60 //
prasāda iti samproktaḥ svānte tviha catuṣṭaye /
prāṇo 'pānaḥ samānaś ca udāno vyāna eva ca // LiP_1,8.61 //
nāgaḥ kūrmastu kṛkalo devadatto dhanaṃjayaḥ /
eteṣāṃ yaḥ prasādastu marutāmiti saṃsmṛtaḥ // LiP_1,8.62 //
prayāṇaṃ kurute tasmād vāyuḥ prāṇa iti smṛtaḥ /
apānayatyapānastu āhārādīn krameṇa ca // LiP_1,8.63 //
vyāno vyānāmayatyaṅgaṃ vyādhyādīnāṃ prakopakaḥ /
udvejayati marmāṇi udāno 'yaṃ prakīrtitaḥ // LiP_1,8.64 //
samaṃ nayati gātrāṇi samānaḥ pañca vāyavaḥ /
udgāre nāga ākhyātaḥ kūrma unmīlane tu saḥ // LiP_1,8.65 //
kṛkalaḥ kṣutakāyaiva devadatto vijṛmbhaṇe /
dhanaṃjayo mahāghoṣaḥ sarvagaḥ sa mṛte 'pi hi // LiP_1,8.66 //
iti yo daśavāyūnāṃ prāṇāyāmena sidhyati /
prasādo 'sya turīyā tu saṃjñā viprāścatuṣṭaye // LiP_1,8.67 //
visvarastu mahān prajño mano brahmā citiḥ smṛtiḥ /
khyātiḥ saṃvittataḥ paścād īśvaro matireva ca // LiP_1,8.68 //
buddheretāḥ dvijāḥ saṃjñā mahataḥ parikīrtitāḥ /
asyā buddheḥ prasādastu prāṇāyāmena sidhyati // LiP_1,8.69 //
visvaro visvarībhāvo dvaṃdvānāṃ munisattamāḥ /
agrajaḥ sarvatattvānāṃ mahānyaḥ parimāṇataḥ // LiP_1,8.70 //
yatpramāṇaguhā prajñā manastu manute yataḥ /
bṛhattvād bṛṃhaṇatvācca brahmā brahmavidāṃvarāḥ // LiP_1,8.71 //
sarvakarmāṇi bhogārthaṃ yaccinoti citiḥ smṛtā /
smarate yatsmṛtiḥ sarvaṃ saṃvidvai vindate yataḥ // LiP_1,8.72 //
khyāyate yattviti khyātir jñānādibhir anekaśaḥ /
sarvatattvādhipaḥ sarvaṃ vijānāti yadīśvaraḥ // LiP_1,8.73 //
manute manyate yasmān matirmatimatāṃvarāḥ /
arthaṃ bodhayate yacca budhyate buddhirucyate // LiP_1,8.74 //
asyā buddheḥ prasādastu prāṇāyāmena sidhyati /
doṣānvinirdahetsarvān prāṇāyāmādasau yamī // LiP_1,8.75 //
pātakaṃ dhāraṇābhistu pratyāhāreṇa nirdahet /
viṣayānviṣavaddhyātvā dhyānenānīśvarān guṇān // LiP_1,8.76 //
samādhinā yatiśreṣṭhāḥ prajñāvṛddhiṃ vivardhayet /
sthānaṃ labdhvaiva kurvīta yogāṣṭāṅgāni vai kramāt // LiP_1,8.77 //
labdhvāsanāni vidhivad yogasiddhyartham ātmavit /
ādeśakāle yogasya darśanaṃ hi na vidyate // LiP_1,8.78 //
agnyabhyāse jale vāpi śuṣkaparṇacaye tathā /
jantuvyāpte śmaśāne ca jīrṇagoṣṭhe catuṣpathe // LiP_1,8.79 //
saśabde sabhaye vāpi caityavalmīkasaṃcaye /
aśubhe durjanākrānte maśakādisamanvite // LiP_1,8.80 //
nācareddehabādhāyāṃ daurmanasyādisambhave /
sugupte tu śubhe ramye guhāyāṃ parvatasya tu // LiP_1,8.81 //
bhavakṣetre sugupte vā bhavārāme vane 'pi vā /
gṛhe tu suśubhe deśe vijane jantuvarjite // LiP_1,8.82 //
atyantanirmale samyak supralipte vicitrite /
darpaṇodarasaṃkāśe kṛṣṇāgarusudhūpite // LiP_1,8.83 //
nānāpuṣpasamākīrṇe vitānopari śobhite /
phalapallavamūlāḍhye kuśapuṣpasamanvite // LiP_1,8.84 //
samāsanastho yogāṅgāny abhyaseddhṛṣitaḥ svayam /
praṇipatya guruṃ paścād bhavaṃ devīṃ vināyakam // LiP_1,8.85 //
yogīśvarān saśiṣyāṃś ca yogaṃ yuñjīta yogavit /
āsanaṃ svastikaṃ baddhvā padmamardhāsanaṃ tu vā // LiP_1,8.86 //
samajānus tathā dhīmān ekajānurathāpivā /
samaṃ dṛḍhāsano bhūtvā saṃhṛtya caraṇāvubhau // LiP_1,8.87 //
saṃvṛtāsyopabaddhākṣa uro viṣṭabhya cāgrataḥ /
pārṣṇibhyāṃ vṛṣaṇau rakṣaṃs tathā prajananaṃ punaḥ // LiP_1,8.88 //
kiṃcidunnāmitaśira dantairdantānna saṃspṛśet /
samprekṣya nāsikāgraṃ svaṃ diśaścānavalokayan // LiP_1,8.89 //
tamaḥ pracchādya rajasā rajaḥ sattvena chādayet /
tataḥ sattvasthito bhūtvā śivadhyānaṃ samabhyaset // LiP_1,8.90 //
oṃkāravācyaṃ paramaṃ śuddhaṃ dīpaśikhākṛtim /
dhyāyedvai puṇḍarīkasya karṇikāyāṃ samāhitaḥ // LiP_1,8.91 //
nābheradhastādvā vidvān dhyātvā kamalamuttamam /
tryaṅgule cāṣṭakoṇaṃ vā pañcakoṇamathāpi vā // LiP_1,8.92 //
trikoṇaṃ ca tathāgneyaṃ saumyaṃ sauraṃ svaśaktibhiḥ /
sauraṃ saumya tathāgneyam atha vānukrameṇa tu // LiP_1,8.93 //
āgneyaṃ ca tataḥ sauraṃ saumyamevaṃ vidhānataḥ /
agneradhaḥ prakalpyaivaṃ dharmādīnāṃ catuṣṭayam // LiP_1,8.94 //
guṇatrayaṃ krameṇaiva maṇḍalopari bhāvayet /
sattvasthaṃ cintayedrudraṃ svaśaktyā parimaṇḍitam // LiP_1,8.95 //
nābhau vātha gale vāpi bhrūmadhye vā yathāvidhi /
lalāṭaphalikāyāṃ vā mūrdhni dhyānaṃ samācaret // LiP_1,8.96 //
dvidale ṣoḍaśāre vā dvādaśāre krameṇa tu /
daśāre vā ṣaḍasre vā caturasre smarecchivam // LiP_1,8.97 //
kanakābhe tathāgāra- saṃnibhe susite 'pi vā /
dvādaśādityasaṃkāśe candrabimbasame 'pi vā // LiP_1,8.98 //
vidyutkoṭinibhe sthāne cintayetparameśvaram /
agnivarṇe 'thavā vidyud valayābhe samāhitaḥ // LiP_1,8.99 //
vajrakoṭiprabhe sthāne padmarāganibhe 'pi vā /
nīlalohitabimbe vā yogī dhyānaṃ samabhyaset // LiP_1,8.100 //
maheśvaraṃ hṛdi dhyāyen nābhipadme sadāśivam /
candracūḍaṃ lalāṭe tu bhrūmadhye śaṃkaraṃ svayam // LiP_1,8.101 //
divye ca śāśvatasthāne śivadhyānaṃ samabhyaset /
nirmalaṃ niṣkalaṃ brahma suśāntaṃ jñānarūpiṇam // LiP_1,8.102 //
alakṣaṇamanirdeśyam aṇoralpataraṃ śubham /
nirālambam atarkyaṃ ca vināśotpattivarjitam // LiP_1,8.103 //
kaivalyaṃ caiva nirvāṇaṃ niḥśreyasam anuttamam /
amṛtaṃ cākṣaraṃ brahma hy apunarbhavam adbhutam // LiP_1,8.104 //
mahānandaṃ parānandaṃ yogānandamanāmayam /
heyopādeyarahitaṃ sūkṣmātsūkṣmataraṃ śivam // LiP_1,8.105 //
svayaṃvedyamavedyaṃ tac chivaṃ jñānamayaṃ param /
atīndriyam anābhāsaṃ paraṃ tattvaṃ parātparam // LiP_1,8.106 //
sarvopādhivinirmuktaṃ dhyānagamyaṃ vicārataḥ /
advayaṃ tamasaścaiva parastātsaṃsthitaṃ param // LiP_1,8.107 //
manasyevaṃ mahādevaṃ hṛtpadme vāpi cintayet /
nābhau sadāśivaṃ cāpi sarvadevātmakaṃ vibhum // LiP_1,8.108 //
dehamadhye śivaṃ devaṃ śuddhajñānamayaṃ vibhum /
kanyasenaiva mārgeṇa codghātenāpi śaṃkaram // LiP_1,8.109 //
kramaśaḥ kanyasenaiva madhyamenāpi suvrataḥ /
uttamenāpi vai vidvān kumbhakena samabhyaset // LiP_1,8.110 //
dvātriṃśad recayeddhīmān hṛdi nābhau samāhitaḥ /
recakaṃ pūrakaṃ tyaktvā kumbhakaṃ ca dvijottamāḥ // LiP_1,8.111 //
sākṣātsamarasenaiva dehamadhye smarecchivam /
ekībhāvaṃ sametyaivaṃ tatra yadrasasambhavam // LiP_1,8.112 //
ānandaṃ brahmaṇo vidvān sākṣātsamarase sthitaḥ /
dhāraṇā dvādaśāyāmā dhyānaṃ dvādaśa dhāraṇam // LiP_1,8.113 //
dhyānaṃ dvādaśakaṃ yāvat samādhir abhidhīyate /
athavā jñānināṃ viprāḥ samparkādeva jāyate // LiP_1,8.114 //
prayatnādvā tayostulyaṃ cirādvā hyacirāddvijāḥ /
yogāntarāyās tasyātha jāyante yuñjataḥ punaḥ // LiP_1,8.115 //
naśyanty abhyāsatas te 'pi praṇidhānena vai guroḥ // LiP_1,8.116 //
LiP, 1, 9
sūta uvāca
ālasyaṃ prathamaṃ paścād vyādhipīḍā prajāyate /
pramādaḥ saṃśayasthāne cittasyehānavasthitiḥ // LiP_1,9.1 //
aśraddhādarśanaṃ bhrāntir duḥkhaṃ ca trividhaṃ tataḥ /
daurmanasyamayogyeṣu viṣayeṣu ca yogyatā // LiP_1,9.2 //
daśadhābhiprajāyante muneryogāntarāyakāḥ /
ālasyaṃ cāpravṛttiś ca gurutvātkāyacittayoḥ // LiP_1,9.3 //
vyādhayo dhātuvaiṣamyāt karmajā doṣajās tathā /
pramādastu samādhestu sādhanānām abhāvanam // LiP_1,9.4 //
idaṃ vetyubhayaspṛktaṃ vijñānaṃ sthānasaṃśayaḥ /
anavasthitacittatvam apratiṣṭhā hi yoginaḥ // LiP_1,9.5 //
labdhāyāmapi bhūmau ca cittasya bhavabandhanāt /
aśraddhābhāvarahitā vṛttirvai sādhaneṣu ca // LiP_1,9.6 //
sādhye cittasya hi gurau jñānācāraśivādiṣu /
viparyayajñānamiti bhrāntidarśanam ucyate // LiP_1,9.7 //
anātmanyātmavijñānam ajñānāttasya saṃnidhau /
duḥkhamādhyātmikaṃ proktaṃ tathā caivādhibhautikam // LiP_1,9.8 //
ādhidaivikamityuktaṃ trividhaṃ sahajaṃ punaḥ /
icchāvighātātsaṃkṣobhaś cetasastadudāhṛtam // LiP_1,9.9 //
daurmanasyaṃ niroddhavyaṃ vairāgyeṇa pareṇa tu /
tamasā rajasā caiva saṃspṛṣṭaṃ durmanaḥ smṛtam // LiP_1,9.10 //
tadā manasi saṃjātaṃ daurmanasyamiti smṛtam /
haṭhātsvīkaraṇaṃ kṛtvā yogyāyogyavivekataḥ // LiP_1,9.11 //
viṣayeṣu vicitreṣu jantorviṣayalolatā /
antarāyā iti khyātā yogasyaite hi yoginām // LiP_1,9.12 //
atyantotsāhayuktasya naśyanti na ca saṃśayaḥ /
pranaṣṭeṣvantarāyeṣu dvijāḥ paścāddhi yoginaḥ // LiP_1,9.13 //
upasargāḥ pravartante sarve te 'siddhisūcakāḥ /
pratibhā prathamā siddhir dvitīyā śravaṇā smṛtā // LiP_1,9.14 //
vārttā tṛtīyā viprendrās turīyā ceha darśanā /
āsvādā pañcamī proktā vedanā ṣaṣṭhikā smṛtā // LiP_1,9.15 //
svalpaṣaṭsiddhisaṃtyāgāt siddhidāḥ siddhayo muneḥ /
pratibhā pratibhāvṛtiḥ pratibhāva iti sthitiḥ // LiP_1,9.16 //
buddhirvivecanā vedyaṃ budhyate buddhirucyate /
sūkṣme vyavahite 'tīte viprakṛṣṭe tvanāgate // LiP_1,9.17 //
sarvatra sarvadā jñānaṃ pratibhānukrameṇa tu /
śravaṇātsarvaśabdānām aprayatnena yoginaḥ // LiP_1,9.18 //
hrasvadīrghaplutādīnāṃ guhyānāṃ śravaṇādapi /
sparśasyādhigamo yas tu vedanā tūpapāditā // LiP_1,9.19 //
darśanāddivyarūpāṇāṃ darśanaṃ cāprayatnataḥ /
saṃviddivyarase tasminn āsvādo hyaprayatnataḥ // LiP_1,9.20 //
vārttā ca divyagandhānāṃ tanmātrā buddhisaṃvidā /
vindante yoginastasmād ābrahmabhuvanaṃ dvijāḥ // LiP_1,9.21 //
jagatyasmin hi dehasthaṃ catuḥṣaṣṭiguṇaṃ samam /
aupasargikam eteṣu guṇeṣu guṇitaṃ dvijāḥ // LiP_1,9.22 //
saṃtyājyaṃ sarvathā sarvam aupasargikamātmanaḥ /
paiśāce pārthivaṃ cāpyaṃ rākṣasānāṃ pure dvijāḥ // LiP_1,9.23 //
yākṣe tu taijasaṃ proktaṃ gāndharve śvasanātmakam /
aindre vyomātmakaṃ sarvaṃ saumye caiva tu mānasam // LiP_1,9.24 //
prājāpatye tvahaṅkāraṃ brāhme bodhamanuttamam /
ādye cāṣṭau dvitīye ca tathā ṣoḍaśarūpakam // LiP_1,9.25 //
caturviṃśattṛtīye tu dvātriṃśacca caturthake /
catvāriṃśat pañcame tu bhūtamātrātmakaṃ smṛtam // LiP_1,9.26 //
gandho rasas tathā rūpaṃ śabdaḥ sparśastathaiva ca /
pratyekamaṣṭadhā siddhaṃ pañcame tacchatakratoḥ // LiP_1,9.27 //
tathāṣṭacatvāriṃśac ca ṣaṭpañcāśattathaiva ca /
catuḥṣaṣṭiguṇaṃ brāhmaṃ labhate dvijasattamāḥ // LiP_1,9.28 //
aupasargikam ā brahma bhuvaneṣu parityajet /
lokeṣvālokya yogena yogavitparamaṃ sukham // LiP_1,9.29 //
sthūlatā hrasvatā bālyaṃ vārdhakyaṃ yauvanaṃ tathā /
nānājātisvarūpaṃ ca caturbhir dehadhāraṇam // LiP_1,9.30 //
pārthivāṃśaṃ vinā nityaṃ surabhir gandhasaṃyutaḥ /
etadaṣṭaguṇaṃ proktam aiśvaryaṃ pārthivaṃ mahat // LiP_1,9.31 //
jale nivasanaṃ yadvad bhūmyāmiva vinirgamaḥ /
icchecchaktaḥ svayaṃ pātuṃ samudramapi nāturaḥ // LiP_1,9.32 //
yatrecchati jagatyasmiṃs tatrāsya jaladarśanam /
yadyadvastu samādāya bhoktumicchati kāmataḥ // LiP_1,9.33 //
tattadrasānvitaṃ tasya trayāṇāṃ dehadhāraṇam /
bhāṇḍaṃ vinātha hastena jalapiṇḍasya dhāraṇam // LiP_1,9.34 //
avraṇatvaṃ śarīrasya pārthivena samanvitam /
etat ṣoḍaśakaṃ proktam āpyamaiśvaryamuttamam // LiP_1,9.35 //
dehādagnivinirmāṇaṃ tattāpabhayavarjitam /
lokaṃ dagdhamapīhānyad adagdhaṃ svavidhānataḥ // LiP_1,9.36 //
jalamadhye hutavahaṃ cādhāya parirakṣaṇam /
agninigrahaṇaṃ haste smṛtimātreṇa cāgamaḥ // LiP_1,9.37 //
bhasmībhūtavinirmāṇaṃ yathāpūrvaṃ sakāmataḥ /
dvābhyāṃ rūpaviniṣpattir vinā taistribhir ātmanaḥ // LiP_1,9.38 //
caturviṃśātmakaṃ hyetat taijasaṃ munipuṅgavāḥ /
manogatitvaṃ bhūtānām antarnivasanaṃ tathā // LiP_1,9.39 //
parvatādimahābhāra- skandhenodvahanaṃ punaḥ /
laghutvaṃ ca gurutvaṃ ca pāṇibhyāṃ vāyudhāraṇam // LiP_1,9.40 //
aṅgulyagranighātena bhūmeḥ sarvatra kaṃpanam /
ekena dehaniṣpattir vātaiśvaryaṃ smṛtaṃ budhaiḥ // LiP_1,9.41 //
chāyāvihīnaniṣpattir indriyāṇāṃ ca darśanam /
ākāśagamanaṃ nityam indriyārthaiḥ samanvitam // LiP_1,9.42 //
dūre ca śabdagrahaṇaṃ sarvaśabdāvagāhanam /
tanmātraliṅgagrahaṇaṃ sarvaprāṇinidarśanam // LiP_1,9.43 //
aindram aiśvaryam ityuktam etairuktaḥ purātanaḥ /
yathākāmopalabdhiś ca yathākāmavinirgamaḥ // LiP_1,9.44 //
sarvatrābhibhavaścaiva sarvaguhyanidarśanam /
kāmānurūpanirmāṇaṃ vaśitvaṃ priyadarśanam // LiP_1,9.45 //
saṃsāradarśanaṃ caiva mānasaṃ guṇalakṣaṇam /
chedanaṃ tāḍanaṃ bandhaṃ saṃsāraparivartanam // LiP_1,9.46 //
sarvabhūtaprasādaś ca mṛtyukālajayas tathā /
prājāpatyamidaṃ proktam āhaṅkārikamuttamam // LiP_1,9.47 //
akāraṇajagatsṛṣṭis tathānugraha eva ca /
pralayaścādhikāraś ca lokavṛttapravartanam // LiP_1,9.48 //
asādṛśyamidaṃ vyaktaṃ nirmāṇaṃ ca pṛthakpṛthak /
saṃsārasya ca kartṛtvaṃ brāhmam etad anuttamam // LiP_1,9.49 //
etāvattattvamityuktaṃ prādhānyaṃ vaiṣṇavaṃ padam /
brahmaṇā tadguṇaṃ śakyaṃ vettumanyairna śakyate // LiP_1,9.50 //
vidyate tatparaṃ śaivaṃ viṣṇunā nāvagamyate /
asaṃkhyeyaguṇaṃ śuddhaṃ ko jānīyācchivātmakam // LiP_1,9.51 //
vyutthāne siddhayaścaitā hy upasargāś ca kīrtitāḥ /
niroddhavyāḥ prayatnena vairāgyeṇa pareṇa tu // LiP_1,9.52 //
nāśātiśayatāṃ jñātvā viṣayeṣu bhayeṣu ca /
aśraddhayā tyajetsarvaṃ virakta iti kīrtitaḥ // LiP_1,9.53 //
vaitṛṣṇyaṃ puruṣe khyātaṃ guṇavaitṛṣṇyamucyate /
vairāgyeṇaiva saṃtyājyāḥ siddhayaścaupasargikāḥ // LiP_1,9.54 //
aupasargikam ā brahma- bhuvaneṣu parityajet /
nirudhyaiva tyajetsarvaṃ prasīdati maheśvaraḥ // LiP_1,9.55 //
prasanne vimalā muktir vairāgyeṇa pareṇa vai /
athavānugrahārthaṃ ca līlārthaṃ vā tadā muniḥ // LiP_1,9.56 //
anirudhya viceṣṭedyaḥ so 'pyevaṃ hi sukhī bhavet /
kvacidbhūmiṃ parityajya hy ākāśe krīḍate śriyā // LiP_1,9.57 //
udgirecca kvacidvedān sūkṣmānarthān samāsataḥ /
kvacicchrute tadarthena ślokabandhaṃ karoti saḥ // LiP_1,9.58 //
kvaciddaṇḍakabandhaṃ tu kuryādbandhaṃ sahasraśaḥ /
mṛgapakṣisamūhasya rutajñānaṃ ca vindati // LiP_1,9.59 //
brahmādyaṃ sthāvarāntaṃ ca hastāmalakavadbhavet /
bahunātra kimuktena vijñānāni sahasraśaḥ // LiP_1,9.60 //
utpadyante muniśreṣṭhā munestasya mahātmanaḥ /
abhyāsenaiva vijñānaṃ viśuddhaṃ ca sthiraṃ bhavet // LiP_1,9.61 //
tejorūpāṇi sarvāṇi sarvaṃ paśyati yogavit /
devabimbānyanekāni vimānāni sahasraśaḥ // LiP_1,9.62 //
paśyati brahmaviṣṇvindra- yamāgnivaruṇādikān /
grahanakṣatratārāś ca bhuvanāni sahasraśaḥ // LiP_1,9.63 //
pātālatalasaṃsthāś ca samādhisthaḥ sa paśyati /
ātmavidyāpradīpena svasthenācalanena tu // LiP_1,9.64 //
prasādāmṛtapūrṇena sattvapātrasthitena tu /
tamo nihatya puruṣaḥ paśyati hyātmanīśvaram // LiP_1,9.65 //
tasya prasādāddharmaś ca aiśvaryaṃ jñānameva ca /
vairāgyamapavargaś ca nātra kāryā vicāraṇā // LiP_1,9.66 //
na śakyo vistaro vaktuṃ varṣāṇāmayutairapi /
yoge pāśupate niṣṭhā sthātavyaṃ ca munīśvarāḥ // LiP_1,9.67 //
LiP, 1, 10
sūta uvāca
satāṃ jitātmanāṃ sākṣād dvijātīnāṃ dvijottamāḥ /
dharmajñānāṃ ca sādhūnām ācāryāṇāṃ śivātmanām // LiP_1,10.1 //
dayāvatāṃ dvijaśreṣṭhās tathā caiva tapasvinām /
saṃnyāsināṃ viraktānāṃ jñānināṃ vaśagātmanām // LiP_1,10.2 //
dānināṃ caiva dāntānāṃ trayāṇāṃ satyavādinām /
alubdhānāṃ sayogānāṃ śrutismṛtividāṃ dvijāḥ // LiP_1,10.3 //
śrautasmārtāviruddhānāṃ prasīdati maheśvaraḥ /
saditi brahmaṇaḥ śabdas tadante ye labhantyuta // LiP_1,10.4 //
sāyujyaṃ brahmaṇo yāti tena santaḥ pracakṣate /
daśātmake ye viṣaye sādhane cāṣṭalakṣaṇe // LiP_1,10.5 //
na krudhyanti na hṛṣyanti jitātmānastu te smṛtāḥ /
sāmānyeṣu ca dravyeṣu tathā vaiśeṣikeṣu ca // LiP_1,10.6 //
brahmakṣatraviśo yasmād yuktāstasmāddvijātayaḥ /
varṇāśrameṣu yuktasya svargādisukhakāriṇaḥ // LiP_1,10.7 //
śrautasmārtasya dharmasya jñānāddharmajña ucyate /
vidyāyāḥ sādhanātsādhu- brahmacārī gurorhitaḥ // LiP_1,10.8 //
kriyāṇāṃ sādhanāccaiva gṛhasthaḥ sādhurucyate /
sādhanāttapaso 'raṇye sādhurvaikhānasaḥ smṛtaḥ // LiP_1,10.9 //
yatamāno yatiḥ sādhuḥ smṛto yogasya sādhanāt /
evamāśramadharmāṇāṃ sādhanātsādhavaḥ smṛtāḥ // LiP_1,10.10 //
gṛhastho brahmacārī ca vānaprastho yatis tathā /
dharmādharmāviha proktau śabdāvetau kriyātmakau // LiP_1,10.11 //
kuśalākuśalaṃ karma dharmādharmāviti smṛtau /
dhāraṇārthe mahān hy eṣa dharmaśabdaḥ prakīrtitaḥ // LiP_1,10.12 //
adhāraṇe mahattve ca adharma iti cocyate /
atreṣṭaprāpako dharma ācāryairupadiśyate // LiP_1,10.13 //
adharmaścāniṣṭaphalo hy ācāryairupadiśyate /
vṛddhāścālolupāścaiva ātmavanto hyadāmbhikāḥ // LiP_1,10.14 //
samyagvinītā ṛjavas tānācāryān pracakṣate /
svayamācarate yasmād ācāre sthāpayatyapi // LiP_1,10.15 //
ācinoti ca śāstrārthān ācāryastena cocyate /
vijñeyaṃ śravaṇācchrautaṃ smaraṇātsmārtamucyate // LiP_1,10.16 //
ijyā vedātmakaṃ śrautaṃ smārtaṃ varṇāśramātmakam /
dṛṣṭvānurūpamarthaṃ yaḥ pṛṣṭo naivāpi gūhati // LiP_1,10.17 //
yathādṛṣṭapravādastu satyaṃ laiṅge 'tra paṭhyate /
brahmacaryaṃ tathā maunaṃ nirāhāratvameva ca // LiP_1,10.18 //
ahiṃsā sarvataḥ śāntis tapa ityabhidhīyate /
ātmavat sarvabhūteṣu yo hitāyāhitāya ca // LiP_1,10.19 //
vartate tvasakṛdvṛttiḥ kṛtsnā hyeṣā dayā smṛtā /
yadyadiṣṭatamaṃ dravyaṃ nyāyenaivāgataṃ kramāt // LiP_1,10.20 //
tattadguṇavate deyaṃ dātustaddānalakṣaṇam /
dānaṃ trividhamityetat kaniṣṭhajyeṣṭhamadhyamam // LiP_1,10.21 //
kāruṇyātsarvabhūtebhyaḥ saṃvibhāgastu madhyamaḥ /
śrutismṛtibhyāṃ vihito dharmo varṇāśramātmakaḥ // LiP_1,10.22 //
śiṣṭācārāviruddhaś ca sa dharmaḥ sādhurucyate /
māyākarmaphalatyāgī śivātmā parikīrtitaḥ // LiP_1,10.23 //
nivṛttaḥ sarvasaṅgebhyo yukto yogī prakīrtitaḥ /
asakto bhayato yastu viṣayeṣu vicārya ca // LiP_1,10.24 //
alubdhaḥ saṃyamī proktaḥ prārthito 'pi samantataḥ /
ātmārthaṃ vā parārthaṃ vā indriyāṇīha yasya vai // LiP_1,10.25 //
na mithyā sampravartante śamasyaiva tu lakṣaṇam /
anudvigno hyaniṣṭeṣu tatheṣṭānnābhinandati // LiP_1,10.26 //
prītitāpaviṣādebhyo vinivṛttirviraktatā /
saṃnyāsaḥ karmaṇāṃ nyāsaḥ kṛtānāmakṛtaiḥ saha // LiP_1,10.27 //
kuśalākuśalānāṃ tu prahāṇaṃ nyāsa ucyate /
avyaktādyaviśeṣānte vikāre 'sminnacetane // LiP_1,10.28 //
cetanācetanānyatva- vijñānaṃ jñānamucyate /
evaṃ tu jñānayuktasya śraddhāyuktasya śaṅkaraḥ // LiP_1,10.29 //
prasīdati na saṃdeho dharmaścāyaṃ dvijottamāḥ /
kiṃ tu guhyatamaṃ vakṣye sarvatra parameśvare // LiP_1,10.30 //
bhave bhaktirna saṃdehas tayā yukto vimucyate /
ayogyasyāpi bhagavān bhaktasya parameśvaraḥ // LiP_1,10.31 //
prasīdati na saṃdeho nigṛhya vividhaṃ tamaḥ /
jñānamadhyāpanaṃ homo dhyānaṃ yajñastapaḥ śrutam // LiP_1,10.32 //
dānamadhyayanaṃ sarvaṃ bhavabhaktyai na saṃśayaḥ /
cāndrāyaṇasahasraiś ca prājāpatyaśatais tathā // LiP_1,10.33 //
māsopavāsaiścānyairvā bhaktirmunivarottamāḥ /
abhaktā bhagavatyasmiṃl loke giriguhāśaye // LiP_1,10.34 //
patanti cātmabhogārthaṃ bhakto bhāvena mucyate /
bhaktānāṃ darśanādeva nṛṇāṃ svargādayo dvijāḥ // LiP_1,10.35 //
na durlabhā na sandeho bhaktānāṃ kiṃ punas tathā /
brahmaviṣṇusurendrāṇāṃ tathānyeṣāmapi sthitiḥ // LiP_1,10.36 //
bhaktyā eva munīnāṃ ca balasaubhāgyameva ca /
bhavena ca tathā proktaṃ samprekṣyomāṃ pinākinā // LiP_1,10.37 //
devyai devena madhuraṃ vārāṇasyāṃ purā dvijāḥ /
avimukte samāsīnā rudreṇa paramātmanā // LiP_1,10.38 //
rudrāṇī rudramāhedaṃ labdhvā vārāṇasīṃ purīm /
śrīdevyuvāca
kena vaśyo mahādeva pūjyo dṛśyastvamīśvaraḥ // LiP_1,10.39 //
tapasā vidyayā vāpi yogeneha vada prabho /
sūta uvāca
niśamya vacanaṃ tasyās tathā hyālokya pārvatīm // LiP_1,10.40 //
āha bālendutilakaḥ pūrṇenduvadanāṃ hasan /
smṛtvātha menayā patnyā girergāṃ kathitāṃ purā // LiP_1,10.41 //
cirakālasthitiṃ prekṣya girau devyā mahātmanaḥ /
devi labdhā purī ramyā tvayā yatpraṣṭumarhasi // LiP_1,10.42 //
sthānārthaṃ kathitaṃ mātrā vismṛteha vilāsini /
purā pitāmahenāpi pṛṣṭaḥ praśnavatāṃ vare // LiP_1,10.43 //
yathā tvayādya vai pṛṣṭo draṣṭuṃ brahmātmakaṃ tvaham /
śvete śvetena varṇena dṛṣṭvā kalpe tu māṃ śubhe // LiP_1,10.44 //
sadyojātaṃ tathā rakte raktaṃ vāmaṃ pitāmahaḥ /
pīte tatpuruṣaṃ pītam aghore kṛṣṇamīśvaram // LiP_1,10.45 //
īśānaṃ viśvarūpākhyo viśvarūpaṃ tadāha mām // LiP_1,10.46 //
pitāmaha uvāca
vāma tatpuruṣāghora sadyojāta maheśvara /
dṛṣṭo mayā tvaṃ gāyatryā devadeva maheśvara /
kena vaśyo mahādeva dhyeyaḥ kutra ghṛṇānidhe // LiP_1,10.47 //
dṛśyaḥ pūjyas tathā devyā vaktumarhasi śaṅkara /
śrībhagavānuvāca
avocaṃ śraddhayaiveti vaśyo vārijasaṃbhava // LiP_1,10.48 //
dhyeyo liṅge tvayā dṛṣṭe viṣṇunā payasāṃ nidhau /
pūjyaḥ pañcāsyarūpeṇa pavitraiḥ pañcabhirdvijaiḥ // LiP_1,10.49 //
bhava bhaktyādya dṛṣṭo 'haṃ tvayāṇḍaja jagadguro /
so 'pi māmāha bhāvārthaṃ dattaṃ tasmai mayā purā // LiP_1,10.50 //
bhāvaṃ bhāvena deveśi dṛṣṭavānmāṃ hṛdīśvaram /
tasmāttu śraddhayā vaśyo dṛśyaḥ śreṣṭhagireḥ sute // LiP_1,10.51 //
pūjyo liṅge na saṃdehaḥ sarvadā śraddhayā dvijaiḥ /
śraddhā dharmaḥ paraḥ sūkṣmaḥ śraddhā jñānaṃ hutaṃ tapaḥ // LiP_1,10.52 //
śraddhā svargaś ca mokṣaś ca dṛśyo 'haṃ śraddhayā sadā // LiP_1,10.53 //
LiP, 1, 11
ṛṣaya ūcuḥ
kathaṃ vai dṛṣṭavānbrahmā sadyojātaṃ maheśvaram /
vāmadevaṃ mahātmānaṃ purāṇapuruṣottamam // LiP_1,11.1 //
aghoraṃ ca tatheśānaṃ yathāvadvaktumarhasi /
sūta uvāca
ekonatriṃśakaḥ kalpo vijñeyaḥ śvetalohitaḥ // LiP_1,11.2 //
tasmiṃstatparamaṃ dhyānaṃ dhyāyato brahmaṇastadā /
utpannastu śikhāyuktaḥ kumāraḥ śvetalohitaḥ // LiP_1,11.3 //
taṃ dṛṣṭvā puruṣaṃ śrīmān brahmā vai viśvatomukhaḥ /
hṛdi kṛtvā mahātmānaṃ brahmarūpiṇamīśvaram // LiP_1,11.4 //
sadyojātaṃ tato brahmā dhyānayogaparo 'bhavat /
dhyānayogātparaṃ jñātvā vavande devamīśvaram // LiP_1,11.5 //
sadyojātaṃ tato brahma brahma vai samacintayat /
tato 'sya pārśvataḥ śvetāḥ prādurbhūtā mahāyaśāḥ // LiP_1,11.6 //
sunando nandanaścaiva viśvanandopanandanau /
śiṣyāste vai mahātmāno yaistadbrahma sadāvṛtam // LiP_1,11.7 //
tasyāgre śvetavarṇābhaḥ śveto nāma mahāmuniḥ /
vijajñe 'tha mahātejās tasmājjajñe harastvasau // LiP_1,11.8 //
tatra te munayaḥ sarve sadyojātaṃ maheśvaram /
prapannāḥ parayā bhaktyā gṛṇanto brahma śāśvatam // LiP_1,11.9 //
tasmādviśveśvaraṃ devaṃ ye prapadyanti vai dvijāḥ /
prāṇāyāmaparā bhūtvā brahmatatparamānasāḥ // LiP_1,11.10 //
te sarve pāpanirmuktā vimalā brahmavarcasaḥ /
viṣṇulokamatikramya rudralokaṃ vrajanti te // LiP_1,11.11 //
LiP, 1, 12
sūta uvāca
tatastriṃśattamaḥ kalpo rakto nāma prakīrtitaḥ /
brahmā yatra mahātejā raktavarṇamadhārayat // LiP_1,12.1 //
dhyāyataḥ putrakāmasya brahmaṇaḥ parameṣṭhinaḥ /
prādurbhūto mahātejāḥ kumāro raktabhūṣaṇaḥ // LiP_1,12.2 //
raktamālyāmbaradharo raktanetraḥ pratāpavān /
sa taṃ dṛṣṭvā mahātmānaṃ kumāraṃ raktavāsasam // LiP_1,12.3 //
paraṃ dhyānaṃ samāśritya bubudhe devamīśvaram /
sa taṃ praṇamya bhagavān brahmā paramayantritaḥ // LiP_1,12.4 //
vāmadevaṃ tato brahmā brahma vai samacintayat /
tathā stuto mahādevo brahmaṇā parameśvaraḥ // LiP_1,12.5 //
pratītahṛdayaḥ sarva idamāha pitāmaham /
dhyāyatā putrakāmena yasmātte 'haṃ pitāmaha // LiP_1,12.6 //
dṛṣṭaḥ paramayā bhaktyā stutaś ca brahmapūrvakam /
tasmāddhyānabalaṃ prāpya kalpe kalpe prayatnataḥ // LiP_1,12.7 //
vetsyase māṃ prasaṃkhyātaṃ lokadhātāramīśvaram /
tatastasya mahātmānaś catvāraste kumārakāḥ // LiP_1,12.8 //
saṃbabhūvurmahātmāno viśuddhā brahmavarcasaḥ /
virajāś ca vibāhuś ca viśoko viśvabhāvanaḥ // LiP_1,12.9 //
brahmaṇyā brahmaṇastulyā vīrā adhyavasāyinaḥ /
raktāṃbaradharāḥ sarve raktamālyānulepanāḥ // LiP_1,12.10 //
raktakuṅkumaliptāṅgā raktabhasmānulepanāḥ /
tato varṣasahasrānte brahmatve 'dhyavasāyinaḥ // LiP_1,12.11 //
gṛṇantaś ca mahātmāno brahma tadvāmadaivikam /
anugrahārthaṃ lokānāṃ śiṣyāṇāṃ hitakāmyayā // LiP_1,12.12 //
dharmopadeśamakhilaṃ kṛtvā te brahmaṇaḥ priyāḥ /
punareva mahādevaṃ praviṣṭā rudramavyayam // LiP_1,12.13 //
ye 'pi cānye dvijaśreṣṭhā yuñjānā vāmamīśvaram /
prapaśyanti mahādevaṃ tadbhaktās tatparāyaṇāḥ // LiP_1,12.14 //
te sarve pāpanirmuktā vimalā brahmacāriṇaḥ /
rudralokaṃ gamiṣyanti punarāvṛttidurlabham // LiP_1,12.15 //
LiP, 1, 13
sūta uvāca
ekatriṃśattamaḥ kalpaḥ pītavāsā iti smṛtaḥ /
brahmā yatra mahābhāgaḥ pītavāsā babhūva ha // LiP_1,13.1 //
dhyāyataḥ putrakāmasya brahmaṇaḥ parameṣṭhinaḥ /
prādurbhūto mahātejāḥ kumāraḥ pītavastradhṛk // LiP_1,13.2 //
pītagandhānuliptāṅgaḥ pītamālyāṃbaro yuvā /
hemayajñopavītaś ca pītoṣṇīṣo mahābhujaḥ // LiP_1,13.3 //
taṃ dṛṣṭvā dhyānasaṃyukto brahmā lokamaheśvaram /
manasā lokadhātāraṃ prapede śaraṇaṃ vibhum // LiP_1,13.4 //
tato dhyānagatastatra brahmā māheśvarīṃ varām /
gāṃ viśvarūpāṃ dadṛśe maheśvaramukhāccyutām // LiP_1,13.5 //
catuṣpadāṃ caturvaktrāṃ caturhastāṃ catuḥstanīm /
caturnetrāṃ catuḥśṛṅgīṃ caturdaṃṣṭrāṃ caturmukhīm // LiP_1,13.6 //
dvātriṃśadguṇasaṃyuktām īśvarīṃ sarvatomukhīm /
sa tāṃ dṛṣṭvā mahātejā mahādevīṃ maheśvarīm // LiP_1,13.7 //
punarāha mahādevaḥ sarvadevanamaskṛtaḥ /
matiḥ smṛtirbuddhiriti gāyamānaḥ punaḥ punaḥ // LiP_1,13.8 //
ehyehīti mahādevi sātiṣṭhatprāñjalirvibhum /
viśvamāvṛtya yogena jagatsarvaṃ vaśīkuru // LiP_1,13.9 //
atha tāmāha deveśo rudrāṇī tvaṃ bhaviṣyasi /
brāhmaṇānāṃ hitārthāya paramārthā bhaviṣyasi // LiP_1,13.10 //
tathaināṃ putrakāmasya dhyāyataḥ parameṣṭhinaḥ /
pradadau devadeveśaḥ catuṣpādāṃ jagadguruḥ // LiP_1,13.11 //
tatastāṃ dhyānayogena viditvā parameśvarīm /
brahmā lokaguroḥ so 'tha pratipede maheśvarīm // LiP_1,13.12 //
gāyatrīṃ tu tato raudrīṃ dhyātvā brahmānuyantritaḥ /
ityetāṃ vaidikīṃ vidyāṃ raudrīṃ gāyatrīmīritām // LiP_1,13.13 //
japitvā tu mahādevīṃ brahmā lokanamaskṛtām /
prapannastu mahādevaṃ dhyānayuktena cetasā // LiP_1,13.14 //
tatastasya mahādevo divyayogaṃ bahuśrutam /
aiśvaryaṃ jñānasaṃpattiṃ vairāgyaṃ ca dadau prabhuḥ // LiP_1,13.15 //
tato 'sya pārśvato divyāḥ prādurbhūtāḥ kumārakāḥ /
pītamālyāṃbaradharāḥ pītasraganulepanāḥ // LiP_1,13.16 //
pītābhoṣṇīṣaśirasaḥ pītāsyāḥ pītamūrdhajāḥ /
tato varṣasahasrānta uṣitvā vimalaujasaḥ // LiP_1,13.17 //
yogātmānastapohlādāḥ brāhmaṇānāṃ hitaiṣiṇaḥ /
dharmayogabalopetā munīnāṃ dīrghasattriṇām // LiP_1,13.18 //
upadiśya mahāyogaṃ praviṣṭāste maheśvaram /
evametena vidhinā ye prapannā maheśvaram // LiP_1,13.19 //
anye 'pi niyatātmāno dhyānayuktā jitendriyāḥ /
te sarve pāpamutsṛjya vimalā brahmavarcasaḥ // LiP_1,13.20 //
praviśanti mahādevaṃ rudraṃ te tvapunarbhavāḥ // LiP_1,13.21 //
LiP, 1, 14
sūta uvāca
tatastasmingate kalpe pītavarṇe svayaṃbhuvaḥ /
punaranyaḥ pravṛttastu kalpo nāmnāsitastu saḥ // LiP_1,14.1 //
ekārṇave tadā vṛtte divye varṣasahasrake /
sraṣṭukāmaḥ prajā brahmā cintayāmāsa duḥkhitaḥ // LiP_1,14.2 //
tasya cintayamānasya putrakāmasya vai prabhoḥ /
kṛṣṇaḥ samabhavadvarṇo dhyāyataḥ parameṣṭhinaḥ // LiP_1,14.3 //
athāpaśyanmahātejāḥ prādurbhūtaṃ kumārakam /
kṛṣṇavarṇaṃ mahāvīryaṃ dīpyamānaṃ svatejasā // LiP_1,14.4 //
kṛṣṇāṃbaradharoṣṇīṣaṃ kṛṣṇayajñopavītinam /
kṛṣṇena maulinā yuktaṃ kṛṣṇasraganulepanam // LiP_1,14.5 //
sa taṃ dṛṣṭvā mahātmānam aghoraṃ ghoravikramam /
vavande devadeveśam adbhutaṃ kṛṣṇapiṅgalam // LiP_1,14.6 //
prāṇāyāmaparaḥ śrīmān hṛdi kṛtvā maheśvaram /
manasā dhyānuyuktena prapannastu tamīśvaram // LiP_1,14.7 //
aghoraṃ tu tato brahmā brahmarūpaṃ vyacintayat /
tathā vai dhyāyamānasya brahmaṇaḥ parameṣṭhinaḥ // LiP_1,14.8 //
pradadau darśanaṃ devo hy aghoro ghoravikramaḥ /
athāsya pārśvataḥ kṛṣṇāḥ kṛṣṇasraganulepanāḥ // LiP_1,14.9 //
catvārastu mahātmānaḥ saṃbabhūvuḥ kumārakāḥ /
kṛṣṇaḥ kṛṣṇaśikhaścaiva kṛṣṇāsyaḥ kṛṣṇavastradhṛk // LiP_1,14.10 //
tato varṣasahasraṃ tu yogataḥ parameśvaram /
upāsitvā mahāyogaṃ śiṣyebhyaḥ pradaduḥ punaḥ // LiP_1,14.11 //
yogena yogasampannāḥ praviśya manasā śivam /
amalaṃ nirguṇaṃ sthānaṃ praviṣṭā viśvamīśvaram // LiP_1,14.12 //
evametena yogena ye 'pi cānye manīṣiṇaḥ /
cintayanti mahādevaṃ gantāro rudramavyayam // LiP_1,14.13 //
LiP, 1, 15
sūta uvāca
tatastasmin gate kalpe kṛṣṇavarṇe bhayānake /
tuṣṭāva devadeveśaṃ brahmā taṃ brahmarūpiṇam // LiP_1,15.1 //
anugṛhya tatastuṣṭo brahmāṇamavadaddharaḥ /
anenaiva tu rūpeṇa saṃharāmi na saṃśayaḥ // LiP_1,15.2 //
brahmahatyādikān ghorāṃs tathānyānapi pātakān /
hīnāṃścaiva mahābhāga tathaiva vividhānyapi // LiP_1,15.3 //
upapātakamapyevaṃ tathā pāpāni suvrata /
mānasāni sutīkṣṇāni vācikāni pitāmaha // LiP_1,15.4 //
kāyikāni sumiśrāṇi tathā prāsaṃgikāni ca /
buddhipūrvaṃ kṛtānyeva sahajāgantukāni ca // LiP_1,15.5 //
mātṛdehotthitānyevaṃ pitṛdehe ca pātakam /
saṃharāmi na saṃdehaḥ sarvaṃ pātakajaṃ vibho // LiP_1,15.6 //
lakṣaṃ japtvā hyaghorebhyo brahmahā mucyate prabho /
tadardhaṃ vācike vatsa tadardhaṃ mānase punaḥ // LiP_1,15.7 //
caturguṇaṃ buddhipūrve krodhādaṣṭaguṇaṃ smṛtam /
vīrahā lakṣamātreṇa bhrūṇahā koṭimabhyaset // LiP_1,15.8 //
mātṛhā niyutaṃ japtvā śudhyate nātra saṃśayaḥ /
goghnaścaiva kṛtaghnaś ca strīghnaḥ pāpayuto naraḥ // LiP_1,15.9 //
ayutāghoramabhyasya mucyate nātra saṃśayaḥ /
surāpo lakṣamātreṇa buddhyābuddhyāpi vai prabho // LiP_1,15.10 //
mucyate nātra saṃdehas tadardhena ca vāruṇīm /
asnātāśī sahasreṇa ajapī ca tathā dvijaḥ // LiP_1,15.11 //
ahutāśī sahasreṇa adātā ca viśudhyati /
brāhmaṇasvāpahartā ca svarṇasteyī narādhamaḥ // LiP_1,15.12 //
niyutaṃ mānasaṃ japtvā mucyate nātra saṃśayaḥ /
gurutalparato vāpi mātṛghno vā narādhamaḥ // LiP_1,15.13 //
brahmaghnaś ca japedevaṃ mānasaṃ vai pitāmaha /
saṃparkātpāpināṃ pāpaṃ tatsamaṃ paribhāṣitam // LiP_1,15.14 //
tathāpyayutamātreṇa pātakādvai pramucyate /
saṃsargātpātakī lakṣaṃ japedvai mānasaṃ dhiyā // LiP_1,15.15 //
upāṃśu yaccaturdhā vai vācikaṃ cāṣṭadhā japet /
pātakādardhameva syād upapātakināṃ smṛtam // LiP_1,15.16 //
tadardhaṃ kevale pāpe nātra kāryā vicāraṇā /
brahmahatyā surāpānaṃ suvarṇasteyameva ca // LiP_1,15.17 //
kṛtvā ca gurutalpaṃ ca pāpakṛdbrāhmaṇo yadi /
rudragāyatriyā grāhyaṃ gomūtraṃ kāpilaṃ dvijāḥ // LiP_1,15.18 //
gandhadvāreti tasyā vai gomayaṃ svastham āharet /
tejo 'si śuktam ityājyaṃ kāpilaṃ saṃharedbudhaḥ // LiP_1,15.19 //
āpyāyasveti ca kṣīraṃ dadhikrāvṇeti cāharet /
gavyaṃ dadhi navaṃ sākṣāt kāpilaṃ vai pitāmaha // LiP_1,15.20 //
devasya tveti mantreṇa saṃgrahedvai kuśodakam /
ekasthaṃ hemapātre vā kṛtvāghoreṇa rājate // LiP_1,15.21 //
tāmre vā padmapātre vā pālāśe vā dale śubhe /
sakūrcaṃ sarvaratnāḍhyaṃ kṣiptvā tatraiva kāñcanam // LiP_1,15.22 //
japellakṣamaghorākhyaṃ hutvā caiva ghṛtādibhiḥ /
ghṛtena caruṇā caiva samidbhiś ca tilais tathā // LiP_1,15.23 //
yavaiś ca vrīhibhiścaiva juhuyādvai pṛthakpṛthak /
pratyekaṃ saptavāraṃ tu dravyālābhe ghṛtena tu // LiP_1,15.24 //
hutvāghoreṇa deveśaṃ snātvāghoreṇa vai dvijāḥ /
aṣṭadroṇaghṛtenaiva snāpya paścādviśodhya ca // LiP_1,15.25 //
ahorātroṣitaḥ snātaḥ pibetkūrcaṃ śivāgrataḥ /
brāhmaṃ brahmajapaṃ kuryād ācamya ca yathāvidhi // LiP_1,15.26 //
evaṃ kṛtvā kṛtaghno 'pi brahmahā bhrūṇahā tathā /
vīrahā gurughātī ca mitraviśvāsaghātakaḥ // LiP_1,15.27 //
steyī suvarṇasteyī ca gurutalparataḥ sadā /
madyapo vṛṣalīsaktaḥ paradāravidharṣakaḥ // LiP_1,15.28 //
brahmasvahā tathā goghno mātṛhā pitṛhā tathā /
devapracyāvakaścaiva liṅgapradhvaṃsakas tathā // LiP_1,15.29 //
tathānyāni ca pāpāni mānasāni dvijo yadi /
vācikāni tathānyāni kāyikāni sahasraśaḥ // LiP_1,15.30 //
kṛtvā vimucyate sadyo janmāntaraśatairapi /
etadrahasyaṃ kathitam aghoreśaprasaṃgataḥ // LiP_1,15.31 //
tasmājjapeddvijo nityaṃ sarvapāpaviśuddhaye // LiP_1,15.32 //
LiP, 1, 16
sūta uvāca
athānyo brahmaṇaḥ kalpo vartate munipuṅgavāḥ /
viśvarūpa iti khyāto nāmataḥ paramādbhutaḥ // LiP_1,16.1 //
vinivṛtte tu saṃhāre punaḥ sṛṣṭe carācare /
brahmaṇaḥ putrakāmasya dhyāyataḥ parameṣṭhinaḥ // LiP_1,16.2 //
prādurbhūtā mahānādā viśvarūpā sarasvatī /
viśvamālyāṃbaradharā viśvayajñopavītinī // LiP_1,16.3 //
viśvoṣṇīṣā viśvagandhā viśvamātā mahoṣṭhikā /
tathāvidhaṃ sa bhagavān īśānaṃ parameśvaram // LiP_1,16.4 //
śuddhasphaṭikasaṃkāśaṃ sarvābharaṇabhūṣitam /
atha taṃ manasā dhyātvā yuktātmā vai pitāmahaḥ // LiP_1,16.5 //
vavande devamīśānaṃ sarveśaṃ sarvagaṃ prabhum /
omīśāna namaste 'stu mahādeva namo 'stu te // LiP_1,16.6 //
namo 'stu sarvavidyānām īśāna parameśvara /
namo 'stu sarvabhūtānām īśāna vṛṣavāhana // LiP_1,16.7 //
brahmaṇo 'dhipate tubhyaṃ brahmaṇe brahmarūpiṇe /
namo brahmādhipataye śivaṃ me 'stu sadāśiva // LiP_1,16.8 //
oṅkāramūrte deveśa sadyojāta namonamaḥ /
prapadye tvāṃ prapanno 'smi sadyojātāya vai namaḥ // LiP_1,16.9 //
abhave ca bhave tubhyaṃ tathā nātibhave namaḥ /
bhavodbhava bhaveśāna māṃ bhajasva mahādyute // LiP_1,16.10 //
vāmadeva namastubhyaṃ jyeṣṭhāya varadāya ca /
namo rudrāya kālāya kalanāya namo namaḥ // LiP_1,16.11 //
namo vikaraṇāyaiva kālavarṇāya varṇine /
balāya balināṃ nityaṃ sadā vikaraṇāya te // LiP_1,16.12 //
balapramathanāyaiva baline brahmarūpiṇe /
sarvabhūteśvareśāya bhūtānāṃ damanāya ca // LiP_1,16.13 //
manonmanāya devāya namastubhyaṃ mahādyute /
vāmadevāya vāmāya namastubhyaṃ mahātmane // LiP_1,16.14 //
jyeṣṭhāya caiva śreṣṭhāya rudrāya varadāya ca /
kālahantre namastubhyaṃ namastubhyaṃ mahātmane // LiP_1,16.15 //
iti stavena deveśaṃ nanāma vṛṣabhadhvajam /
yaḥ paṭhet sakṛdeveha brahmalokaṃ gamiṣyati // LiP_1,16.16 //
śrāvayedvā dvijān śrāddhe sa yāti paramāṃ gatim /
evaṃ dhyānagataṃ tatra praṇamantaṃ pitāmaham // LiP_1,16.17 //
uvāca bhagavānīśaḥ prīto 'haṃ te kimicchasi /
tatastu praṇato bhūtvā vāgviśuddhaṃ maheśvaram // LiP_1,16.18 //
uvāca bhagavān rudraṃ prītaṃ prītena cetasā /
yadidaṃ viśvarūpaṃ te viśvagauḥ śreyasīśvarī // LiP_1,16.19 //
etadveditumicchāmi yatheyaṃ parameśvara /
kaiṣā bhagavatī devī catuṣpādā caturmukhī // LiP_1,16.20 //
catuḥśṛṅgī caturvaktrā caturdaṃṣṭrā catuḥstanī /
caturhastā caturnetrā viśvarūpā kathaṃ smṛtā // LiP_1,16.21 //
kiṃnāmagotrā kasyeyaṃ kiṃvīryā cāpi karmataḥ /
tasya tadvacanaṃ śrutvā devadevo vṛṣadhvajaḥ // LiP_1,16.22 //
prāha devavṛṣaṃ brahmā brahmāṇaṃ cātmasaṃbhavam /
rahasyaṃ sarvamantrāṇāṃ pāvanaṃ puṣṭivardhanam // LiP_1,16.23 //
śṛṇuṣvaitatparaṃ guhyam ādisarge yathā tathā /
evaṃ yo vartate kalpo viśvarūpastvasau mataḥ // LiP_1,16.24 //
brahmasthānamidaṃ cāpi yatra prāptaṃ tvayā prabho /
tvattaḥ parataraṃ deva viṣṇunā tatpadaṃ śubham // LiP_1,16.25 //
vaikuṇṭhena viśuddhena mama vāmāṅgajena vā /
tadāprabhṛti kalpaś ca trayastriṃśattamo hyayam // LiP_1,16.26 //
śataṃ śatasahasrāṇām atītā ye svayaṃbhuvaḥ /
purastāttava deveśa tacchṛṇuṣva mahāmate // LiP_1,16.27 //
ānandastu sa vijñeya ānandatve vyavasthitaḥ /
māṇḍavyagotrastapasā mama putratvamāgataḥ // LiP_1,16.28 //
tvayi yogaṃ ca sāṃkhyaṃ ca tapovidyāvidhikriyāḥ /
ṛtaṃ satyaṃ dayā brahma ahiṃsā sanmatiḥ kṣamā // LiP_1,16.29 //
dhyānaṃ dhyeyaṃ damaḥ śāntir vidyāvidyā matirdhṛtiḥ /
kāntirnītiḥ prathā medhā lajjā dṛṣṭiḥ sarasvatī // LiP_1,16.30 //
tuṣṭiḥ puṣṭiḥ kriyā caiva prasādaś ca pratiṣṭhitāḥ /
dvātriṃśatsuguṇā hyeṣā dvātriṃśākṣarasaṃjñayā // LiP_1,16.31 //
prakṛtirvihitā brahmaṃs tvatprasūtirmaheśvarī /
viṣṇorbhagavataścāpi tathānyeṣāmapi prabho // LiP_1,16.32 //
saiṣā bhagavatī devī matprasūtiḥ pratiṣṭhitā /
caturmukhī jagadyoniḥ prakṛtir gauḥ pratiṣṭhitā // LiP_1,16.33 //
gaurī māyā ca vidyā ca kṛṣṇā haimavatīti ca /
pradhānaṃ prakṛtiścaiva yāmāhustattvacintakāḥ // LiP_1,16.34 //
ajāmekāṃ lohitāṃ śuklakṛṣṇāṃ viśvaprajāṃ sṛjamānāṃ sarūpām /
ajo 'haṃ māṃ viddhi tāṃ viśvarūpaṃ gāyatrīṃ gāṃ viśvarūpāṃ hi buddhyā // LiP_1,16.35 //
evamuktvā mahādevaḥ sasarja parameśvaraḥ /
tataś ca pārśvagā devyāḥ sarvarūpakumārakāḥ // LiP_1,16.36 //
jaṭī muṇḍī śikhaṇḍī ca ardhamuṇḍaś ca jajñire /
tatastena yathoktena yogena sumahaujasaḥ // LiP_1,16.37 //
divyavarṣasahasrānte upāsitvā maheśvaram /
dharmopadeśamakhilaṃ kṛtvā yogamayaṃ dṛḍham // LiP_1,16.38 //
śiṣṭāś ca niyatātmānaḥ praviṣṭā rudramīśvaram // LiP_1,16.39 //
LiP, 1, 17
sūta uvāca
evaṃ saṃkṣepataḥ proktaḥ sahyādīnāṃ samudbhavaḥ /
yaḥ paṭhecchṛṇuyādvāpi śrāvayedvā dvijottamān // LiP_1,17.1 //
sa yāti brahmasāyujyaṃ prasādātparameṣṭhinaḥ /
ṛṣaya ūcuḥ
kathaṃ liṅgamabhūlliṅge samabhyarcyaḥ sa śaṅkaraḥ // LiP_1,17.2 //
kiṃ liṅgaṃ kas tathā liṅgī sūta vaktumihārhasi /
romaharṣaṇa uvāca
evaṃ devāś ca ṛṣayaḥ praṇipatya pitāmaham // LiP_1,17.3 //
apṛcchan bhagavaṃlliṅgaṃ kathamāsīditi svayam /
liṅge maheśvaro rudraḥ samabhyarcyaḥ kathaṃ tviti // LiP_1,17.4 //
kiṃ liṅgaṃ kas tathā liṅgī so 'pyāha ca pitāmahaḥ /
pitāmaha uvāca
pradhānaṃ liṅgamākhyātaṃ liṅgī ca parameśvaraḥ // LiP_1,17.5 //
rakṣārthamaṃbudhau mahyaṃ viṣṇostvāsīt surottamāḥ /
vaimānike gate sarge janalokaṃ saharṣibhiḥ // LiP_1,17.6 //
sthitikāle tadā pūrṇe tataḥ pratyāhṛte tathā /
caturyugasahasrānte satyalokaṃ gate surāḥ // LiP_1,17.7 //
vinādhipatyaṃ samatāṃ gate 'nte brahmaṇo mama /
śuṣke ca sthāvare sarve tv anāvṛṣṭyā ca sarvaśaḥ // LiP_1,17.8 //
paśavo mānuṣā vṛkṣāḥ piśācāḥ piśitāśanāḥ /
gandharvādyāḥ krameṇaiva nirdagdhā bhānubhānubhiḥ // LiP_1,17.9 //
ekārṇave mahāghore tamobhūte samantataḥ /
suṣvāpāṃbhasi yogātmā nirmalo nirupaplavaḥ // LiP_1,17.10 //
sahasraśīrṣā viśvātmā sahasrākṣaḥ sahasrapāt /
sahasrabāhuḥ sarvajñaḥ sarvadevabhavodbhavaḥ // LiP_1,17.11 //
hiraṇyagarbho rajasā tamasā śaṅkaraḥ svayam /
sattvena sarvago viṣṇuḥ sarvātmatve maheśvaraḥ // LiP_1,17.12 //
kālātmā kālanābhastu śuklaḥ kṛṣṇastu nirguṇaḥ /
nārāyaṇo mahābāhuḥ sarvātmā sadasanmayaḥ // LiP_1,17.13 //
tathābhūtamahaṃ dṛṣṭvā śayānaṃ paṅkajekṣaṇam /
māyayā mohitastasya tamavocamamarṣitaḥ // LiP_1,17.14 //
kastvaṃ vadeti hastena samutthāpya sanātanam /
tadā hastaprahāreṇa tīvreṇa sa dṛḍhena tu // LiP_1,17.15 //
prabuddho 'hīyaśayanāt samāsīnaḥ kṣaṇaṃ vaśī /
dadarśa nidrāviklinna- nīrajāmalalocanaḥ // LiP_1,17.16 //
māmagre saṃsthitaṃ bhāsā- dhyāsito bhagavān hariḥ /
āha cotthāya bhagavān hasanmāṃ madhuraṃ sakṛt // LiP_1,17.17 //
svāgataṃsvāgataṃ vatsa pitāmaha mahādyute /
tasya tadvacanaṃ śrutvā smitapūrvaṃ surarṣabhāḥ // LiP_1,17.18 //
rajasā baddhavairaś ca tamavocaṃ janārdanam /
bhāṣase vatsa vatseti sargasaṃhārakāraṇam // LiP_1,17.19 //
mām ihāntaḥsmitaṃ kṛtvā guruḥ śiṣyamivānagha /
kartāraṃ jagatāṃ sākṣāt prakṛteś ca pravartakam // LiP_1,17.20 //
sanātanamajaṃ viṣṇuṃ viriñciṃ viśvasaṃbhavam /
viśvātmānaṃ vidhātāraṃ dhātāraṃ paṅkajekṣaṇam // LiP_1,17.21 //
kimarthaṃ bhāṣase mohād vaktumarhasi satvaram /
so 'pi māmāha jagatāṃ kartāhamiti lokaya // LiP_1,17.22 //
bhartā hartā bhavān aṅgād avatīrṇo mamāvyayāt /
vismṛto 'si jagannāthaṃ nārāyaṇamanāmayam // LiP_1,17.23 //
puruṣaṃ paramātmānaṃ puruhūtaṃ puruṣṭutam /
viṣṇumacyutamīśānaṃ viśvasya prabhavodbhavam // LiP_1,17.24 //
tavāparādho nāstyatra mama māyākṛtaṃ tvidam /
śṛṇu satyaṃ caturvaktra sarvadeveśvaro hyayam // LiP_1,17.25 //
kartā netā ca hartā ca na mayāsti samo vibhuḥ /
ahameva paraṃ brahma paraṃ tattvaṃ pitāmaha // LiP_1,17.26 //
ahameva paraṃ jyotiḥ paramātmā tvahaṃ vibhuḥ /
yadyaddṛṣṭaṃ śrutaṃ sarvaṃ jagatyasmiṃścarācaram // LiP_1,17.27 //
tattadviddhi caturvaktra sarvaṃ manmayamityatha /
mayā sṛṣṭaṃ purāvyaktaṃ caturviṃśatikaṃ svayam // LiP_1,17.28 //
nityāntā hyaṇavo baddhāḥ sṛṣṭāḥ krodhodbhavādayaḥ /
prasādāddhi bhavānaṇḍāny anekānīha līlayā // LiP_1,17.29 //
sṛṣṭā buddhirmayā tasyām ahaṅkārastridhā tataḥ /
tanmātrāpañcakaṃ tasmān manaḥ ṣaṣṭhendriyāṇi ca // LiP_1,17.30 //
ākāśādīni bhūtāni bhautikāni ca līlayā /
ityuktavati tasmiṃś ca mayi cāpi vacas tathā // LiP_1,17.31 //
āvayoścābhavadyuddhaṃ sughoraṃ romaharṣaṇam /
pralayārṇavamadhye tu rajasā baddhavairayoḥ // LiP_1,17.32 //
etasminnantare liṅgam abhavaccāvayoḥ puraḥ /
vivādaśamanārthaṃ hi prabodhārthaṃ ca bhāsvaram // LiP_1,17.33 //
jvālāmālāsahasrāḍhyaṃ kālānalaśatopamam /
kṣayavṛddhivinirmuktam ādimadhyāntavarjitam // LiP_1,17.34 //
anaupamyamanirdeśyam avyaktaṃ viśvasaṃbhavam /
tasya jvālāsahasreṇa mohito bhagavān hariḥ // LiP_1,17.35 //
mohitaṃ prāha māmatra parīkṣāvo 'gnisaṃbhavam /
adhogamiṣyāmyanala- staṃbhasyānupamasya ca // LiP_1,17.36 //
bhavānūrdhvaṃ prayatnena gantumarhasi satvaram /
evaṃ vyāhṛtya viśvātmā svarūpamakarottadā // LiP_1,17.37 //
vārāhamahamapyāśu haṃsatvaṃ prāptavānsurāḥ /
tadāprabhṛti māmāhurh aṃsaṃ haṃso virāḍiti // LiP_1,17.38 //
haṃsahaṃseti yo brūyān māṃ haṃsaḥ sa bhaviṣyati /
suśveto hyanalākṣaś ca viśvataḥ pakṣasaṃyutaḥ // LiP_1,17.39 //
mano 'nilajavo bhūtvā gato 'haṃ cordhvataḥ surāḥ /
nārāyaṇo 'pi viśvātmā nīlāñjanacayopamam // LiP_1,17.40 //
daśayojanavistīrṇaṃ śatayojanamāyatam /
meruparvatavarṣmāṇaṃ gauratīkṣṇāgradaṃṣṭriṇam // LiP_1,17.41 //
kālādityasamābhāsaṃ dīrghaghoṇaṃ mahāsvaram /
hrasvapādaṃ vicitrāṅgaṃ jaitraṃ dṛḍham anaupamam // LiP_1,17.42 //
vārāhamasitaṃ rūpam āsthāya gatavānadhaḥ /
evaṃ varṣasahasraṃ tu tvaranviṣṇuradhogataḥ // LiP_1,17.43 //
nāpaśyadalpamapyasya mūlaṃ liṅgasya sūkaraḥ /
tāvatkālaṃ gato hyūrdhvam ahamapyarisūdanaḥ // LiP_1,17.44 //
satvaraṃ sarvayatnena tasyāntaṃ jñātumicchayā /
śrānto hyadṛṣṭvā tasyāntam ahaṅkārādadhogataḥ // LiP_1,17.45 //
tathaiva bhagavān viṣṇuḥ śrāntaḥ saṃtrastalocanaḥ /
sarvadevabhavastūrṇam utthitaḥ saḥ mahāvapuḥ // LiP_1,17.46 //
samāgato mayā sārdhaṃ praṇipatya mahāmanāḥ /
māyayā mohitaḥ śaṃbhos tasthau saṃvignamānasaḥ // LiP_1,17.47 //
pṛṣṭhataḥ pārśvataścaiva cāgrataḥ parameśvaram /
praṇipatya mayā sārdhaṃ sasmāra kimidaṃ tviti // LiP_1,17.48 //
tadā samabhavattatra nādo vai śabdalakṣaṇaḥ /
omomiti suraśreṣṭhāḥ suvyaktaḥ plutalakṣaṇaḥ // LiP_1,17.49 //
kimidaṃ tviti saṃcintya mayā tiṣṭhanmahāsvanam /
liṅgasya dakṣiṇe bhāge tadāpaśyatsanātanam // LiP_1,17.50 //
ādyavarṇamakāraṃ tu ukāraṃ cottare tataḥ /
makāraṃ madhyataścaiva nādāntaṃ tasya caumiti // LiP_1,17.51 //
sūryamaṇḍalavaddṛṣṭvā varṇamādyaṃ tu dakṣiṇe /
uttare pāvakaprakhyam ukāraṃ puruṣarṣabhaḥ // LiP_1,17.52 //
śītāṃśumaṇḍalaprakhyaṃ makāraṃ madhyamaṃ tathā /
tasyopari tadāpaśyac chuddhasphaṭikavat prabhum // LiP_1,17.53 //
turīyātītam amṛtaṃ niṣkalaṃ nirupaplavam /
nirdvandvaṃ kevalaṃ śūnyaṃ bāhyābhyantaravarjitam // LiP_1,17.54 //
sabāhyābhyantaraṃ caiva sabāhyābhyantarasthitam /
ādimadhyāntarahitam ānandasyāpi kāraṇam // LiP_1,17.55 //
mātrāstisrastvardhamātraṃ nādākhyaṃ brahmasaṃjñitam /
ṛgyajuḥsāmavedā vai mātrārūpeṇa mādhavaḥ // LiP_1,17.56 //
vedaśabdebhya eveśaṃ viśvātmānamacintayat /
tadābhavadṛṣirveda ṛṣeḥ sāratamaṃ śubham // LiP_1,17.57 //
tenaiva ṛṣiṇā viṣṇur jñātavān parameśvaram /
deva uvāca
cintayā rahito rudro vāco yanmanasā saha // LiP_1,17.58 //
aprāpya taṃ nivartante vācyastvekākṣareṇa saḥ /
ekākṣareṇa tadvācyam ṛtaṃ paramakāraṇam // LiP_1,17.59 //
satyamānandamamṛtaṃ paraṃ brahma parātparam /
ekākṣarādakārākhyo bhagavānkanakāṇḍajaḥ // LiP_1,17.60 //
ekākṣarādukārākhyo hariḥ paramakāraṇam /
ekākṣarānmakārākhyo bhagavānnīlalohitaḥ // LiP_1,17.61 //
sargakartā tvakārākhyo hy ukārākhyastu mohakaḥ /
makārākhyas tayor nityam anugrahakaro 'bhavat // LiP_1,17.62 //
makārākhyo vibhurbījī hy akāro bījamucyate /
ukārākhyo hariryoniḥ pradhānapuruṣeśvaraḥ // LiP_1,17.63 //
bījī ca bījaṃ tadyonir nādākhyaś ca maheśvaraḥ /
bījī vibhajya cātmānaṃ svecchayā tu vyavasthitaḥ // LiP_1,17.64 //
asya liṅgādabhūdbījam akāro bījinaḥ prabhoḥ /
ukārayonau nikṣiptam avardhata samantataḥ // LiP_1,17.65 //
sauvarṇamabhavaccāṇḍam āveṣṭyādyaṃ tadakṣaram /
anekābdaṃ tathā cāpsu divyamaṇḍaṃ vyavasthitam // LiP_1,17.66 //
tato varṣasahasrānte dvidhā kṛtamajodbhavam /
aṇḍam apsu sthitaṃ sākṣād ādyākhyeneśvareṇa tu // LiP_1,17.67 //
tasyāṇḍasya śubhaṃ haimaṃ kapālaṃ cordhvasaṃsthitam /
jajñe yaddyaustadaparaṃ pṛthivī pañcalakṣaṇā // LiP_1,17.68 //
tasmādaṇḍodbhavo jajñe tv akārākhyaścaturmukhaḥ /
sa sraṣṭā sarvalokānāṃ sa eva trividhaḥ prabhuḥ // LiP_1,17.69 //
evamomomiti proktam ityāhuryajuṣāṃ varāḥ /
yajuṣāṃ vacanaṃ śrutvā ṛcaḥ sāmāni sādaram // LiP_1,17.70 //
evameva hare brahmann ityāhuḥ śrutayastadā /
tato vijñāya deveśaṃ yathāvacchrutisaṃbhavaiḥ // LiP_1,17.71 //
mantrairmaheśvaraṃ devaṃ tuṣṭāva sumahodayam /
āvayoḥ stutisaṃtuṣṭo liṅge tasminnirañjanaḥ // LiP_1,17.72 //
divyaṃ śabdamayaṃ rūpam āsthāya prahasan sthitaḥ /
akārastasya mūrdhā tu lalāṭaṃ dīrghamucyate // LiP_1,17.73 //
ikāro dakṣiṇaṃ netram īkāro vāmalocanam /
ukāro dakṣiṇaṃ śrotram ūkāro vāmamucyate // LiP_1,17.74 //
ṛkāro dakṣiṇaṃ tasya kapolaṃ parameṣṭhinaḥ /
vāmaṃ kapolam ṝkāro ḷ ḹ nāsāpuṭe ubhe // LiP_1,17.75 //
ekāram oṣṭhamūrddhvaś ca aikārastvadharo vibhoḥ /
okāraś ca tathaukāro dantapaṅktidvayaṃ kramāt // LiP_1,17.76 //
amastu tālunī tasya devadevasya dhīmataḥ /
kādipañcākṣarāṇyasya pañca hastāni dakṣiṇe // LiP_1,17.77 //
cādipañcākṣarāṇyevaṃ pañca hastāni vāmataḥ /
ṭādipañcākṣaraṃ pādas tādipañcākṣaraṃ tathā // LiP_1,17.78 //
pakāramudaraṃ tasya phakāraḥ pārśvamucyate /
bakāro vāmapārśvaṃ vai bhakāraṃ skandhamasya tat // LiP_1,17.79 //
makāraṃ hṛdayaṃ śaṃbhor mahādevasya yoginaḥ /
yakārādisakārāntaṃ vibhorvai sapta dhātavaḥ // LiP_1,17.80 //
hakāra ātmarūpaṃ vai kṣakāraḥ krodha ucyate /
taṃ dṛṣṭvā umayā sārdhaṃ bhagavantaṃ maheśvaram // LiP_1,17.81 //
praṇamya bhagavān viṣṇuḥ punaścāpaśyadūrddhvataḥ /
oṅkāraprabhavaṃ mantraṃ kalāpañcakasaṃyutam // LiP_1,17.82 //
śuddhasphaṭikasaṃkāśaṃ subhāṣṭatriṃśadakṣaram /
medhākaram abhūdbhūyaḥ sarvadharmārthasādhakam // LiP_1,17.83 //
gāyatrīprabhavaṃ mantraṃ haritaṃ vaśyakārakam /
caturviṃśativarṇāḍhyaṃ catuṣkalamanuttamam // LiP_1,17.84 //
atharvamasitaṃ mantraṃ kalāṣṭakasamāyutam /
abhicārikamatyarthaṃ trayastriṃśacchubhākṣaram // LiP_1,17.85 //
yajurvedasamāyuktaṃ pañcatriṃśacchubhākṣaram /
kalāṣṭakasamāyuktaṃ suśvetaṃ śāntikaṃ tathā // LiP_1,17.86 //
trayodaśakalāyuktaṃ bālādyaiḥ saha lohitam /
sāmodbhavaṃ jagatyādyaṃ vṛddhisaṃhārakāraṇam // LiP_1,17.87 //
varṇāḥ ṣaḍadhikāḥ ṣaṣṭir asya mantravarasya tu /
pañca mantrāṃs tathā labdhvā jajāpa bhagavān hariḥ // LiP_1,17.88 //
atha dṛṣṭvā kalāvarṇam ṛgyajuḥsāmarūpiṇam /
īśānamīśamukuṭaṃ puruṣāsyaṃ purātanam // LiP_1,17.89 //
aghorahṛdayaṃ hṛdyaṃ vāmaguhyaṃ sadāśivam /
sadyaḥ pādaṃ mahādevaṃ mahābhogīndrabhūṣaṇam // LiP_1,17.90 //
viśvataḥ pādavadanaṃ viśvato 'kṣikaraṃ śivam /
brahmaṇo 'dhipatiṃ sarga- sthitisaṃhārakāraṇam // LiP_1,17.91 //
tuṣṭāva punariṣṭābhir vāgbhir varadamīśvaram // LiP_1,17.92 //
LiP, 1, 18
viṣṇur uvāca
ekākṣarāya rudrāya akārāyātmarūpiṇe /
ukārāyādidevāya vidyādehāya vai namaḥ // LiP_1,18.1 //
tṛtīyāya makārāya śivāya paramātmane /
sūryāgnisomavarṇāya yajamānāya vai namaḥ // LiP_1,18.2 //
agnaye rudrarūpāya rudrāṇāṃ pataye namaḥ /
śivāya śivamantrāya sadyojātāya vedhase // LiP_1,18.3 //
vāmāya vāmadevāya varadāyāmṛtāya te /
aghorāyātighorāya sadyojātāya raṃhase // LiP_1,18.4 //
īśānāya śmaśānāya ativegāya vegine /
namo 'stu śrutipādāya ūrdhvaliṅgāya liṅgine // LiP_1,18.5 //
hemaliṅgāya hemāya vāriliṅgāya cāṃbhase /
śivāya śivaliṅgāya vyāpine vyomavyāpine // LiP_1,18.6 //
vāyave vāyuvegāya namaste vāyuvyāpine /
tejase tejasāṃ bhartre namastejo 'dhivyāpine // LiP_1,18.7 //
jalāya jalabhūtāya namaste jalavyāpine /
pṛthivyai cāntarikṣāya pṛthivīvyāpine namaḥ // LiP_1,18.8 //
śabdasparśasvarūpāya rasagandhāya gandhine /
gaṇādhipataye tubhyaṃ guhyādguhyatamāya te // LiP_1,18.9 //
anantāya virūpāya anantānāmayāya ca /
śāśvatāya variṣṭhāya vārigarbhāya yogine // LiP_1,18.10 //
saṃsthitāyāmbhasāṃ madhye āvayormadhyavarcase /
goptre hartre sadā kartre nidhanāyeśvarāya ca // LiP_1,18.11 //
acetanāya cintyāya cetanāyāsahāriṇe /
arūpāya surūpāya anaṅgāyāṅgahāriṇe // LiP_1,18.12 //
bhasmadigdhaśarīrāya bhānusomāgnihetave /
śvetāya śvetavarṇāya tuhinādricarāya ca // LiP_1,18.13 //
suśvetāya suvaktrāya namaḥ śvetaśikhāya ca /
śvetāsyāya mahāsyāya namaste śvetalohita // LiP_1,18.14 //
sutārāya viśiṣṭāya namo dundubhine hara /
śatarūpavirūpāya namaḥ ketumate sadā // LiP_1,18.15 //
ṛddhiśokaviśokāya pinākāya kapardine /
vipāśāya supāśāya namaste pāśanāśine // LiP_1,18.16 //
suhotrāya haviṣyāya subrahmaṇyāya sūriṇe /
sumukhāya suvaktrāya durdamāya damāya ca // LiP_1,18.17 //
kaṅkāya kaṅkarūpāya kaṅkaṇīkṛtapannaga /
sanakāya namastubhyaṃ sanātana sanandana // LiP_1,18.18 //
sanatkumārasāraṅgam āraṇāya mahātmane /
lokākṣiṇe tridhāmāya namo virajase sadā // LiP_1,18.19 //
śaṅkhapālāya śaṅkhāya rajase tamase namaḥ /
sārasvatāya meghāya meghavāhana te namaḥ // LiP_1,18.20 //
suvāhāya vivāhāya vivādavaradāya ca /
namaḥ śivāya rudrāya pradhānāya namonamaḥ // LiP_1,18.21 //
triguṇāya namastubhyaṃ caturvyūhātmane namaḥ /
saṃsārāya namastubhyaṃ namaḥ saṃsārahetave // LiP_1,18.22 //
mokṣāya mokṣarūpāya mokṣakartre namonamaḥ /
ātmane ṛṣaye tubhyaṃ svāmine viṣṇave namaḥ // LiP_1,18.23 //
namo bhagavate tubhyaṃ nāgānāṃ pataye namaḥ /
oṅkārāya namastubhyaṃ sarvajñāya namo namaḥ // LiP_1,18.24 //
sarvāya ca namastubhyaṃ namo nārāyaṇāya ca /
namo hiraṇyagarbhāya ādidevāya te namaḥ // LiP_1,18.25 //
namo 'stvajāya pataye prajānāṃ vyūhahetave /
mahādevāya devānām īśvarāya namo namaḥ // LiP_1,18.26 //
śarvāya ca namastubhyaṃ satyāya śamanāya ca /
brahmaṇe caiva bhūtānāṃ sarvajñāya namo namaḥ // LiP_1,18.27 //
mahātmane namastubhyaṃ prajñārūpāya vai namaḥ /
citaye citirūpāya smṛtirūpāya vai namaḥ // LiP_1,18.28 //
jñānāya jñānagamyāya namaste saṃvide sadā /
śikharāya namastubhyaṃ nīlakaṇṭhāya vai namaḥ // LiP_1,18.29 //
ardhanārīśarīrāya avyaktāya namonamaḥ /
ekādaśavibhedāya sthāṇave te namaḥ sadā // LiP_1,18.30 //
namaḥ somāya sūryāya bhavāya bhavahāriṇe /
yaśaskarāya devāya śaṅkarāyeśvarāya ca // LiP_1,18.31 //
namo 'ṃbikādhipataye umāyāḥ pataye namaḥ /
hiraṇyabāhave tubhyaṃ namaste hemaretase // LiP_1,18.32 //
nīlakeśāya vittāya śitikaṇṭhāya vai namaḥ /
kapardine namastubhyaṃ nāgāṅgābharaṇāya ca // LiP_1,18.33 //
vṛṣārūḍhāya sarvasya hartre kartre namonamaḥ /
vīrarāmātirāmāya rāmanāthāya te vibho // LiP_1,18.34 //
namo rājādhirājāya rājñāmadhigatāya te /
namaḥ pālādhipataye pālāśākṛntate namaḥ // LiP_1,18.35 //
namaḥ keyūrabhūṣāya gopate te namonamaḥ /
namaḥ śrīkaṇṭhanāthāya namo likucapāṇaye // LiP_1,18.36 //
bhuvaneśāya devāya vedaśāstra namo 'stu te /
sāraṅgāya namastubhyaṃ rājahaṃsāya te namaḥ // LiP_1,18.37 //
kanakāṅgadahārāya namaḥ sarpopavītine /
sarpakuṇḍalamālāya kaṭisūtrīkṛtāhine // LiP_1,18.38 //
vedagarbhāya garbhāya viśvagarbhāya te śiva /
brahmovāca
virarāmeti saṃstutvā brahmaṇā sahito hariḥ // LiP_1,18.39 //
etatstotravaraṃ puṇyaṃ sarvapāpapraṇāśanam /
yaḥ paṭhecchrāvayedvāpi brāhmaṇān vedapāragān // LiP_1,18.40 //
sa yāti brahmaṇo loke pāpakarmarato 'pi vai /
tasmājjapetpaṭhennityaṃ śrāvayedbrāhmaṇāñchubhān // LiP_1,18.41 //
sarvapāpaviśuddhyarthaṃ viṣṇunā paribhāṣitam // LiP_1,18.42 //
LiP, 1, 19
sūta uvāca
athovāca mahādevaḥ prīto 'haṃ surasattamau /
paśyatāṃ māṃ mahādevaṃ bhayaṃ sarvaṃ vimucyatām // LiP_1,19.1 //
yuvāṃ prasūtau gātrābhyāṃ mama pūrvaṃ mahābalau /
ayaṃ me dakṣiṇe pārśve brahmā lokapitāmahaḥ // LiP_1,19.2 //
vāme pārśve ca me viṣṇur viśvātmā hṛdayodbhavaḥ /
prīto 'haṃ yuvayoḥ samyag varaṃ dadmi yathepsitam // LiP_1,19.3 //
evamuktvā tu taṃ viṣṇuṃ karābhyāṃ parameśvaraḥ /
pasparśa subhagābhyāṃ tu kṛpayā tu kṛpānidhiḥ // LiP_1,19.4 //
tataḥ prahṛṣṭamanasā praṇipatya maheśvaram /
prāha nārāyaṇo nāthaṃ liṅgasthaṃ liṅgavarjitam // LiP_1,19.5 //
yadi prītiḥ samutpannā yadi deyo varaś ca nau /
bhaktirbhavatu nau nityaṃ tvayi cāvyabhicāriṇī // LiP_1,19.6 //
devaḥ pradattavān devāḥ svātmanyavyabhicāriṇīm /
brahmaṇe viṣṇave caiva śraddhāṃ śītāṃśubhūṣaṇaḥ // LiP_1,19.7 //
jānubhyāmavanīṃ gatvā punarnārāyaṇaḥ svayam /
praṇipatya ca viśveśaṃ prāha mandataraṃ vaśī // LiP_1,19.8 //
āvayordevadeveśa vivādamatiśobhanam /
ihāgato bhavān yasmād vivādaśamanāya nau // LiP_1,19.9 //
tasya tadvacanaṃ śrutvā punaḥ prāha haro harim /
praṇipatya sthitaṃ mūrdhnā kṛtāñjalipuṭaṃ smayan // LiP_1,19.10 //
śrīmahādeva uvāca
pralayasthitisargāṇāṃ kartā tvaṃ dharaṇīpate /
vatsa vatsa hare viṣṇo pālayaitaccarācaram // LiP_1,19.11 //
tridhā bhinno hyahaṃ viṣṇo brahmaviṣṇubhavākhyayā /
sargarakṣālayaguṇair niṣkalaḥ parameśvaraḥ // LiP_1,19.12 //
saṃmohaṃ tyaja bho viṣṇo pālayainaṃ pitāmaham /
pādme bhaviṣyati sutaḥ kalpe tava pitāmahaḥ // LiP_1,19.13 //
tadā drakṣyasi māṃ caivaṃ so 'pi drakṣyati padmajaḥ /
evamuktvā sa bhagavāṃs tatraivāntaradhīyata // LiP_1,19.14 //
tadāprabhṛti lokeṣu liṅgārcā supratiṣṭhitā /
liṅgavedī mahādevī liṅgaṃ sākṣānmaheśvaraḥ // LiP_1,19.15 //
layanālliṅgamityuktaṃ tatraiva nikhilaṃ surāḥ /
yastu laiṅgaṃ paṭhennityam ākhyānaṃ liṅgasannidhau // LiP_1,19.16 //
sa yāti śivatāṃ vipro nātra kāryā vicāraṇā // LiP_1,19.17 //
LiP, 1, 20
ṛṣaya ūcuḥ
kathaṃ pādme purā kalpe brahmā padmodbhavo 'bhavat /
bhavaṃ ca dṛṣṭavāṃstena brahmaṇā puruṣottamaḥ // LiP_1,20.1 //
etatsarvaṃ viśeṣeṇa sāṃprataṃ vaktumarhasi /
sūta uvāca
āsīdekārṇavaṃ ghoram avibhāgaṃ tamomayam // LiP_1,20.2 //
madhye caikārṇave tasmin śaṅkhacakragadādharaḥ /
jīmūtābho 'mbujākṣaś ca kirīṭī śrīpatirhariḥ // LiP_1,20.3 //
nārāyaṇamukhodgīrṇa- sarvātmā puruṣottamaḥ /
aṣṭabāhurmahāvakṣā lokānāṃ yonirucyate // LiP_1,20.4 //
kimapyacintyaṃ yogātmā yogamāsthāya yogavit /
phaṇāsahasrakalitaṃ tamapratimavarcasam // LiP_1,20.5 //
mahābhogapaterbhogaṃ sādhvāstīrya mahocchrayam /
tasminmahati paryaṅke śete caikārṇave prabhuḥ // LiP_1,20.6 //
evaṃ tatra śayānena viṣṇunā prabhaviṣṇunā /
ātmārāmeṇa krīḍārthaṃ līlayākliṣṭakarmaṇā // LiP_1,20.7 //
śatayojanavistīrṇaṃ taruṇādityasannibham /
vajradaṇḍaṃ mahotsedhaṃ nābhyāṃ sṛṣṭaṃ tu puṣkaram // LiP_1,20.8 //
tasyaivaṃ krīḍamānasya samīpaṃ devamīḍhuṣaḥ /
hemagarbhāṇḍajo brahmā rukmavarṇo hyatīndriyaḥ // LiP_1,20.9 //
caturvaktro viśālākṣaḥ samāgamya yadṛcchayā /
śriyā yuktena divyena suśubhena sugandhinā // LiP_1,20.10 //
krīḍamānaṃ ca padmena dṛṣṭvā brahmā śubhekṣaṇam /
savismayamathāgamya saumyasampannayā girā // LiP_1,20.11 //
provāca ko bhavāñchete hy āśrito madhyamambhasām /
atha tasyācyutaḥ śrutvā brahmaṇastu śubhaṃ vacaḥ // LiP_1,20.12 //
udatiṣṭhata paryaṅkād vismayotphullalocanaḥ /
pratyuvācottaraṃ caiva kalpe kalpe pratiśrayaḥ // LiP_1,20.13 //
kartavyaṃ ca kṛtaṃ caiva kriyate yacca kiṃcana /
dyaurantarikṣaṃ bhūścaiva paraṃ padamahaṃ bhuvaḥ // LiP_1,20.14 //
tamevamuktvā bhagavān viṣṇuḥ punarathābravīt /
kastvaṃ khalu samāyātaḥ samīpaṃ bhagavānkutaḥ // LiP_1,20.15 //
kva vā bhūyaś ca gantavyaṃ kaś ca vā te pratiśrayaḥ /
ko bhavān viśvamūrtirvai kartavyaṃ kiṃ ca te mayā // LiP_1,20.16 //
evaṃ bruvantaṃ vaikuṇṭhaṃ pratyuvāca pitāmahaḥ /
māyayā mohitaḥ śaṃbhor avijñāya janārdanam // LiP_1,20.17 //
māyayā mohitaṃ devam avijñātaṃ mahātmanaḥ /
yathā bhavāṃstathaivāham ādikartā prajāpatiḥ // LiP_1,20.18 //
savismayaṃ vacaḥ śrutvā brahmaṇo lokatantriṇaḥ /
anujñātaś ca te nātha vaikuṇṭho viśvasaṃbhavaḥ // LiP_1,20.19 //
kautūhalānmahāyogī praviṣṭo brahmaṇo mukham /
imānaṣṭādaśa dvīpān sasamudrān saparvatān // LiP_1,20.20 //
praviśya sumahātejāś cāturvarṇyasamākulān /
brahmaṇastambhaparyantaṃ saptalokān sanātanān // LiP_1,20.21 //
brahmaṇastūdare dṛṣṭvā sarvānviṣṇurmahābhujaḥ /
aho 'sya tapaso vīryam ityuktvā ca punaḥ punaḥ // LiP_1,20.22 //
aṭitvā vividhāṃllokān viṣṇurnānāvidhāśrayān /
tato varṣasahasrānte nāntaṃ hi dadṛśe yadā // LiP_1,20.23 //
tadāsya vaktrānniṣkramya pannagendraniketanaḥ /
nārāyaṇo jagaddhātā pitāmahamathābravīt // LiP_1,20.24 //
bhagavānādiraṅkaś ca madhyaṃ kālo diśo nabhaḥ /
nāhamantaṃ prapaśyāmi udarasya tavānagha // LiP_1,20.25 //
evamuktvābravīdbhūyaḥ pitāmahamidaṃ hariḥ /
bhagavānevamevāhaṃ śāśvataṃ hi mamodaram // LiP_1,20.26 //
praviśya lokān paśyaitān anaupamyānsurottama /
tataḥ prāhlādinīṃ vāṇīṃ śrutvā tasyābhinandya ca // LiP_1,20.27 //
śrīpaterudaraṃ bhūyaḥ praviveśa pitāmahaḥ /
tāneva lokān garbhasthān apaśyat satyavikramaḥ // LiP_1,20.28 //
paryaṭitvā tu devasya dadṛśe 'ntaṃ na vai hareḥ /
jñātvā gatiṃ tasya pitāmahasya dvārāṇi sarvāṇi pidhāya viṣṇuḥ /
vibhurmanaḥ kartumiyeṣa cāśu sukhaṃ prasupto 'hamiti pracintya // LiP_1,20.29 //
tato dvārāṇi sarvāṇi pihitāni samīkṣya vai /
sūkṣmaṃ kṛtvātmano rūpaṃ nābhyāṃ dvāramavindata // LiP_1,20.30 //
padmasūtrānusāreṇa cānvapaśyatpitāmahaḥ /
ujjahārātmano rūpaṃ puṣkarāccaturānanaḥ // LiP_1,20.31 //
virarājāravindasthaḥ padmagarbhasamadyutiḥ /
brahmā svayaṃbhūrbhagavāñ jagadyoniḥ pitāmahaḥ // LiP_1,20.32 //
etasminnantare tābhyām ekaikasya tu kṛtsnaśaḥ /
vartamāne tu saṃgharṣe madhye tasyārṇavasya tu // LiP_1,20.33 //
kuto 'pyaparimeyātmā bhūtānāṃ prabhurīśvaraḥ /
śūlapāṇirmahādevo hemavīrāṃbaracchadaḥ // LiP_1,20.34 //
agacchadyatra so 'nanto nāgabhogapatir hariḥ /
śīghraṃ vikramatastasya padbhyām ākrāntapīḍitāḥ // LiP_1,20.35 //
udbhūtāstūrṇamākāśe pṛthulāstoyabindavaḥ /
atyuṣṇaścātiśītaś ca vāyustatra vavau punaḥ // LiP_1,20.36 //
taddṛṣṭvā mahadāścaryaṃ brahmā viṣṇumabhāṣata /
abbindavaś ca śītoṣṇāḥ kampayantyaṃbujaṃ bhṛśam // LiP_1,20.37 //
etanme saṃśayaṃ brūhi kiṃ vā tvanyaccikīrṣasi /
etadevaṃvidhaṃ vākyaṃ pitāmahamukhodgatam // LiP_1,20.38 //
śrutvāpratimakarmā hi bhagavānasurāntakṛt /
kiṃ nu khalvatra me nābhyāṃ bhūtamanyatkṛtālayam // LiP_1,20.39 //
vadati priyamatyarthaṃ manyuścāsya mayā kṛtaḥ /
ityevaṃ manasā dhyātvā pratyuvācedamuttaram // LiP_1,20.40 //
kimatra bhagavānadya puṣkare jātasaṃbhramaḥ /
kiṃ mayā ca kṛtaṃ deva yanmāṃ priyamanuttamam // LiP_1,20.41 //
bhāṣase puruṣaśreṣṭha kimarthaṃ brūhi tattvataḥ /
evaṃ bruvāṇaṃ deveśaṃ lokayātrānugaṃ tataḥ // LiP_1,20.42 //
pratyuvācāmbujābhākṣaṃ brahmā vedanidhiḥ prabhuḥ /
yo 'sau tavodaraṃ pūrvaṃ praviṣṭo 'haṃ tvadicchayā // LiP_1,20.43 //
yathā mamodare lokāḥ sarve dṛṣṭāstvayā prabho /
tathaiva dṛṣṭāḥ kārtsnyena mayā lokāstavodare // LiP_1,20.44 //
tato varṣasahasrāttu upāvṛttasya me 'nagha /
tvayā matsarabhāvena māṃ vaśīkartumicchatā // LiP_1,20.45 //
āśu dvārāṇi sarvāṇi pihitāni samantataḥ /
tato mayā mahābhāga saṃcintya svena tejasā // LiP_1,20.46 //
labdho nābhipradeśena padmasūtrādvinirgamaḥ /
mā bhūtte manaso 'lpo 'pi vyāghāto 'yaṃ kathaṃcana // LiP_1,20.47 //
ityeṣānugatirviṣṇo kāryāṇām aupasarpiṇī /
yanmayānantaraṃ kāryaṃ brūhi kiṃ karavāṇyaham // LiP_1,20.48 //
tataḥ paramameyātmā hiraṇyakaśipo ripuḥ /
anavadyāṃ priyāmiṣṭāṃ śivāṃ vāṇīṃ pitāmahāt // LiP_1,20.49 //
śrutvā vigatamātsaryaṃ vākyamasmai dadau hariḥ /
na hyevamīdṛśaṃ kāryaṃ mayādhyavasitaṃ tava // LiP_1,20.50 //
tvāṃ bodhayitukāmena krīḍāpūrvaṃ yadṛcchayā /
āśu dvārāṇi sarvāṇi ghāṭitāni mayātmanaḥ // LiP_1,20.51 //
na te 'nyathāvagantavyaṃ mānyaḥ pūjyaś ca me bhavān /
sarvaṃ marṣaya kalyāṇa yanmayāpakṛtaṃ tava // LiP_1,20.52 //
asmān mayohyamānastvaṃ padmādavatara prabho /
nāhaṃ bhavantaṃ śaknomi soḍhuṃ tejomayaṃ gurum // LiP_1,20.53 //
sa hovāca varaṃ brūhi padmādavatara prabho /
putro bhava mamārighna mudaṃ prāpsyasi śobhanām // LiP_1,20.54 //
sadbhāvavacanaṃ brūhi padmādavatara prabho /
sa tvaṃ ca no mahāyogī tvamīḍyaḥ praṇavātmakaḥ // LiP_1,20.55 //
adyaprabhṛti sarveśaḥ śvetoṣṇīṣavibhūṣitaḥ /
padmayoniriti hyevaṃ khyāto nāmnā bhaviṣyasi // LiP_1,20.56 //
putro me tvaṃ bhava brahman saptalokādhipaḥ prabho /
tataḥ sa bhagavāndevo varaṃ dattvā kirīṭine // LiP_1,20.57 //
evaṃ bhavatu cetyuktvā prītātmā gatamatsaraḥ /
pratyāsannam athāyāntaṃ bālārkābhaṃ mahānanam // LiP_1,20.58 //
bhavamatyadbhutaṃ dṛṣṭvā nārāyaṇamathābravīt /
aprameyo mahāvaktro daṃṣṭrī dhvastaśiroruhaḥ // LiP_1,20.59 //
daśabāhustriśūlāṅko nayanairviśvataḥ sthitaḥ /
lokaprabhuḥ svayaṃ sākṣād vikṛto muñjamekhalī // LiP_1,20.60 //
meṇḍhreṇordhvena mahatā nardamāno 'tibhairavam /
kaḥ khalveṣa pumān viṣṇo tejorāśir mahādyutiḥ // LiP_1,20.61 //
vyāpya sarvā diśo dyāṃ ca ita evābhivartate /
tenaivamukto bhagavān viṣṇurbrahmāṇamabravīt // LiP_1,20.62 //
padbhyāṃ talanipātena yasya vikramato 'rṇave /
vegena mahatākāśe 'pyutthitāś ca jalaśayāḥ // LiP_1,20.63 //
sthūlādbhir viśvato 'tyarthaṃ sicyase padmasaṃbhava /
ghrāṇajena ca vātena kampyamānaṃ tvayā saha // LiP_1,20.64 //
dodhūyate mahāpadmaṃ svacchandaṃ mama nābhijam /
samāgato bhavānīśo hy anādiścāntakṛtprabhuḥ // LiP_1,20.65 //
bhavānahaṃ ca stotreṇa upatiṣṭhāva godhvajam /
tataḥ kruddho 'mbujābhākṣaṃ brahmā provāca keśavam // LiP_1,20.66 //
bhavānna nūnamātmānaṃ vetti lokaprabhuṃ vibhum /
brahmāṇaṃ lokakartāraṃ māṃ na vetsi sanātanam // LiP_1,20.67 //
ko hyasau śaṅkaro nāma āvayorvyatiricyate /
tasya tatkrodhajaṃ vākyaṃ śrutvā harirabhāṣata // LiP_1,20.68 //
mā maivaṃ vada kalyāṇa parivādaṃ mahātmanaḥ /
mahāyogendhano dharmo durādharṣo varapradaḥ // LiP_1,20.69 //
heturasyātha jagataḥ purāṇapuruṣo 'vyayaḥ /
bījī khalveṣa bījānāṃ jyotirekaḥ prakāśate // LiP_1,20.70 //
bālakrīḍanakairdevaḥ krīḍate śaṅkaraḥ svayam /
pradhānamavyayo yonir avyaktaṃ prakṛtistamaḥ // LiP_1,20.71 //
mama caitāni nāmāni nityaṃ prasavadharmiṇaḥ /
yaḥ kaḥ sa iti duḥkhārtair dṛśyate yatibhiḥ śivaḥ // LiP_1,20.72 //
eṣa bījī bhavānbījam ahaṃ yoniḥ sanātanaḥ /
sa evamukto viśvātmā brahmā viṣṇumapṛcchata // LiP_1,20.73 //
bhavān yonirahaṃ bījaṃ kathaṃ bījī maheśvaraḥ /
etanme sūkṣmamavyaktaṃ saṃśayaṃ chettumarhasi // LiP_1,20.74 //
jñātvā ca vividhotpattiṃ brahmaṇo lokatantriṇaḥ /
imaṃ paramasādṛśyaṃ praśnam abhyavadaddhariḥ // LiP_1,20.75 //
asmānmahattaraṃ bhūtaṃ guhyamanyanna vidyate /
mahataḥ paramaṃ dhāma śivam adhyātmināṃ padam // LiP_1,20.76 //
dvividhaṃ caivamātmānaṃ pravibhajya vyavasthitaḥ /
niṣkalastatra yo 'vyaktaḥ sakalaś ca maheśvaraḥ // LiP_1,20.77 //
yasya māyāvidhijñasya agamyagahanasya ca /
purā liṅgodbhavaṃ bījaṃ prathamaṃ tvādisargikam // LiP_1,20.78 //
mama yonau samāyuktaṃ tadbījaṃ kālaparyayāt /
hiraṇmayamakūpāre yonyāmaṇḍamajāyata // LiP_1,20.79 //
śatāni daśa varṣāṇām aṇḍam apsu pratiṣṭhitam /
ante varṣasahasrasya vāyunā taddvidhā kṛtam // LiP_1,20.80 //
kapālamekaṃ dyaurjajñe kapālamaparaṃ kṣitiḥ /
ulbaṃ tasya mahotsedho yo 'sau kanakaparvataḥ // LiP_1,20.81 //
tataś ca pratisaṃdhyātmā devadevo varaḥ prabhuḥ /
hiraṇyagarbho bhagavāṃs tv abhijajñe caturmukhaḥ // LiP_1,20.82 //
ā tārārkendunakṣatraṃ śūnyaṃ lokamavekṣya ca /
ko 'hamityapi ca dhyāte kumārāste 'bhavaṃstadā // LiP_1,20.83 //
priyadarśanāstu yatayo yatīnāṃ pūrvajās tava /
bhūyo varṣasahasrānte tata evātmajāstava // LiP_1,20.84 //
bhuvanānalasaṃkāśāḥ padmapatrāyatekṣaṇāḥ /
śrīmānsanatkumāraś ca ṛbhuścaivordhvaretasau // LiP_1,20.85 //
sanakaḥ sanātanaścaiva tathaiva ca sanandanaḥ /
utpannāḥ samakālaṃ te buddhyātīndriyadarśanāḥ // LiP_1,20.86 //
utpannāḥ pratibhātmāno jagatāṃ sthitihetavaḥ /
nārapsyante ca karmāṇi tāpatrayavivarjitāḥ // LiP_1,20.87 //
alpasaukhyaṃ bahukleśaṃ jarāśokasamanvitam /
jīvanaṃ maraṇaṃ caiva saṃbhavaś ca punaḥ punaḥ // LiP_1,20.88 //
alpabhūtaṃ sukhaṃ svarge duḥkhāni narake tathā /
viditvā cāgamaṃ sarvam avaśyaṃ bhavitavyatām // LiP_1,20.89 //
ṛbhuṃ sanatkumāraṃ ca dṛṣṭvā tava vaśe sthitau /
trayastu trīn guṇān hitvā cātmajāḥ sanakādayaḥ // LiP_1,20.90 //
vavartena tu jñānena pravṛttāste mahaujasaḥ /
tatasteṣu pravṛtteṣu sanakādiṣu vai triṣu // LiP_1,20.91 //
bhaviṣyasi vimūḍhastvaṃ māyayā śaṅkarasya tu /
evaṃ kalpe tu vaivṛtte saṃjñā naśyati te 'nagha // LiP_1,20.92 //
kalpe śeṣāṇi bhūtāni sūkṣmāṇi pārthivāni ca /
sarveṣāṃ hyaiśvarī māyā jāgṛtiḥ samudāhṛtā // LiP_1,20.93 //
yathaiṣa parvato merur devaloko hyudāhṛtaḥ /
tasya cedaṃ hi māhātmyaṃ viddhi devavarasya ha // LiP_1,20.94 //
jñātvā ceśvarasadbhāvaṃ jñātvā māmaṃbujekṣaṇam /
mahādevaṃ mahābhūtaṃ bhūtānāṃ varadaṃ prabhum // LiP_1,20.95 //
praṇavenātha sāmnā tu namaskṛtya jagadgurum /
tvāṃ ca māṃ caiva saṃkruddho niḥśvāsānnirdahedayam // LiP_1,20.96 //
evaṃ jñātvā mahāyogam abhyuttiṣṭhanmahābalam /
ahaṃ tvāmagrataḥ kṛtvā stoṣyāmyanalasaprabham // LiP_1,20.97 //
LiP, 1, 21
sūta uvāca
brahmāṇamagrataḥ kṛtvā tataḥ sa garuḍadhvajaḥ /
atītaiś ca bhaviṣyaiś ca vartamānaistathaiva ca // LiP_1,21.1 //
nāmabhiśchāndasaiścaiva idaṃ stotramudīrayat /
viṣṇuruvāca
namastubhyaṃ bhagavate suvratānantatejase // LiP_1,21.2 //
namaḥ kṣetrādhipataye bījine śūline namaḥ /
sumeḍhrāyārcyameḍhrāya daṇḍine rūkṣaretase // LiP_1,21.3 //
namo jyeṣṭhāya śreṣṭhāya pūrvāya prathamāya ca /
namo mānyāya pūjyāya sadyojātāya vai namaḥ // LiP_1,21.4 //
gahvarāya ghaṭeśāya vyomacīrāṃbarāya ca /
namaste hyasmadādīnāṃ bhūtānāṃ prabhave namaḥ // LiP_1,21.5 //
vedānāṃ prabhave caiva smṛtīnāṃ prabhave namaḥ /
prabhave karmadānānāṃ dravyāṇāṃ prabhave namaḥ // LiP_1,21.6 //
namo yogasya prabhave sāṃkhyasya prabhave namaḥ /
namo dhruvanibaddhānām ṛṣīṇāṃ prabhave namaḥ // LiP_1,21.7 //
ṛkṣāṇāṃ prabhave tubhyaṃ grahāṇāṃ prabhave namaḥ /
vaidyutāśanimeghānāṃ garjitaprabhave namaḥ // LiP_1,21.8 //
mahodadhīnāṃ prabhave dvīpānāṃ prabhave namaḥ /
adrīṇāṃ prabhave caiva varṣāṇāṃ prabhave namaḥ // LiP_1,21.9 //
namo nadīnāṃ prabhave nadānāṃ prabhave namaḥ /
mahauṣadhīnāṃ prabhave vṛkṣāṇāṃ prabhave namaḥ // LiP_1,21.10 //
dharmavṛkṣāya dharmāya sthitīnāṃ prabhave namaḥ /
prabhave ca parārdhasya parasya prabhave namaḥ // LiP_1,21.11 //
namo rasānāṃ prabhave ratnānāṃ prabhave namaḥ /
kṣaṇānāṃ prabhave caiva lavānāṃ prabhave namaḥ // LiP_1,21.12 //
ahorātrārdhamāsānāṃ māsānāṃ prabhave namaḥ /
ṛtūnāṃ prabhave tubhyaṃ saṃkhyāyāḥ prabhave namaḥ // LiP_1,21.13 //
prabhave cāparārdhasya parārdhaprabhave namaḥ /
namaḥ purāṇaprabhave sargāṇāṃ prabhave namaḥ // LiP_1,21.14 //
manvantarāṇāṃ prabhave yogasya prabhave namaḥ /
caturvidhasya sargasya prabhave 'nantacakṣuṣe // LiP_1,21.15 //
kalpodayanibandhānāṃ vātānāṃ prabhave namaḥ /
namo viśvasya prabhave brahmādhipataye namaḥ // LiP_1,21.16 //
vidyānāṃ prabhave caiva vidyādhipataye namaḥ /
namo vratādhipataye vratānāṃ prabhave namaḥ // LiP_1,21.17 //
mantrāṇāṃ prabhave tubhyaṃ mantrādhipataye namaḥ /
pitṝṇāṃ pataye caiva paśūnāṃ pataye namaḥ // LiP_1,21.18 //
vāgvṛṣāya namastubhyaṃ purāṇavṛṣabhāya ca /
namaḥ paśūnāṃ pataye govṛṣendradhvajāya ca // LiP_1,21.19 //
prajāpatīnāṃ pataye siddhīnāṃ pataye namaḥ /
daityadānavasaṃghānāṃ rakṣasāṃ pataye namaḥ // LiP_1,21.20 //
gandharvāṇāṃ ca pataye yakṣāṇāṃ pataye namaḥ /
garuḍoragasarpāṇāṃ pakṣiṇāṃ pataye namaḥ // LiP_1,21.21 //
sarvaguhyapiśācānāṃ guhyādhipataye namaḥ /
gokarṇāya ca goptre ca śaṅkukarṇāya vai namaḥ // LiP_1,21.22 //
varāhāyāprameyāya ṛkṣāya virajāya ca /
namaḥ surāṇāṃ pataye gaṇānāṃ pataye namaḥ // LiP_1,21.23 //
aṃbhasāṃ pataye caiva ojasāṃ pataye namaḥ /
namo 'stu lakṣmīpataye śrīpāya kṣitipāya ca // LiP_1,21.24 //
balābalasamūhāya akṣobhyakṣobhaṇāya ca /
dīptaśṛṅgaikaśṛṅgāya vṛṣabhāya kakudmine // LiP_1,21.25 //
namaḥ sthairyāya vapuṣe tejasānuvratāya ca /
atītāya bhaviṣyāya vartamānāya vai namaḥ // LiP_1,21.26 //
suvarcase ca vīryāya śūrāya hyajitāya ca /
varadāya vareṇyāya puruṣāya mahātmane // LiP_1,21.27 //
namo bhūtāya bhavyāya mahate prabhavāya ca /
janāya ca namastubhyaṃ tapase varadāya ca // LiP_1,21.28 //
aṇave mahate caiva namaḥ sarvagatāya ca /
namo bandhāya mokṣāya svargāya narakāya ca // LiP_1,21.29 //
namo bhavāya devāya ijyāya yājakāya ca /
pratyudīrṇāya dīptāya tattvāyātiguṇāya ca // LiP_1,21.30 //
namaḥ pāśāya śastrāya namastvābharaṇāya ca /
hutāya upahūtāya prahutaprāśitāya ca // LiP_1,21.31 //
namo 'stviṣṭāya pūrtāya agniṣṭomadvijāya ca /
sadasyāya namaścaiva dakṣiṇāvabhṛthāya ca // LiP_1,21.32 //
ahiṃsāyāpralobhāya paśumantrauṣadhāya ca /
namaḥ puṣṭipradānāya suśīlāya suśīline // LiP_1,21.33 //
atītāya bhaviṣyāya vartamānāya te namaḥ /
suvarcase ca vīryāya śūrāya hyajitāya ca // LiP_1,21.34 //
varadāya vareṇyāya puruṣāya mahātmane /
namo bhūtāya bhavyāya mahate cābhayāya ca // LiP_1,21.35 //
jarāsiddha namastubhyam ayase varadāya ca /
adhare mahate caiva namaḥ sastupatāya ca // LiP_1,21.36 //
namaścendriyapatrāṇāṃ lelihānāya sragviṇe /
viśvāya viśvarūpāya viśvataḥ śirase namaḥ // LiP_1,21.37 //
sarvataḥ pāṇipādāya rudrāyāpratimāya ca /
namo havyāya kavyāya havyavāhāya vai namaḥ // LiP_1,21.38 //
namaḥ siddhāya medhyāya iṣṭāyejyāparāya ca /
suvīrāya sughorāya akṣobhyakṣobhaṇāya ca // LiP_1,21.39 //
suprajāya sumedhāya dīptāya bhāskarāya ca /
namo buddhāya śuddhāya vistṛtāya matāya ca // LiP_1,21.40 //
namaḥ sthūlāya sūkṣmāya dṛśyādṛśyāya sarvaśaḥ /
varṣate jvalate caiva vāyave śiśirāya ca // LiP_1,21.41 //
namaste vakrakeśāya ūruvakṣaḥśikhāya ca /
namo namaḥ suvarṇāya tapanīyanibhāya ca // LiP_1,21.42 //
virūpākṣāya liṅgāya piṅgalāya mahaujase /
vṛṣṭighnāya namaścaiva namaḥ saumyekṣaṇāya ca // LiP_1,21.43 //
namo dhūmrāya śvetāya kṛṣṇāya lohitāya ca /
piśitāya piśaṅgāya pītāya ca niṣaṅgiṇe // LiP_1,21.44 //
namaste saviśeṣāya nirviśeṣāya vai namaḥ /
nama ījyāya pūjyāya upajīvyāya vai namaḥ // LiP_1,21.45 //
namaḥ kṣemyāya vṛddhāya vatsalāya namonamaḥ /
namo bhūtāya satyāya satyāsatyāya vai namaḥ // LiP_1,21.46 //
namo vai padmavarṇāya mṛtyughnāya ca mṛtyave /
namo gaurāya śyāmāya kadrave lohitāya ca // LiP_1,21.47 //
mahāsaṃdhyābhravarṇāya cārudīptāya dīkṣiṇe /
namaḥ kamalahastāya digvāsāya kapardine // LiP_1,21.48 //
apramāṇāya sarvāya avyayāyāmarāya ca /
namo rūpāya gandhāya śāśvatāyākṣatāya ca // LiP_1,21.49 //
purastādbṛṃhate caiva vibhrāntāya kṛtāya ca /
durgamāya maheśāya krodhāya kapilāya ca // LiP_1,21.50 //
tarkyātarkyaśarīrāya baline raṃhasāya ca /
sikatyāya pravāhyāya sthitāya prasṛtāya ca // LiP_1,21.51 //
sumedhase kulālāya namaste śaśikhaṇḍine /
citrāya citraveṣāya citravarṇāya medhase // LiP_1,21.52 //
cekitānāya tuṣṭāya namaste nihitāya ca /
namaḥ kṣāntāya dāntāya vajrasaṃhananāya ca // LiP_1,21.53 //
rakṣoghnāya viṣaghnāya śitikaṇṭhordhvamanyave // LiP_1,21.54 //
lelihāya kṛtāntāya tigmāyudhadharāya ca // LiP_1,21.55 //
pramodāya saṃmodāya yativedyāya te namaḥ /
anāmayāya sarvāya mahākālāya vai namaḥ // LiP_1,21.56 //
praṇavapraṇaveśāya bhaganetrāntakāya ca /
mṛgavyādhāya dakṣāya dakṣayajñāntakāya ca // LiP_1,21.57 //
sarvabhūtātmabhūtāya sarveśātiśayāya ca /
puraghnāya suśastrāya dhanvine 'tha paraśvadhe // LiP_1,21.58 //
pūṣadantavināśāya bhaganetrāntakāya ca /
kāmadāya variṣṭhāya kāmāṅgadahanāya ca // LiP_1,21.59 //
raṅge karālavaktrāya nāgendravadanāya ca /
daityānāmantakeśāya daityākrandakarāya ca // LiP_1,21.60 //
himaghnāya ca tīkṣṇāya ārdracarmadharāya ca /
śmaśānaratinityāya namo 'stūlmukadhāriṇe // LiP_1,21.61 //
namaste prāṇapālāya muṇḍamālādharāya ca /
prahīṇaśokairvividhair bhūtaiḥ parivṛtāya ca // LiP_1,21.62 //
naranārīśarīrāya devyāḥ priyakarāya ca /
jaṭine muṇḍine caiva vyālayajñopavītine // LiP_1,21.63 //
namo 'stu nṛtyaśīlāya upanṛtyapriyāya ca /
manyave gītaśīlāya munibhir gāyate namaḥ // LiP_1,21.64 //
kaṭakaṭāya tigmāya apriyāya priyāya ca /
vibhīṣaṇāya bhīṣmāya bhagapramathanāya ca // LiP_1,21.65 //
siddhasaṃghānugītāya mahābhāgāya vai namaḥ /
namo muktāṭṭahāsāya kṣveḍitāsphoṭitāya ca // LiP_1,21.66 //
nardate kūrdate caiva namaḥ pramuditātmane /
namo mṛḍāya śvasate dhāvate 'dhiṣṭhite namaḥ // LiP_1,21.67 //
dhyāyate jṛmbhate caiva rudate dravate namaḥ /
valgate krīḍate caiva lambodaraśarīriṇe // LiP_1,21.68 //
namo 'kṛtyāya kṛtyāya muṇḍāya kīkaṭāya ca /
nama unmattadehāya kiṅkiṇīkāya vai namaḥ // LiP_1,21.69 //
namo vikṛtaveṣāya krūrāyāmarṣaṇāya ca /
aprameyāya goptre ca dīptāyānirguṇāya ca // LiP_1,21.70 //
vāmapriyāya vāmāya cūḍāmaṇidharāya ca /
namastokāya tanave guṇairapramitāya ca // LiP_1,21.71 //
namo guṇyāya guhyāya agamyagamanāya ca /
lokadhātrī tviyaṃ bhūmiḥ pādau sajjanasevitau // LiP_1,21.72 //
sarveṣāṃ siddhiyogānām adhiṣṭhānaṃ tavodaram /
madhye 'ntarikṣaṃ vistīrṇaṃ tārāgaṇavibhūṣitam // LiP_1,21.73 //
svāteḥ patha ivābhāti śrīmān hārastavorasi /
diśo daśabhujāstubhyaṃ keyūrāṅgadabhūṣitāḥ // LiP_1,21.74 //
vistīrṇapariṇāhaś ca nīlāñjanacayopamaḥ /
kaṇṭhaste śobhate śrīmān hemasūtravibhūṣitaḥ // LiP_1,21.75 //
daṃṣṭrākarālaṃ durdharṣam anaupamyaṃ mukhaṃ tathā /
padmamālākṛtoṣṇīṣaṃ śiro dyauḥ śobhate 'dhikam // LiP_1,21.76 //
dīptiḥ sūrye vapuścandre sthairyaṃ śaile 'nile balam /
auṣṇyamagnau tathā śaityam apsu śabdo 'mbare tathā // LiP_1,21.77 //
akṣarāntaraniṣpandād guṇānetānvidurbudhāḥ /
japo japyo mahādevo mahāyogomaheśvaraḥ // LiP_1,21.78 //
pureśayo guhāvāsī khecaro rajanīcaraḥ /
taponidhirguhagurur nandano nandavardhanaḥ // LiP_1,21.79 //
hayaśīrṣā payodhātā vidhātā bhūtabhāvanaḥ /
boddhavyo bodhitā netā durdharṣo duṣprakampanaḥ // LiP_1,21.80 //
bṛhadratho bhīmakarmā bṛhatkīrtir dhanañjayaḥ /
ghaṇṭāpriyo dhvajī chattrī pinākī dhvajinīpatiḥ // LiP_1,21.81 //
kavacī paṭṭiśī khaḍgī dhanurhastaḥ paraśvadhī /
aghasmaro 'naghaḥ śūro devarājo 'rimardanaḥ // LiP_1,21.82 //
tvāṃ prasādya purāsmābhir dviṣanto nihatā yudhi /
agniḥ sadārṇavāṃbhastvaṃ pibannapi na tṛpyase // LiP_1,21.83 //
krodhākāraḥ prasannātmā kāmadaḥ kāmagaḥ priyaḥ /
brahmacāri cāgādhaś ca brahmaṇyaḥ śiṣṭapūjitaḥ // LiP_1,21.84 //
devānām akṣayaḥ kośas tvayā yajñaḥ prakalpitaḥ /
havyaṃ tavedaṃ vahati vedoktaṃ havyavāhanaḥ /
prīte tvayi mahādeva vayaṃ prītā bhavāmahe // LiP_1,21.85 //
bhavānīśo 'nādimāṃstvaṃ ca sarvalokānāṃ tvaṃ brahmakartādisargaḥ /
sāṃkhyāḥ prakṛteḥ paramaṃ tvāṃ viditvā kṣīṇadhyānāstvāmamṛtyuṃ viśanti // LiP_1,21.86 //
yogāś ca tvāṃ dhyāyino nityasiddhaṃ jñātvā yogān saṃtyajante punastān /
ye cāpyanye tvāṃ prasannā viśuddhāḥ svakarmabhiste divyabhogā bhavanti // LiP_1,21.87 //
aprasaṃkhyeyatattvasya yathā vidmaḥ svaśaktitaḥ /
kīrtitaṃ tava māhātmyam apārasya mahātmanaḥ // LiP_1,21.88 //
śivo no bhava sarvatra yo 'si so 'si namo 'stu te /
sūta uvāca
ya idaṃ kīrtayedbhaktyā brahmanārāyaṇastavam // LiP_1,21.89 //
śrāvayedvā dvijān vidvān śṛṇuyādvā samāhitaḥ /
aśvamedhāyutaṃ kṛtvā yatphalaṃ tadavāpnuyāt // LiP_1,21.90 //
pāpācāro 'pi yo martyaḥ śṛṇuyācchivasannidhau /
japedvāpi vinirmukto brahmalokaṃ sa gacchati // LiP_1,21.91 //
śrāddhe vā daivike kārye yajñe vāvabhṛthāntike /
kīrtayedvā satāṃ madhye sa yāti brahmaṇo 'ntikam // LiP_1,21.92 //
LiP, 1, 22
sūta uvāca
atyantāvanatau dṛṣṭvā madhupiṅgāyatekṣaṇaḥ /
prahṛṣṭavadano 'tyartham abhavatsatyakīrtanāt // LiP_1,22.1 //
umāpatirvirūpākṣo dakṣayajñavināśanaḥ /
pinākī khaṇḍaparaśuḥ suprītastu trilocanaḥ // LiP_1,22.2 //
tataḥ sa bhagavāndevaḥ śrutvā vāgamṛtaṃ tayoḥ /
jānannapi mahādevaḥ krīḍāpūrvamathābravīt // LiP_1,22.3 //
kau bhavantau mahātmānau parasparahitaiṣiṇau /
sametāvaṃbujābhakṣāv asmin ghore mahāplave // LiP_1,22.4 //
tāvūcaturmahātmānau saṃnirīkṣya parasparam /
bhagavān kiṃ tu yatte 'dya na vijñānaṃ tvayā vibho // LiP_1,22.5 //
vibho rudra mahāmāya icchayā vāṃ kṛtau tvayā /
tayostadvacanaṃ śrutvā abhinandyābhimānya ca // LiP_1,22.6 //
uvāca bhagavāndevo madhuraṃ ślakṣṇayā girā /
bho bho hiraṇyagarbha tvāṃ tvāṃ ca kṛṣṇa bravīmyaham // LiP_1,22.7 //
prīto 'hamanayā bhaktyā śāśvatākṣarayuktayā /
bhavantau hṛdayasyāsya mama hṛdyatarāvubhau // LiP_1,22.8 //
yuvābhyāṃ kiṃ dadāmyadya varāṇāṃ varamīpsitam /
athovāca mahābhāgo viṣṇurbhavamidaṃ vacaḥ // LiP_1,22.9 //
sarvaṃ mama kṛtaṃ deva parituṣṭo 'si me yadi /
tvayi me supratiṣṭhā tu bhaktirbhavatu śaṅkaraḥ // LiP_1,22.10 //
evamuktastu vijñāya saṃbhāvayata keśavam /
pradadau ca mahādevo bhaktiṃ nijapadāṃbuje // LiP_1,22.11 //
bhavānsarvasya lokasya kartā tvamadhidaivatam /
tadevaṃ svasti te vatsa gamiṣyāmyaṃbujekṣaṇa // LiP_1,22.12 //
evamuktvā tu bhagavān brahmāṇaṃ cāpi śaṅkaraḥ /
anugṛhyāspṛśaddevo brahmāṇaṃ parameśvaraḥ // LiP_1,22.13 //
karābhyāṃ suśubhābhyāṃ ca prāha hṛṣṭataraḥ svayam /
matsamastvaṃ na saṃdeho vatsa bhaktaś ca me bhavān // LiP_1,22.14 //
svastyastu te gamiṣyāmi saṃjñā bhavatu suvrata /
evamuktvā tu bhagavāṃs tato 'ntardhānamīśvaraḥ // LiP_1,22.15 //
gatavān gaṇapo devaḥ sarvadevanamaskṛtaḥ /
avāpya saṃjñāṃ govindāt padmayoniḥ pitāmahaḥ // LiP_1,22.16 //
prajāḥ sraṣṭumanāścakre tapa ugraṃ pitāmahaḥ /
tasyaivaṃ tapyamānasya na kiṃcit samavartata // LiP_1,22.17 //
tato dīrgheṇa kālena duḥkhātkrodho hyajāyata /
krodhāviṣṭasya netrābhyāṃ prāpatannaśrubindavaḥ // LiP_1,22.18 //
tatastebhyo 'śrubindubhyo vātapittakaphātmakāḥ /
mahābhāgā mahāsattvāḥ svastikairapyalaṃkṛtāḥ // LiP_1,22.19 //
prakīrṇakeśāḥ sarpāste prādurbhūtā mahāviṣāḥ /
sarpāṃstānagrajāndṛṣṭvā brahmātmānam anindayat // LiP_1,22.20 //
aho dhik tapaso mahyaṃ phalamīdṛśakaṃ yadi /
lokavaināśikī jajñe ādāveva prajā mama // LiP_1,22.21 //
tasya tīvrābhavanmūrcchā krodhāmarṣasamudbhavā /
mūrcchābhiparitāpena jahau prāṇānprajāpatiḥ // LiP_1,22.22 //
tasyāpratimavīryasya dehātkāruṇyapūrvakam /
athaikādaśa te rudrā rudanto 'bhyakramaṃs tathā // LiP_1,22.23 //
rodanātkhalu rudratvaṃ teṣu vai samajāyata /
ye rudrāste khalu prāṇā ye prāṇāste tadātmakāḥ // LiP_1,22.24 //
prāṇāḥ prāṇavatāṃ jñeyāḥ sarvabhūteṣvavasthitāḥ /
atyugrasya mahattvasya sādhurācaritasya ca // LiP_1,22.25 //
prāṇāṃstasya dadau bhūyas triśūlī nīlalohitaḥ /
labdhvāsūn bhagavānbrahma devadevamumāpatim // LiP_1,22.26 //
praṇamya saṃsthito 'paśyad gāyatryā viśvamīśvaram /
sarvalokamayaṃ devaṃ dṛṣṭvā stutvā pitāmahaḥ // LiP_1,22.27 //
tato vismayamāpannaḥ praṇipatya muhurmuhuḥ /
uvāca vacanaṃ śarvaṃ sadyāditvaṃ kathaṃ vibho // LiP_1,22.28 //
LiP, 1, 23
sūta uvāca
tasya tadvacanaṃ śrutvā brahmaṇo bhagavān bhavaḥ /
brahmarūpī prabodhārthaṃ brahmāṇaṃ prāha sasmitam // LiP_1,23.1 //
śvetakalpo yadā hyāsīd ahameva tadābhavam /
śvetoṣṇīṣaḥ śvetamālyaḥ śvetāṃbaradharaḥ sitaḥ // LiP_1,23.2 //
śvetāsthiḥ śvetaromā ca śvetāsṛk śvetalohitaḥ /
tena nāmnā ca vikhyātaḥ śvetakalpastadā hyasau // LiP_1,23.3 //
matprasūtā ca deveśī śvetāṅgā śvetalohitā /
śvetavarṇā tadā hyāsīd gāyatrī brahmasaṃjñitā // LiP_1,23.4 //
tasmādahaṃ ca deveśa tvayā guhyena vai punaḥ /
vijñātaḥ svena tapasā sadyojātatvamāgataḥ // LiP_1,23.5 //
sadyojāteti brahmaitad guhyaṃ caitatprakīrtitam /
tasmādguhyatvamāpannaṃ ye vetsyanti dvijātayaḥ // LiP_1,23.6 //
matsamīpaṃ gamiṣyanti punarāvṛttidurlabham /
yadā caiva punastvāsīl lohito nāma nāmataḥ // LiP_1,23.7 //
matkṛtena ca varṇena kalpo vai lohitaḥ smṛtaḥ /
tadā lohitamāṃsāsthi- lohitakṣīrasaṃbhavā // LiP_1,23.8 //
lohitākṣī stanavatī gāyatrī gauḥ prakīrtitā /
tato 'syā lohitatvena varṇasya ca viparyayāt // LiP_1,23.9 //
vāmatvāccaiva devasya vāmadevatvamāgataḥ /
tatrāpi ca mahāsattva tvayāhaṃ niyatātmanā // LiP_1,23.10 //
vijñātaḥ svena yogena tasminvarṇāntare sthitaḥ /
tataś ca vāmadeveti khyātiṃ yāto 'smi bhūtale // LiP_1,23.11 //
ye cāpi vāmadeva tvāṃ jñāsyantīha dvijātayaḥ /
rudralokaṃ gamiṣyanti punarāvṛttidurlabham // LiP_1,23.12 //
yadāhaṃ punareveha pītavarṇo yugakramāt /
matkṛtena ca nāmnā vai pītakalpo 'bhavattadā // LiP_1,23.13 //
matprasūtā ca deveśī pītāṅgī pītalohitā /
pītavarṇā tadā hyāsīd gāyatrī brahmasaṃjñitā // LiP_1,23.14 //
tatrāpi ca mahāsattva yogayuktena cetasā /
yasmādahaṃ tairvijñāto yogatatparamānasaiḥ // LiP_1,23.15 //
tatra tatpuruṣatvena vijñāto 'haṃ tvayā punaḥ /
tasmāttatpuruṣatvaṃ vai mamaitatkanakāṇḍaja // LiP_1,23.16 //
ye māṃ rudraṃ ca rudrāṇīṃ gāyatrīṃ vedamātaram /
vetsyanti tapasā yuktā vimalā brahmasaṃgatāḥ // LiP_1,23.17 //
rudralokaṃ gamiṣyanti punarāvṛttidurlabham /
yadāhaṃ punarevāsaṃ kṛṣṇavarṇo bhayānakaḥ // LiP_1,23.18 //
matkṛtena ca varṇena saṃkalpaḥ kṛṣṇa ucyate /
tatrāhaṃ kālasaṃkāśaḥ kālo lokaprakālakaḥ // LiP_1,23.19 //
vijñāto 'haṃ tvayā brahman ghoro ghoraparākramaḥ /
matprasūtā ca gāyatrī kṛṣṇāṅgī kṛṣṇalohitā // LiP_1,23.20 //
kṛṣṇarūpā ca deveśa tadāsīdbrahmasaṃjñitā /
tasmād ghoratvamāpannaṃ ye māṃ vetsyanti bhūtale // LiP_1,23.21 //
teṣāmaghoraḥ śāntaś ca bhaviṣyāmyahamavyayaḥ /
punaś ca viśvarūpatvaṃ yadā brahmanmamābhavat // LiP_1,23.22 //
tadāpyahaṃ tvayā jñātaḥ parameṇa samādhinā /
viśvarūpā ca saṃvṛttā gāyatrī lokadhāriṇī // LiP_1,23.23 //
tasmin viśvatvam āpannaṃ ye māṃ vetsyanti bhūtale /
teṣāṃ śivaś ca saumyaś ca bhaviṣyāmi sadaiva hi // LiP_1,23.24 //
yasmācca viśvarūpo vai kalpo 'yaṃ samudāhṛtaḥ /
viśvarūpā tathā ceyaṃ sāvitrī samudāhṛtā // LiP_1,23.25 //
sarvarūpā tathā ceme saṃvṛttā mama putrakāḥ /
catvāraste mayā khyātāḥ putra vai lokasaṃmatāḥ // LiP_1,23.26 //
yasmācca sarvavarṇatvaṃ prajānāṃ ca bhaviṣyati /
sarvabhakṣā ca medhyā ca varṇataś ca bhaviṣyati // LiP_1,23.27 //
mokṣo dharmastathārthaś ca kāmaśceti catuṣṭayam /
yasmādvedāś ca vedyaṃ ca caturdhā vai bhaviṣyati // LiP_1,23.28 //
bhūtagrāmāś ca catvāra āśramāś ca tathaiva ca /
dharmasya pādāścatvāraś catvāro mama putrakāḥ // LiP_1,23.29 //
tasmāccaturyugāvasthaṃ jagadvai sacarācaram /
caturdhāvasthitaścaiva catuṣpādo bhaviṣyati // LiP_1,23.30 //
bhūrloko 'tha bhuvarlokaḥ svarlokaś ca mahas tathā /
janastapaś ca satyaṃ ca viṣṇulokastataḥ param // LiP_1,23.31 //
aṣṭākṣarasthito lokaḥ sthāne sthāne tadakṣaram /
bhūrbhuvaḥ svarmahaścaiva pādāścatvāra eva ca // LiP_1,23.32 //
bhūrlokaḥ prathamaḥ pādo bhuvarlokastataḥ param /
svarloko vai tṛtīyaś ca caturthastu mahas tathā // LiP_1,23.33 //
pañcamastu janastatra ṣaṣṭhaś ca tapa ucyate /
satyaṃ tu saptamo loko hy apunarbhavagāminām // LiP_1,23.34 //
viṣṇulokaḥ smṛtaṃ sthānaṃ punarāvṛttidurlabham /
skāndamaumaṃ tathā sthānaṃ sarvasiddhisamanvitam // LiP_1,23.35 //
rudralokaḥ smṛtastasmāt padaṃ tadyogināṃ śubham /
nirmamā nirahaṅkārāḥ kāmakrodhavivarjitāḥ // LiP_1,23.36 //
drakṣyanti taddvijā yuktā dhyānatatparamānasāḥ /
yasmāccatuṣpadā hyeṣā tvayā dṛṣṭā sarasvatī // LiP_1,23.37 //
pādāntaṃ viṣṇulokaṃ vai kaumāraṃ śāntamuttamam /
aumaṃ māheśvaraṃ caiva tasmāddṛṣṭā catuṣpadā // LiP_1,23.38 //
tasmāttu paśavaḥ sarve bhaviṣyanti catuṣpadāḥ /
tataścaiṣāṃ bhaviṣyanti catvāraste payodharāḥ // LiP_1,23.39 //
somaś ca mantrasaṃyukto yasmānmama mukhāccyutaḥ /
jīvaḥ prāṇabhṛtāṃ brahman punaḥ pītastanāḥ smṛtāḥ // LiP_1,23.40 //
tasmātsomamayaṃ caiva amṛtaṃ jīvasaṃjñitam /
catuṣpādā bhaviṣyanti śvetatvaṃ cāsya tena tat // LiP_1,23.41 //
yasmāccaiva kriyā bhūtvā dvipadā ca maheśvarī /
dṛṣṭā punastathaivaiṣā sāvitrī lokabhāvinī // LiP_1,23.42 //
tasmācca dvipadāḥ sarve dvistanāś ca narāḥ śubhāḥ /
tasmācceyamajā bhūtvā sarvavarṇā maheśvarī // LiP_1,23.43 //
yā vai dṛṣṭā mahāsattvā sarvabhūtadharā tvayā /
tasmācca viśvarūpatvaṃ prajānāṃ vai bhaviṣyati // LiP_1,23.44 //
ajaścaiva mahātejā viśvarūpo bhaviṣyati /
amogharetāḥ sarvatra mukhe cāsya hutāśanaḥ // LiP_1,23.45 //
tasmātsarvagato medhyaḥ paśurūpī hutāśanaḥ /
tapasā bhāvitātmāno ye māṃ drakṣyanti vai dvijāḥ // LiP_1,23.46 //
īśitve ca vaśitve ca sarvagaṃ sarvataḥ sthitam /
rajastamobhyāṃ nirmuktās tyaktvā mānuṣyakaṃ vapuḥ // LiP_1,23.47 //
matsamīpamupeṣyanti punarāvṛttidurlabham /
ityevamukto bhagavān brahmā rudreṇa vai dvijāḥ // LiP_1,23.48 //
praṇamya prayato bhūtvā punarāha pitāmahaḥ /
ya evaṃ bhagavān vidvān gāyatryā vai maheśvaram // LiP_1,23.49 //
viśvātmānaṃ hi sarvaṃ tvāṃ gāyatryāstava ceśvara /
tasya dehi paraṃ sthānaṃ tathāstviti ca so 'bravīt // LiP_1,23.50 //
tasmādvidvān hi viśvatvam asyāścāsya mahātmanaḥ /
sa yāti brahmasāyujyaṃ vacanād brahmaṇaḥ prabhoḥ // LiP_1,23.51 //
LiP, 1, 24
sūta uvāca
śrutvaivamakhilaṃ brahmā rudreṇa paribhāṣitam /
punaḥ praṇamya deveśaṃ rudramāha prajāpatiḥ // LiP_1,24.1 //
bhagavandevadeveśa viśvarūpaṃ maheśvara /
umādhava mahādeva namo lokābhivandita // LiP_1,24.2 //
viśvarūpa mahābhāga kasminkāle maheśvara /
yā imāste mahādeva tanavo lokavanditāḥ // LiP_1,24.3 //
kasyāṃ vā yugasaṃbhūtyāṃ drakṣyantīha dvijātayaḥ /
kena vā tapasā deva dhyānayogena kena vā // LiP_1,24.4 //
namaste vai mahādeva śakyo draṣṭuṃ dvijātibhiḥ /
tasya tadvacanaṃ śrutvā śarvaḥ samprekṣya taṃ puraḥ // LiP_1,24.5 //
smayanprāha mahādeva ṛgyajuḥsāmasaṃbhavaḥ /
śrībhagavānuvāca
tapasā naiva vṛttena dānadharmaphalena ca // LiP_1,24.6 //
na tīrthaphalayogena kratubhir vāptadakṣiṇaiḥ /
na vedādhyayanairvāpi na vittena na vedanaiḥ // LiP_1,24.7 //
na śakyaṃ mānavairdraṣṭum ṛte dhyānādahaṃ tviha /
saptame caiva vārāhe tatastasminpitāmaha // LiP_1,24.8 //
kalpeśvaro 'tha bhagavān sarvalokaprakāśanaḥ /
manurvaivasvataścaiva tava pautro bhaviṣyati // LiP_1,24.9 //
tadā caturyugāvasthe tasminkalpe yugāntike /
anugrahārthaṃ lokānāṃ brāhmaṇānāṃ hitāya ca // LiP_1,24.10 //
utpatsyāmi tadā brahman punar asmin yugāntike /
yugapravṛttyā ca tadā tasmiṃś ca prathame yuge // LiP_1,24.11 //
dvāpare prathame brahman yadā vyāsaḥ svayaṃ prabhuḥ /
tadāhaṃ brāhmaṇārthāya kalau tasmin yugāntike // LiP_1,24.12 //
bhaviṣyāmi śikhāyuktaḥ śveto nāma mahāmuniḥ /
himavacchikhare ramye chāgale parvatottame // LiP_1,24.13 //
tatra śiṣyāḥ śikhāyuktā bhaviṣyanti tadā mama /
śvetaḥ śvetaśikhaścaiva śvetāsyaḥ śvetalohitaḥ // LiP_1,24.14 //
catvārastu mahātmāno brāhmaṇā vedapāragāḥ /
tataste brahmabhūyiṣṭhā dṛṣṭvā brahmagatiṃ parām // LiP_1,24.15 //
matsamīpaṃ gamiṣyanti dhyānayogaparāyaṇāḥ /
tataḥ punaryadā brahman dvitīye dvāpare prabhuḥ // LiP_1,24.16 //
prajāpatiryadā vyāsaḥ sadyo nāma bhaviṣyati /
tadā lokahitārthāya sutāro nāma nāmataḥ // LiP_1,24.17 //
bhaviṣyāmi kalau tasmin śiṣyānugrahakāmyayā /
tatrāpi mama te śiṣyā nāmataḥ parikīrtitāḥ // LiP_1,24.18 //
dundubhiḥ śatarūpaś ca ṛcīkaḥ ketumāṃstadā /
prāpya yogaṃ tathā dhyānaṃ sthāpya brahma ca bhūtale // LiP_1,24.19 //
rudralokaṃ gamiṣyanti sahacāritvameva ca /
tṛtīye dvāpare caiva yadā vyāsastu bhārgavaḥ // LiP_1,24.20 //
tadāpyahaṃ bhaviṣyāmi damanastu yugāntike /
tatrāpi ca bhaviṣyanti catvāro mama putrakāḥ // LiP_1,24.21 //
vikośaś ca vikeśaś ca vipāśaḥ śāpanāśanaḥ /
te 'pi tenaiva mārgeṇa yogoktena mahaujasaḥ // LiP_1,24.22 //
rudralokaṃ gamiṣyanti punarāvṛttidurlabham /
caturthe dvāpare caiva yadā vyāso 'ṅgirāḥ smṛtaḥ // LiP_1,24.23 //
tadāpyahaṃ bhaviṣyāmi suhotro nāma nāmataḥ /
tatrāpi mama te putrāś catvāro 'pi tapodhanāḥ // LiP_1,24.24 //
dvijaśreṣṭhā bhaviṣyanti yogātmāno dṛḍhavratāḥ /
sumukho durmukhaścaiva durdaro duratikramaḥ // LiP_1,24.25 //
prāpya yogagatiṃ sūkṣmāṃ vimalā dagdhakilbiṣāḥ /
te 'pi tenaiva mārgeṇa yogayuktā mahaujasaḥ // LiP_1,24.26 //
rudralokaṃ gamiṣyanti punarāvṛttidurlabham /
pañcame dvāpare caiva vyāsastu savitā yadā // LiP_1,24.27 //
tadā cāpi bhaviṣyāmi kaṅko nāma mahātapāḥ /
anugrahārthaṃ lokānāṃ yogātmaikakalāgatiḥ // LiP_1,24.28 //
catvārastu mahābhāgā vimalāḥ śuddhayonayaḥ /
śiṣyā mama bhaviṣyanti yogātmāno dṛḍhavratāḥ // LiP_1,24.29 //
sanakaḥ sanandanaś caiva prabhuryaś ca sanātanaḥ /
vibhuḥ sanatkumāraś ca nirmamā nirahaṃkṛtāḥ // LiP_1,24.30 //
matsamīpamupeṣyanti punarāvṛttidurlabham /
parīvarte punaḥ ṣaṣṭhe mṛtyurvyāso yadā vibhuḥ // LiP_1,24.31 //
tadāpyahaṃ bhaviṣyāmi logākṣīr nāma nāmataḥ /
tatrāpi mama te śiṣyā yogātmāno dṛḍhavratāḥ // LiP_1,24.32 //
bhaviṣyanti mahābhāgāś catvāro lokasaṃmatāḥ /
sudhāmā virajāścaiva śaṅkhapādraja eva ca // LiP_1,24.33 //
yogātmāno mahātmānaḥ sarve vai dagdhakilbiṣāḥ /
te 'pi tenaiva mārgeṇa dhyānayogasamanvitāḥ // LiP_1,24.34 //
matsamīpaṃ gamiṣyanti punarāvṛttidurlabham /
saptame parivarte tu yadā vyāsaḥ śatakratuḥ // LiP_1,24.35 //
vibhunāmā mahātejāḥ prathitaḥ pūrvajanmani /
tadāpyahaṃ bhaviṣyāmi kalau tasmin yugāntike // LiP_1,24.36 //
jaigīṣavyo vibhuḥ khyātaḥ sarveṣāṃ yogināṃ varaḥ /
tatrāpi mama te putrā bhaviṣyanti yuge tathā // LiP_1,24.37 //
sārasvataś ca meghaś ca meghḥ%æḥaṃ yogaṃ rudralokaṃ gatā hi te // LiP_1,24.58 //
trayodaśe punaḥ prāpte parivarte krameṇa tu /
dharmo nārāyaṇo nāma vyāsastu bhavitā yadā // LiP_1,24.59 //
tadāpyahaṃ bhaviṣyāmi vālirnāma mahāmuniḥ /
vālakhilyāśrame puṇye parvate gandhamādane // LiP_1,24.60 //
tatrāpi mama te putrā bhaviṣyanti tapodhanāḥ /
sudhāmā kāśyapaścaiva vāsiṣṭho virajāstathā // LiP_1,24.61 //
mahāyogabalopetā vimalā ūrdhvaretasaḥ /
prāpya māheśvaraṃ yogaṃ rudralokaṃ gatā hi te // LiP_1,24.62 //
yadā vyāsastarakṣustu paryāye tu caturdaśe /
tatrāpi punarevāhaṃ bhaviṣyāmi yugāntike // LiP_1,24.63 //
vaṃśe tvaṅgirasāṃ śreṣṭhe gautamo nāma nāmataḥ /
bhaviṣyati mahāpuṇyaṃ gautamaṃ nāma tadvanam // LiP_1,24.64 //
tatrāpi mama te putrā bhaviṣyanti kalau tadā /
atrirdevasadaścaiva śravaṇo 'tha śraviṣṭhakaḥ // LiP_1,24.65 //
yogātmāno mahātmānaḥ sarve yogasamanvitāḥ /
prāpya māheśvaraṃ yogaṃ rudralokāya te gatāḥ // LiP_1,24.66 //
tataḥ pañcadaśe prāpte parivarte kramāgate /
traiyyāruṇiryadā vyāso dvāpare samapadyata // LiP_1,24.67 //
tadāpyahaṃ bhaviṣyāmi nāmnā vedaśirā dvijaḥ /
tatra vedaśiro nāma astraṃ tatpārameśvaram // LiP_1,24.68 //
bhaviṣyati mahāvīryaṃ vedaśīrṣaś ca parvataḥ /
himavatpṛṣṭhamāsādya sarasvatyāṃ nagottame // LiP_1,24.69 //
tatrāpi mama te putrā bhaviṣyanti tapodhanāḥ /
kuṇiś ca kuṇibāhuś ca kuśarīraḥ kunetrakaḥ // LiP_1,24.70 //
yogātmāno mahātmānaḥ sarve te hyūrdhvaretasaḥ /
prāpya māheśvaraṃ yogaṃ rudralokāya te gatāḥ // LiP_1,24.71 //
vyāso yuge ṣoḍaśe tu yadā devo bhaviṣyati /
tatra yogapradānāya bhaktānāṃ ca yatātmanām // LiP_1,24.72 //
tadāpyahaṃ bhaviṣyāmi gokarṇo nāma nāmataḥ /
bhaviṣyati supuṇyaṃ ca gokarṇaṃ nāma tadvanam // LiP_1,24.73 //
tatrāpi mama te putrā bhaviṣyanti ca yoginaḥ /
kāśyapo hyuśanāścaiva cyavano 'tha bṛhaspatiḥ // LiP_1,24.74 //
te 'pi tenaiva mārgeṇa dhyānayogasamanvitāḥ /
prāpya māheśvaraṃ yogaṃ gantāro rudrameva hi // LiP_1,24.75 //
tataḥ saptadaśe caiva parivarte kramāgate /
yadā bhaviṣyati vyāso nāmnā devakṛtañjayaḥ // LiP_1,24.76 //
tadāpyahaṃ bhaviṣyāmi guhāvāsīti nāmataḥ /
himavacchikhare ramye mahottuṅge mahālaye // LiP_1,24.77 //
siddhakṣetraṃ mahāpuṇyaṃ bhaviṣyati mahālayam /
tatrāpi mama te putrā yogajñā brahmavādinaḥ // LiP_1,24.78 //
bhaviṣyanti mahātmāno nirmamā nirahaṃkṛtāḥ /
utathyo vāmadevaś ca mahāyogo mahābalaḥ // LiP_1,24.79 //
teṣāṃ śatasahasraṃ tu śiṣyāṇāṃ dhyānayoginām /
bhaviṣyanti tadā kāle sarve te dhyānayuñjakāḥ // LiP_1,24.80 //
yogābhyāsaratāścaiva hṛdi kṛtvā maheśvaram /
mahālaye padaṃ nyastaṃ dṛṣṭvā yānti śivaṃ padam // LiP_1,24.81 //
ye cānye 'pi mahātmānaḥ kalau tasmin yugāntike /
dhyāne manaḥ samādhāya vimalāḥ śuddhabuddhayaḥ // LiP_1,24.82 //
mama prasādādyāsyanti rudralokaṃ gatajvarāḥ /
gatvā mahālayaṃ puṇyaṃ dṛṣṭvā māheśvaraṃ padam // LiP_1,24.83 //
tīrṇastārayate jantur daśa pūrvāndaśottarān /
ātmānamekaviṃśaṃ tu tārayitvā mahālaye // LiP_1,24.84 //
mama prasādādyāsyanti rudralokaṃ gatajvarāḥ /
tato 'ṣṭādaśame caiva parivarte yadā vibho // LiP_1,24.85 //
tadā ṛtañjayo nāma vyāsastu bhavitā muniḥ /
tadāpyahaṃ bhaviṣyāmi śikhaṇḍī nāma nāmataḥ // LiP_1,24.86 //
siddhakṣetre mahāpuṇye devadānavapūjite /
himavacchikhare ramye śikhaṇḍī nāma parvataḥ // LiP_1,24.87 //
śikhaṇḍino vanaṃ cāpi yatra siddhaniṣevitam /
tatrāpi mama te putrā bhaviṣyanti tapodhanāḥ // LiP_1,24.88 //
vācaśravā ṛcīkaś ca śyāvāśvaś ca yatīśvaraḥ /
yogātmāno mahātmānaḥ sarve te vedapāragāḥ // LiP_1,24.89 //
prāpya māheśvaraṃ yogaṃ rudralokāya saṃvṛtāḥ /
atha ekonaviṃśe tu parivarte kramāgate // LiP_1,24.90 //
vyāsastu bhavitā nāmnā bharadvājo mahāmuniḥ /
tadāpyahaṃ bhaviṣyāmi jaṭāmālī ca nāmataḥ // LiP_1,24.91 //
himavacchikhare ramye jaṭāyuryatra parvataḥ /
tatrāpi mama te putrā bhaviṣyanti mahaujasaḥ // LiP_1,24.92 //
hiraṇyanābhaḥ kauśalyo lokākṣī kuthumis tathā /
īśvarā yogadharmāṇaḥ sarve te hyūrdhvaretasaḥ // LiP_1,24.93 //
prāpya māheśvaraṃ yogaṃ rudralokāya saṃsthitāḥ /
tato viṃśatimaścaiva parivarto yadā tadā // LiP_1,24.94 //
gautamastu tadā vyāso bhaviṣyati mahāmuniḥ /
tadāpyahaṃ bhaviṣyāmi aṭṭahāsastu nāmataḥ // LiP_1,24.95 //
aṭṭahāsapriyāścaiva bhaviṣyanti tadā narāḥ /
tatraiva himavatpṛṣṭhe aṭṭahāso mahāgiriḥ // LiP_1,24.96 //
devadānavayakṣendra- siddhacāraṇasevitaḥ /
tatrāpi mama te putrā bhaviṣyanti mahaujasaḥ // LiP_1,24.97 //
yogātmāno mahātmāno dhyāyino niyatavratāḥ /
sumanturbarbarī vidvān kabandhaḥ kuśikaṃdharaḥ // LiP_1,24.98 //
prāpya māheśvaraṃ yogaṃ rudralokāya te gatāḥ /
ekaviṃśe punaḥ prāpte parivarte kramāgate // LiP_1,24.99 //
vācaśravāḥ smṛto vyāso yadā sa ṛṣisattamaḥ /
tadāpyahaṃ bhaviṣyāmi dāruko nāma nāmataḥ // LiP_1,24.100 //
tasmādbhaviṣyate puṇyaṃ devadāruvanaṃ śubham /
tatrāpi mama te putrā bhaviṣyanti mahaujasaḥ // LiP_1,24.101 //
plakṣo dārbhāyaṇiścaiva ketumān gautamas tathā /
yogātmāno mahātmāno niyatā ūrdhvaretasaḥ // LiP_1,24.102 //
naiṣṭhikaṃ vratamāsthāya rudralokāya te gatāḥ /
dvāviṃśe parivarte tu vyāsaḥ śuṣmāyaṇo yadā // LiP_1,24.103 //
tadāpyahaṃ bhaviṣyāmi vārāṇasyāṃ mahāmuniḥ /
nāmnā vai lāṅgalī bhīmo yatra devāḥ savāsavāḥ // LiP_1,24.104 //
drakṣyanti māṃ kalau tasmin bhavaṃ caiva halāyudham /
tatrāpi mama te putrā bhaviṣyanti sudhārmikāḥ // LiP_1,24.105 //
bhallavī madhupiṅgaś ca śvetaketuḥ kuśas tathā /
prāpya māheśvaraṃ yogaṃ te 'pi dhyānaparāyaṇāḥ // LiP_1,24.106 //
vimalā brahmabhūyiṣṭhā rudralokāya saṃsthitāḥ /
parivarte trayoviṃśe tṛṇabinduryadā muniḥ // LiP_1,24.107 //
vyāso hi bhavitā brahmaṃs tadāhaṃ bhavitā punaḥ /
śveto nāma mahākāyo muniputrastu dhārmikaḥ // LiP_1,24.108 //
tatra kālaṃ jariṣyāmi tadā girivarottame /
tena kālañjaro nāma bhaviṣyati sa parvataḥ // LiP_1,24.109 //
tatrāpi mama te śiṣyā bhaviṣyanti tapasvinaḥ /
uśiko bṛhadaśvaś ca devalaḥ kavireva ca // LiP_1,24.110 //
prāpya māheśvaraṃ yogaṃ rudralokāya te gataḥ /
parivarte caturviṃśe vyāsa ṛkṣo yadā vibho // LiP_1,24.111 //
tadāpyahaṃ bhaviṣyāmi kalau tasmin yugāntike /
śūlī nāma mahāyogī naimiṣe devavandite // LiP_1,24.112 //
tatrāpi mama te śiṣyā bhaviṣyanti tapodhanāḥ /
śālihotro 'gniveśaś ca yuvanāśvaḥ śaradvasuḥ // LiP_1,24.113 //
te 'pi tenaiva mārgeṇa rudralokāya saṃsthitāḥ /
pañcaviṃśe punaḥ prāpte parivarte kramāgate // LiP_1,24.114 //
vāsiṣṭhastu yadā vyāsaḥ śaktirnāmnā bhaviṣyati /
tadāpyahaṃ bhaviṣyāmi daṇḍī muṇḍīśvaraḥ prabhuḥ // LiP_1,24.115 //
tatrāpi mama te putrā bhaviṣyanti tapodhanāḥ /
chagalaḥ kuṇḍakarṇaś ca kubhāṇḍaś ca pravāhakaḥ // LiP_1,24.116 //
prāpya māheśvaraṃ yogam amṛtatvāya te gatāḥ /
ṣaḍviṃśe parivarte tu yadā vyāsaḥ parāśaraḥ // LiP_1,24.117 //
tadāpyahaṃ bhaviṣyāmi sahiṣṇurnāma nāmataḥ /
puraṃ bhadravaṭaṃ prāpya kalau tasmin yugāntike // LiP_1,24.118 //
tatrāpi mama te putrā bhaviṣyanti sudhārmikāḥ /
ulūko vidyutaścaiva śaṃbūko hyāśvalāyanaḥ // LiP_1,24.119 //
prāpya māheśvaraṃ yogaṃ rudralokāya te gatāḥ /
saptaviṃśe punaḥ prāpte parivarte kramāgate // LiP_1,24.120 //
jātūkarṇyo yadā vyāso bhaviṣyati tapodhanaḥ /
tadāpyahaṃ bhaviṣyāmi somaśarmā dvijottamaḥ // LiP_1,24.121 //
prabhāsatīrthamāsādya yogātmā yogaviśrutaḥ /
tatrāpi mama te śiṣyā bhaviṣyanti tapodhanāḥ // LiP_1,24.122 //
akṣapādaḥ kumāraś ca ulūko vatsa eva ca /
yogātmāno mahātmāno vimalāḥ śuddhabuddhayaḥ // LiP_1,24.123 //
prāpya māheśvaraṃ yogaṃ rudralokaṃ tato gatāḥ /
aṣṭāviṃśe punaḥ prāpte parivarte kramāgate // LiP_1,24.124 //
parāśarasutaḥ śrīmān viṣṇurlokapitāmahaḥ /
yadā bhaviṣyati vyāso nāmnā dvaipāyanaḥ prabhuḥ // LiP_1,24.125 //
tadā ṣaṣṭhena cāṃśena kṛṣṇaḥ puruṣasattamaḥ /
vasudevādyaduśreṣṭho vāsudevo bhaviṣyati // LiP_1,24.126 //
tadāpyahaṃ bhaviṣyāmi yogātmā yogamāyayā /
lokavismayanārthāya brahmacāriśarīrakaḥ // LiP_1,24.127 //
śmaśāne mṛtam utsṛṣṭaṃ dṛṣṭvā kāyam anāthakam /
brāhmaṇānāṃ hitārthāya praviṣṭo yogamāyayā // LiP_1,24.128 //
divyāṃ meruguhāṃ puṇyāṃ tvayā sārdhaṃ ca viṣṇunā /
bhaviṣyāmi tadā brahmaṃl lakulī nāma nāmataḥ // LiP_1,24.129 //
kāyāvatāra ityevaṃ siddhakṣetraṃ ca vai tadā /
bhaviṣyati suvikhyātaṃ yāvad bhūmir dhariṣyati // LiP_1,24.130 //
tatrāpi mama te putrā bhaviṣyanti tapasvinaḥ /
kuśikaś caiva gargaś ca mitraḥ kauruṣya eva ca // LiP_1,24.131 //
yogātmāno mahātmāno brāhmaṇā vedapāragāḥ /
prāpya māheśvaraṃ yogaṃ vimalā hyūrdhvaretasaḥ // LiP_1,24.132 //
rudralokaṃ gamiṣyanti punarāvṛttidurlabham /
ete pāśupatāḥ siddhā bhasmoddhūlitavigrahāḥ // LiP_1,24.133 //
liṅgārcanaratā nityaṃ bāhyābhyantarataḥ sthitāḥ /
bhaktyā mayi ca yogena dhyānaniṣṭhā jitendriyāḥ // LiP_1,24.134 //
saṃsārabandhacchedārthaṃ jñānamārgaprakāśakam /
svarūpajñānasiddhyarthaṃ yogaṃ pāśupataṃ mahat // LiP_1,24.135 //
yogamārgā anekāś ca jñānamārgās tv anekaśaḥ /
na nivṛttimupāyānti vinā pañcākṣarīṃ kvacit // LiP_1,24.136 //
yadācarettapaścāyaṃ sarvadvandvavivarjitam /
tadā sa mukto mantavyaḥ pakvaṃ phalamiva sthitaḥ // LiP_1,24.137 //
ekāhaṃ yaḥ pumānsamyak caretpāśupatavratam /
na sāṃkhye pañcarātre vā na prāpnoti gatiṃ kadā // LiP_1,24.138 //
ityetadvai mayā proktam avatāreṣu lakṣaṇam /
manvādikṛṣṇaparyantam aṣṭāviṃśad yugakramāt // LiP_1,24.139 //
tatra śrutisamūhānāṃ vibhāgo dharmalakṣaṇaḥ /
bhaviṣyati tadā kalpe kṛṣṇadvaipāyano yadā // LiP_1,24.140 //
sūta uvāca
niśamyaivaṃ mahātejā mahādevena kīrtitam /
rudrāvatāraṃ bhagavān praṇipatya maheśvaram // LiP_1,24.141 //
tuṣṭāva vāgbhir iṣṭābhiḥ punaḥ prāha ca śaṅkaram /
pitāmaha uvāca
sarve viṣṇumayā devāḥ sarve viṣṇumayā gaṇāḥ // LiP_1,24.142 //
na hi viṣṇusamā kācid gatiranyā vidhīyate /
ityevaṃ satataṃ vedā gāyanti nātra saṃśayaḥ // LiP_1,24.143 //
sa devadevo bhagavāṃs tava liṅgārcane rataḥ /
tava praṇāmaparamaḥ kathaṃ devo hyabhūtprabhuḥ // LiP_1,24.144 //
sūta uvāca
niśamya vacanaṃ tasya brahmaṇaḥ parameṣṭhinaḥ /
prapibanniva cakṣurbhyāṃ prītastatpraśnagauravāt // LiP_1,24.145 //
pūjāprakaraṇaṃ tasmai tamālokyāha śaṅkaraḥ /
bhavānnārāyaṇaścaiva śakraḥ sākṣātsurottamaḥ // LiP_1,24.146 //
munayaś ca sadā liṅgaṃ sampūjya vidhipūrvakam /
svaṃsvaṃ padaṃ vibho prāptās tasmāt sampūjayanti te // LiP_1,24.147 //
liṅgārcanaṃ vinā niṣṭhā nāsti tasmājjanārdanaḥ /
ātmano yajate nityaṃ śraddhayā bhagavānprabhuḥ // LiP_1,24.148 //
ityevamuktvā brahmāṇam anugṛhya maheśvaraḥ /
punaḥ samprekṣya deveśaṃ tatraivāntaradhīyata // LiP_1,24.149 //
tamuddiśya tadā brahmā namaskṛtya kṛtāñjaliḥ /
sraṣṭuṃ tvaśeṣaṃ bhagavāṃl labdhasaṃjñastu śaṅkarāt // LiP_1,24.150 //
LiP, 1, 25
ṛṣaya ūcuḥ
kathaṃ pūjyo mahādevo liṅgamūrtirmaheśvaraḥ /
vaktumarhasi cāsmākaṃ romaharṣaṇa sāṃpratam // LiP_1,25.1 //
sūta uvāca
devyā pṛṣṭo mahādevaḥ kailāse tāṃ nagātmajām /
aṅkasthāmāha deveśo liṅgārcanavidhiṃ kramāt // LiP_1,25.2 //
tadā pārśve sthito nandī śālaṅkāyanakātmajaḥ /
śrutvākhilaṃ purā prāha brahmaputrāya suvratāḥ // LiP_1,25.3 //
sanatkumārāya śubhaṃ liṅgārcanavidhiṃ param /
tasmādvyāso mahātejāḥ śrutavāñchrutisaṃmitam // LiP_1,25.4 //
snānayogopacāraṃ ca yathā śailādino mukhāt /
śrutavān tatpravakṣyāmi snānādyaṃ cārcanāvidhim // LiP_1,25.5 //
śailādiruvāca
atha snānavidhiṃ vakṣye brāhmaṇānāṃ hitāya ca /
sarvapāpaharaṃ sākṣāc chivena kathitaṃ purā // LiP_1,25.6 //
anena vidhinā snātvā sakṛtpūjya ca śaṅkaram /
brahmakūrcaṃ ca pītvā tu sarvapāpaiḥ pramucyate // LiP_1,25.7 //
trividhaṃ snānamākhyātaṃ devadevena śaṃbhunā /
hitāya brāhmaṇādyānāṃ caturmukhasutottama // LiP_1,25.8 //
vāruṇaṃ purataḥ kṛtvā tataścāgneyamuttamam /
mantrasnānaṃ tataḥ kṛtvā pūjayetparameśvaram // LiP_1,25.9 //
bhāvaduṣṭo 'mbhasi snātvā bhasmanā ca na śudhyati /
bhāvaśuddhaścarecchaucam anyathā na samācaret // LiP_1,25.10 //
saritsarastaḍāgeṣu sarveṣv ā pralayaṃ naraḥ /
snātvāpi bhāvaduṣṭaścen na śudhyati na saṃśayaḥ // LiP_1,25.11 //
nṛṇāṃ hi cittakamalaṃ prabuddhamabhavadyadā /
prasuptaṃ tamasā jñāna- bhānorbhāsā tadā śuciḥ // LiP_1,25.12 //
mṛcchakṛttilapuṣpaṃ ca snānārthaṃ bhasitaṃ tathā /
ādāya tīre niḥkṣipya snānatīrthe kuśāni ca // LiP_1,25.13 //
prakṣālyācamya pādau ca malaṃ dehādviśodhya ca /
dravyaistu tīradeśasthais tataḥ snānaṃ samācaret // LiP_1,25.14 //
uddhṛtāsītimantreṇa punardehaṃ viśodhayet /
mṛdādāya tataścānyad vastraṃ snātvā hyanulbaṇam // LiP_1,25.15 //
gandhadvārāṃ durādharṣām iti mantreṇa mantravit /
kapilāgomayenaiva khasthenaiva tu lepayet // LiP_1,25.16 //
punaḥ snātvā parityajya tadvastraṃ malinaṃ tataḥ /
śuklavastraparīdhāno bhūtvā snānaṃ samācaret // LiP_1,25.17 //
sarvapāpaviśuddhyartham āvāhya varuṇaṃ tathā /
sampūjya manasā devaṃ dhyānayajñena vai bhavam // LiP_1,25.18 //
ācamya tristadā tīrthe hy avagāhya bhavaṃ smaran /
punarācamya vidhivad abhimantrya mahājalam // LiP_1,25.19 //
avagāhya punastasmin japedvai cāghamarṣaṇam /
tattoye bhānusomāgni- maṇḍalaṃ ca smaredvaśī // LiP_1,25.20 //
ācamya ca punastasmāj jalāduttīrya mantravit /
praviśya tīrthamadhye tu punaḥ puṇyavivṛddhaye // LiP_1,25.21 //
śṛṅgeṇa parṇapuṭakaiḥ pālāśaiḥ kṣālitais tathā /
sakuśena sapuṣpeṇa jalenaivābhiṣecayet // LiP_1,25.22 //
rudreṇa pavamānena tvaritākhyena mantravit /
taratsamandīvargādyais tathā śāntidvayena ca // LiP_1,25.23 //
śāntidharmeṇa caikena pañcabrahmapavitrakaiḥ /
tattanmantrādhidevānāṃ svarūpaṃ ca ṛṣīn smaran // LiP_1,25.24 //
evaṃ hi cābhiṣicyātha svamūrdhni payasā dvijāḥ /
dhyāyecca tryambakaṃ devaṃ hṛdi pañcāsyam īśvaram // LiP_1,25.25 //
ācamyācamanaṃ kuryāt svasūtroktaṃ samīkṣya ca /
pavitrahastaḥ svāsīnaḥ śucau deśe yathāvidhi // LiP_1,25.26 //
abhyukṣya sakuśaṃ cāpi dakṣiṇena kareṇa tu /
pibetprakṣipya tristoyaṃ cakrī bhūtvā hyatandritaḥ // LiP_1,25.27 //
pradakṣiṇaṃ tataḥ kuryād dhiṃsāpāpapraśāntaye /
evaṃ saṃkṣepataḥ proktaṃ snānācamanamuttamam // LiP_1,25.28 //
sarveṣāṃ brāhmaṇānāṃ tu hitārthe dvijasattamāḥ // LiP_1,25.29 //
iti śrīliṅgamahāpurāṇe pūrvabhāge snānavidhirnāma pañcaviṃśo 'dhyāyaḥ
LiP, 1, 26
nandyuvāca
āvāhayettato devīṃ gāyatrīṃ vedamātaram /
āyātu varadā devīty anenaiva maheśvarīm // LiP_1,26.1 //
pādyamācamanīyaṃ ca tasyāścārghyaṃ pradāpayet /
prāṇāyāmatrayaṃ kṛtvā samāsīnaḥ sthito 'pi vā // LiP_1,26.2 //
sahasraṃ vā tadardhaṃ vā śatamaṣṭottaraṃ tu vā /
gāyatrīṃ praṇavenaiva trividheṣvekamācaret // LiP_1,26.3 //
arghyaṃ dattvā samabhyarcya praṇamya śirasā svayam /
uttame śikhare devīty uktvodvāsya ca mātaram // LiP_1,26.4 //
prācyālokyābhivandyeśāṃ gāyatrīṃ vedamātaram /
kṛtāñjalipuṭo bhūtvā prārthayedbhāskaraṃ tathā // LiP_1,26.5 //
udutyaṃ ca tathā citraṃ jātavedasameva ca /
abhivandya punaḥ sūryaṃ brahmāṇaṃ ca vidhānataḥ // LiP_1,26.6 //
tathā saurāṇi sūktāni ṛgyajuḥsāmajāni ca /
japtvā pradakṣiṇaṃ paścāt triḥ kṛtvā ca vibhāvasoḥ // LiP_1,26.7 //
ātmānaṃ cāntarātmānaṃ paramātmānameva ca /
abhivandya punaḥ sūryaṃ brahmāṇaṃ ca vibhāvasum // LiP_1,26.8 //
munīn pitṝn yathānyāyaṃ svanāmnāvāhayettataḥ /
sarvānāvāhayāmīti devānāvāhya sarvataḥ // LiP_1,26.9 //
tarpayedvidhinā paścāt prāṅmukho vā hyudaṅmukhaḥ /
dhyātvā svarūpaṃ tattattvam abhivandya yathākramam // LiP_1,26.10 //
devānāṃ puṣpatoyena ṛṣīṇāṃ tu kuśāṃbhasā /
pitṝṇāṃ tilatoyena gandhayuktena sarvataḥ // LiP_1,26.11 //
yajñopavītī devānāṃ nivītī ṛṣitarpaṇam /
prācīnāvītī viprendra pitṝṇāṃ tarpayet kramāt // LiP_1,26.12 //
aṅgulyagreṇa vai dhīmāṃs tarpayeddevatarpaṇam /
ṛṣīn kaniṣṭhāṅgulinā śrotriyaḥ sarvasiddhaye // LiP_1,26.13 //
pitṝṃstu tarpayed vidvān dakṣiṇāṅguṣṭhakena tu /
tathaivaṃ muniśārdūla brahmayajñaṃ yajed dvijaḥ // LiP_1,26.14 //
devayajñaṃ ca mānuṣyaṃ bhūtayajñaṃ tathaiva ca /
pitṛyajñaṃ ca pūtātmā yajñakarmaparāyaṇaḥ // LiP_1,26.15 //
svaśākhādhyayanaṃ vipra brahmayajña iti smṛtaḥ /
agnau juhoti yaccānnaṃ devayajña iti smṛtaḥ // LiP_1,26.16 //
sarveṣāmeva bhūtānāṃ balidānaṃ vidhānataḥ /
bhūtayajña iti prokto bhūtidaḥ sarvadehinām // LiP_1,26.17 //
sadārān sarvatattvajñān brāhmaṇān vedapāragān /
praṇamya tebhyo yaddattam annaṃ mānuṣa ucyate // LiP_1,26.18 //
pitṝn uddiśya yaddattaṃ pitṛyajñaḥ sa ucyate /
evaṃ pañca mahāyajñān kuryāt sarvārthasiddhaye // LiP_1,26.19 //
sarveṣāṃ śṛṇu yajñānāṃ brahmayajñaḥ paraḥ smṛtaḥ /
brahmayajñarato martyo brahmaloke mahīyate // LiP_1,26.20 //
brahmayajñena tuṣyanti sarve devāḥ savāsavāḥ /
brahmā ca bhagavānviṣṇuḥ śaṅkaro nīlalohitaḥ // LiP_1,26.21 //
vedāś ca pitaraḥ sarve nātra kāryā vicāraṇā /
grāmādbahirgato bhūtvā brāhmaṇo brahmayajñavit // LiP_1,26.22 //
yāvat tvadṛṣṭam abhavad uṭajānāṃ chadaṃ naraḥ /
prācyāmudīcyāṃ ca tathā prāgudīcyāmathāpi vā // LiP_1,26.23 //
puṇyamācamanaṃ kuryād brahmayajñārthameva tat /
prītyarthaṃ ca ṛcāṃ viprāḥ triḥ pītvā plāvya plāvya ca // LiP_1,26.24 //
yajuṣāṃ parimṛjyaivaṃ dviḥ prakṣālya ca vāriṇā /
prītyarthaṃ sāmavedānām upaspṛśya ca mūrdhani // LiP_1,26.25 //
spṛśedatharvavedānāṃ netre cāṅgirasāṃ tathā /
nāsike brāhmaṇo 'ṅgānāṃ kṣālya kṣālya ca vāriṇā // LiP_1,26.26 //
aṣṭādaśapurāṇānāṃ brahmādyānāṃ tathaiva ca /
tathā copapurāṇānāṃ saurādīnāṃ yathākramam // LiP_1,26.27 //
puṇyānāmitihāsānāṃ śaivādīnāṃ tathaiva ca /
śrotre spṛśeddhi tuṣṭyarthaṃ hṛddeśaṃ tu tataḥ spṛśet // LiP_1,26.28 //
kalpādīnāṃ tu sarveṣāṃ kalpavitkalpavittamāḥ /
evamācamya cāstīrya darbhapiñjūlam ātmanaḥ // LiP_1,26.29 //
kṛtvā pāṇitale dhīmān ātmano dakṣiṇottaram /
hemāṅgulīyasaṃyukto brahmabandhayuto 'pi vā // LiP_1,26.30 //
vidhivadbrahmayajñaṃ ca kuryātsūtrī samāhitaḥ /
akṛtvā ca muniḥ pañca mahāyajñāndvijottamaḥ // LiP_1,26.31 //
bhuktvā ca sūkarāṇāṃ tu yonau vai jāyate naraḥ /
tasmātsarvaprayatnena kartavyāḥ śubhamicchatā // LiP_1,26.32 //
brahmayajñādatha snānaṃ kṛtvādau sarvathātmanaḥ /
tīrthaṃ saṃgṛhya vidhivat praviśecchibiraṃ vaśī // LiP_1,26.33 //
bahireva gṛhātpādau hastau prakṣālya vāriṇā /
bhasmasnānaṃ tataḥ kuryād vidhivad dehaśuddhaye // LiP_1,26.34 //
śodhya bhasma yathānyāyaṃ praṇavenāgnihotrajam /
jyotiḥ sūrya iti prātar juhuyādudite yataḥ // LiP_1,26.35 //
jyotiragnis tathā sāyaṃ samyak cānudite mṛṣā /
tasmāduditahomasthaṃ bhasitaṃ pāvanaṃ śubham // LiP_1,26.36 //
nāsti satyasamaṃ yasmād asatyaṃ pātakaṃ ca yat /
īśānena śirodeśaṃ mukhaṃ tatpuruṣeṇa ca // LiP_1,26.37 //
urodeśamaghoreṇa guhyaṃ vāmena suvratāḥ /
sadyena pādau sarvāṅgaṃ praṇavenābhiṣecayet // LiP_1,26.38 //
tataḥ prakṣālayetpādaṃ hastaṃ brahmavidāṃ varaḥ /
vyapohya bhasma cādāya devadevamanusmaran // LiP_1,26.39 //
mantrasnānaṃ tataḥ kuryād āpohiṣṭhādibhiḥ kramāt /
puṇyaiścaiva tathā mantrair ṛgyajuḥsāmasaṃbhavaiḥ // LiP_1,26.40 //
dvijānāṃ tu hitāyaivaṃ kathitaṃ snānamadya te /
saṃkṣipya yaḥ sakṛtkuryāt sa yāti paramaṃ padam // LiP_1,26.41 //
iti śrīliṅgamahāpurāṇe pūrvabhāge pañcayajñavidhānaṃ nāma ṣaḍviṃśo 'dhyāyaḥ
LiP, 1, 27
śailādiruvāca
vakṣyāmi śṛṇu saṃkṣepāl liṅgārcanāvidhikramam /
vaktuṃ varṣaśatenāpi na śakyaṃ vistareṇa yat // LiP_1,27.1 //
evaṃ snātvā yathānyāyaṃ pūjāsthānaṃ praviśya ca /
prāṇāyāmatrayaṃ kṛtvā dhyāyeddevaṃ triyaṃbakam // LiP_1,27.2 //
pañcavaktraṃ daśabhujaṃ śuddhasphaṭikasannibham /
sarvābharaṇasaṃyuktaṃ citrāṃbaravibhūṣitam // LiP_1,27.3 //
tasya rūpaṃ samāśritya dāhanaplāvanādibhiḥ /
śaivīṃ tanuṃ samāsthāya pūjayetparameśvaram // LiP_1,27.4 //
dehaśuddhiṃ ca kṛtvaiva mūlamantraṃ nyaset kramāt /
sarvatra praṇavenaiva brahmāṇi ca yathākramam // LiP_1,27.5 //
sūtre namaḥ śivāyeti chandāṃsi parame śubhe /
mantrāṇi sūkṣmarūpeṇa saṃsthitāni yatastataḥ // LiP_1,27.6 //
nyagrodhabīje nyagrodhas tathā sūtre tu śobhane /
mahatyapi mahadbrahma saṃsthitaṃ sūkṣmavatsvayam // LiP_1,27.7 //
secayedarcanasthānaṃ gandhacandanavāriṇā /
dravyāṇi śodhayetpaścāt kṣālanaprokṣaṇādibhiḥ // LiP_1,27.8 //
kṣālanaṃ prokṣaṇaṃ caiva praṇavena vidhīyate /
prokṣaṇī cārghyapātraṃ ca pādyapātram anukramāt // LiP_1,27.9 //
tathā hyācamanīyārthaṃ kalpitaṃ pātrameva ca /
sthāpayed vidhinā dhīmān avaguṇṭhya yathāvidhi // LiP_1,27.10 //
darbhair ācchādayeccaiva prokṣayecchuddhavāriṇā /
teṣu teṣvatha sarveṣu kṣipettoyaṃ suśītalam // LiP_1,27.11 //
praṇavena kṣipetteṣu dravyāṇyālokya buddhimān /
uśīraṃ candanaṃ caiva pādye tu parikalpayet // LiP_1,27.12 //
jātikaṅkolakarpūra- bahumūlatamālakam /
cūrṇayitvā yathānyāyaṃ kṣipedācamanīyake // LiP_1,27.13 //
evaṃ sarveṣu pātreṣu dāpayeccandanaṃ tathā /
karpūraṃ ca yathānyāyaṃ puṣpāṇi vividhāni ca // LiP_1,27.14 //
kuśāgramakṣatāṃścaiva yavavrīhitilāni ca /
ājyasiddhārthapuṣpāṇi bhasitaṃ cārghyapātrake // LiP_1,27.15 //
kuśapuṣpayavavrīhi- bahumūlatamālakam /
dāpayetprokṣaṇīpātre bhasitaṃ praṇavena ca // LiP_1,27.16 //
nyasetpañcākṣaraṃ caiva gāyatrīṃ rudradevatām /
kevalaṃ praṇavaṃ vāpi vedasāramanuttamam // LiP_1,27.17 //
atha saṃprokṣayetpaścād dravyāṇi praṇavena tu /
prokṣaṇīpātrasaṃsthena īśānādyaiś ca pañcabhiḥ // LiP_1,27.18 //
pārśvato devadevasya nandinaṃ māṃsamarcayet /
dīptānalāyutaprakhyaṃ trinetraṃ tridaśeśvaram // LiP_1,27.19 //
bālendumukuṭaṃ caiva harivaktraṃ caturbhujam /
puṣpamālādharaṃ saumyaṃ sarvābharaṇabhūṣitam // LiP_1,27.20 //
uttare cātmanaḥ puṇyāṃ bhāryāṃ ca marutāṃ śubhām /
suyaśāṃ suvratāṃ cāmbāṃ pādamaṇḍanatatparām // LiP_1,27.21 //
evaṃ pūjya praviśyāntar bhavanaṃ parameṣṭhinaḥ /
dattvā puṣpāñjaliṃ bhaktyā pañcamūrdhasu pañcabhiḥ // LiP_1,27.22 //
gandhapuṣpais tathā dhūpair vividhaiḥ pūjya śaṅkaram /
skandaṃ vināyakaṃ devīṃ liṅgaśuddhiṃ ca kārayet // LiP_1,27.23 //
japtvā sarvāṇi mantrāṇi praṇavādinamo 'ntakam /
kalpayedāsanaṃ paścāt padmākhyaṃ praṇavena tat // LiP_1,27.24 //
tasya pūrvadalaṃ sākṣād aṇimāmayam akṣaram /
laghimā dakṣiṇaṃ caiva mahimā paścimaṃ tathā // LiP_1,27.25 //
prāptistathottaraṃ patraṃ prākāmyaṃ pāvakasya tu /
īśitvaṃ nairṛtaṃ patraṃ vaśitvaṃ vāyugocare // LiP_1,27.26 //
sarvajñatvaṃ tathaiśānyaṃ karṇikā soma ucyate /
somasyādhas tathā sūryas tasyādhaḥ pāvakaḥ svayam // LiP_1,27.27 //
dharmādayo vidikṣvete tv anantaṃ kalpayetkramāt /
avyaktādicaturdikṣu somasyānte guṇatrayam // LiP_1,27.28 //
ātmatrayaṃ tataścordhvaṃ tasyānte śivapīṭhikā /
sadyojātaṃ prapadyāmīty āvāhya parameśvaram // LiP_1,27.29 //
vāmadevena mantreṇa sthāpayedāsanopari /
sānnidhyaṃ rudragāyatryā aghoreṇa nirudhya ca // LiP_1,27.30 //
īśānaḥ sarvavidyānām iti mantreṇa pūjayet /
pādyamācamanīyaṃ ca vibhoścārghyaṃ pradāpayet // LiP_1,27.31 //
snāpayedvidhinā rudraṃ gandhacandanavāriṇā /
pañcagavyavidhānena gṛhya pātre 'bhimantrya ca // LiP_1,27.32 //
praṇavenaiva gavyaistu snāpayecca yathāvidhi /
ājyena madhunā caiva tathā cekṣurasena ca // LiP_1,27.33 //
puṇyairdravyairmahādevaṃ praṇavenābhiṣecayet /
jalabhāṇḍaiḥ pavitraistu mantraistoyaṃ kṣipettataḥ // LiP_1,27.34 //
śuddhiṃ kṛtvā yathānyāyaṃ sitavastreṇa sādhakaḥ /
kuśāpāmārgakarpūra- jātipuṣpakacampakaiḥ // LiP_1,27.35 //
karavīraiḥ sitaiścaiva mallikākamalotpalaiḥ /
āpūrya puṣpaiḥ suśubhaiḥ candanādyaiś ca tajjalam // LiP_1,27.36 //
nyasenmantrāṇi tattoye sadyojātādikāni tu /
suvarṇakalaśenātha tathā vai rājatena vā // LiP_1,27.37 //
tāmreṇa padmapatreṇa pālāśena dalena vā /
śaṃkhena mṛnmayenātha śodhitena śubhena vā // LiP_1,27.38 //
sakūrcena sapuṣpeṇa snāpayenmantrapūrvakam /
mantrāṇi te pravakṣyāmi śṛṇu sarvārthasiddhaye // LiP_1,27.39 //
yairliṅgaṃ sakṛdapyevaṃ snāpya mucyeta mānavaḥ /
pavamānena mantrajñāḥ tathā vāmīyakena ca // LiP_1,27.40 //
rudreṇa nīlarudreṇa śrīsūktena śubhena ca /
rajanīsūktakenaiva camakena śubhena ca // LiP_1,27.41 //
hotāreṇātha śirasā atharveṇa śubhena ca /
śāntyā cātha punaḥ śāntyā bhāruṇḍenāruṇena ca // LiP_1,27.42 //
vāruṇena ca jyeṣṭhena tathā vedavratena ca /
tathāntareṇa puṇyena sūktena puruṣeṇa ca // LiP_1,27.43 //
tvaritenaiva rudreṇa kapinā ca kapardinā /
āvosajeti sāmnā tu bṛhaccandreṇa viṣṇunā // LiP_1,27.44 //
virūpākṣeṇa skandena śataṛgbhiḥ śivais tathā /
pañcabrahmaiś ca sūtreṇa kevalapraṇavena ca // LiP_1,27.45 //
snāpayeddevadeveśaṃ sarvapāpapraśāntaye /
vastraṃ śivopavītaṃ ca tathā hyācamanīyakam // LiP_1,27.46 //
gandhaṃ puṣpaṃ tathā dhūpaṃ dīpamannaṃ krameṇa tu /
toyaṃ sugandhitaṃ caiva punarācamanīyakam // LiP_1,27.47 //
mukuṭaṃ ca śubhaṃ channaṃ tathā vai bhūṣaṇāni ca /
dāpayetpraṇavenaiva mukhavāsādikāni ca // LiP_1,27.48 //
tataḥ sphaṭikasaṃkāśaṃ devaṃ niṣkalamakṣaram /
kāraṇaṃ sarvadevānāṃ sarvalokamayaṃ param // LiP_1,27.49 //
brahmendraviṣṇurudrādyair ṛṣidevair agocaram /
vedavidbhir hi vedāntais tv agocaramiti śrutiḥ // LiP_1,27.50 //
ādimadhyāntarahitaṃ bheṣajaṃ bhavarogiṇām /
śivatattvamiti khyātaṃ śivaliṅge vyavasthitam // LiP_1,27.51 //
praṇavenaiva mantreṇa pūjayelliṅgamūrdhani /
stotraṃ japecca vidhinā namaskāraṃ pradakṣiṇam // LiP_1,27.52 //
arghyaṃ dattvātha puṣpāṇi pādayostu vikīrya ca /
praṇipatya ca deveśam ātmanyāropayecchivam // LiP_1,27.53 //
evaṃ saṃkṣipya kathitaṃ liṅgārcanamanuttamam /
ābhyantaraṃ pravakṣyāmi liṅgārcanamihādya te // LiP_1,27.54 //
iti śrīliṅgamahāpurāṇe pūrvabhāge liṅgārcanavidhirnāma saptaviṃśo 'dhyāyaḥ
LiP, 1, 28
śailādiruvāca
āgneyaṃ sauramamṛtaṃ bimbaṃ bhāvyaṃ tatopari /
guṇatrayaṃ ca hṛdaye tathā cātmatrayaṃ kramāt // LiP_1,28.1 //
tasyopari mahādevaṃ niṣkalaṃ sakalākṛtim /
kāntārdharūḍhadehaṃ ca pūjayeddhyānavidyayā // LiP_1,28.2 //
tato bahuvidhaṃ proktaṃ cintyaṃ tatrāsti cedyataḥ /
cintakasya tataścintā anyathā nopapadyate // LiP_1,28.3 //
tasmāddhyeyaṃ tathā dhyānaṃ yajamānaḥ prayojanam /
smarettannānyathā jātu budhyate puruṣasya ha // LiP_1,28.4 //
pure śete puraṃ dehaṃ tasmātpuruṣa ucyate /
yājyaṃ yajñena yajate yajamānastu sa smṛtaḥ // LiP_1,28.5 //
dhyeyo maheśvaro dhyānaṃ cintanaṃ nirvṛtiḥ phalam /
pradhānapuruṣeśānaṃ yāthātathyaṃ prapadyate // LiP_1,28.6 //
iha ṣaḍviṃśako dhyeyo dhyātā vai pañcaviṃśakaḥ /
caturviṃśakam avyaktaṃ mahadādyāstu sapta ca // LiP_1,28.7 //
mahāṃs tathā tvahaṅkāraṃ tanmātraṃ pañcakaṃ punaḥ /
karmendriyāṇi pañcaiva tathā buddhīndriyāṇi ca // LiP_1,28.8 //
manaś ca pañca bhūtāni śivaḥ ṣaḍviṃśakastataḥ /
sa eva bhartā kartā ca vidherapi maheśvaraḥ // LiP_1,28.9 //
hiraṇyagarbhaṃ rudro 'sau janayāmāsa śaṅkaraḥ /
viśvādhikaś ca viśvātmā viśvarūpa iti smṛtaḥ // LiP_1,28.10 //
vinā yathā hi pitaraṃ mātaraṃ tanayāstviha /
na jāyante tathā somaṃ vinā nāsti jagattrayam // LiP_1,28.11 //
sanatkumāra uvāca
kartā yadi mahādevaḥ paramātmā maheśvaraḥ /
tathā kārayitā caiva kurvato 'lpātmanas tathā // LiP_1,28.12 //
nityo viśuddho buddhaś ca niṣkalaḥ parameśvaraḥ /
tvayokto muktidaḥ kiṃ vā niṣkalaścetkaroti kim // LiP_1,28.13 //
śailādiruvāca
kālaḥ karoti sakalaṃ kālaṃ kalayate sadā /
niṣkalaṃ ca manaḥ sarvaṃ manyate so 'pi niṣkalaḥ // LiP_1,28.14 //
karmaṇā tasya caiveha jagatsarvaṃ pratiṣṭhitam /
kimatra devadevasya mūrtyaṣṭakamidaṃ jagat // LiP_1,28.15 //
vinākāśaṃ jagannaiva vinā kṣmāṃ vāyunā vinā /
tejasā vāriṇā caiva yajamānaṃ tathā vinā // LiP_1,28.16 //
bhānunā śaśinā lokas tasyaitāstanavaḥ prabhoḥ /
vicāratastu rudrasya sthūlametaccarācaram // LiP_1,28.17 //
sūkṣmaṃ vadanti ṛṣayo yanna vācyaṃ dvijottamāḥ /
yato vāco nivartante aprāpya manasā saha // LiP_1,28.18 //
ānandaṃ brahmaṇo vidvān na bibheti kutaścana /
na bhetavyaṃ tathā tasmāj jñātvānandaṃ pinākinaḥ // LiP_1,28.19 //
vibhūtayaś ca rudrasya matvā sarvatra bhāvataḥ /
sarvaṃ rudra iti prāhur munayastattvadarśinaḥ // LiP_1,28.20 //
namaskāreṇa satataṃ gauravātparameṣṭhinaḥ /
sarvaṃ tu khalvidaṃ brahma sarvo vai rudra īśvaraḥ // LiP_1,28.21 //
puruṣo vai mahādevo maheśānaḥ paraḥ śivaḥ /
evaṃ vibhurvinirdiṣṭo dhyānaṃ tatraiva cintanam // LiP_1,28.22 //
caturvyūheṇa mārgeṇa vicāryālokya suvrata /
saṃsārahetuḥ saṃsāro mokṣahetuś ca nirvṛtiḥ // LiP_1,28.23 //
caturvyūhaḥ samākhyātaś cintakasyeha yoginaḥ /
cintā bahuvidhā khyātā saikatra parameṣṭhinā // LiP_1,28.24 //
suniṣṭhetyatra kathitā rudraṃ raudrī na saṃśayaḥ /
aindrī cendre tathā saumyā some nārāyaṇe tathā // LiP_1,28.25 //
sūrye vahnau ca sarveṣāṃ sarvatraivaṃ vicārataḥ /
saivāhaṃ so 'hamityevaṃ dvidhā saṃsthāpya bhāvataḥ // LiP_1,28.26 //
bhakto 'sau nāsti yastasmāc cintā brāhmī na saṃśayaḥ /
evaṃ brahmamayaṃ dhyāyet pūrvaṃ vipra carācaram // LiP_1,28.27 //
carācaravibhāgaṃ ca tyajedabhimataṃ smaran /
tyājyaṃ grāhyam alabhyaṃ ca kṛtyaṃ cākṛtyameva ca // LiP_1,28.28 //
yasya nāsti sutṛptasya tasya brāhmī na cānyathā /
ābhyantaraṃ samākhyātam evamabhyarcanaṃ kramāt // LiP_1,28.29 //
ābhyantarārcakāḥ pūjyā namaskārādibhis tathā /
virūpā vikṛtāścāpi na nindyā brahmavādinaḥ // LiP_1,28.30 //
ābhyantarārcakāḥ sarve na parīkṣyā vijānatā /
nindakā eva duḥkhārtā bhaviṣyantyalpacetasaḥ // LiP_1,28.31 //
yathā dāruvane rudraṃ vinindya munayaḥ purā /
tasmātsevyā namaskāryāḥ sadā brahmavidas tathā // LiP_1,28.32 //
varṇāśramavinirmuktā varṇāśramaparāyaṇaiḥ // LiP_1,28.33 //
iti śrīliṅgamahāpurāṇe pūrvabhāge śivārcanatattvasaṃkhyādivarṇanaṃ nāmāṣṭāviṃśo 'dhyāyaḥ
LiP, 1, 29
sanatkumāra uvāca
idānīṃ śrotumicchāmi purā dāruvane vibho /
pravṛttaṃ tadvanasthānāṃ tapasā bhāvitātmanām // LiP_1,29.1 //
kathaṃ dāruvanaṃ prāpto bhagavānnīlalohitaḥ /
vikṛtaṃ rūpamāsthāya cordhvaretā digambaraḥ // LiP_1,29.2 //
kiṃ pravṛttaṃ vane tasmin rudrasya paramātmanaḥ /
vaktumarhasi tattvena devadevasya ceṣṭitam // LiP_1,29.3 //
sūta uvāca
tasya tadvacanaṃ śrutvā śrutisāravidāṃ varaḥ /
śilādasūnurbhagavān prāha kiṃcidbhavaṃ hasan // LiP_1,29.4 //
śailādiruvāca
(Dāruvana)
munayo dārugahane tapastepuḥ sudāruṇam /
tuṣṭyarthaṃ devadevasya sadāratanayāgnayaḥ // LiP_1,29.5 //
tuṣṭo rudro jagannāthaś cekitāno vṛṣadhvajaḥ /
dhūrjaṭiḥ parameśāno bhagavānnīlalohitaḥ // LiP_1,29.6 //
pravṛttilakṣaṇaṃ jñānaṃ jñātuṃ dāruvanaukasām /
parīkṣārthaṃ jagannāthaḥ śraddhayā krīḍayā ca saḥ // LiP_1,29.7 //
nivṛttilakṣaṇajñāna- pratiṣṭhārthaṃ ca śaṅkaraḥ /
devadāruvanasthānāṃ pravṛttijñānacetasām // LiP_1,29.8 //
vikṛtaṃ rūpamāsthāya digvāsā viṣamekṣaṇaḥ /
mugdho dvihastaḥ kṛṣṇāṅgo divyaṃ dāruvanaṃ yayau // LiP_1,29.9 //
mandasmitaṃ ca bhagavān strīṇāṃ manasijodbhavam /
bhrūvilāsaṃ ca gānaṃ ca cakārātīva suṃdaraḥ // LiP_1,29.10 //
saṃprokṣya nārīvṛndaṃ vai muhurmuhuranaṅgahā /
anaṅgavṛddhim akarod atīva madhurākṛtiḥ // LiP_1,29.11 //
vane taṃ puruṣaṃ dṛṣṭvā vikṛtaṃ nīlalohitam /
striyaḥ pativratāścāpi tamevānvayurādarāt // LiP_1,29.12 //
vanoṭajadvāragatāś ca nāryo visrastavastrābharaṇā viceṣṭāḥ /
labdhvā smitaṃ tasya mukhāravindād drumālayasthās tam athānvayustāḥ // LiP_1,29.13 //
dṛṣṭvā kāścidbhavaṃ nāryo madaghūrṇitalocanāḥ /
vilāsabāhyāstāścāpi bhrūvilāsaṃ pracakrire // LiP_1,29.14 //
atha dṛṣṭvāparā nāryaḥ kiṃcit prahasitānanāḥ /
kiṃcid visrastavasanāḥ srastakāñcīguṇā jaguḥ // LiP_1,29.15 //
kāścittadā taṃ vipine tu dṛṣṭvā viprāṅganāḥ srastanavāṃśukaṃ vā /
svānsvānvicitrān valayānpravidhya madānvitā bandhujanāṃś ca jagmuḥ // LiP_1,29.16 //
kācittadā taṃ na viveda dṛṣṭvā vivāsanā srastamahāṃśukā ca /
śākhāvicitrān viṭapānprasiddhān madānvitā bandhujanāṃstathānyāḥ // LiP_1,29.17 //
kāścijjagustaṃ nanṛtur nipetuś ca dharātale /
niṣedurgajavaccānyā provāca dvijapuṅgavāḥ // LiP_1,29.18 //
anyonyaṃ sasmitaṃ prekṣya cāliliṅguḥ samantataḥ /
nirudhya mārgaṃ rudrasya naipuṇāni pracakrire // LiP_1,29.19 //
ko bhavāniti cāhustaṃ āsyatāmiti cāparāḥ /
kutretyatha prasīdeti jajalpuḥ prītamānasāḥ // LiP_1,29.20 //
viparītā nipeturvai visrastāṃśukamūrdhajāḥ /
pativratāḥ patīnāṃ tu saṃnidhau bhavamāyayā // LiP_1,29.21 //
dṛṣṭvā śrutvā bhavastāsāṃ ceṣṭāvākyāni cāvyayaḥ /
śubhaṃ vāpyaśubhaṃ vāpi noktavānparameśvaraḥ // LiP_1,29.22 //
dṛṣṭvā nārīkulaṃ viprās tathābhūtaṃ ca śaṅkaram /
atīva paruṣaṃ vākyaṃ jajalpuste munīśvarāḥ // LiP_1,29.23 //
tapāṃsi teṣāṃ sarveṣāṃ pratyāhanyanta śaṅkare /
yathādityaprakāśena tārakā nabhasi sthitāḥ // LiP_1,29.24 //
śrūyate ṛṣiśāpena brahmaṇastu mahātmanaḥ /
samṛddhaśreyasāṃ yonir yajñā vai nāśamāptavān // LiP_1,29.25 //
bhṛgor api ca śāpena viṣṇuḥ paramavīryavān /
prādurbhāvāndaśa prāpto duḥkhitaś ca sadā kṛtaḥ // LiP_1,29.26 //
indrasyāpi ca dharmajña chinnaṃ savṛṣaṇaṃ purā /
ṛṣiṇā gautamenorvyāṃ kruddhena vinipātitam // LiP_1,29.27 //
garbhavāso vasūnāṃ ca śāpena vihitas tathā /
ṛṣīṇāṃ caiva śāpena nahuṣaḥ sarpatāṃ gataḥ // LiP_1,29.28 //
kṣīrodaś ca samudro 'sau nivāsaḥ sarvadā hareḥ /
dvitīyaścāmṛtādhāro hy apeyo brāhmaṇaiḥ kṛtaḥ // LiP_1,29.29 //
avimukteśvaraṃ prāpya vārāṇasyāṃ janārdanaḥ /
kṣīreṇa cābhiṣicyeśaṃ devadevaṃ triyaṃbakam // LiP_1,29.30 //
śraddhayā parayā yukto dehāśleṣāmṛtena vai /
niṣiktena svayaṃ devaḥ kṣīreṇa madhusūdanaḥ // LiP_1,29.31 //
secayitvātha bhagavān brahmaṇā munibhiḥ samam /
kṣīrodaṃ pūrvavaccakre nivāsaṃ cātmanaḥ prabhuḥ // LiP_1,29.32 //
dharmaścaiva tathā śapto māṇḍavyena mahātmanā /
vṛṣṇayaścaiva kṛṣṇena durvāsādyairmahātmabhiḥ // LiP_1,29.33 //
rāghavaḥ sānujaś cāpi durvāsena mahātmanā /
śrīvatsaś ca muneḥ pāda patanāttasya dhīmataḥ // LiP_1,29.34 //
ete cānye ca bahavo viprāṇāṃ vaśamāgatāḥ /
varjayitvā virūpākṣaṃ devadevamumāpatim // LiP_1,29.35 //
evaṃ hi mohitāstena nāvabudhyanta śaṅkaram /
atyugravacanaṃ procuś cogro 'pyantaradhīyata // LiP_1,29.36 //
te 'pi dāruvanāttasmāt prātaḥ saṃvignamānasāḥ /
pitāmahaṃ mahātmānam āsīnaṃ paramāsane // LiP_1,29.37 //
gatvā vijñāpayāmāsuḥ pravṛttamakhilaṃ vibhoḥ /
śubhe dāruvane tasmin munayaḥ kṣīṇacetasaḥ // LiP_1,29.38 //
so 'pi saṃcintya manasā kṣaṇādeva pitāmahaḥ /
teṣāṃ pravṛttamakhilaṃ puṇye dāruvane purā // LiP_1,29.39 //
utthāya prāñjalirbhūtvā praṇipatya bhavāya ca /
uvāca satvaraṃ brahmā munīndāruvanālayān // LiP_1,29.40 //
dhig yuṣmān prāptanidhanān mahānidhim anuttamam /
vṛthākṛtaṃ yato viprā yuṣmābhir bhāgyavarjitaiḥ // LiP_1,29.41 //
yastu dāruvane tasmiṃl liṅgī dṛṣṭo 'pyaliṅgibhiḥ /
yuṣmābhir vikṛtākāraḥ sa eva parameśvaraḥ // LiP_1,29.42 //
gṛhasthaiś ca na nindyāstu sadā hyatithayo dvijāḥ /
virūpāś ca surūpāś ca malināścāpyapaṇḍitāḥ // LiP_1,29.43 //
(story of Sudarśana)
sudarśanena muninā kālamṛtyurapi svayam /
purā bhūmau dvijāgryeṇa jito hyatithipūjayā // LiP_1,29.44 //
anyathā nāsti saṃtartuṃ gṛhasthaiś ca dvijottamaiḥ /
tyaktvā cātithipūjāṃ tām ātmano bhuvi śodhanam // LiP_1,29.45 //
gṛhastho 'pi purā jetuṃ sudarśana iti śrutaḥ /
pratijñāmakarojjāyāṃ bhāryāmāha pativratām // LiP_1,29.46 //
suvrate subhru subhage śṛṇu sarvaṃ prayatnataḥ /
tvayā vai nāvamantavyā gṛhe hyatithayaḥ sadā // LiP_1,29.47 //
sarva eva svayaṃ sākṣād atithiryatpinākadhṛk /
tasmādatithaye dattvā ātmānamapi pūjaya // LiP_1,29.48 //
evamuktvātha saṃtaptā vivaśā sā pativratā /
patimāha rudantī ca kimuktaṃ bhavatā prabho // LiP_1,29.49 //
tasyāstadvacanaṃ śrutvā punaḥ prāha sudarśanaḥ /
deyaṃ sarvaṃ śivāyārye śiva evātithiḥ svayam // LiP_1,29.50 //
tasmātsarve pūjanīyāḥ sarve 'pyatithayaḥ sadā /
evamuktā tadā bhartrā bhāryā tasya pativratā // LiP_1,29.51 //
śeṣāmivājñāmādāya mūrdhnā sā prācarattadā /
parīkṣituṃ tathā śraddhāṃ tayoḥ sākṣād dvijottamāḥ // LiP_1,29.52 //
dharmo dvijottamo bhūtvā jagāmātha munergṛham /
taṃ dṛṣṭvā cārcayāmāsa sārghyādyairanaghā dvijam // LiP_1,29.53 //
sampūjitastayā tāṃ tu prāha dharmo dvijaḥ svayam /
bhadre kutaḥ patirdhīmāṃs tava bhartā sudarśanaḥ // LiP_1,29.54 //
annādyairalamadyārye svaṃ dātumiha cārhasi /
sā ca lajjāvṛtā nārī smarantī kathitaṃ purā // LiP_1,29.55 //
bhartrā nyamīlayannetre cacāla ca pativratā /
kiṃcetyāha punastaṃ vai dharme cakre ca sā matim // LiP_1,29.56 //
nivedituṃ kilātmānaṃ tasmai patyurihājñayā /
etasminnantare bhartā tasyā nāryāḥ sudarśanaḥ // LiP_1,29.57 //
gṛhadvāraṃ gato dhīmāṃs tāmuvāca mahāmuniḥ /
ehyehi kva gatā bhadre tamuvācātithiḥ svayam // LiP_1,29.58 //
bhāryayā tvanayā sārdhaṃ maithunastho 'hamadya vai /
sudarśana mahābhāga kiṃ kartavyamihocyatām // LiP_1,29.59 //
suratāntastu viprendra saṃtuṣṭo 'haṃ dvijottama /
sudarśanastataḥ prāha suprahṛṣṭo dvijottamaḥ // LiP_1,29.60 //
bhuṅkṣva caināṃ yathākāmaṃ gamiṣye 'haṃ dvijottama /
hṛṣṭo 'tha darśayāmāsa svātmānaṃ dharmarāṭ svayam // LiP_1,29.61 //
pradadau cepsitaṃ sarvaṃ tamāha ca mahādyutiḥ /
eṣā na bhuktā viprendra manasāpi suśobhanā // LiP_1,29.62 //
mayā caiṣā na saṃdehaḥ śraddhāṃ jñātumihāgataḥ /
jito vai yastvayā mṛtyur dharmeṇaikena suvrata // LiP_1,29.63 //
aho 'sya tapaso vīryam ityuktvā prayayau ca saḥ /
tasmāttathā pūjanīyāḥ sarve hyatithayaḥ sadā // LiP_1,29.64 //
bahunātra kimuktena bhāgyahīnā dvijottamāḥ /
tameva śaraṇaṃ tūrṇaṃ gantumarhatha śaṅkaram // LiP_1,29.65 //
tasya tadvacanaṃ śrutvā brahmaṇo brāhmaṇarṣabhāḥ /
brahmāṇamabhivandyārtāḥ procurākulitekṣaṇāḥ // LiP_1,29.66 //
brāhmaṇā ūcuḥ
nāpekṣitaṃ mahābhāga jīvitaṃ vikṛtāḥ striyaḥ /
dṛṣṭo 'smābhir mahādevo nindito yastvaninditaḥ // LiP_1,29.67 //
śaptaś ca sarvagaḥ śūlī pinākī nīlalohitaḥ /
ajñānācchāpajā śaktiḥ kuṇṭhitāsyanirīkṣaṇāt // LiP_1,29.68 //
vaktumarhasi deveśa saṃnyāsaṃ vai krameṇa tu /
draṣṭuṃ vai devadeveśam ugraṃ bhīmaṃ kapardinam // LiP_1,29.69 //
pitāmaha uvāca
ādau vedānadhītyaiva śraddhayā ca guroḥ sadā /
vicāryārthaṃ munerdharmān pratijñāya dvijottamāḥ // LiP_1,29.70 //
grahaṇāntaṃ hi vā vidvān atha dvādaśavārṣikam /
snātvāhṛtya ca dārānvai putrānutpādya suvratān // LiP_1,29.71 //
vṛttibhiścānurūpābhis tān vibhajya sutānmuniḥ /
agniṣṭomādibhiśceṣṭvā yajñairyajñeśvaraṃ vibhum // LiP_1,29.72 //
pūjayet paramātmānaṃ prāpyāraṇyaṃ vibhāvasau /
munirdvādaśavarṣaṃ vā varṣamātram athāpi vā // LiP_1,29.73 //
pakṣadvādaśakaṃ vāpi dinadvādaśakaṃ tu vā /
kṣīrabhuk saṃyutaḥ śāntaḥ sarvān sampūjayetsurān // LiP_1,29.74 //
iṣṭvaivaṃ juhuyādagnau yajñapātrāṇi mantrataḥ /
apsu vai pārthivaṃ nyasya gurave taijasāni tu // LiP_1,29.75 //
svadhanaṃ sakalaṃ caiva brāhmaṇebhyo viśaṅkayā /
praṇipatya guruṃ bhūmau viraktaḥ saṃnyasedyatiḥ // LiP_1,29.76 //
nikṛtya keśān saśikhān upavītaṃ visṛjya ca /
pañcabhir juhuyād apsu bhūḥ svāheti vicakṣaṇaḥ // LiP_1,29.77 //
tataścordhvaṃ caredevaṃ yatiḥ śivavimuktaye /
vratenānaśanenāpi toyavṛttyāpi vā punaḥ // LiP_1,29.78 //
parṇavṛttyā payovṛttyā phalavṛttyāpi vā yatiḥ /
evaṃ jīvanmṛto no cet ṣaṇmāsādvatsarāttu vā // LiP_1,29.79 //
prasthānādikamāyāsaṃ svadehasya caredyatiḥ /
śivasāyujyamāpnoti karmaṇāpyevamācaran // LiP_1,29.80 //
sadyo 'pi labhate muktiṃ bhaktiyukto dṛḍhavratāḥ // LiP_1,29.81 //
tyāgena vā kiṃ vidhināpy anena bhaktasya rudrasya śubhairvrataiśca /
yajñaiś ca dānairvividhaiś ca homair labdhaiścaśāstrairvividhaiś ca vedaiḥ // LiP_1,29.82 //
śvetenaivaṃ jito mṛtyur bhavabhaktyā mahātmanā /
vo 'stu bhaktirmahādeve śaṅkare paramātmani // LiP_1,29.83 //
iti śrīliṅgamahāpurāṇe pūrvabhāge ekonatriṃśo 'dhyāyaḥ
LiP, 1, 30
śailādiruvāca
evamuktāstadā tena brahmaṇā brāhmaṇarṣabhāḥ /
śvetasya ca kathāṃ puṇyām apṛcchan paramarṣayaḥ // LiP_1,30.1 //
pitāmaha uvāca
śveto nāma muniḥ śrīmān gatāyurgirigahvare /
sakto hyabhyarcya yadbhaktyā tuṣṭāva ca maheśvaram // LiP_1,30.2 //
rudrādhyāyena puṇyena namastetyādinā dvijāḥ /
tataḥ kālo mahātejāḥ kālaprāptaṃ dvijottamam // LiP_1,30.3 //
netuṃ saṃcintya viprendrāḥ sānnidhyamakaronmuneḥ /
śveto 'pi dṛṣṭvā taṃ kālaṃ kālaprāpto 'pi śaṅkaram // LiP_1,30.4 //
pūjayāmāsa puṇyātmā triyaṃbakamanusmaran /
triyaṃbakaṃ yajedevaṃ sugandhiṃ puṣṭivardhanam // LiP_1,30.5 //
kiṃ kariṣyati me mṛtyur mṛtyormṛtyurahaṃ yataḥ /
taṃ dṛṣṭvā sasmitaṃ prāha śvetaṃ lokabhayaṃkaraḥ // LiP_1,30.6 //
ehyehi śveta cānena vidhinā kiṃ phalaṃ tava /
rudro vā bhagavān viṣṇur brahmā vā jagadīśvaraḥ // LiP_1,30.7 //
kaḥ samarthaḥ paritrātuṃ mayā grastaṃ dvijottama /
anena mama kiṃ vipra raudreṇa vidhinā prabhoḥ // LiP_1,30.8 //
netuṃ yasyotthitaścāhaṃ yamalokaṃ kṣaṇena vai /
yasmādgatāyustvaṃ tasmān mune netumihodyataḥ // LiP_1,30.9 //
tasya tadvacanaṃ śrutvā bhairavaṃ dharmamiśritam /
hā rudra rudra rudreti lalāpa munipuṅgavaḥ // LiP_1,30.10 //
taṃ prāha ca mahādevaṃ kālaṃ samprekṣya vai dṛśā /
netreṇa bāṣpamiśreṇa saṃbhrāntena samākulaḥ // LiP_1,30.11 //
śveta uvāca
tvayā kiṃ kāla no nāthaś cāsti ceddhi vṛṣadhvajaḥ /
liṅge 'smin śaṅkaro rudraḥ sarvadevabhavodbhavaḥ // LiP_1,30.12 //
atīva bhavabhaktānāṃ madvidhānāṃ mahātmanām /
vidhinā kiṃ mahābāho gaccha gaccha yathāgatam // LiP_1,30.13 //
tato niśamya kupitas tīkṣṇadaṃṣṭro bhayaṅkaraḥ /
śrutvā śvetasya tadvākyaṃ pāśahasto bhayāvahaḥ // LiP_1,30.14 //
siṃhanādaṃ mahatkṛtvā cāsphāṭya ca muhurmuhuḥ /
babandha ca muniṃ kālaḥ kālaprāptaṃ tamāha ca // LiP_1,30.15 //
mayā baddho 'si viprarṣe śvetaṃ netuṃ yamālayam /
adya vai devadevena tava rudreṇa kiṃ kṛtam // LiP_1,30.16 //
kva śarvastava bhaktiś ca kva pūjā pūjayā phalam /
kva cāhaṃ kva ca me bhītiḥ śveta baddho 'si vai mayā // LiP_1,30.17 //
liṅge 'smin saṃsthitaḥ śveta tava rudro maheśvaraḥ /
niśceṣṭo 'sau mahādevaḥ kathaṃ pūjyo maheśvaraḥ // LiP_1,30.18 //
tataḥ sadāśivaḥ svayaṃ dvijaṃ nihantumāgatam /
nihantumantakaṃ smayan smarāriyajñahā haraḥ // LiP_1,30.19 //
tvaran vinirgataḥ paraḥ śivaḥ svayaṃ trilocanaḥ /
triyaṃbako 'mbayā samaṃ sanandinā gaṇeśvaraiḥ // LiP_1,30.20 //
sasarja jīvitaṃ kṣaṇād bhavaṃ nirīkṣya vai bhayāt /
papāta cāśu vai balī munestu saṃnidhau dvijāḥ // LiP_1,30.21 //
nanāda cordhvamuccadhīr nirīkṣya cāntakāntakam /
nirīkṣaṇena vai mṛtaṃ bhavasya viprapuṅgavāḥ // LiP_1,30.22 //
vineduruccamīśvarāḥ sureśvarā maheśvaram /
praṇemuraṃbikāmumāṃ munīśvarāstu harṣitāḥ // LiP_1,30.23 //
sasarjur asya mūrdhni vai munerbhavasya khecarāḥ /
suśobhanaṃ suśītalaṃ supuṣpavarṣamaṃbarāt // LiP_1,30.24 //
aho nirīkṣya cāntakaṃ mṛtaṃ tadā suvismitaḥ /
śilāśanātmajo 'vyayaṃ śivaṃ praṇamya śaṅkaram // LiP_1,30.25 //
uvāca bāladhīrmṛtaḥ prasīda ceti vai muneḥ /
maheśvaraṃ maheśvarasya cānugo gaṇeśvaraḥ // LiP_1,30.26 //
tato viveśa bhagavān anugṛhya dvijottamam /
kṣaṇādgūḍhaśarīraṃ hi dhvastaṃ dṛṣṭvāntakaṃ kṣaṇāt // LiP_1,30.27 //
tasmānmṛtyuñjayaṃ caiva bhaktyā sampūjaye dvijāḥ /
muktidaṃ bhuktidaṃ caiva sarveṣāmapi śaṅkaram // LiP_1,30.28 //
bahunā kiṃ pralāpena saṃnyasyābhyarcya vai bhavam /
bhaktyā cāparayā tasmin viśokā vai bhaviṣyatha // LiP_1,30.29 //
śailādiruvāca
evamuktāstadā tena brahmaṇā brahmavādinaḥ /
prasīda bhaktirdeveśe bhavedrudre pinākini // LiP_1,30.30 //
kena vā tapasā deva yajñenāpyatha kena vā /
vratairvā bhagavadbhaktā bhaviṣyanti dvijātayaḥ // LiP_1,30.31 //
pitāmaha uvāca
na dānena muniśreṣṭhās tapasā ca na vidyayā /
yajñair homair vratair vedair yogaśāstrair nirodhanaiḥ // LiP_1,30.32 //
prasāde naiva sā bhaktiḥ śive paramakāraṇe /
atha tasya vacaḥ śrutvā sarve te paramarṣayaḥ // LiP_1,30.33 //
sadāratanayāḥ śrāntāḥ praṇemuś ca pitāmaham /
tasmātpāśupatī bhaktir dharmakāmārthasiddhidā // LiP_1,30.34 //
muner vijayadā caiva sarvamṛtyujayapradā /
dadhīcastu purā bhaktyā hariṃ jitvāmarairvibhum // LiP_1,30.35 //
kṣayaṃ jaghāna pādena vajrāsthitvaṃ ca labdhavān /
mayāpi nirjito mṛtyur mahādevasya kīrtanāt // LiP_1,30.36 //
śvetenāpi gatenāsyaṃ mṛtyormunivareṇa tu /
mahādevaprasādena jito mṛtyuryathā mayā // LiP_1,30.37 //
iti śrīliṅgamahāpurāṇe pūrvabhāge triṃśo 'dhyāyaḥ
LiP, 1, 31
sanatkumāra uvāca
kathaṃ bhavaprasādena devadāruvanaukasaḥ /
prapannāḥ śaraṇaṃ devaṃ vaktumarhasi me prabho // LiP_1,31.1 //
śailādiruvāca
tānuvāca mahābhāgān bhagavān ātmabhūḥ svayam /
devadāruvanasthāṃstu tapasā pāvakaprabhān // LiP_1,31.2 //
pitāmaha uvāca
eṣa devo mahādevo vijñeyastu maheśvaraḥ /
na tasmātparamaṃ kiṃcit padaṃ samadhigamyate // LiP_1,31.3 //
devānāṃ ca ṛṣīnāṃ ca pitṝṇāṃ caiva sa prabhuḥ /
sahasrayugaparyante pralaye sarvadehinaḥ // LiP_1,31.4 //
saṃharatyeṣa bhagavān kālo bhūtvā maheśvaraḥ /
eṣa caiva prajāḥ sarvāḥ sṛjatyekaḥ svatejasā // LiP_1,31.5 //
eṣa cakrī ca vajrī ca śrīvatsakṛtalakṣaṇaḥ /
yogī kṛtayuge caiva tretāyāṃ kratur ucyate // LiP_1,31.6 //
dvāpare caiva kālāgnir dharmaketuḥ kalau smṛtaḥ /
rudrasya mūrtayastvetā ye 'bhidhyāyanti paṇḍitāḥ // LiP_1,31.7 //
caturasraṃ bahiścāntar aṣṭāsraṃ piṇḍikāśraye /
vṛttaṃ sudarśanaṃ yogyam evaṃ liṅgaṃ prapūjayet // LiP_1,31.8 //
tamo hyagnī rajo brahmā sattvaṃ viṣṇuḥ prakāśakam /
mūrtirekā sthitā cāsya mūrtayaḥ parikīrtitāḥ // LiP_1,31.9 //
yatra tiṣṭhati tadbrahma yogena tu samanvitam /
tasmāddhi devadeveśam īśānaṃ prabhumavyayam // LiP_1,31.10 //
ārādhayanti viprendrā jitakrodhā jitendriyāḥ /
liṅgaṃ kṛtvā yathānyāyaṃ sarvalakṣaṇasaṃyutam // LiP_1,31.11 //
aṅguṣṭhamātraṃ suśubhaṃ suvṛttaṃ sarvasaṃmatam /
samanābhaṃ tathāṣṭāsraṃ ṣoḍaśāsram athāpi vā // LiP_1,31.12 //
suvṛttaṃ maṇḍalaṃ divyaṃ sarvakāmaphalapradam /
vedikā dviguṇā tasya samā vā sarvasaṃmatā // LiP_1,31.13 //
gomukhī ca tribhāgaikā vedyā lakṣaṇasaṃyutā /
paṭṭikā ca samantādvai yavamātrā dvijottamāḥ // LiP_1,31.14 //
sauvarṇaṃ rājataṃ śailaṃ kṛtvā tāmramayaṃ tathā /
vedikāyāś ca vistāraṃ triguṇaṃ vai samantataḥ // LiP_1,31.15 //
vartulaṃ caturasraṃ vā ṣaḍasraṃ vā trirasrakam /
samantānnirvraṇaṃ śubhraṃ lakṣaṇaistat sulakṣitam // LiP_1,31.16 //
pratiṣṭhāpya yathānyāyaṃ pūjālakṣaṇasaṃyutam /
kalaśaṃ sthāpayettasya vedimadhye tathā dvijāḥ // LiP_1,31.17 //
sahiraṇyaṃ sabījaṃ ca brahmabhiś cābhimantritam /
secayecca tato liṅgaṃ pavitraiḥ pañcabhiḥ śubhaiḥ // LiP_1,31.18 //
pūjayecca yathālābhaṃ tataḥ siddhimavāpsyatha /
samāhitāḥ pūjayadhvaṃ saputrāḥ saha bandhubhiḥ // LiP_1,31.19 //
sarve prāñjalayo bhūtvā śūlapāṇiṃ prapadyata /
tato drakṣyatha deveśaṃ durdarśamakṛtātmabhiḥ // LiP_1,31.20 //
yaṃ dṛṣṭvā sarvamajñānam adharmaś ca praṇaśyati /
tataḥ pradakṣiṇaṃ kṛtvā brahmāṇamamitaujasam // LiP_1,31.21 //
samprasthitā vanaukāste devadāruvanaṃ tataḥ /
ārādhayitumārabdhā brahmaṇā kathitaṃ yathā // LiP_1,31.22 //
sthaṇḍileṣu vicitreṣu parvatānāṃ guhāsu ca /
nadīnāṃ ca vivikteṣu pulineṣu śubheṣu ca // LiP_1,31.23 //
śaivālaśobhanāḥ kecit kecidantarjaleśayāḥ /
keciddarbhāvakāśāstu pādāṅguṣṭhāgradhiṣṭhitāḥ // LiP_1,31.24 //
dantolūkhalinastvanye aśmakuṭṭās tathā pare /
sthānavīrāsanāstvanye mṛgacaryāratāḥ pare // LiP_1,31.25 //
kālaṃ nayanti tapasā pūjayā ca mahādhiyaḥ /
evaṃ saṃvatsare pūrṇe vasante samupasthite // LiP_1,31.26 //
tatasteṣāṃ prasādārthaṃ bhaktānām anukampayā /
devaḥ kṛtayuge tasmin girau himavataḥ śubhe // LiP_1,31.27 //
devadāruvanaṃ prāptaḥ prasannaḥ parameśvaraḥ /
bhasmapāṃsūpadigdhāṅgo nagno vikṛtalakṣaṇaḥ // LiP_1,31.28 //
ulmukavyagrahastaś ca raktapiṅgalalocanaḥ /
kvacicca hasate raudraṃ kvacidgāyati vismitaḥ // LiP_1,31.29 //
kvacinnṛtyati śṛṅgāraṃ kvacidrauti muhurmuhuḥ /
āśrame hyaṭate bhaikṣyaṃ yācate ca punaḥ punaḥ // LiP_1,31.30 //
māyāṃ kṛtvā tathārūpāṃ devastadvanam āgataḥ /
tataste munayaḥ sarve tuṣṭuvuś ca samāhitāḥ // LiP_1,31.31 //
adbhir vividhamālyaiś ca dhūpairgandhaistathaiva ca /
sapatnīkā mahābhāgāḥ saputrāḥ saparicchadāḥ // LiP_1,31.32 //
munayaste tathā vāgbhir īśvaraṃ cedam abruvan /
ajñānāddevadeveśa yadasmābhir anuṣṭhitam // LiP_1,31.33 //
karmaṇā manasā vācā tatsarvaṃ kṣantumarhasi /
caritāni vicitrāṇi guhyāni gahanāni ca // LiP_1,31.34 //
brahmādīnāṃ ca devānāṃ durvijñeyāni te hara /
agatiṃ te na jānīmo gatiṃ naiva ca naiva ca // LiP_1,31.35 //
viśveśvara mahādeva yo 'si so 'si namo 'stu te /
stuvanti tvāṃ mahātmāno devadevaṃ maheśvaram // LiP_1,31.36 //
namo bhavāya bhavyāya bhāvanāyodbhavāya ca /
anantabalavīryāya bhūtānāṃ pataye namaḥ // LiP_1,31.37 //
saṃhartre ca piśaṅgāya avyayāya vyayāya ca /
gaṅgāsaliladhārāya ādhārāya guṇātmane // LiP_1,31.38 //
tryaṃbakāya trinetrāya triśūlavaradhāriṇe /
kandarpāya hutāśāya namo 'stu paramātmane // LiP_1,31.39 //
śaṅkarāya vṛṣāṅkāya gaṇānāṃ pataye namaḥ /
daṇḍahastāya kālāya pāśahastāya vai namaḥ // LiP_1,31.40 //
vedamantrapradhānāya śatajihvāya vai namaḥ /
bhūtaṃ bhavyaṃ bhaviṣyaṃ ca sthāvaraṃ jaṅgamaṃ ca yat // LiP_1,31.41 //
tava dehātsamutpannaṃ deva sarvamidaṃ jagat /
pāsi haṃsi ca bhadraṃ te prasīda bhagavaṃstataḥ // LiP_1,31.42 //
ajñānādyadi vijñānād yat kiṃcit kurute naraḥ /
tatsarvaṃ bhagavāneva kurute yogamāyayā // LiP_1,31.43 //
evaṃ stutvā tu munayaḥ prahṛṣṭairantarātmabhiḥ /
yācanta tapasā yuktāḥ paśyāmastvāṃ yathāpurā // LiP_1,31.44 //
tato devaḥ prasannātmā svamevāsthāya śaṅkaraḥ /
rūpaṃ tryakṣaṃ ca saṃdraṣṭuṃ divyaṃ cakṣuradātprabhuḥ // LiP_1,31.45 //
labdhadṛṣṭyā tayā dṛṣṭvā devadevaṃ triyaṃbakam /
punastuṣṭuvurīśānaṃ devadāruvanaukasaḥ // LiP_1,31.46 //
iti śrīliṅgamahāpurāṇe pūrvabhāge ekatriṃśo 'dhyāyaḥ
LiP, 1, 32
ṛṣaya ūcuḥ
namo digvāsase nityaṃ kṛtāntāya triśūline /
vikaṭāya karālāya karālavadanāya ca // LiP_1,32.1 //
arūpāya surūpāya viśvarūpāya te namaḥ /
kaṭaṅkaṭāya rudrāya svāhākārāya vai namaḥ // LiP_1,32.2 //
sarvapraṇatadehāya svayaṃ ca praṇatātmane /
nityaṃ nīlaśikhaṇḍāya śrīkaṇṭhāya namonamaḥ // LiP_1,32.3 //
nīlakaṇṭhāya devāya citābhasmāṅgadhāriṇe /
tvaṃ brahmā sarvadevānāṃ rudrāṇāṃ nīlalohitaḥ // LiP_1,32.4 //
ātmā ca sarvabhūtānāṃ sāṃkhyaiḥ puruṣa ucyate /
parvatānāṃ mahāmerur nakṣatrāṇāṃ ca candramāḥ // LiP_1,32.5 //
ṛṣīṇāṃ ca vasiṣṭhas tvaṃ devānāṃ vāsavas tathā /
oṅkāraḥ sarvavedānāṃ śreṣṭhaṃ sāma ca sāmasu // LiP_1,32.6 //
āraṇyānāṃ paśūnāṃ ca siṃhastvaṃ parameśvaraḥ /
grāmyāṇāmṛṣabhaścāsi bhagavāṃllokapūjitaḥ // LiP_1,32.7 //
sarvathā vartamāno 'pi yo yo bhāvo bhaviṣyati /
tvāmeva tatra paśyāmo brahmaṇā kathitaṃ tathā // LiP_1,32.8 //
kāmaḥ krodhaś ca lobhaś ca viṣādo mada eva ca /
etad icchāmahe boddhuṃ prasīda parameśvara // LiP_1,32.9 //
mahāsaṃharaṇe prāpte tvayā deva kṛtātmanā /
karaṃ lalāṭe saṃvidhya vahnirutpāditastvayā // LiP_1,32.10 //
tenāgninā tadā lokā arcirbhiḥ sarvato vṛtāḥ /
tasmādagnisamā hyete bahavo vikṛtāgnayaḥ // LiP_1,32.11 //
kāmaḥ krodhaś ca lobhaś ca moho dambha upadravaḥ /
yāni cānyāni bhūtāni sthāvarāṇi carāṇi ca // LiP_1,32.12 //
dahyante prāṇinaste tu tvatsamutthena vahninā /
asmākaṃ dahyamānānāṃ trātā bhava sureśvara // LiP_1,32.13 //
tvaṃ ca lokahitārthāya bhūtāni pariṣiñcasi /
maheśvara mahābhāga prabho śubhanirīkṣaka // LiP_1,32.14 //
ājñāpaya vayaṃ nātha kartāro vacanaṃ tava /
bhūtakoṭisahasreṣu rūpakoṭiśateṣu ca // LiP_1,32.15 //
antaṃ gantuṃ na śaktāḥ sma devadeva namo 'stu te // LiP_1,32.16 //
iti śrīliṅgamahāpurāṇe pūrvabhāge dvātriṃśo 'dhyāyaḥ
LiP, 1, 33
nandyuvāca
tatastutoṣa bhagavān anugṛhya maheśvaraḥ /
stutiṃ śrutvā stutasteṣām idaṃ vacanamabravīt // LiP_1,33.1 //
yaḥ paṭhecchṛṇuyādvāpi yuṣmābhiḥ kīrtitaṃ stavam /
śrāvayedvā dvijānvipro gāṇapatyamavāpnuyāt // LiP_1,33.2 //
vakṣyāmi vo hitaṃ puṇyaṃ bhaktānāṃ munipuṅgavāḥ /
(advantages of the Pāśupata behaviour)
strīliṅgamakhilaṃ devī prakṛtirmama dehajā // LiP_1,33.3 //
puṃlliṅgaṃ puruṣo viprā mama dehasamudbhavaḥ /
ubhābhyāmeva vai sṛṣṭir mama viprā na saṃśayaḥ // LiP_1,33.4 //
na nindedyatinaṃ tasmād digvāsasamanuttamam /
bālonmattaviceṣṭaṃ tu matparaṃ brahmavādinam // LiP_1,33.5 //
ye hi māṃ bhasmaniratā bhasmanā dagdhakilbiṣāḥ /
yathoktakāriṇo dāntā viprā dhyānaparāyaṇāḥ // LiP_1,33.6 //
mahādevaparā nityaṃ caranto hyūrdhvaretasaḥ /
arcayanti mahādevaṃ vāṅmanaḥkāyasaṃyatāḥ // LiP_1,33.7 //
rudralokamanuprāpya na nivartanti te punaḥ /
tasmādetadvrataṃ divyam avyaktaṃ vyaktaliṅginaḥ // LiP_1,33.8 //
bhasmavratāś ca muṇḍāś ca vratino viśvarūpiṇaḥ /
na tānparivadedvidvān na caitānnābhilaṅghayet // LiP_1,33.9 //
na hasennāpriyaṃ brūyād amutreha hitārthavān /
yastānnindati mūḍhātmā mahādevaṃ sa nindati // LiP_1,33.10 //
yas tvetān pūjayen nityaṃ sa pūjayati śaṅkaram /
evameṣa mahādevo lokānāṃ hitakāmyayā // LiP_1,33.11 //
yuge yuge mahāyogī krīḍate bhasmaguṇṭhitaḥ /
evaṃ carata bhadraṃ vas tataḥ siddhimavāpsyatha // LiP_1,33.12 //
atulamiha mahābhayapraṇāśahetuṃ śivakathitaṃ paramaṃ padaṃ viditvā /
vyapagatabhavalobhamohacittāḥ praṇipatitāḥ sahasā śirobhir ugram // LiP_1,33.13 //
tataḥ pramuditā viprāḥ śrutvaivaṃ kathitaṃ tadā /
gandhodakaiḥ suśuddhaiś ca kuśapuṣpavimiśritaiḥ // LiP_1,33.14 //
snāpayanti mahākumbhair adbhir eva maheśvaram /
gāyanti vividhairguhyair huṃkāraiścāpi susvaraiḥ // LiP_1,33.15 //
namo devādhidevāya mahādevāya vai namaḥ /
ardhanārīśarīrāya sāṃkhyayogapravartine // LiP_1,33.16 //
meghavāhanakṛṣṇāya gajacarmanivāsine /
kṛṣṇājinottarīyāya vyālayajñopavītine // LiP_1,33.17 //
suracitasuvicitrakuṇḍalāya suracitamālyavibhūṣaṇāya tubhyam /
mṛgapativaracarmavāsase ca prathitayaśase namo 'stu śaṅkarāya // LiP_1,33.18 //
tatas tān sa munīn prītaḥ pratyuvāca maheśvaraḥ /
prīto 'smi tapasā yuṣmān varaṃ vṛṇuta suvratāḥ // LiP_1,33.19 //
tataste munayaḥ sarve praṇipatya maheśvaram /
bhṛgvaṅgirā vasiṣṭhaś ca viśvāmitrastathaiva ca // LiP_1,33.20 //
gautamo 'triḥ sukeśaś ca pulastyaḥ pulahaḥ kratuḥ /
marīciḥ kaśyapaḥ kaṇvaḥ saṃvartaś ca mahātapāḥ // LiP_1,33.21 //
te praṇamya mahādevam idaṃ vacanamabruvan /
bhasmasnānaṃ ca nagnatvaṃ vāmatvaṃ pratilomatā // LiP_1,33.22 //
sevyāsevyatvamevaṃ ca hy etadicchāma veditum /
tatasteṣāṃ vacaḥ śrutvā bhagavānparameśvaraḥ // LiP_1,33.23 //
sasmitaṃ prāha samprekṣya sarvānmunivarāṃstadā // LiP_1,33.24 //
iti śrīliṅgamahāpurāṇe pūrvabhāge ṛṣivākyaṃ nāma trayastriṃśo 'dhyāyaḥ
LiP, 1, 34
śrībhagavānuvāca
etadvaḥ sampravakṣyāmi kathā sarvasvamadya vai /
agnirhyahaṃ somakartā somaścāgnimupāśritaḥ // LiP_1,34.1 //
kṛtametadvahatyagnir bhūyo lokasamāśrayāt /
asakṛttvagninā dagdhaṃ jagat sthāvarajaṅgamam // LiP_1,34.2 //
bhasmasādvihitaṃ sarvaṃ pavitramidamuttamam /
bhasmanā vīryamāsthāya bhūtāni pariṣiñcati // LiP_1,34.3 //
agnikāryaṃ ca yaḥ kṛtvā kariṣyati triyāyuṣam /
bhasmanā mama vīryeṇa mucyate sarvakilbiṣaiḥ // LiP_1,34.4 //
bhāsata ityeva yadbhasma śubhaṃ bhāvayate ca yat /
bhakṣaṇāt sarvapāpānāṃ bhasmeti parikīrtitam // LiP_1,34.5 //
ūṣmapāḥ pitaro jñeyā devā vai somasaṃbhavāḥ /
agnīṣomātmakaṃ sarvaṃ jagatsthāvarajaṅgamam // LiP_1,34.6 //
ahamagnirmahātejāḥ somaścaiṣā mahāṃbikā /
ahamagniś ca somaś ca prakṛtyā puruṣaḥ svayam // LiP_1,34.7 //
tasmādbhasma mahābhāgā madvīryamiti cocyate /
svavīryaṃ vapuṣā caiva dhārayāmīti vai sthitiḥ // LiP_1,34.8 //
tadāprabhṛti lokeṣu rakṣārthamaśubheṣu ca /
bhasmanā kriyate rakṣā sūtikānāṃ gṛheṣu ca // LiP_1,34.9 //
bhasmasnānaviśuddhātmā jitakrodho jitendriyaḥ /
matsamīpaṃ samāgamya na bhūyo vinivartate // LiP_1,34.10 //
vrataṃ pāśupataṃ yogaṃ kāpilaṃ caiva nirmitam /
pūrvaṃ pāśupataṃ hyetan nirmitaṃ tadanuttamam // LiP_1,34.11 //
śeṣāścāśramiṇaḥ sarve paścātsṛṣṭāḥ svayaṃbhuvā /
sṛṣṭireṣā mayā sṛṣṭā lajjāmohabhayātmikā // LiP_1,34.12 //
nagnā eva hi jāyante devatā munayas tathā /
ye cānye mānavā loke sarve jāyantyavāsasaḥ // LiP_1,34.13 //
indriyairajitairnagno dukūlenāpi saṃvṛtaḥ /
taireva saṃvṛtairgupto na vastraṃ kāraṇaṃ smṛtam // LiP_1,34.14 //
kṣamā dhṛtirahiṃsā ca vairāgyaṃ caiva sarvaśaḥ /
tulyau mānāvamānau ca tadāvaraṇamuttamam // LiP_1,34.15 //
bhasmasnānena digdhāṅgo dhyāyate manasā bhavam /
yadyakāryasahasrāṇi kṛtvā yaḥ snāti bhasmanā // LiP_1,34.16 //
tatsarvaṃ dahate bhasma yathāgnistejasā vanam /
tasmād yatnaparo bhūtvā trikālamapi yaḥ sadā // LiP_1,34.17 //
bhasmanā kurute snānaṃ gāṇapatyaṃ sa gacchati /
samāhṛtya kratūn sarvān gṛhītvā vratamuttamam // LiP_1,34.18 //
dhyāyanti ye mahādevaṃ līlāsadbhāvabhāvitāḥ /
uttareṇāryapanthānaṃ te 'mṛtatvamavāpnuyuḥ // LiP_1,34.19 //
dakṣiṇena ca panthānaṃ ye śmaśānāni bhejire /
aṇimā garimā caiva laghimā prāptireva ca // LiP_1,34.20 //
icchā kāmāvasāyitvaṃ tathā prākāmyameva ca /
īkṣaṇena ca panthānaṃ ye śmaśānāni bhejire /
aṇimā garimā caiva laghimā prāptireva ca // LiP_1,34.21 //
indrādayas tathā devāḥ kāmikavratamāsthitāḥ /
aiśvaryaṃ paramaṃ prāpya sarve prathitatejasaḥ // LiP_1,34.22 //
vyapagatamadamohamuktarāgas tamorajodoṣavivarjitasvabhāvaḥ /
paribhavamidamuttamaṃ viditvā paśupatiyogaparo bhavetsadaiva // LiP_1,34.23 //
imaṃ pāśupataṃ dhyāyan sarvapāpapraṇāśanam /
yaḥ paṭhecca śucirbhūtvā śraddadhāno jitendriyaḥ // LiP_1,34.24 //
sarvapāpaviśuddhātmā rudralokaṃ sa gacchati /
te sarve munayaḥ śrutvā vasiṣṭhādyā dvijottamāḥ // LiP_1,34.25 //
bhasmapāṇḍuradigdhāṅgā babhūvurvigataspṛhāḥ /
rudralokāya kalpānte saṃsthitāḥ śivatejasā // LiP_1,34.26 //
tasmānna nindyāḥ pūjyāśca vikṛtā malinā api /
rūpānvitāś ca viprendrāḥ sadā yogīndraśaṅkayā // LiP_1,34.27 //
bahunā kiṃ pralāpena bhavabhaktā dvijottamāḥ /
saṃpūjyāḥ sarvayatnena śivavannātra saṃśayaḥ // LiP_1,34.28 //
malināścaiva viprendrā bhavabhaktā dṛḍhavratāḥ /
dadhīcastu yathā deva- devaṃ jitvā vyavasthitaḥ // LiP_1,34.29 //
nārāyaṇaṃ tathā loke rudrabhaktyā na saṃśayaḥ /
tasmātsarvaprayatnena bhasmadigdhatanūruhāḥ // LiP_1,34.30 //
jaṭino muṇḍinaścaiva nagnā nānāprakāriṇaḥ /
saṃpūjyāḥ śivavannityaṃ manasā karmaṇā girā // LiP_1,34.31 //
iti śrīliṅgamahāpurāṇe pūrvabhāge yogipraśaṃsā nāma catustriṃśo 'dhyāyaḥ
LiP, 1, 35
sanatkumāra uvāca
kathaṃ jaghāna rājānaṃ kṣupaṃ pādena suvrata /
dadhīcaḥ samare jitvā devadevaṃ janārdanam // LiP_1,35.1 //
vajrāsthitvaṃ kathaṃ lebhe mahādevānmahātapāḥ /
vaktumarhasi śailāde jito mṛtyustvayā yathā // LiP_1,35.2 //
śailādiruvāca
brahmaputro mahātejā rājā kṣupa iti smṛtaḥ /
abhūnmitro dadhīcasya munīndrasya janeśvaraḥ // LiP_1,35.3 //
cirāttayoḥ prasaṃgādvai vādaḥ kṣupadadhīcayoḥ /
abhavat kṣatriyaśreṣṭho vipra eveti viśrutaḥ // LiP_1,35.4 //
aṣṭānāṃ lokapālānāṃ vapurdhārayate nṛpaḥ /
tasmādindro hyayaṃ vahnir yamaś ca nirṛtis tathā // LiP_1,35.5 //
varuṇaścaiva vāyuś ca somo dhanada eva ca /
īśvaro 'haṃ na saṃdeho nāvamantavya eva ca // LiP_1,35.6 //
mahatī devatā yā sā mahataścāpi suvrata /
tasmāttvayā mahābhāga cyāvaneya sadā hyaham // LiP_1,35.7 //
nāvamantavya eveha pūjanīyaś ca sarvathā /
śrutvā tathā mataṃ tasya kṣupasya munisattamaḥ // LiP_1,35.8 //
dadhīcaś cyāvaniś cogro gauravādātmano dvijaḥ /
atāḍayatkṣupaṃ mūrdhni dadhīco vāmamuṣṭinā /
cicheda vajreṇa ca taṃ dadhīcaṃ balavān kṣupaḥ // LiP_1,35.9 //
brahmaloke purāsau hi brahmaṇaḥ kṣutasaṃbhavaḥ /
labdhaṃ vajraṃ ca kāryārthaṃ vajriṇā coditaḥ prabhuḥ // LiP_1,35.10 //
svecchayaiva naro bhūtvā narapālo babhūva saḥ /
tasmādrājā sa viprendram ajayadvai mahābalaḥ // LiP_1,35.11 //
yathā vajradharaḥ śrīmān balavāṃstamasānvitaḥ /
papāta bhūmau nihato vajreṇa dvijapuṅgavaḥ // LiP_1,35.12 //
sasmāra ca tadā tatra duḥkhādvai bhārgavaṃ munim /
śukro 'pi saṃdhayāmāsa tāḍitaṃ kuliśena tam // LiP_1,35.13 //
yogādetya dadhīcasya dehaṃ dehabhṛtāṃvaraḥ /
saṃdhāya pūrvavaddehaṃ dadhīcasyāha bhārgavaḥ // LiP_1,35.14 //
bho dadhīca mahābhāga devadevamumāpatim /
sampūjya pūjyaṃ brahmādyair devadevaṃ nirañjanam // LiP_1,35.15 //
avadhyo bhava viprarṣe prasādāttryambakasya tu /
mṛtasaṃjīvanaṃ tasmāl labdhametanmayā dvija // LiP_1,35.16 //
nāsti mṛtyubhayaṃ śaṃbhor bhaktānāmiha sarvataḥ /
mṛtasaṃjīvanaṃ cāpi śaivamadya vadāmi te // LiP_1,35.17 //
triyaṃbakaṃ yajāmahe trailokyapitaraṃ prabhum /
trimaṇḍalasya pitaraṃ triguṇasya maheśvaram // LiP_1,35.18 //
tritattvasya trivahneś ca tridhābhūtasya sarvataḥ /
trivedasya mahādevaṃ sugandhiṃ puṣṭivardhanam // LiP_1,35.19 //
sarvabhūteṣu sarvatra triguṇe prakṛtau tathā /
indriyeṣu tathānyeṣu deveṣu ca gaṇeṣu ca // LiP_1,35.20 //
puṣpeṣu gandhavatsūkṣmaḥ sugandhiḥ parameśvaraḥ /
puṣṭiś ca prakṛtiryasmāt puruṣasya dvijottama // LiP_1,35.21 //
mahadādiviśeṣānta- vikalpasyāpi suvrata /
viṣṇoḥ pitāmahasyāpi munīnāṃ ca mahāmune // LiP_1,35.22 //
indrasyāpi ca devānāṃ tasmādvai puṣṭivardhanaḥ /
taṃ devamamṛtaṃ rudraṃ karmaṇā tapasā tathā // LiP_1,35.23 //
svādhyāyena ca yogena dhyānena ca yajāmahe /
satyenānena mukṣīyān mṛtyupāśād bhavaḥ svayam // LiP_1,35.24 //
bandhamokṣakaro yasmād urvārukamiva prabhuḥ /
mṛtasaṃjīvano mantro mayā labdhastu śaṅkarāt // LiP_1,35.25 //
japtvā hutvābhimantryaivaṃ jalaṃ pītvā divāniśam /
liṅgasya saṃnidhau dhyātvā nāsti mṛtyubhayaṃ dvija // LiP_1,35.26 //
tasya tadvacanaṃ śrutvā tapasārādhya śaṅkaram /
vajrāsthitvam avadhyatvam adīnatvaṃ ca labdhavān // LiP_1,35.27 //
evamārādhya deveśaṃ dadhīco munisattamaḥ /
prāpyāvadhyatvamanyaiś ca vajrāsthitvaṃ prayatnataḥ // LiP_1,35.28 //
atāḍayacca rājendraṃ pādamūlena mūrdhani /
kṣupo dadhīcaṃ vajreṇa jaghānorasi ca prabhuḥ // LiP_1,35.29 //
nābhūnnāśāya tadvajraṃ dadhīcasya mahātmanaḥ /
prabhāvātparameśasya vajrabaddhaśarīriṇaḥ // LiP_1,35.30 //
dṛṣṭvāpyavadhyatvamadīnatāṃ ca kṣupo dadhīcasya tadā prabhāvam /
ārādhayāmāsa hariṃ mukundam indrānujaṃ prekṣya tadāṃbujākṣam // LiP_1,35.31 //
iti śrīliṅgamahāpurāṇe pūrvabhāge kṣupābidhanṛpaparābhavavarṇanaṃ nāma pañcatriṃśo 'dhyāyaḥ
LiP, 1, 36
nandyuvāca
pūjayā tasya saṃtuṣṭo bhagavānpuruṣottamaḥ /
śrībhūmisahitaḥ śrīmāñ śaṅkhacakragadādharaḥ // LiP_1,36.1 //
kirīṭī padmahastaś ca sarvābharaṇabhūṣitaḥ /
pītāṃbaraś ca bhagavān devairdaityaiś ca saṃvṛtaḥ // LiP_1,36.2 //
pradadau darśanaṃ tasmai divyaṃ vai garuḍadhvajaḥ /
divyena darśanenaiva dṛṣṭvā devaṃ janārdanam // LiP_1,36.3 //
tuṣṭāva vāgbhir iṣṭābhiḥ praṇamya garuḍadhvajam /
tvamādistvamanādiś ca prakṛtistvaṃ janārdanaḥ // LiP_1,36.4 //
puruṣastvaṃ jagannātho viṣṇurviśveśvaro bhavān /
yo 'yaṃ brahmāsi puruṣo viśvamūrtiḥ pitāmahaḥ // LiP_1,36.5 //
tattvamādyaṃ bhavāneva paraṃ jyotirjanārdana /
paramātmā paraṃ dhāma śrīpate bhūpate prabho // LiP_1,36.6 //
tvatkrodhasaṃbhavo rudras tamasā ca samāvṛtaḥ /
tvatprasādājjagaddhātā rajasā ca pitāmahaḥ // LiP_1,36.7 //
tvatprasādātsvayaṃ viṣṇuḥ sattvena puruṣottamaḥ /
kālamūrte hare viṣṇo nārāyaṇa jaganmaya // LiP_1,36.8 //
mahāṃs tathā ca bhūtādis tanmātrāṇīndriyāṇi ca /
tvayaivādhiṣṭhitānyeva viśvamūrte maheśvara // LiP_1,36.9 //
mahādeva jagannātha pitāmaha jagadguro /
prasīda devadeveśa prasīda parameśvara // LiP_1,36.10 //
prasīda tvaṃ jagannātha śaraṇyaṃ śaraṇaṃ gataḥ /
vaikuṇṭha śaure sarvajña vāsudeva mahābhuja // LiP_1,36.11 //
saṃkarṣaṇa mahābhāga pradyumna puruṣottama /
aniruddha mahāviṣṇo sadā viṣṇo namo 'stu te // LiP_1,36.12 //
viṣṇo tavāsanaṃ divyam avyaktaṃ madhyato vibhuḥ /
sahasraphaṇasaṃyuktas tamomūrtirdharādharaḥ // LiP_1,36.13 //
adhaś ca dharmo deveśa jñānaṃ vairāgyameva ca /
aiśvaryamāsanasyāsya pādarūpeṇa suvrata // LiP_1,36.14 //
saptapātālapādastvaṃ dharājaghanameva ca /
vāsāṃsi sāgarāḥ sapta diśaścaiva mahābhujāḥ // LiP_1,36.15 //
dyaurmūrdhā te vibho nābhiḥ khaṃ vāyurnāsikāṃ gataḥ /
netre somaś ca sūryaś ca keśā vai puṣkarādayaḥ // LiP_1,36.16 //
nakṣatratārakā dyauś ca graiveyakavibhūṣaṇam /
kathaṃ stoṣyāmi deveśaṃ pūjyaś ca puruṣottamaḥ // LiP_1,36.17 //
śraddhayā ca kṛtaṃ divyaṃ yac chrutaṃ yacca kīrtitam /
yadiṣṭaṃ tatkṣamasveśa nārāyaṇa namo 'stu te // LiP_1,36.18 //
śailādiruvāca
idaṃ tu vaiṣṇavaṃ stotraṃ sarvapāpapraṇāśanam /
yaḥ paṭhecchṛṇuyādvāpi kṣupeṇa parikīrtitam // LiP_1,36.19 //
śrāvayedvā dvijān bhaktyā viṣṇulokaṃ sa gacchati // LiP_1,36.20 //
sampūjya caivaṃ tridaśeśvarādyaiḥ stutvā stutaṃ devamajeyamīśam /
vijñāpayāmāsa nirīkṣya bhaktyā janārdanāya praṇipatya mūrdhnā // LiP_1,36.21 //
rājovāca
bhagavanbrāhmaṇaḥ kaścid dadhīca iti viśrutaḥ /
dharmavettā vinītātmā sakhā mama purābhavat // LiP_1,36.22 //
avadhyaḥ sarvadā sarvaiḥ śaṅkarārcanatatparaḥ /
sāvajñaṃ vāmapādena sa māṃ mūrdhni sadasyatha // LiP_1,36.23 //
tāḍayāmāsa deveśa viṣṇo viśvajagatpate /
uvāca ca madāviṣṭo na bibhemīti sarvataḥ // LiP_1,36.24 //
jetumicchāmi taṃ vipraṃ dadhīcaṃ jagadīśvara /
yathā hitaṃ tathā kartuṃ tvamarhasi janārdana // LiP_1,36.25 //
śailādiruvāca
jñātvā so 'pi dadhīcasya hy avadhyatvaṃ mahātmanaḥ /
sasmāra ca maheśasya prabhāvamatulaṃ hariḥ // LiP_1,36.26 //
evaṃ smṛtvā hariḥ prāha brahmaṇaḥ kṣutasaṃbhavam /
viprāṇāṃ nāsti rājendra bhayametya maheśvaram // LiP_1,36.27 //
viśeṣādrudrabhaktānām abhayaṃ sarvadā nṛpa /
nīcānāmapi sarvatra dadhīcasyāsya kiṃ punaḥ // LiP_1,36.28 //
tasmāttava mahābhāga vijayo nāsti bhūpate /
duḥkhaṃ karomi viprasya śāpārthaṃ sasurasya me // LiP_1,36.29 //
bhavitā tasya śāpena dakṣayajñe suraiḥ samam /
vināśo mama rājendra punarutthānameva ca // LiP_1,36.30 //
tasmātsametya viprendraṃ sarvayatnena bhūpate /
karomi yatnaṃ rājendra dadhīcavijayāya te // LiP_1,36.31 //
śailādiruvāca
śrutvā vākyaṃ kṣupaḥ prāha tathāstviti janārdanam /
bhagavānapi viprasya dadhīcasyāśramaṃ yayau // LiP_1,36.32 //
āsthāya rūpaṃ viprasya bhagavān bhaktavatsalaḥ /
dadhīcamāha brahmarṣim abhivandya jagadguruḥ // LiP_1,36.33 //
śrībhagavānuvāca
bhobho dadhīca brahmarṣe bhavārcanaratāvyaya /
varamekaṃ vṛṇe tvattas taṃ bhavāndātumarhati // LiP_1,36.34 //
yācito devadevena dadhīcaḥ prāha viṣṇunā /
jñātaṃ tavepsitaṃ sarvaṃ na bibhemi tavāpyaham // LiP_1,36.35 //
bhavān viprasya rūpeṇa āgato 'si janārdana /
bhūtaṃ bhaviṣyaṃ deveśa vartamānaṃ janārdana // LiP_1,36.36 //
jñātaṃ prasādādrudrasya dvijatvaṃ tyaja suvrata /
ārādhito 'si deveśa kṣupeṇa madhusūdana // LiP_1,36.37 //
jāne tavaināṃ bhagavan bhaktavatsalatāṃ hare /
sthāne tavaiṣā bhagavan bhaktavātsalyatā hare // LiP_1,36.38 //
asti cedbhagavan bhītir bhavārcanaratasya me /
vaktumarhasi yatnena varadāṃbujalocana // LiP_1,36.39 //
vadāmi na mṛṣā tasmān na bibhemi janārdana /
na bibhemi jagatyasmin devadaityadvijādapi // LiP_1,36.40 //
nandyuvāca
śrutvā vākyaṃ dadhīcasya tadāsthāya janārdanaḥ /
svarūpaṃ sasmitaṃ prāha saṃtyajya dvijatāṃ kṣaṇāt // LiP_1,36.41 //
śrībhagavānuvāca
bhayaṃ dadhīca sarvatra nāstyeva tava suvrata /
bhavārcanarato yasmād bhavān sarvajña eva ca // LiP_1,36.42 //
bibhemīti sakṛdvaktuṃ tvamarhasi namastava /
niyogānmama viprendra kṣupaṃ prati sadasyatha // LiP_1,36.43 //
evaṃ śrutvāpi tadvākyaṃ sāntvaṃ viṣṇormahāmuniḥ /
na bibhemīti taṃ prāha dadhīco devasattamam // LiP_1,36.44 //
prabhāvāddevadevasya śaṃbhoḥ sākṣātpinākinaḥ /
śarvasya śaṅkarasyāsya sarvajñasya mahāmuniḥ // LiP_1,36.45 //
tatastasya muneḥ śrutvā vacanaṃ kupito hariḥ /
cakramudyamya bhagavān didhakṣurmunisattamam // LiP_1,36.46 //
abhavatkuṇṭhitāgraṃ hi viṣṇoścakraṃ sudarśanam /
prabhāvāddhi dadhīcasya kṣupasyaiva hi saṃnidhau // LiP_1,36.47 //
dṛṣṭvā tatkuṇṭhitāgraṃ hi cakraṃ cakriṇamāha saḥ /
dadhīcaḥ sasmitaṃ sākṣāt sadasadvyaktikāraṇam // LiP_1,36.48 //
bhagavan bhavatā labdhaṃ purātīva sudāruṇam /
sudarśanamiti khyātaṃ cakraṃ viṣṇo prayatnataḥ // LiP_1,36.49 //
bhavasyaitacchubhaṃ cakraṃ na jighāṃsati māmiha /
brahmāstrādyaistathānyairhi prayatnaṃ kartumarhasi // LiP_1,36.50 //
śailādiruvāca
tasya tadvacanaṃ śrutvā dṛṣṭvā nirvīryamāyudham /
sasarja ca punastasmai sarvāstrāṇi samantataḥ // LiP_1,36.51 //
cakrurdevāstatastasya viṣṇoḥ sāhāyyamavyayāḥ /
dvijenaikena yoddhuṃ hi pravṛttasya mahābalāḥ // LiP_1,36.52 //
kuśamuṣṭiṃ tadādāya dadhīcaḥ saṃsmaranbhavam /
sasarja sarvadevebhyo vajrāsthiḥ sarvato vaśī // LiP_1,36.53 //
divyaṃ triśūlam abhavat kālāgnisadṛśaprabham /
dagdhuṃ devānmatiṃ cakre yugāntāgnirivāparaḥ // LiP_1,36.54 //
indranārāyaṇādyaiś ca devaistyaktāni yāni tu /
āyudhāni samastāni praṇemus triśikhaṃ mune // LiP_1,36.55 //
devāś ca dudruvuḥ sarve dhvastavīryā dvijottama /
sasarja bhagavān viṣṇuḥ svadehātpuruṣottamaḥ // LiP_1,36.56 //
ātmanaḥ sadṛśān divyāṃl lakṣalakṣāyutān gaṇān /
tāni sarvāṇi sahasā dadāha munisattamaḥ // LiP_1,36.57 //
tato vismayanārthāya viśvamūrtirabhūddhariḥ /
tasya dehe hareḥ sākṣād apaśyaddvijasattamaḥ // LiP_1,36.58 //
dadhīco bhagavānvipraḥ devatānāṃ gaṇān pṛthak /
rudrāṇāṃ koṭayaścaiva gaṇānāṃ koṭayastadā // LiP_1,36.59 //
aṇḍānāṃ koṭayaścaiva viśvamūrtestanau tadā /
dṛṣṭvaitadakhilaṃ tatra cyāvanir vismitaṃ tadā // LiP_1,36.60 //
viṣṇumāha jagannāthaṃ jaganmayamajaṃ vibhum /
aṃbhasābhyukṣya taṃ viṣṇuṃ viśvarūpaṃ mahāmuniḥ // LiP_1,36.61 //
māyāṃ tyaja mahābāho pratibhāsā vicārataḥ /
vijñānānāṃ sahasrāṇi durvijñeyāni mādhava // LiP_1,36.62 //
mayi paśya jagat sarvaṃ tvayā sārdham anindita /
brahmāṇaṃ ca tathā rudraṃ divyāṃ dṛṣṭiṃ dadāmi te // LiP_1,36.63 //
ityuktvā darśayāmāsa svatanau nikhilaṃ muniḥ /
taṃ prāha ca hariṃ devaṃ sarvadevabhavodbhavam // LiP_1,36.64 //
māyayā hyanayā kiṃ vā mantraśaktyātha vā prabho /
vastuśaktyātha vā viṣṇo dhyānaśaktyātha vā punaḥ // LiP_1,36.65 //
tyaktvā māyāmimāṃ tasmād yoddhumarhasi yatnataḥ /
evaṃ tasya vacaḥ śrutvā dṛṣṭvā māhātmyamadbhutam // LiP_1,36.66 //
devāś ca dudruvurbhūyo devaṃ nārāyaṇaṃ ca tam /
vārayāmāsa niśceṣṭaṃ padmayonirjagadguruḥ // LiP_1,36.67 //
niśamya vacanaṃ tasya brahmaṇastena nirjitaḥ /
jagāma bhagavān viṣṇuḥ praṇipatya mahāmunim // LiP_1,36.68 //
kṣupo duḥkhāturo bhūtvā sampūjya ca munīśvaram /
dadhīcamabhivandyāśu prārthayāmāsa viklavaḥ // LiP_1,36.69 //
dadhīca kṣamyatāṃ deva mayājñānātkṛtaṃ sakhe /
viṣṇunā hi surairvāpi rudrabhaktasya kiṃ tava // LiP_1,36.70 //
prasīda parameśāna durlabhā durjanairdvija /
bhaktirbhaktimatāṃ śreṣṭha madvidhaiḥ kṣatriyādhamaiḥ // LiP_1,36.71 //
śrutvānugṛhya taṃ vipro dadhīcastapatāṃ varaḥ /
rājānaṃ muniśārdūlaḥ śaśāpa ca surottamān // LiP_1,36.72 //
rudrakopāgninā devāḥ sadevendrā munīśvaraiḥ /
dhvastā bhavantu devena viṣṇunā ca samanvitāḥ // LiP_1,36.73 //
prajāpater makhe puṇye dakṣasya sumahātmanaḥ /
evaṃ śaptvā kṣupaṃ prekṣya punarāha dvijottamaḥ // LiP_1,36.74 //
devaiś ca pūjyā rājendra nṛpaiś ca vividhairgaṇaiḥ /
brāhmaṇā eva rājendra balinaḥ prabhaviṣṇavaḥ // LiP_1,36.75 //
ityuktvā svoṭajaṃ vipraḥ praviveśa mahādyutiḥ /
dadhīcamabhivandyaiva jagāma svaṃ nṛpaḥ kṣayam // LiP_1,36.76 //
tadeva tīrthamabhavat sthāneśvaramiti smṛtam /
sthāneśvaram anuprāpya śivasāyujyam āpnuyāt // LiP_1,36.77 //
kathitastava saṃkṣepād vivādaḥ kṣubdadhīcayoḥ /
prabhāvaś ca dadhīcasya bhavasya ca mahāmune // LiP_1,36.78 //
ya idaṃ kīrtayeddivyaṃ vivādaṃ kṣubdadhīcayoḥ /
jitvāpamṛtyuṃ dehānte brahmalokaṃ prayāti saḥ // LiP_1,36.79 //
ya idaṃ kīrtya saṃgrāmaṃ praviśettasya sarvadā /
nāsti mṛtyubhayaṃ caiva vijayī ca bhaviṣyati // LiP_1,36.80 //
iti śrīliṅgamahāpurāṇe pūrvabhāge kṣupadadhīcisaṃvādo nāma ṣaṭtriṃśo 'dhyāyaḥ
LiP, 1, 37
sanatkumāra uvāca
bhavānkathamanuprāpto mahādevamumāpatim /
śrotumicchāmi tatsarvaṃ vaktumarhasi me prabho // LiP_1,37.1 //
śailādiruvāca
prajākāmaḥ śilādo 'bhūt pitā mama mahāmune /
so 'pyandhaḥ suciraṃ kalaṃ tapastepe suduścaram // LiP_1,37.2 //
tapatastasya tapasā saṃtuṣṭo vajradhṛk prabhuḥ /
śilādamāha tuṣṭo 'smi varayasva varāniti // LiP_1,37.3 //
tataḥ praṇamya deveśaṃ sahasrākṣaṃ sahāmaraiḥ /
provāca muniśārdūla kṛtāñjalipuṭo harim // LiP_1,37.4 //
śilāda uvāca
bhagavandevatārighna sahasrākṣa varaprada /
ayonijaṃ mṛtyuhīnaṃ putramicchāmi suvrata // LiP_1,37.5 //
śakra uvāca
putraṃ dāsyāmi viprarṣe yonijaṃ mṛtyusaṃyutam /
anyathā te na dāsyāmi mṛtyuhīnā na santi vai // LiP_1,37.6 //
na dāsyati sutaṃ te 'tra mṛtyuhīnamayonijam /
pitāmaho 'pi bhagavān kimutānye mahāmune // LiP_1,37.7 //
so 'pi devaḥ svayaṃ brahmā mṛtyuhīno na ceśvaraḥ /
yonijaś ca mahātejāś cāṇḍajaḥ padmasaṃbhavaḥ // LiP_1,37.8 //
maheśvarāṅgajaścaiva bhavānyāstanayaḥ prabhuḥ /
tasyāpyāyuḥ samākhyātaṃ parārdhadvayasaṃmitam // LiP_1,37.9 //
koṭikoṭisahasrāṇi aharbhūtāni yāni vai /
samatītāni kalpānāṃ tāvaccheṣāparatraye // LiP_1,37.10 //
tasmādayonije putre mṛtyuhīne prayatnataḥ /
parityajāśāṃ viprendra gṛhāṇātmasamaṃ sutam // LiP_1,37.11 //
śailādiruvāca
tasya tadvacanaṃ śrutvā pitā me lokaviśrutaḥ /
śilāda iti puṇyātmā punaḥ prāha śacīpatim // LiP_1,37.12 //
śilāda uvāca
bhagavannaṇḍayonitvaṃ padmayonitvameva ca /
maheśvarāṅgayonitvaṃ śrutaṃ vai brahmaṇo mayā // LiP_1,37.13 //
purā mahendradāyādād gadataścāsya pūrvajāt /
nāradādvai mahābāho kathamatrāśu no vada // LiP_1,37.14 //
dākṣāyaṇī sā dakṣo 'pi devaḥ padmodbhavātmajaḥ /
pautrīkanakagarbhasya kathaṃ tasyāḥ suto vibhuḥ // LiP_1,37.15 //
śakra uvāca
sthāne saṃśayituṃ vipra tava vakṣyāmi kāraṇam /
kalpe tatpuruṣe vṛttaṃ brahmaṇaḥ parameṣṭhinaḥ // LiP_1,37.16 //
sasarja sakalaṃ dhyātvā brahmāṇaṃ parameśvaraḥ /
janārdano jagannāthaḥ kalpe vai meghavāhane // LiP_1,37.17 //
divyaṃ varṣasahasraṃ tu megho bhūtvāvahaddharam /
nārāyaṇo mahādevaṃ bahumānena sādaram // LiP_1,37.18 //
dṛṣṭvā bhāvaṃ mahādevo hareḥ svātmani śaṅkaraḥ /
pradadau tasya sakalaṃ sraṣṭuṃ vai brahmaṇā saha // LiP_1,37.19 //
tadā taṃ kalpamāhurvai meghavāhanasaṃjñayā /
hiraṇyagarbhastaṃ dṛṣṭvā tasya dehodbhavastadā // LiP_1,37.20 //
janārdanasutaḥ prāha tapasā prāpya śaṅkaram /
tava vāmāṅgajo viṣṇur dakṣiṇāṅgabhavo hyaham // LiP_1,37.21 //
mayā saha jagatsarvaṃ tathāpyasṛjadacyutaḥ /
jaganmayo 'vahadyasmān megho bhūtvā divāniśam // LiP_1,37.22 //
bhavantamavahadviṣṇur devadevaṃ jagadgurum /
nārāyaṇādapi vibho bhakto 'haṃ tava śaṅkara // LiP_1,37.23 //
prasīda dehi me sarvaṃ sarvātmatvaṃ tava prabho /
tadātha labdhvā bhagavān bhavātsarvātmatāṃ kṣaṇāt // LiP_1,37.24 //
tvaramāṇo 'tha saṃgamya dadarśa puruṣottamam /
ekārṇavālaye śubhre tv andhakāre sudāruṇe // LiP_1,37.25 //
hemaratnacite divye manasā ca vinirmite /
duṣprāpye durjanaiḥ puṇyaiḥ sanakādyairagocare // LiP_1,37.26 //
jagadāvāsahṛdayaṃ dadarśa puruṣaṃ tvajaḥ /
anantabhogaśayyāyāṃ śāyinaṃ paṅkajekṣaṇam // LiP_1,37.27 //
śaṅkhacakragadāpadmaṃ dhārayantaṃ caturbhujam /
sarvābharaṇasaṃyuktaṃ śaśimaṇḍalasannibham // LiP_1,37.28 //
śrīvatsalakṣaṇaṃ devaṃ prasannāsyaṃ janārdanam /
ramāmṛdukarāmbhoja- sparśaraktapadāmbujam // LiP_1,37.29 //
paramātmānamīśānaṃ tamasā kālarūpiṇam /
rajasā sarvalokānāṃ sargalīlāpravartakam // LiP_1,37.30 //
sattvena sarvabhūtānāṃ sthāpakaṃ parameśvaram /
sarvātmānaṃ mahātmānaṃ paramātmānamīśvaram // LiP_1,37.31 //
kṣīrārṇave 'mṛtamaye śāyinaṃ yoganidrayā /
taṃ dṛṣṭvā prāha vai brahmā bhagavantaṃ janārdanam // LiP_1,37.32 //
grasāmi tvāṃ prasādena yathāpūrvaṃ bhavānaham /
smayamānastu bhagavān pratibudhya pitāmaham // LiP_1,37.33 //
udaikṣata mahābāhuḥ smitamīṣaccakāra saḥ /
viveśa cāṇḍajaṃ taṃ tu grastastena mahātmanā // LiP_1,37.34 //
tatastaṃ cāsṛjadbrahmā bhruvormadhyena cācyutam /
sṛṣṭastena hariḥ prekṣya sthitastasyātha saṃnidhau // LiP_1,37.35 //
etasminnantare rudraḥ sarvadevabhavodbhavaḥ /
vikṛtaṃ rūpamāsthāya purā dattavarastayoḥ // LiP_1,37.36 //
āgacchadyatra vai viṣṇur viśvātmā parameśvaraḥ /
prasādamatulaṃ kartuṃ brahmaṇaś ca hareḥ prabhuḥ // LiP_1,37.37 //
tataḥ sametya tau devau sarvadevabhavodbhavam /
apaśyatāṃ bhavaṃ devaṃ kālāgnisadṛśaṃ prabhum // LiP_1,37.38 //
tau taṃ tuṣṭuvatuścaiva śarvamugraṃ kapardinam /
praṇematuś ca varadaṃ bahumānena dūrataḥ // LiP_1,37.39 //
bhavo 'pi bhagavān devam anugṛhya pitāmaham /
janārdanaṃ jagannāthas tatraivāntaradhīyata // LiP_1,37.40 //
iti śrīliṅgamahāpurāṇe pūrvabhāge brahmaṇo varapradānaṃ nāma saptatriṃśo 'dhyāyaḥ
LiP, 1, 38
śailādiruvāca
gate maheśvare deve tamuddiśya janārdanaḥ /
praṇamya bhagavānprāha padmayonimajodbhavaḥ // LiP_1,38.1 //
śrīviṣṇuruvāca
parameśo jagannāthaḥ śaṅkarastveṣa sarvagaḥ /
āvayorakhilasyeśaḥ śaraṇaṃ ca maheśvaraḥ // LiP_1,38.2 //
ahaṃ vāmāṅgajo brahman śaṅkarasya mahātmanaḥ /
bhavān bhavasya devasya dakṣiṇāṅgabhavaḥ svayam // LiP_1,38.3 //
māmāhur ṛṣayaḥ prekṣya pradhānaṃ prakṛtiṃ tathā /
avyaktamajamityevaṃ bhavantaṃ puruṣastviti // LiP_1,38.4 //
evamāhurmahādevam āvayorapi kāraṇam /
īśaṃ sarvasya jagataḥ prabhumavyayamīśvaram // LiP_1,38.5 //
so 'pi tasyāmareśasya vacanādvārijodbhavaḥ /
vareṇyaṃ varadaṃ rudram astuvatpraṇanāma ca // LiP_1,38.6 //
athāmbhasā plutāṃ bhūmīṃ samādhāya janārdanaḥ /
pūrvavatsthāpayāmāsa vārāhaṃ rūpamāsthitaḥ // LiP_1,38.7 //
nadīnadasamudrāṃś ca pūrvavaccākarotprabhuḥ /
kṛtvā corvīṃ prayatnena nimnonnatavivarjitām // LiP_1,38.8 //
dharāyāṃ so 'cinotsarvān bhūdharān bhūdharākṛtiḥ /
bhūrādyāṃścaturo lokān kalpayāmāsa pūrvavat // LiP_1,38.9 //
sraṣṭuṃ ca bhagavāṃścakre matiṃ matimatāṃ varaḥ /
mukhyaṃ ca tairyagyonyaṃ ca daivikaṃ mānuṣaṃ tathā // LiP_1,38.10 //
vibhuścānugrahaṃ tatra kaumārakam adīnadhīḥ /
purastādasṛjaddevaḥ sanandaṃ sanakaṃ tathā // LiP_1,38.11 //
sanātanaṃ satāṃ śreṣṭhaṃ naiṣkarmyeṇa gatāḥ param /
marīcibhṛgvaṅgirasaṃ pulastyaṃ pulahaṃ kratum // LiP_1,38.12 //
dakṣamatriṃ vasiṣṭhaṃ ca so 'sṛjad yogavidyayā /
saṃkalpaṃ caiva dharmaṃ ca hy adharmaṃ bhagavānprabhuḥ // LiP_1,38.13 //
dvādaśaiva prajāstvetā brahmaṇo 'vyaktajanmanaḥ /
ṛbhuṃ sanatkumāraṃ ca sasarjādau sanātanaḥ // LiP_1,38.14 //
tau cordhvaretasau divyau cāgrajau brahmavādinau /
kumārau brahmaṇastulyau sarvajñau sarvabhāvinau // LiP_1,38.15 //
evaṃ mukhyādikān sṛṣṭvā padmayoniḥ śilāśana /
yugadharmānaśeṣāṃś ca kalpayāmāsa viśvasṛk // LiP_1,38.16 //
iti śrīliṅgamahāpurāṇe pūrvabhāge vaiṣṇavakathanaṃ nāmāṣṭatriṃśo 'dhyāyaḥ
LiP, 1, 39
śailādiruvāca
śrutvā śakreṇa kathitaṃ pitā mama mahāmuniḥ /
punaḥ papraccha deveśaṃ praṇamya racitāñjaliḥ // LiP_1,39.1 //
śilāda uvāca
bhagavan śakra sarvajña devadevanamaskṛta /
śacīpate jagannātha sahasrākṣa maheśvara // LiP_1,39.2 //
yugadharmānkathaṃ cakre bhagavānpadmasaṃbhavaḥ /
vaktumarhasi me sarvaṃ sāṃprataṃ praṇatāya me // LiP_1,39.3 //
śailādiruvāca
tasya tadvacanaṃ śrutvā śilādasya mahātmanaḥ /
vyājahāra yathādṛṣṭaṃ yugadharmaṃ suvistaram // LiP_1,39.4 //
śakra uvāca
(caturyuga)
ādyaṃ kṛtayugaṃ viddhi tatastretāyugaṃ mune /
dvāparaṃ tiṣyamityete catvārastu samāsataḥ // LiP_1,39.5 //
sattvaṃ kṛtaṃ rajastretā dvāparaṃ ca rajastamaḥ /
kalistamaś ca vijñeyaṃ yugavṛttiryugeṣu ca // LiP_1,39.6 //
dhyānaṃ paraṃ kṛtayuge tretāyāṃ yajña ucyate /
bhajanaṃ dvāpare śuddhaṃ dānameva kalau yuge // LiP_1,39.7 //
catvāri ca sahasrāṇi varṣāṇāṃ tatkṛtaṃ yugam /
tasya tāvacchatī saṃdhyā saṃdhyāṃśaś ca tathāvidhaḥ // LiP_1,39.8 //
catvāri ca sahasrāṇi mānuṣāṇi śilāśana /
āyuḥ kṛtayuge viddhi prajānāmiha suvrata // LiP_1,39.9 //
tataḥ kṛtayuge tasmin saṃdhyāṃśe ca gate tu vai /
pādāvaśiṣṭo bhavati yugadharmastu sarvataḥ // LiP_1,39.10 //
caturbhāgaikahīnaṃ tu tretāyugamanuttamam /
kṛtārdhaṃ dvāparaṃ viddhi tadardhaṃ tiṣyamucyate // LiP_1,39.11 //
triśatī dviśatī saṃdhyā tathā caikaśatī mune /
saṃdhyāṃśakaṃ tathāpyevaṃ kalpeṣvevaṃ yuge yuge // LiP_1,39.12 //
ādye kṛtayuge dharmaś catuṣpādaḥ sanātanaḥ /
tretāyuge tripādastu dvipādo dvāpare sthitaḥ // LiP_1,39.13 //
tripādahīnastiṣye tu sattāmātreṇa dhiṣṭhitaḥ /
(kṛtayuga)
kṛte tu mithunotpattir vṛttiḥ sākṣādrasollasā // LiP_1,39.14 //
prajāstṛptāḥ sadā sarvāḥ sarvānandāś ca bhoginaḥ /
adhamottamatā tāsāṃ na viśeṣāḥ prajāḥ śubhāḥ // LiP_1,39.15 //
tulyamāyuḥ sukhaṃ rūpaṃ tāsāṃ tasminkṛte yuge /
tāsāṃ prītirna ca dvandvaṃ na dveṣo nāsti ca klamaḥ // LiP_1,39.16 //
parvatodadhivāsinyo hy aniketāśrayāstu tāḥ /
viśokāḥ sattvabahulā ekāntabahulās tathā // LiP_1,39.17 //
tā vai niṣkāmacāriṇyo nityaṃ muditamānasāḥ /
apravṛttiḥ kṛtayuge karmaṇoḥ śubhapāpayoḥ // LiP_1,39.18 //
varṇāśramavyavasthā ca tadāsīnna ca saṃkaraḥ /
rasollāsaḥ kālayogāt tretākhye naśyate dvija // LiP_1,39.19 //
tasyāṃ siddhau pranaṣṭāyām anyā siddhiḥ prajāyate /
apāṃ saukṣmye pratigate tadā meghātmanā tu vai // LiP_1,39.20 //
meghebhyastanayitnubhyaḥ pravṛttaṃ vṛṣṭisarjanam /
sakṛd eva tathā vṛṣṭyā saṃyukte pṛthivītale // LiP_1,39.21 //
prādurāsaṃstadā tāsāṃ vṛkṣāste gṛhasaṃjñitāḥ /
sarvavṛttyupabhogastu tāsāṃ tebhyaḥ prajāyate // LiP_1,39.22 //
vartayanti sma tebhyastās tretāyugamukhe prajāḥ /
tataḥ kālena mahatā tāsāmeva viparyayāt // LiP_1,39.23 //
rāgalobhātmako bhāvas tadā hyākasmiko 'bhavat /
viparyayeṇa tāsāṃ tu tena tatkālabhāvinā // LiP_1,39.24 //
praṇaśyanti tataḥ sarve vṛkṣāste gṛhasaṃjñitāḥ /
tatasteṣu pranaṣṭeṣu vibhrāntā maithunodbhavāḥ // LiP_1,39.25 //
api dhyāyanti tāṃ siddhiṃ satyābhidhyāyinastadā /
prādurbabhūvustāsāṃ tu vṛkṣāste gṛhasaṃjñitāḥ // LiP_1,39.26 //
vastrāṇi te prasūyante phalānyābharaṇāni ca /
teṣveva jāyate tāsāṃ gandhavarṇarasānvitam // LiP_1,39.27 //
amākṣikaṃ mahīvīryaṃ puṭake puṭake madhu /
tena tā vartayanti sma sukhamāyuḥ sadaiva hi // LiP_1,39.28 //
hṛṣṭapuṣṭāstayā siddhyā prajā vai vigatajvarāḥ /
tataḥ kālāntareṇaiva punarlobhāvṛtāstu tāḥ // LiP_1,39.29 //
vṛkṣāṃstānparyagṛhṇanti madhu vā mākṣikaṃ balāt /
tāsāṃ tenopacāreṇa punarlobhakṛtena vai // LiP_1,39.30 //
pranaṣṭā madhunā sārdhaṃ kalpavṛkṣāḥ kvacitkvacit /
tasyāmevālpaśiṣṭāyāṃ siddhyāṃ kālavaśāttadā // LiP_1,39.31 //
āvartanāttu tretāyāṃ dvandvānyabhyutthitāni vai /
śītavarṣātapaistīvrais tatastā duḥkhitā bhṛśam // LiP_1,39.32 //
dvandvaiḥ sampīḍyamānāś ca cakrur āvaraṇāni tu /
kṛtadvandvapratīghātāḥ ketanāni girau tataḥ // LiP_1,39.33 //
pūrvaṃ nikāmacārāstā hy aniketā athāvasan /
yathāyogaṃ yathāprīti niketeṣvavasanpunaḥ // LiP_1,39.34 //
kṛtvā dvandvopaghātāṃstān vṛttyupāyamacintayan /
naṣṭeṣu madhunā sārdhaṃ kalpavṛkṣeṣu vai tadā // LiP_1,39.35 //
vivādavyākulāstā vai prajāstṛṣṇākṣudhārditāḥ /
tataḥ prādurbabhau tāsāṃ siddhistretāyuge punaḥ // LiP_1,39.36 //
vārtāyāḥ sādhikāpyanyā vṛṣṭistāsāṃ nikāmataḥ /
tāsāṃ vṛṣṭyudakādīni hy abhavannimnagāni tu // LiP_1,39.37 //
abhavanvṛṣṭisaṃtatyā srotasthānāni nimnagāḥ /
evaṃ nadyaḥ pravṛttāstu dvitīye vṛṣṭisarjane // LiP_1,39.38 //
ye punastadapāṃ stokāḥ patitāḥ pṛthivītale /
apāṃ bhūmeś ca saṃyogād oṣadhyastāstadābhavan // LiP_1,39.39 //
athālpakṛṣṭāścānuptā grāmyāraṇyāścaturdaśa /
ṛtupuṣpaphalāścaiva vṛkṣagulmāś ca jajñire // LiP_1,39.40 //
prādurbhūtāni caitāni vṛkṣajātyauṣadhāni ca /
tenauṣadhena vartante prajāstretāyuge tadā // LiP_1,39.41 //
tataḥ punarabhūttāsāṃ rāgo lobhaś ca sarvaśaḥ /
avaśyaṃ bhāvinārthena tretāyugavaśena ca // LiP_1,39.42 //
tatastāḥ paryagṛhṇanta nadīkṣetrāṇi parvatān /
vṛkṣagulmauṣadhīścaiva prasahya tu yathābalam // LiP_1,39.43 //
viparyayeṇa cauṣadhyaḥ pranaṣṭāstāścaturdaśa /
matvā dharāṃ praviṣṭāstā ityauṣadhyaḥ pitāmahaḥ // LiP_1,39.44 //
dudoha gāṃ prayatnena sarvabhūtahitāya vai /
tadāprabhṛti cauṣadhyaḥ phālakṛṣṭāstvitastataḥ // LiP_1,39.45 //
vārtāṃ kṛṣiṃ samāyātā vartukāmāḥ prayatnataḥ /
vārtā vṛttiḥ samākhyātā kṛṣikāmaprayatnataḥ // LiP_1,39.46 //
anyathā jīvitaṃ tāsāṃ nāsti tretāyugātyaye /
hastodbhavā hyapaścaiva bhavanti bahuśastadā // LiP_1,39.47 //
tatrāpi jagṛhuḥ sarve cānyonyaṃ krodhamūrchitāḥ /
sutadāradhanādyāṃstu balādyugabalena tu // LiP_1,39.48 //
maryādāyāḥ pratiṣṭhārthaṃ jñātvā tadakhilaṃ vibhuḥ /
sasarja kṣatriyāṃstrātuṃ kṣatātkamalasaṃbhavaḥ // LiP_1,39.49 //
varṇāśramapratiṣṭhāṃ ca cakāra svena tejasā /
vṛttena vṛttinā vṛttaṃ viśvātmā nirmame svayam // LiP_1,39.50 //
yajñapravartanaṃ caiva tretāyāmabhavatkramāt /
paśuyajñaṃ na sevante kecittatrāpi suvratāḥ // LiP_1,39.51 //
balādviṣṇustadā yajñam akarotsarvadṛk kramāt /
dvijāstadā praśaṃsanti tatastvāhiṃsakaṃ mune // LiP_1,39.52 //
dvāpareṣvapi vartante matibhedāstadā nṛṇām /
manasā karmaṇā vācā kṛcchrādvārtā prasidhyati // LiP_1,39.53 //
tadā tu sarvabhūtānāṃ kāyakleśavaśātkramāt /
lobho bhṛtirvaṇigyuddhaṃ tattvānāmaviniścayaḥ // LiP_1,39.54 //
vedaśākhāpraṇayanaṃ dharmāṇāṃ saṃkaras tathā /
varṇāśramaparidhvaṃsaḥ kāmadveṣau tathaiva ca // LiP_1,39.55 //
dvāpare tu pravartante rāgo lobho madas tathā /
vedo vyāsaiścaturdhā tu vyasyate dvāparādiṣu // LiP_1,39.56 //
eko vedaścatuṣpādas tretāsviha vidhīyate /
saṃkṣayādāyuṣaścaiva vyasyate dvāpareṣu saḥ // LiP_1,39.57 //
ṛṣiputraiḥ punarbhedā bhidyante dṛṣṭivibhramaiḥ /
mantrabrāhmaṇavinyāsaiḥ svaravarṇaviparyayaiḥ // LiP_1,39.58 //
saṃhitā ṛgyajuḥsāmnāṃ saṃhanyante manīṣibhiḥ /
sāmānyā vaikṛtāścaiva draṣṭṛbhistaiḥ pṛthakpṛthak // LiP_1,39.59 //
brāhmaṇaṃ kalpasūtrāṇi mantrapravacanāni ca /
anye tu prasthitāstānvai kecittānpratyavasthitāḥ // LiP_1,39.60 //
itihāsapurāṇāni bhidyante kālagauravāt /
brāhmaṃ pādmaṃ vaiṣṇavaṃ ca śaivaṃ bhāgavataṃ tathā // LiP_1,39.61 //
bhaviṣyaṃ nāradīyaṃ ca mārkaṇḍeyamataḥ param /
āgneyaṃ brahmavaivartaṃ laiṅgaṃ vārāhameva ca // LiP_1,39.62 //
vāmanākhyaṃ tataḥ kūrmaṃ mātsyaṃ gāruḍameva ca /
skāndaṃ tathā ca brahmāṇḍaṃ teṣāṃ bhedaḥ prakathyate // LiP_1,39.63 //
laiṅgam ekādaśavidhaṃ prabhinnaṃ dvāpare śubham /
manvatriviṣṇuhārīta- yājñavalkyośano 'ṅgirāḥ // LiP_1,39.64 //
yamāpastambasaṃvartāḥ kātyāyanabṛhaspatī /
parāśaravyāsaśaṅkha- likhitā dakṣagautamau // LiP_1,39.65 //
śātātapo vasiṣṭhaś ca evamādyaiḥ sahasraśaḥ /
avṛṣṭirmaraṇaṃ caiva tathā vyādhyādyupadravāḥ // LiP_1,39.66 //
vāṅmanaḥkarmajair duḥkhair nirvedo jāyate tataḥ /
nirvedājjāyate teṣāṃ duḥkhamokṣavicāraṇā // LiP_1,39.67 //
vicāraṇācca vairāgyaṃ vairāgyāddoṣadarśanam /
doṣāṇāṃ darśanāccaiva dvāpare jñānasaṃbhavaḥ // LiP_1,39.68 //
eṣā rajastamoyuktā vṛttir vai dvāpare smṛtā /
ādye kṛte tu dharmo 'sti sa tretāyāṃ pravartate // LiP_1,39.69 //
dvāpare vyākulībhūtvā praṇaśyati kalau yuge // LiP_1,39.70 //
iti śrīliṅgamahāpurāṇe pūrvabhāge ekonacatvāriṃśo 'dhyāyaḥ
LiP, 1, 40
śakra uvāca
tiṣye māyāmasūyāṃ ca vadhaṃ caiva tapasvinām /
sādhayanti narāstatra tamasā vyākulendriyāḥ // LiP_1,40.1 //
kalau pramādako rogaḥ satataṃ kṣudbhayāni ca /
anāvṛṣṭibhayaṃ ghoraṃ deśānāṃ ca viparyayaḥ // LiP_1,40.2 //
na prāmāṇyaṃ śruterasti nṛṇāṃ cādharmasevanam /
adhārmikāstvanācārā mahākopālpacetasaḥ // LiP_1,40.3 //
anṛtaṃ bruvate lubdhās tiṣye jātāś ca duṣprajāḥ /
duriṣṭairduradhītaiś ca durācārairdurāgamaiḥ // LiP_1,40.4 //
viprāṇāṃ karma doṣeṇa prajānāṃ jāyate bhayam /
nādhīyante tadā vedān na yajanti dvijātayaḥ // LiP_1,40.5 //
utsīdanti narāścaiva kṣatriyāś ca viśaḥ kramāt /
śūdrāṇāṃ mantrayogena saṃbandho brāhmaṇaiḥ saha // LiP_1,40.6 //
bhavatīha kalau tasmiñ śayanāsanabhojanaiḥ /
rājānaḥ śūdrabhūyiṣṭhā brāhmaṇān bādhayanti te // LiP_1,40.7 //
bhrūṇahatyā vīrahatyā prajāyante prajāsu vai /
śūdrāś ca brāhmaṇācārāḥ śūdrācārāś ca brāhmaṇāḥ // LiP_1,40.8 //
rājavṛttisthitāś caurāś caurācārāś ca pārthivāḥ /
ekapatnyo na śiṣyanti vardhiṣyantyabhisārikāḥ // LiP_1,40.9 //
varṇāśramapratiṣṭhāno jāyate nṛṣu sarvataḥ /
tadā svalpaphalā bhūmiḥ kvaciccāpi mahāphalā // LiP_1,40.10 //
arakṣitāro hartāraḥ pārthivāś ca śilāśana /
śūdrā vai jñāninaḥ sarve brāhmaṇairabhivanditāḥ // LiP_1,40.11 //
akṣatriyāś ca rājāno viprāḥ śūdropajīvinaḥ /
āsanasthā dvijāndṛṣṭvā na calantyalpabuddhayaḥ // LiP_1,40.12 //
tāḍayanti dvijendrāṃś ca śūdrā vai svalpabuddhayaḥ /
āsye nidhāya vai hastaṃ karṇaṃ śūdrasya vai dvijāḥ // LiP_1,40.13 //
nīcasyeva tadā vākyaṃ vadanti vinayena tam /
uccāsanasthān śūdrāṃś ca dvijamadhye dvijarṣabha // LiP_1,40.14 //
jñātvā na hiṃsate rājā kalau kālavaśena tu /
puṣpaiś ca vāsitaiścaiva tathānyair maṅgalaiḥ śubhaiḥ // LiP_1,40.15 //
śūdrānabhyarcayantyalpa- śrutabhāgyabalānvitāḥ /
na prekṣante garvitāś ca śūdrā dvijavarān dvija // LiP_1,40.16 //
sevāvasaram ālokya dvāre tiṣṭhanti vai dvijāḥ /
vāhanasthān samāvṛtya śūdrāñśūdropajīvinaḥ // LiP_1,40.17 //
sevante brāhmaṇāstatra stuvanti stutibhiḥ kalau /
tapoyajñaphalānāṃ ca vikretāro dvijottamāḥ // LiP_1,40.18 //
yatayaś ca bhaviṣyanti bahavo 'sminkalau yuge /
puruṣālpaṃ bahustrīkaṃ yugānte samupasthite // LiP_1,40.19 //
nindanti vedavidyāṃ ca dvijāḥ karmāṇi vai kalau /
kalau devo mahādevaḥ śaṅkaro nīlalohitaḥ // LiP_1,40.20 //
prakāśate pratiṣṭhārthaṃ dharmasya vikṛtākṛtiḥ /
ye taṃ viprā niṣevante yena kenāpi śaṅkaram // LiP_1,40.21 //
kalidoṣān vinirjitya prayānti paramaṃ padam /
śvāpadaprabalatvaṃ ca gavāṃ caiva parikṣayaḥ // LiP_1,40.22 //
sādhūnāṃ vinivṛttiś ca vedyā tasminyugakṣaye /
tadā sūkṣmo mahodarko durlabho dānamūlavān // LiP_1,40.23 //
cāturāśramaśaithilye dharmaḥ praticaliṣyati /
arakṣitāro hartāro balibhāgasya pārthivāḥ // LiP_1,40.24 //
yugānteṣu bhaviṣyanti svarakṣaṇaparāyaṇāḥ /
aṭṭaśūlā janapadāḥ śivaśūlāścatuṣpathāḥ // LiP_1,40.25 //
pramadāḥ keśaśūlinyo bhaviṣyanti kalau yuge /
citravarṣī tadā devo yadā prāhuryugakṣayam // LiP_1,40.26 //
sarve vaṇigjanāścāpi bhaviṣyantyadhame yuge /
kuśīlacaryāḥ pāṣaṇḍair vṛthārūpaiḥ samāvṛtāḥ // LiP_1,40.27 //
bahuyājanako loko bhaviṣyati parasparam /
nāvyāhṛtakrūravākyo nārjavī nānasūyakaḥ // LiP_1,40.28 //
na kṛte pratikartā ca yugakṣīṇe bhaviṣyati /
nindakāścaiva patitā yugāntasya ca lakṣaṇam // LiP_1,40.29 //
nṛpaśūnyā vasumatī na ca dhānyadhanāvṛtā /
maṇḍalāni bhaviṣyanti deśeṣu nagareṣu ca // LiP_1,40.30 //
alpodakā cālpaphalā bhaviṣyati vasuṃdharā /
goptāraścāpyagoptāraḥ sambhaviṣyantyaśāsanāḥ // LiP_1,40.31 //
hartāraḥ paravittānāṃ paradārapradharṣakāḥ /
kāmātmāno durātmāno hy adhamāḥ sāhasapriyāḥ // LiP_1,40.32 //
pranaṣṭaceṣṭanāḥ puṃso muktakeśāś ca śūlinaḥ /
janāḥ ṣoḍaśavarṣāś ca prajāyante yugakṣaye // LiP_1,40.33 //
śukladantājinākṣāś ca muṇḍāḥ kāṣāyavāsasaḥ /
śūdrā dharmaṃ cariṣyanti yugānte samupasthite // LiP_1,40.34 //
sasyacaurā bhaviṣyanti dṛḍhacailābhilāṣiṇaḥ /
caurāścorasvahartāro harturhartā tathāparaḥ // LiP_1,40.35 //
yogyakarmaṇyuparate loke niṣkriyatāṃ gate /
kīṭamūṣakasarpāś ca dharṣayiṣyanti mānavān // LiP_1,40.36 //
subhikṣaṃ kṣemamārogyaṃ sāmarthyaṃ durlabhaṃ tadā /
kauśikīṃ pratipatsyante deśānkṣudbhayapīḍitāḥ // LiP_1,40.37 //
duḥkhenābhiplutānāṃ ca paramāyuḥ śataṃ tadā /
dṛśyante na ca dṛśyante vedāḥ kaliyuge 'khilāḥ // LiP_1,40.38 //
utsīdanti tadā yajñāḥ kevalādharmapīḍitāḥ /
kāṣāyiṇo 'pyanirgranthāḥ kāpālībahulāstviha // LiP_1,40.39 //
vedavikrayiṇaścānye tīrthavikrayiṇaḥ pare /
varṇāśramāṇāṃ ye cānye pāṣaṇḍāḥ paripanthinaḥ // LiP_1,40.40 //
utpadyante tadā te vai samprāpte tu kalau yuge /
adhīyante tadā vedāñ śūdrā dharmārthakovidāḥ // LiP_1,40.41 //
yajante cāśvamedhena rājānaḥ śūdrayonayaḥ /
strībālagovadhaṃ kṛtvā hatvā caiva parasparam // LiP_1,40.42 //
upadravāṃstathānyonyaṃ sādhayanti tadā prajāḥ /
duḥkhaprabhūtamalpāyur dehotsādaḥ sarogatā // LiP_1,40.43 //
adharmābhiniveśitvāt tamovṛttaṃ kalau smṛtam /
prajāsu brahmahatyādi tadā vai sampravartate // LiP_1,40.44 //
tasmādāyurbalaṃ rūpaṃ kaliṃ prāpya prahīyate /
tadā tvalpena kālena siddhiṃ gacchanti mānavāḥ // LiP_1,40.45 //
dhanyā dharmaṃ cariṣyanti yugānte dvijasattamāḥ /
śrutismṛtyuditaṃ dharmaṃ ye carantyanasūyakāḥ // LiP_1,40.46 //
tretāyāṃ vārṣiko dharmo dvāpare māsikaḥ smṛtaḥ /
yathākleśaṃ caranprājñas tadahnā prāpnute kalau // LiP_1,40.47 //
(saṃdhyāṃśa)
eṣā kaliyugāvasthā saṃdhyāṃśaṃ tu nibodha me /
yuge yuge ca hīyante trīṃstrīnpādāṃstu siddhayaḥ // LiP_1,40.48 //
yugasvabhāvāḥ saṃdhyāstu tiṣṭhantīha tu pādaśaḥ /
saṃdhyāsvabhāvāḥ svāṃśeṣu pādaśaste pratiṣṭhitāḥ // LiP_1,40.49 //
(Pramiti)
evaṃ saṃdhyāṃśake kāle samprāpte tu yugāntike /
teṣāṃ śāstā hyasādhūnāṃ bhūtānāṃ nidhanotthitaḥ // LiP_1,40.50 //
gotre 'sminvai candramaso nāmnā pramitirucyate /
mānavasya tu so 'ṃśena pūrvaṃ svāyaṃbhuve 'ntare // LiP_1,40.51 //
samāḥ sa viṃśatiḥ pūrṇāḥ paryaṭanvai vasuṃdharām /
anukarṣan sa vai senāṃ savājirathakuñjarām // LiP_1,40.52 //
pragṛhītāyudhairvipraiḥ śataśo 'tha sahasraśaḥ /
sa tadā taiḥ parivṛto mlecchān hanti sahasraśaḥ // LiP_1,40.53 //
sa hatvā sarvaśaścaiva rājñastāñśūdrayonijān /
pākhaṇḍāṃstu tataḥ sarvān niḥśeṣaṃ kṛtavān prabhuḥ // LiP_1,40.54 //
nātyarthaṃ dhārmikā ye ca tān sarvān hanti sarvataḥ /
varṇavyatyāsajātāś ca ye ca tānanujīvinaḥ // LiP_1,40.55 //
pravṛttacakro balavān mlecchānāmantakṛtsa tu /
adhṛṣyaḥ sarvabhūtānāṃ cacārātha vasuṃdharām // LiP_1,40.56 //
mānavasya tu so 'ṃśena devasyeha vijajñivān /
pūrvajanmani viṣṇostu pramitirnāma vīryavān // LiP_1,40.57 //
gotrato vai candramasaḥ pūrṇe kaliyuge prabhuḥ /
dvātriṃśe 'bhyudite varṣe prakrānto viṃśatiḥ samāḥ // LiP_1,40.58 //
vinighnansarvabhūtāni śataśo 'tha sahasraśaḥ /
kṛtvā bījāvaśeṣāṃ tu pṛthivīṃ krūrakarmaṇaḥ // LiP_1,40.59 //
parasparanimittena kopenākasmikena tu /
sa sādhayitvā vṛṣalān prāyaśas tān adhārmikān // LiP_1,40.60 //
gaṅgāyamunayormadhye sthitiṃ prāptaḥ sahānugaḥ /
tato vyatīte kāle tu sāmātyaḥ sahasainikaḥ // LiP_1,40.61 //
utsādya pārthivān sarvān mlecchāṃścaiva sahasraśaḥ /
tatra saṃdhyāṃśake kāle samprāpte tu yugāntike // LiP_1,40.62 //
(behaviour of people during yugānta)
sthitāsvalpāvaśiṣṭāsu prajāsviha kvacitkvacit /
apragrahāstatastā vai lobhāviṣṭāstu kṛtsnaśaḥ // LiP_1,40.63 //
upahiṃsanti cānyonyaṃ praṇipatya parasparam /
arājake yugavaśāt saṃśaye samupasthite // LiP_1,40.64 //
prajāstā vai tataḥ sarvāḥ parasparabhayārditāḥ /
vyākulāś ca paribhrāntās tyaktvā dārān gṛhāṇi ca // LiP_1,40.65 //
svānprāṇān anapekṣanto niṣkāruṇyāḥ suduḥkhitāḥ /
naṣṭe śraute smārtadharme parasparahatāstadā // LiP_1,40.66 //
nirmaryādā nirākrāntā niḥsnehā nirapatrapāḥ /
naṣṭe dharme pratihatāḥ hrasvakāḥ pañcaviṃśakāḥ // LiP_1,40.67 //
hitvā putrāṃś ca dārāṃś ca vivādavyākulendriyāḥ /
anāvṛṣṭihatāścaiva vārtāmutsṛjya dūrataḥ // LiP_1,40.68 //
pratyantānupasevante hitvā janapadān svakān /
saritsāgarakūpāṃste sevante parvatāṃs tathā // LiP_1,40.69 //
madhumāṃsairmūlaphalair vartayanti suduḥkhitāḥ /
cīrapatrājinadharā niṣkriyā niṣparigrahāḥ // LiP_1,40.70 //
varṇāśramaparibhraṣṭāḥ saṃkaṭaṃ ghoramāsthitāḥ /
evaṃ kaṣṭamanuprāptā alpaśeṣāḥ prajāstadā // LiP_1,40.71 //
jarāvyādhikṣudhāviṣṭā duḥkhānnirvedamānasāḥ /
vicāraṇā tu nirvedāt sāmyāvasthā vicāraṇā // LiP_1,40.72 //
sāmyāvasthātmako bodhaḥ saṃbodhāddharmaśīlatā /
arūpaśamayuktāstu kaliśiṣṭā hi vai svayam // LiP_1,40.73 //
ahorātrāttadā tāsāṃ yugaṃ tu parivartate /
cittasaṃmohanaṃ kṛtvā tāsāṃ vai suptamattavat // LiP_1,40.74 //
bhāvino 'rthasya ca balāt tataḥ kṛtamavartata /
pravṛtte tu tatastasmin punaḥ kṛtayuge tu vai // LiP_1,40.75 //
utpannāḥ kaliśiṣṭāstu prajāḥ kārtayugāstadā /
tiṣṭhanti ceha ye siddhā adṛṣṭā vicaranti ca // LiP_1,40.76 //
sapta saptarṣibhiścaiva tatra te tu vyavasthitāḥ /
brahmakṣatraviśaḥ śūdrā bījārthaṃ ye smṛtā iha // LiP_1,40.77 //
kalijaiḥ saha te sarve nirviśeṣāstadābhavan /
teṣāṃ saptarṣayo dharmaṃ kathayantītare 'pi ca // LiP_1,40.78 //
varṇāśramācārayutaṃ śrautaṃ smārtaṃ dvidhā tu yam /
tatasteṣu kriyāvatsu vardhante vai prajāḥ kṛte // LiP_1,40.79 //
śrautasmārtakṛtānāṃ ca dharme saptarṣidarśite /
keciddharmavyavasthārthaṃ tiṣṭhantīha yugakṣaye // LiP_1,40.80 //
manvantarādhikāreṣu tiṣṭhanti munayastu vai /
yathā dāvapradagdheṣu tṛṇeṣviha tataḥ kṣitau // LiP_1,40.81 //
vanānāṃ prathamaṃ vṛṣṭyā teṣāṃ mūleṣu saṃbhavaḥ /
tathā kārtayugānāṃ tu kalijeṣviha saṃbhavaḥ // LiP_1,40.82 //
evaṃ yugādyugasyeha saṃtānaṃ tu parasparam /
vartate ha vyavacchedād yāvanmanvantarakṣayaḥ // LiP_1,40.83 //
sukhamāyurbalaṃ rūpaṃ dharmo 'rthaḥ kāma eva ca /
yugeṣvetāni hīyante trīṃstrīn pādān krameṇa tu // LiP_1,40.84 //
sasaṃdhyāṃśeṣu hīyante yugānāṃ dharmasiddhayaḥ /
ityeṣā pratisiddhirvai kīrtitaiṣā krameṇa tu // LiP_1,40.85 //
caturyugānāṃ sarveṣām anenaiva tu sādhanam /
(yuga =) höhere Zeiteinheiten)
eṣā caturyugāvṛttir ā sahasrād guṇīkṛtā // LiP_1,40.86 //
brahmaṇastadahaḥ proktaṃ rātriścaitāvatī smṛtā /
anārjavaṃ jaḍībhāvo bhūtānām ā yugakṣayāt // LiP_1,40.87 //
etadeva tu sarveṣāṃ yugānāṃ lakṣaṇaṃ smṛtam /
eṣāṃ caturyugāṇāṃ ca guṇitā hyekasaptatiḥ // LiP_1,40.88 //
krameṇa parivṛttā tu manorantaram ucyate /
caturyuge yathaikasmin bhavatīha yadā tu yat // LiP_1,40.89 //
tathā cānyeṣu bhavati punastadvai yathākramam /
sarge sarge yathā bhedā utpadyante tathaiva tu // LiP_1,40.90 //
pañcaviṃśatparimitā na nyūnā nādhikās tathā /
tathā kalpā yugaiḥ sārdhaṃ bhavanti saha lakṣaṇaiḥ // LiP_1,40.91 //
manvantarāṇāṃ sarveṣām etadeva tu lakṣaṇam // LiP_1,40.92 //
yathā yugānāṃ parivartanāni cirapravṛttāni yugasvabhāvāt /
tathā tu saṃtiṣṭhati jīvalokaḥ kṣayodayābhyāṃ parivartamānaḥ // LiP_1,40.93 //
ityetallakṣaṇaṃ proktaṃ yugānāṃ vai samāsataḥ /
atītānāgatānāṃ hi sarvamanvantareṣu vai // LiP_1,40.94 //
manvantareṇa caikena sarvāṇyevāntarāṇi ca /
vyākhyātāni na saṃdehaḥ kalpaḥ kalpena caiva hi // LiP_1,40.95 //
anāgateṣu tadvacca tarkaḥ kāryo vijānatā /
manvantareṣu sarveṣu atītānāgateṣviha // LiP_1,40.96 //
tulyābhimāninaḥ sarve nāmarūpairbhavantyuta /
devā hyaṣṭavidhā ye ca ye ca manvantareśvarāḥ // LiP_1,40.97 //
ṛṣayo manavaścaiva sarve tulyaprayojanāḥ /
evaṃ varṇāśramāṇāṃ tu pravibhāgo yuge yuge // LiP_1,40.98 //
yugasvabhāvaś ca tathā vidhatte vai tadā prabhuḥ /
varṇāśramavibhāgāś ca yugāni yugasiddhayaḥ // LiP_1,40.99 //
yugānāṃ parimāṇaṃ te kathitaṃ hi prasaṅgataḥ /
vadāmi devīputratvaṃ padmayoneḥ samāsataḥ // LiP_1,40.100 //
iti śrīliṅgamahāpurāṇe pūrvabhāge caturyugaparimāṇaṃ nāma catvāriṃśo 'dhyāyaḥ
LiP, 1, 41
indra uvāca
punaḥ sasarja bhagavān prabhraṣṭāḥ pūrvavatprajāḥ /
sahasrayugaparyante prabhāte tu pitāmahaḥ // LiP_1,41.1 //
evaṃ parārdhe viprendra dviguṇe tu tathā gate /
tadā dharāmbhasi vyāptā hy āpo vahnau samīraṇe // LiP_1,41.2 //
vahniḥ samīraṇaścaiva vyomni tanmātrasaṃyutaḥ /
indriyāṇi daśaikaṃ ca tanmātrāṇi dvijottama // LiP_1,41.3 //
ahaṅkāramanuprāpya pralīnāstatkṣaṇādaho /
abhimānastadā tatra mahāntaṃ vyāpya vai kṣaṇāt // LiP_1,41.4 //
mahānapi tathā vyaktaṃ prāpya līno 'bhavaddvija /
avyaktaṃ svaguṇaiḥ sārdhaṃ pralīnamabhavadbhave // LiP_1,41.5 //
tataḥ sṛṣṭirabhūttasmāt pūrvavatpuruṣācchivāt /
atha sṛṣṭāstadā tasya manasā tena mānasāḥ // LiP_1,41.6 //
na vyavardhanta loke 'smin prajāḥ kamalayoninā /
vṛddhyarthaṃ bhagavānbrahmā putrairvai mānasaiḥ saha // LiP_1,41.7 //
duścaraṃ vicacāreśaṃ samuddiśya tapaḥ svayam /
tuṣṭastu tapasā tasya bhavo jñātvā sa vāñchitam // LiP_1,41.8 //
lalāṭamadhyaṃ nirbhidya brahmaṇaḥ puruṣasya tu /
putrasnehamiti procya strīpuṃrūpo 'bhavattadā // LiP_1,41.9 //
tasya putro mahādevo hy ardhanārīśvaro 'bhavat /
dadāha bhagavānsarvaṃ brahmāṇaṃ ca jagadgurum // LiP_1,41.10 //
athārdhamātrāṃ kalyāṇīm ātmanaḥ parameśvarīm /
bubhuje yogamārgeṇa vṛddhyarthaṃ jagatāṃ śivaḥ // LiP_1,41.11 //
tasyāṃ hariṃ ca brahmāṇaṃ sasarja parameśvaraḥ /
viśveśvarastu viśvātmā cāstraṃ pāśupataṃ tathā // LiP_1,41.12 //
tasmādbrahmā mahādevyāś cāṃśajaś ca haris tathā /
aṇḍajaḥ padmajaścaiva bhavāṅgabhava eva ca // LiP_1,41.13 //
etatte kathitaṃ sarvam itihāsaṃ purātanam /
parārdhaṃ brahmaṇo yāvat tāvadbhūtiḥ samāsataḥ // LiP_1,41.14 //
vairāgyaṃ brahmaṇo vakṣye tamodbhūtaṃ samāsataḥ /
nārāyaṇo 'pi bhagavān dvidhā kṛtvātmanastanum // LiP_1,41.15 //
sasarja sakalaṃ tasmāt svāṅgādeva carācaram /
tato brahmāṇamasṛjad brahmā rudraṃ pitāmahaḥ // LiP_1,41.16 //
mune kalpāntare rudro hariṃ brahmāṇam īśvaram /
tato brahmāṇamasṛjan mune kalpāntare hariḥ // LiP_1,41.17 //
nārāyaṇaṃ punarbrahmā brahmāṇaṃ ca punarbhavaḥ /
tadā vicārya vai brahmā duḥkhaṃ saṃsāra ityajaḥ // LiP_1,41.18 //
sargaṃ visṛjya cātmānam ātmanyeva niyojya ca /
saṃhṛtya prāṇasañcāraṃ pāṣāṇa iva niścalaḥ // LiP_1,41.19 //
daśavarṣasahasrāṇi samādhistho 'bhavatprabhuḥ /
adhomukhaṃ tu yatpadmaṃ hṛdi saṃsthaṃ suśobhanam // LiP_1,41.20 //
pūritaṃ pūrakeṇaiva prabuddhaṃ cābhavattadā /
tadūrdhvavaktram abhavat kumbhakena nirodhitam // LiP_1,41.21 //
tatpadmakarṇikāmadhye sthāpayāmāsa ceśvaram /
tadomiti śivaṃ devam ardhamātrāparaṃ param // LiP_1,41.22 //
mṛṇālatantubhāgaika- śatabhāge vyavasthitam /
yamī yamaviśuddhātmā niyamyaivaṃ hṛdīśvaram // LiP_1,41.23 //
yamapuṣpādibhiḥ pūjyaṃ yājyo hyayajadavyayam /
tasya hṛtkamalasthasya niyogāccāṃśajo vibhuḥ // LiP_1,41.24 //
lalāṭamasya nirbhidya prādurāsītpitāmahāt /
lohito 'bhūt svayaṃ nīlaḥ śivasya hṛdayodbhavaḥ // LiP_1,41.25 //
vahneścaiva tu saṃyogāt prakṛtya puruṣaḥ prabhuḥ /
nīlaś ca lohitaścaiva yataḥ kālākṛtiḥ pumān // LiP_1,41.26 //
nīlalohita ityuktas tena devena vai prabhuḥ /
brahmaṇā bhagavānkālaḥ prītātmā cābhavadvibhuḥ // LiP_1,41.27 //
suprītamanasaṃ devaṃ tuṣṭāva ca pitāmahaḥ /
nāmāṣṭakena viśvātmā viśvātmānaṃ mahāmune // LiP_1,41.28 //
pitāmaha uvāca
namaste bhagavan rudra bhāskarāmitatejase /
namo bhavāya devāya rasāyāmbumayāya te // LiP_1,41.29 //
śarvāya kṣitirūpāya sadā surabhiṇe namaḥ /
īśāya vāyave tubhyaṃ saṃsparśāya namo namaḥ // LiP_1,41.30 //
paśūnāṃ pataye caiva pāvakāyātitejase /
bhīmāya vyomarūpāya śabdamātrāya te namaḥ // LiP_1,41.31 //
mahādevāya somāya amṛtāya namo 'stu te /
ugrāya yajamānāya namaste karmayogine // LiP_1,41.32 //
yaḥ paṭhecchṛṇuyādvāpi paitāmahamimaṃ stavam /
rudrāya kathitaṃ viprāñ śrāvayedvā samāhitaḥ // LiP_1,41.33 //
aṣṭamūrtestu sāyujyaṃ varṣādekādavāpnuyāt /
evaṃ stutvā mahādevam avaikṣata pitāmahaḥ // LiP_1,41.34 //
tadāṣṭadhā mahādevaḥ samātiṣṭhatsamantataḥ /
tadā prakāśate bhānuḥ kṛṣṇavartmā niśākaraḥ // LiP_1,41.35 //
kṣitirvāyuḥ pumānaṃbhaḥ suṣiraṃ sarvagaṃ tathā /
tadāprabhṛti taṃ prāhur aṣṭamūrtiritīśvaram // LiP_1,41.36 //
aṣṭamūrteḥ prasādena virañciścāsṛjatpunaḥ /
sṛṣṭvaitad akhilaṃ brahmā punaḥ kalpāntare prabhuḥ // LiP_1,41.37 //
sahasrayugaparyantaṃ saṃsupte ca carācare /
prajāḥ sraṣṭumanās tepe tata ugraṃ tapo mahat // LiP_1,41.38 //
tasyaivaṃ tapyamānasya na kiṃcitsamavartata /
tato dīrgheṇa kālena duḥkhātkrodho vyajāyata // LiP_1,41.39 //
krodhāviṣṭasya netrābhyāṃ prāpatannaśrubindavaḥ /
tatastebhyo 'śrubindubhyo bhūtāḥ pretāstadābhavan // LiP_1,41.40 //
sarvāṃstānagrajāndṛṣṭvā bhūtapretaniśācarān /
anindata tadā devo brahmātmānam ajo vibhuḥ // LiP_1,41.41 //
jahau prāṇāṃś ca bhagavān krodhāviṣṭaḥ prajāpatiḥ /
tataḥ prāṇamayo rudraḥ prādurāsītprabhormukhāt // LiP_1,41.42 //
ardhanārīśvaro bhūtvā bālārkasadṛśadyutiḥ /
tadaikādaśadhātmānaṃ pravibhajya vyavasthitaḥ // LiP_1,41.43 //
ardhenāṃśena sarvātmā sasarjāsau śivāmumām /
sā cāsṛjattadā lakṣmīṃ durgāṃ śreṣṭhāṃ sarasvatīm // LiP_1,41.44 //
vāmāṃ raudrīṃ mahāmāyāṃ vaiṣṇavīṃ vārijekṣaṇām /
kalāṃ vikiriṇīṃ caiva kālīṃ kamalavāsinīm // LiP_1,41.45 //
balavikariṇīṃ devīṃ balapramathinīṃ tathā /
sarvabhūtasya damanīṃ sasṛje ca manonmanīm // LiP_1,41.46 //
tathānyā bahavaḥ sṛṣṭās tayā nāryaḥ sahasraśaḥ /
rudraiścaiva mahādevas tābhistribhuvaneśvaraḥ // LiP_1,41.47 //
sarvātmanaś ca tasyāgre hy atiṣṭhatparameśvaraḥ /
mṛtasya tasya devasya brahmaṇaḥ parameṣṭhinaḥ // LiP_1,41.48 //
ghṛṇī dadau punaḥ prāṇān brahmaputro maheśvaraḥ /
brahmaṇaḥ pradadau prāṇān ātmasthāṃstu tadā prabhuḥ // LiP_1,41.49 //
prahṛṣṭo 'bhūttato rudraḥ kiṃcitpratyāgatāsavam /
abhyabhāṣata deveśo brahmāṇaṃ paramaṃ vacaḥ // LiP_1,41.50 //
mā bhairdeva mahābhāga viriñca jagatāṃ guro /
mayeha sthāpitāḥ prāṇās tasmāduttiṣṭha vai prabho // LiP_1,41.51 //
śrutvā vacastatastasya svapnabhūtaṃ manogatam /
pitāmahaḥ prasannātmā netraiḥ phullāmbujaprabhaiḥ // LiP_1,41.52 //
tataḥ pratyāgataprāṇaḥ samudaikṣan maheśvaram /
sa udvīkṣya ciraṃ kālaṃ snigdhagaṃbhīrayā girā // LiP_1,41.53 //
uvāca bhagavān brahmā samutthāya kṛtāñjaliḥ /
bho bho vada mahābhāga ānandayasi me manaḥ // LiP_1,41.54 //
ko bhavān aṣṭamūrtir vai sthita ekādaśātmakaḥ /
indra uvāca
tasya tadvacanaṃ śrutvā vyājahāra maheśvaraḥ // LiP_1,41.55 //
spṛśankarābhyāṃ brahmāṇaṃ sukhābhyāṃ sa surārihā /
śrīśaṅkara uvāca
māṃ viddhi paramātmānam enāṃ māyāmajāmiti // LiP_1,41.56 //
ete vai saṃsthitā rudrās tvāṃ rakṣitumihāgatāḥ /
tataḥ praṇamya taṃ brahmā devadevamuvāca ha // LiP_1,41.57 //
kṛtāñjalipuṭo bhūtvā harṣagadgadayā girā /
bhagavandevadeveśa duḥkhairākulito hyaham // LiP_1,41.58 //
saṃsārānmoktumīśāna māmihārhasi śaṅkara /
tataḥ prahasya bhagavān pitāmahamumāpatiḥ // LiP_1,41.59 //
tadā rudrairjagannāthas tayā cāntardadhe vibhuḥ /
indra uvāca
tasmācchilāda lokeṣu durlabho vai tvayonijaḥ // LiP_1,41.60 //
mṛtyuhīnaḥ pumānviddhi samṛtyuḥ padmajo 'pi saḥ /
kiṃtu deveśvaro rudraḥ prasīdati yadīśvaraḥ // LiP_1,41.61 //
na durlabho mṛtyuhīnas tava putro hyayonijaḥ /
mayā ca viṣṇunā caiva brahmaṇā ca mahātmanā // LiP_1,41.62 //
ayonijaṃ mṛtyuhīnam asamarthaṃ niveditum /
śailādiruvāca
evaṃ vyāhṛtya viprendram anugṛhya ca taṃ ghṛṇī // LiP_1,41.63 //
devairvṛto yayau devaḥ sitenebhena vai prabhuḥ // LiP_1,41.64 //
iti śrīliṅgamahāpurāṇe pūrvabhāge indravākyaṃ nāmaikacatvāriṃśo 'dhyāyaḥ
LiP, 1, 42
sūta uvāca
gate puṇye ca varade sahasrākṣe śilāśanaḥ /
ārādhayanmahādevaṃ tapasātoṣayadbhavam // LiP_1,42.1 //
atha tasyaivamaniśaṃ tatparasya dvijasya tu /
divyaṃ varṣasahasraṃ tu gataṃ kṣaṇamivādbhutam // LiP_1,42.2 //
valmīkenāvṛtāṅgaś ca lakṣyaḥ kīṭagaṇairmuniḥ /
vajrasūcīmukhaiścānyai raktakīṭaiś ca sarvataḥ // LiP_1,42.3 //
nirmāṃsarudhiratvag vai nirlepaḥ kuḍyavat sthitaḥ /
asthiśeṣo 'bhavatpaścāt tamamanyata śaṅkaraḥ // LiP_1,42.4 //
yadā spṛṣṭo munistena kareṇa ca smarāriṇā /
tadaiva muniśārdūlaś cotsasarja klamaṃ dvijaḥ // LiP_1,42.5 //
tapatastasya tapasā prabhustuṣṭātha śaṅkaraḥ /
tuṣṭastavetyathovāca sagaṇaścomayā saha // LiP_1,42.6 //
tapasānena kiṃ kāryaṃ bhavataste mahāmate /
dadāmi putraṃ sarvajñaṃ sarvaśāstrārthapāragam // LiP_1,42.7 //
tataḥ praṇamya deveśaṃ stutvovāca śilāśanaḥ /
harṣagadgadayā vācā somaṃ somavibhūṣaṇam // LiP_1,42.8 //
śilāda uvāca
bhagavandevadeveśa tripurārdana śaṅkara /
ayonijaṃ mṛtyuhīnaṃ putramicchāmi sattama // LiP_1,42.9 //
sūta uvāca
pūrvamārādhitaḥ prāha tapasā parameśvaraḥ /
śilādaṃ brahmaṇā rudraḥ prītyā paramayā punaḥ // LiP_1,42.10 //
śrīdevadeva uvāca
pūrvamārādhito vipra brahmaṇāhaṃ tapodhana /
tapasā cāvatārārthaṃ munibhiś ca surottamaiḥ // LiP_1,42.11 //
tava putro bhaviṣyāmi nandināmnā tvayonijaḥ /
pitā bhaviṣyasi mama piturvai jagatāṃ mune // LiP_1,42.12 //
evamuktvā muniṃ prekṣya praṇipatya sthitaṃ ghṛṇī /
somaḥ somopamaḥ prītas tatraivāntaradhīyata // LiP_1,42.13 //
labdhaputraḥ pitā rudrāt prīto mama mahāmune /
yajñāṅgaṇaṃ mahatprāpya yajñārthaṃ yajñavittamaḥ // LiP_1,42.14 //
tadaṅgaṇādahaṃ śaṃbhos tanujastasya cājñayā /
saṃjātaḥ pūrvamevāhaṃ yugāntāgnisamaprabhaḥ // LiP_1,42.15 //
vavarṣustadā puṣkarāvartakādyā jaguḥ khecarāḥ kinnarāḥ siddhasādhyāḥ /
śilādātmajatvaṃ gate mayyupendraḥ sasarjātha vṛṣṭiṃ supuṣpaughamiśrām // LiP_1,42.16 //
māṃ dṛṣṭvā kālasūryābhaṃ jaṭāmukuṭadhāriṇam /
tryakṣaṃ caturbhujaṃ bālaṃ śūlaṭaṅkagadādharam // LiP_1,42.17 //
vajriṇaṃ vajradaṃṣṭraṃ ca vajriṇārādhitaṃ śiśum /
vajrakuṇḍalinaṃ ghoraṃ nīradopamaniḥsvanam // LiP_1,42.18 //
brahmādyāstuṣṭuvuḥ sarve surendraś ca munīśvarāḥ /
neduḥ samantataḥ sarve nanṛtuścāpsarogaṇāḥ // LiP_1,42.19 //
ṛṣayo muniśārdūla ṛgyajuḥsāmasaṃbhavaiḥ /
mantrairmāheśvaraiḥ stutvā sampraṇemurmudānvitāḥ // LiP_1,42.20 //
brahmā hariś ca rudraś ca śakraḥ sākṣācchivāṃbikā /
jīvaścendurmahātejā bhāskaraḥ pavano 'nalaḥ // LiP_1,42.21 //
īśāno nirṛtiryakṣo yamo varuṇa eva ca /
viśvedevās tathā rudrā vasavaś ca mahābalāḥ // LiP_1,42.22 //
lakṣmīḥ sākṣācchacī jyeṣṭhā devī caiva sarasvatī /
aditiś ca ditiścaiva śraddhā lajjā dhṛtis tathā // LiP_1,42.23 //
nandā bhadrā ca surabhī suśīlā sumanās tathā /
vṛṣendraś ca mahātejā dharmo dharmātmajas tathā // LiP_1,42.24 //
āvṛtya māṃ tathāliṅgya tuṣṭuvurmunisattama /
śilādo 'pi munirdṛṣṭvā pitā me tādṛśaṃ tadā // LiP_1,42.25 //
prītyā praṇamya puṇyātmā tuṣṭāveṣṭapradaṃ sutam /
śilāda uvāca
bhagavandevadeveśa triyaṃbaka mamāvyaya // LiP_1,42.26 //
putro 'si jagatāṃ yasmāt trātā duḥkhāddhi kiṃ punaḥ /
rakṣako jagatāṃ yasmāt pitā me putra sarvaga // LiP_1,42.27 //
ayonija namastubhyaṃ jagadyone pitāmaha /
pitā putra maheśāna jagatāṃ ca jagadguro // LiP_1,42.28 //
vatsa vatsa mahābhāga pāhi māṃ parameśvara /
tvayāhaṃ nandito yasmān nandī nāmnā sureśvara // LiP_1,42.29 //
tasmānnandaya māṃ nandin namāmi jagadīśvaram /
prasīda pitarau me 'dya rudralokaṃ gatau vibho // LiP_1,42.30 //
pitāmahaś ca bho nandin navatīrṇe maheśvare /
mamaiva saphalaṃ loke janma vai jagatāṃ prabho // LiP_1,42.31 //
avatīrṇe sute nandin rakṣārthaṃ mahyamīśvara /
tubhyaṃ namaḥ sureśāna nandīśvara namo 'stu te // LiP_1,42.32 //
putra pāhi mahābāho devadeva jagadguro /
putratvameva nandīśa matvā yatkīrtitaṃ mayā // LiP_1,42.33 //
tvayā tatkṣamyatāṃ vatsa stavastavya surāsuraiḥ /
yaḥ paṭhecchṛṇuyādvāpi mama putraprabhāṣitam // LiP_1,42.34 //
śrāvayedvā dvijān bhaktyā mayā sārdhaṃ sa modate /
evaṃ stutvā sutaṃ bālaṃ praṇamya bahumānataḥ // LiP_1,42.35 //
munīśvarāṃś ca samprekṣya śilāda uvāca suvrataḥ /
paśyadhvaṃ munayaḥ sarve mahābhāgyaṃ mamāvyayaḥ // LiP_1,42.36 //
nandī yajñāṅgaṇe devaś cāvatīrṇo yataḥ prabhuḥ /
matsamaḥ kaḥ pumāṃlloke devo vā dānavo 'pi vā // LiP_1,42.37 //
eṣa nandī yato jāto yajñabhūmau hitāya me // LiP_1,42.38 //
iti śrīliṅgamahāpurāṇe pūrvabhāge nandikeśvarotpattir nāma dvicatvāriṃśo 'dhyāyaḥ
LiP, 1, 43
nandikeśvara uvāca
mayā saha pitā hṛṣṭaḥ praṇamya ca maheśvaram /
uṭajaṃ svaṃ jagāmāśu nidhiṃ labdhveva nirdhanaḥ // LiP_1,43.1 //
yadāgato 'hamuṭajaṃ śilādasya mahāmune /
tadā vai daivikaṃ rūpaṃ tyaktvā mānuṣyam āsthitaḥ // LiP_1,43.2 //
naṣṭā caiva smṛtirdivyā yena kenāpi kāraṇāt /
mānuṣyamāsthitaṃ dṛṣṭvā pitā me lokapūjitaḥ // LiP_1,43.3 //
vilalāpātiduḥkhārtaḥ svajanaiś ca samāvṛtaḥ /
jātakarmādikāścaiva cakāra mama sarvavit // LiP_1,43.4 //
śālaṅkāyanaputro vai śilādaḥ putravatsalaḥ /
upadiṣṭā hi tenaiva ṛkśākhā yajuṣas tathā // LiP_1,43.5 //
sāmaśākhāsahasraṃ ca sāṅgopāṅgaṃ mahāmune /
āyurvedaṃ dhanurvedaṃ gāndharvaṃ cāśvalakṣaṇam // LiP_1,43.6 //
hastināṃ caritaṃ caiva narāṇāṃ caiva lakṣaṇam /
sampūrṇe saptame varṣe tato 'tha munisattamau // LiP_1,43.7 //
mitrāvaruṇanāmānau tapoyogabalānvitau /
tasyāśramaṃ gatau divyau draṣṭuṃ māṃ cājñayā vibhoḥ // LiP_1,43.8 //
ūcatuś ca mahātmānau māṃ nirīkṣya muhurmuhuḥ /
tāta nandyayamalpāyuḥ sarvaśāstrārthapāragaḥ // LiP_1,43.9 //
na dṛṣṭamevamāścaryam āyurvarṣādataḥ param /
ityuktavati viprendraḥ śilādaḥ putravatsalaḥ // LiP_1,43.10 //
samāliṅgya ca duḥkhārto rurodātīva visvaram /
hā putra putra putreti papāta ca samantataḥ // LiP_1,43.11 //
aho balaṃ daivavidher vidhātuśceti duḥkhitaḥ /
tasya cārtasvaraṃ śrutvā tadāśramanivāsinaḥ // LiP_1,43.12 //
nipeturvihvalātyarthaṃ rakṣāścakruś ca maṅgalam /
tuṣṭuvuś ca mahādevaṃ triyaṃbakamumāpatim // LiP_1,43.13 //
hutvā triyaṃbakenaiva madhunaiva ca saṃplutām /
dūrvāmayutasaṃkhyātāṃ sarvadravyasamanvitām // LiP_1,43.14 //
pitā vigatasaṃjñaś ca tathā caiva pitāmahaḥ /
viceṣṭaś ca lalāpāsau mṛtavannipapāta ca // LiP_1,43.15 //
mṛtyor bhīto 'ham acirāc chirasā cābhivandya tam /
mṛtavatpatitaṃ sākṣāt pitaraṃ ca pitāmaham // LiP_1,43.16 //
pradakṣiṇīkṛtya ca taṃ rudrajāpyarato 'bhavam /
hṛtpuṇḍarīke suṣire dhyātvā devaṃ triyaṃbakam // LiP_1,43.17 //
tryakṣaṃ daśabhujaṃ śāntaṃ pañcavaktraṃ sadāśivam /
saritaścāntare puṇye sthitaṃ māṃ parameśvaraḥ // LiP_1,43.18 //
tuṣṭo 'bravīnmahādevaḥ somaḥ somārdhabhūṣaṇaḥ /
vatsa nandinmahābāho mṛtyorbhītiḥ kutastava // LiP_1,43.19 //
mayaiva preṣitau viprau matsamastvaṃ na saṃśayaḥ /
vatsainattava dehaṃ ca laukikaṃ paramārthataḥ // LiP_1,43.20 //
nāstyeva daivikaṃ dṛṣṭaṃ śilādena purā tava /
devaiś ca munibhiḥ siddhair gandharvairdānavottamaiḥ // LiP_1,43.21 //
pūjitaṃ yatpurā vatsa daivikaṃ nandikeśvara /
saṃsārasya svabhāvo 'yaṃ sukhaṃ duḥkhaṃ punaḥ punaḥ // LiP_1,43.22 //
nṛṇāṃ yoniparityāgaḥ sarvathaiva vivekinaḥ /
evamuktvā tu māṃ sākṣāt sarvadevamaheśvaraḥ // LiP_1,43.23 //
karābhyāṃ suśubhābhyāṃ ca ubhābhyāṃ parameśvaraḥ /
pasparśa bhagavān rudraḥ paramārtiharo haraḥ // LiP_1,43.24 //
uvāca ca mahādevas tuṣṭātmā vṛṣabhadhvajaḥ /
nirīkṣya gaṇapāṃścaiva devīṃ himavataḥ sutām // LiP_1,43.25 //
samālokya ca tuṣṭātmā mahādevaḥ sureśvaraḥ /
ajaro jarayā tyakto nityaṃ duḥkhavivarjitaḥ // LiP_1,43.26 //
akṣayaścāvyayaścaiva sapitā sasuhṛjjanaḥ /
mameṣṭo gaṇapaścaiva madvīryo matparākramaḥ // LiP_1,43.27 //
iṣṭo mama sadā caiva mama pārśvagataḥ sadā /
madbalaścaiva bhavitā mahāyogabalānvitaḥ // LiP_1,43.28 //
evamuktvā ca māṃ devo bhagavān sagaṇastadā /
kuśeśayamayīṃ mālāṃ samunmucyātmanastadā // LiP_1,43.29 //
ābabandha mahātejā mama devo vṛṣadhvajaḥ /
tayāhaṃ mālayā jātaḥ śubhayā kaṇṭhasaktayā // LiP_1,43.30 //
tryakṣo daśabhujaścaiva dvitīya iva śaṅkaraḥ /
tata eva samādāya hastena parameśvaraḥ // LiP_1,43.31 //
uvāca brūhi kiṃ te 'dya dadāmi varamuttamam /
tato jaṭāśritaṃ vāri gṛhītvā cātinirmalam // LiP_1,43.32 //
uktā nadī bhavasveti utsasarja vṛṣadhvajaḥ /
tataḥ sā divyatoyā ca pūrṇāsitajalā śubhā // LiP_1,43.33 //
padmotpalavanopetā prāvartata mahānadī /
tāmāha ca mahādevo nadīṃ paramaśobhanām // LiP_1,43.34 //
yasmājjaṭodakādeva pravṛttā tvaṃ mahānadī /
tasmājjaṭodakā puṇyā bhaviṣyasi saridvarā // LiP_1,43.35 //
tvayi snātvā naraḥ kaścit sarvapāpaiḥ pramucyate /
tato devyā mahādevaḥ śilādatanayaṃ prabhuḥ // LiP_1,43.36 //
putraste 'yamiti procya pādayoḥ saṃnyapātayat /
sā māmāghrāya śirasi pāṇibhyāṃ parimārjatī // LiP_1,43.37 //
putrapremṇābhyaṣiñcacca srotobhistanayaistribhiḥ /
payasā śaṅkhagaureṇa devadevaṃ nirīkṣya sā // LiP_1,43.38 //
tāni srotāṃsi trīṇyasyāḥ srotasvinyo 'bhavaṃstadā /
nadīṃ trisrotasaṃ devo bhagavānavadadbhavaḥ // LiP_1,43.39 //
trisrotasaṃ nadīṃ dṛṣṭvā vṛṣaḥ paramaharṣitaḥ /
nanāda nādāttasmācca saridanyā tato 'bhavat // LiP_1,43.40 //
vṛṣadhvaniriti khyātā devadevena sā nadī /
jāṃbūnadamayaṃ citraṃ sarvaratnamayaṃ śubham // LiP_1,43.41 //
svaṃ devaścādbhutaṃ divyaṃ nirmitaṃ viśvakarmaṇā /
mukuṭaṃ cābabandheśo mama mūrdhni vṛṣadhvajaḥ // LiP_1,43.42 //
kuṇḍale ca śubhe divye vajravaiḍūryabhūṣite /
ābabandha mahādevaḥ svayameva maheśvaraḥ // LiP_1,43.43 //
māṃ tathābhyarcitaṃ vyomni dṛṣṭvā meghaiḥ prabhākaraḥ /
meghāṃbhasā cābhyaṣiñcac chilādanam atho mune // LiP_1,43.44 //
tasyābhiṣiktasya tadā pravṛttā srotasā bhṛśam /
yasmāt suvarṇānniḥsṛtya nadyeṣā sampravartate // LiP_1,43.45 //
svarṇodaketi tāmāha devadevastriyaṃbakaḥ /
jāmbūnadamayādyasmād dvitīyā mukuṭācchubhā // LiP_1,43.46 //
prāvartata nadī puṇyā ūcur jambūnadīti tām /
etatpañcanadaṃ nāma japyeśvarasamīpagam // LiP_1,43.47 //
yaḥ pañcanadamāsādya snātvā japyeśvareśvaram /
pūjayecchivasāyujyaṃ prayātyeva na saṃśayaḥ // LiP_1,43.48 //
(Devī adopts Nandin)
atha devo mahādevaḥ sarvabhūtapatirbhavaḥ /
devīmuvāca śarvāṇīm umāṃ girisutāmajām // LiP_1,43.49 //
devī nandīśvaraṃ devam abhiṣiñcāmi bhūtapam /
gaṇendraṃ vyāhariṣyāmi kiṃ vā tvaṃ manyase 'vyaye // LiP_1,43.50 //
tasya tadvacanaṃ śrutvā bhavānī harṣitānanā /
smayantī varadaṃ prāha bhavaṃ bhūtapatiṃ patim // LiP_1,43.51 //
sarvalokādhipatyaṃ ca gaṇeśatvaṃ tathaiva ca /
dātumarhasi deveśa śailādistanayo mama // LiP_1,43.52 //
tataḥ sa bhagavāñśarvaḥ sarvalokeśvareśvaraḥ /
sasmāra gaṇapān divyān devadevo vṛṣadhvajaḥ // LiP_1,43.53 //
iti śrīliṅgamahāpurāṇe pūrvabhāge nandikeśvaraprādurbhāvanandikeśvarābhiṣekamantro nāma tricatvāriṃśo 'dhyāyaḥ
LiP, 1, 44
śailādiruvāca
smaraṇādeva rudrasya samprāptāś ca gaṇeśvarāḥ /
sarve sahasrahastāś ca sahasrāyudhapāṇayaḥ // LiP_1,44.1 //
trinetrāś ca mahātmānas tridaśairapi vanditāḥ /
koṭikālāgnisaṃkāśā jaṭāmukuṭadhāriṇaḥ // LiP_1,44.2 //
daṃṣṭrākarālavadanā nityā buddhāś ca nirmalāḥ /
koṭikoṭigaṇaistulyair ātmanā ca gaṇeśvarāḥ /
asaṃkhyātā mahātmānas tatrājagmurmudā yutāḥ // LiP_1,44.3 //
gāyantaś ca dravantaś ca nṛtyantaś ca mahābalāḥ /
mukhāḍambaravādyāni vādayantastathaiva ca // LiP_1,44.4 //
rathairnāgairhayaiścaiva siṃhamarkaṭavāhanāḥ /
vimāneṣu tathārūḍhā hemacitreṣu vai gaṇāḥ // LiP_1,44.5 //
bherīmṛdaṅgakādyaiś ca paṇavānakagomukhaiḥ /
vāditrairvividhaiścānyaiḥ paṭahairekapuṣkaraiḥ // LiP_1,44.6 //
bherīmurajasaṃnādair āḍambarakaḍiṇḍimaiḥ /
mardalairveṇuvīṇābhir vividhaistālaniḥsvanaiḥ // LiP_1,44.7 //
darduraistalaghātaiś ca kacchapaiḥ paṇavairapi /
vādyamānairmahāyogā ājagmurdevasaṃsadam // LiP_1,44.8 //
te gaṇeśā mahāsattvāḥ sarvadeveśvareśvarāḥ /
praṇamya devaṃ devīṃ ca idaṃ vacanam abruvan // LiP_1,44.9 //
bhagavandevadeveśa triyaṃbaka vṛṣadhvaja /
kimarthaṃ ca smṛtā deva ājñāpaya mahādyute // LiP_1,44.10 //
kiṃ sāgarāñśoṣayāmo yamaṃ vā saha kiṅkaraiḥ /
hanmo mṛtyusutāṃ mṛtyuṃ paśuvaddhanma padmajam // LiP_1,44.11 //
baddhvendraṃ saha devaiś ca saha viṣṇuṃ ca vāyunā /
ānayāmaḥ susaṃkruddhā daityānvā saha dānavaiḥ // LiP_1,44.12 //
kasyādya vyasanaṃ ghoraṃ kariṣyāmastavājñayā /
kasya vādyotsavo deva sarvakāmasamṛddhaye // LiP_1,44.13 //
tāṃstathāvādinaḥ sarvān gaṇeśān sarvasaṃmatān /
uvāca devaḥ sampūjya koṭikoṭiśatānprabhuḥ // LiP_1,44.14 //
śṛṇudhvaṃ yatkṛte yūyam ihāhūtā jagaddhitāḥ /
śrutvā ca prayatātmānaḥ kurudhvaṃ tadaśaṅkitāḥ // LiP_1,44.15 //
nandīśvaro 'yaṃ putro naḥ sarveṣāmīśvareśvaraḥ /
vipro 'yaṃ nāyakaścaiva senānīr vaḥ samṛddhimān // LiP_1,44.16 //
tamimaṃ mama saṃdeśād yūyaṃ sarve 'pi saṃmatāḥ /
senānyam abhiṣiñcadhvaṃ mahāyogapatiṃ patim // LiP_1,44.17 //
evamuktā bhagavatā gaṇapāḥ sarva eva te /
evamastviti saṃmantrya saṃbhārānāharaṃstataḥ // LiP_1,44.18 //
tasya sarvāśrayaṃ divyaṃ jāṃbūnadamayaṃ śubham /
āsanaṃ merusaṃkāśaṃ manoharam upāharan // LiP_1,44.19 //
naikastaṃbhamayaṃ cāpi cāmīkaravaraprabham /
muktādāmāvalambaṃ ca maṇiratnāvabhāsitam // LiP_1,44.20 //
staṃbhaiś ca vaiḍūryamayaiḥ kiṅkiṇījālasaṃvṛtam /
cāruratnakasaṃyuktaṃ maṇḍapaṃ viśvatomukham // LiP_1,44.21 //
kṛtvā vinyasya tanmadhye tadāsanavaraṃ śubham /
tasyāgrataḥ pādapīṭhaṃ nīlavajrāvabhāsitam // LiP_1,44.22 //
cakruḥ pādapratiṣṭhārthaṃ kalaśau cāsya pārśvagau /
sampūrṇau paramāmbhobhir aravindāvṛtānanau // LiP_1,44.23 //
kalaśānāṃ sahasraṃ tu sauvarṇaṃ rājataṃ tathā /
tāmrajaṃ mṛnmayaṃ caiva sarvatīrthāmbupūritam // LiP_1,44.24 //
vāsoyugaṃ tathā divyaṃ gandhaṃ divyaṃ tathaiva ca /
keyūre kuṇḍale caiva mukuṭaṃ hārameva ca // LiP_1,44.25 //
chatraṃ śataśalākaṃ ca vālavyajanameva ca /
dattaṃ mahātmanā tena brahmaṇā parameṣṭhinā // LiP_1,44.26 //
śaṅkhahārāṅgagaureṇa pṛṣṭhenāpi virājitam /
vyajanaṃ candraśubhraṃ ca hemadaṇḍaṃ sucāmaram // LiP_1,44.27 //
airāvataḥ supratīko gajāvetau supūjitau /
mukuṭaṃ kāñcanaṃ caiva nirmitaṃ viśvakarmaṇā // LiP_1,44.28 //
kuṇḍale cāmale divye vajraṃ caiva varāyudham /
jāṃbūnadamayaṃ sūtraṃ keyūradvayameva ca // LiP_1,44.29 //
sambhārāṇi tathānyāni vividhāni bahūnyapi /
samantān ninyur avyagrā gaṇapā devasaṃmatāḥ // LiP_1,44.30 //
tato devāś ca sendrāś ca nārāyaṇamukhās tathā /
munayo bhagavānbrahmā navabrahmāṇa eva ca // LiP_1,44.31 //
devaiś ca lokāḥ sarve te tato jagmurmudā yutāḥ /
teṣvāgateṣu sarveṣu bhagavānparameśvaraḥ // LiP_1,44.32 //
sarvakāryavidhiṃ kartum ādideśa pitāmaham /
pitāmaho 'pi bhagavān niyogādeva tasya tu // LiP_1,44.33 //
cakāra sarvaṃ bhagavān abhiṣekaṃ samāhitaḥ /
arcayitvā tato brahmā svayamevābhyaṣecayat // LiP_1,44.34 //
tato viṣṇustataḥ śakro lokapālāstathaiva ca /
abhyaṣiñcanta vidhivad gaṇendraṃ śivaśāsanāt // LiP_1,44.35 //
ṛṣayastuṣṭuvuścaiva pitā mahapurogamāḥ /
stutavatsu tatasteṣu viṣṇuḥ sarvajagatpatiḥ // LiP_1,44.36 //
śirasyañjalimādāya tuṣṭāva ca samāhitaḥ /
prāñjaliḥ praṇato bhūtvā jayaśabdaṃ cakāra ca // LiP_1,44.37 //
tato gaṇādhipāḥ sarve tato devāstato 'surāḥ /
evaṃ stutaścābhiṣikto devaiḥ sabrahmakaistadā // LiP_1,44.38 //
udvāhaś ca kṛtastatra niyogātparameṣṭhinaḥ /
marutāṃ ca sutā devī suyaśākhyā babhūva yā // LiP_1,44.39 //
labdhaṃ śaśiprabhaṃ chatraṃ tayā tatra vibhūṣitam /
cāmare cāmarāsakta- hastāgraiḥ strīgaṇairyutā // LiP_1,44.40 //
siṃhāsanaṃ ca paramaṃ tayā cādhiṣṭhitaṃ mayā /
alaṃkṛtā mahālakṣmyā mukuṭādyaiḥ subhūṣaṇaiḥ // LiP_1,44.41 //
labdho hāraś ca paramo devyāḥ kaṇṭhagatas tathā /
vṛṣendraś ca sito nāgaḥ siṃhaḥ siṃhadhvajas tathā // LiP_1,44.42 //
rathaś ca hemacchatraṃ ca candrabiṃbasamaprabham /
adyāpi sadṛśaḥ kaścin mayā nāsti vibhuḥ kvacit // LiP_1,44.43 //
sānvayaṃ ca gṛhītveśas tathā saṃbandhibāndhavaiḥ /
āruhya vṛṣamīśāno mayā devyā gataḥ śivaḥ // LiP_1,44.44 //
tadā devīṃ bhavaṃ dṛṣṭvā mayā ca prārthayan gaṇaiḥ /
munidevarṣayaḥ siddhā ājñāṃ pāśupatīṃ dvijāḥ // LiP_1,44.45 //
athājñāṃ pradadau teṣām arhāṇām ājñayā vibhoḥ /
nandiko nagajābhartus teṣāṃ pāśupatīṃ śubhām // LiP_1,44.46 //
tasmāddhi munayo labdhvā tadājñāṃ munipuṅgavāt /
bhavabhaktāstadā cāsaṃs tasmādevaṃ samarcayet // LiP_1,44.47 //
namaskāravihīnastu nāma udgirayedbhave /
brahmaghnadaśasaṃtulyaṃ tasya pāpaṃ garīyasam // LiP_1,44.48 //
tasmātsarvaprakāreṇa namaskārādimuccaret /
ādau kuryānnamaskāraṃ tadante śivatāṃ vrajet // LiP_1,44.49 //
iti śrīliṅgamahāpurāṇe pūrvabhāge nandikeśvarābhiṣeko nāma catuścatvāriṃśo 'dhyāyaḥ
LiP, 1, 45
ṛṣaya ūcuḥ
sūta suvyaktamakhilaṃ kathitaṃ śaṅkarasya tu /
sarvātmabhāvaṃ rudrasya svarūpaṃ vaktumarhasi // LiP_1,45.1 //
sūta uvāca
bhūrbhuvaḥ svarmahaścaiva janaḥ sākṣāttapas tathā /
satyalokaś ca pātālaṃ narakārṇavakoṭayaḥ // LiP_1,45.2 //
tārakāgrahasomārkā dhruvaḥ saptarṣayas tathā /
vaimānikāstathānye ca tiṣṭhantyasya prasādataḥ // LiP_1,45.3 //
anena nirmitāstvevaṃ tadātmāno dvijarṣabhāḥ /
samaṣṭirūpaḥ sarvātmā saṃsthitaḥ sarvadā śivaḥ // LiP_1,45.4 //
sarvātmānaṃ mahātmānaṃ mahādevaṃ maheśvaram /
na vijānanti saṃmūḍhā māyayā tasya mohitāḥ // LiP_1,45.5 //
tasya devasya rudrasya śarīraṃ vai jagattrayam /
tasmātpraṇamya taṃ vakṣye jagatāṃ nirṇayaṃ śubham // LiP_1,45.6 //
purā vaḥ kathitaṃ sarvaṃ mayāṇḍasya yathā kṛtiḥ /
bhuvanānāṃ svarūpaṃ ca brahmāṇḍe kathayāmyaham // LiP_1,45.7 //
pṛthivī cāntarikṣaṃ ca svarmaharjana eva ca /
tapaḥ satyaṃ ca saptaite lokāstvaṇḍodbhavāḥ śubhāḥ // LiP_1,45.8 //
adhastādatra caiteṣāṃ dvijāḥ sapta talāni tu /
mahātalādayasteṣāṃ adhastānnarakāḥ kramāt // LiP_1,45.9 //
mahātalaṃ hematalaṃ sarvaratnopaśobhitam /
prāsādaiś ca vicitraiś ca bhavasyāyatanais tathā // LiP_1,45.10 //
anantena ca saṃyuktaṃ mucukundena dhīmatā /
nṛpeṇa balinā caiva pātālasvargavāsinā // LiP_1,45.11 //
śailaṃ rasātalaṃ viprāḥ śārkaraṃ hi talātalam /
pītaṃ sutalamityuktaṃ vitalaṃ vidrumaprabham // LiP_1,45.12 //
sitaṃ hi atalaṃ tacca talaṃ yacca sitetaram /
kṣmāyāstu yāvadvistāro hy adhasteṣāṃ ca suvratāḥ // LiP_1,45.13 //
talānāṃ caiva sarveṣāṃ tāvatsaṃkhyā samāhitā /
sahasrayojanaṃ vyoma daśasāhasrameva ca // LiP_1,45.14 //
lakṣaṃ saptasahasraṃ hi talānāṃ saghanasya tu /
vyomnaḥ pramāṇaṃ mūlaṃ tu triṃśatsāhasrakeṇa tu // LiP_1,45.15 //
suvarṇena muniśreṣṭhās tathā vāsukinā śubham /
rasātalamiti khyātaṃ tathānyaiś ca niṣevitam // LiP_1,45.16 //
virocanahiraṇyākṣa- narakādyaiś ca sevitam /
talātalamiti khyātaṃ sarvaśobhāsamanvitam // LiP_1,45.17 //
vaināyakādibhiścaiva kālanemipurogamaiḥ /
pūrvadevaiḥ samākīrṇaṃ sutalaṃ ca tathāparaiḥ // LiP_1,45.18 //
vitalaṃ dānavādyaiś ca tārakāgnimukhais tathā /
mahāntakādyair nāgaiś ca prahlādenāsureṇa ca // LiP_1,45.19 //
vitalaṃ cātra vikhyātaṃ kambalāśvaniṣevitam /
mahākumbhena vīreṇa hayagrīveṇa dhīmatā // LiP_1,45.20 //
śaṅkukarṇena saṃbhinnaṃ tathā namucipūrvakaiḥ /
tathānyair vividhair vīrais talaṃ caiva suśobhitam // LiP_1,45.21 //
taleṣu teṣu sarveṣu cāmbayā parameśvaraḥ /
skandena nandinā sārdhaṃ gaṇapaiḥ sarvato vṛtaḥ // LiP_1,45.22 //
talānāṃ caiva sarveṣām ūrdhvataḥ saptasaptamāḥ /
kṣmātalāni dharā cāpi saptadhā kathayāmi vaḥ // LiP_1,45.23 //
iti śrīliṅgamahāpurāṇe pūrvabhāge pātālavarṇanaṃ nāma pañcacatvāriṃśo 'dhyāyaḥ
LiP, 1, 46
sūta uvāca
saptadvīpā tathā pṛthvī nadīparvatasaṃkulā /
samudraiḥ saptabhiścaiva sarvataḥ samalaṃkṛtā // LiP_1,46.1 //
jambūḥ plakṣaḥ śālmaliś ca kuśaḥ krauñcastathaiva ca /
śākaḥ puṣkaranāmā ca dvīpāstvabhyantare kramāt // LiP_1,46.2 //
saptadvīpeṣu sarveṣu sāmbaḥ sarvagaṇairvṛtaḥ /
nānāveṣadharo bhūtvā sānnidhyaṃ kurute haraḥ // LiP_1,46.3 //
kṣārodekṣurasodaś ca surodaś ca ghṛtodadhiḥ /
dadhyarṇavaś ca kṣīrodaḥ svādūdaścāpyanukramāt // LiP_1,46.4 //
samudreṣviha sarveṣu sarvadā sagaṇaḥ śivaḥ /
jalarūpī bhavaḥ śrīmān krīḍate cormibāhubhiḥ // LiP_1,46.5 //
kṣīrārṇavāmṛtamiva sadā kṣīrārṇave hariḥ /
śete śivajñānadhiyā sākṣādvai yoganidrayā // LiP_1,46.6 //
yadā prabuddho bhagavān prabuddhamakhilaṃ jagat /
yadā suptastadā suptaṃ tanmayaṃ ca carācaram // LiP_1,46.7 //
tenaiva sṛṣṭamakhilaṃ dhṛtaṃ rakṣitameva ca /
saṃhṛtaṃ devadevasya prasādātparameṣṭhinaḥ // LiP_1,46.8 //
suṣeṇā iti vikhyātā yajante puruṣarṣabham /
aniruddhaṃ muniśreṣṭhāḥ śaṅkhacakragadādharam // LiP_1,46.9 //
ye cāniruddhaṃ puruṣaṃ dhyāyantyātmavidāṃ varāḥ /
nārāyaṇasamāḥ sarve sarvasaṃpatsamanvitāḥ // LiP_1,46.10 //
sanandanaś ca bhagavān sanakaś ca sanātanaḥ /
vālakhilyāś ca siddhāś ca mitrāvaruṇakau tathā // LiP_1,46.11 //
yajanti satataṃ tatra viśvasya prabhavaṃ harim /
saptadvīpeṣu tiṣṭhanti nānāśṛṅgā mahodayāḥ // LiP_1,46.12 //
āsamudrāyatāḥ kecid girayo gahvarais tathā /
dharāyāḥ patayaścāsan bahavaḥ kālagauravāt // LiP_1,46.13 //
sāmarthyātparameśānāḥ krauñcārerjanakātprabhoḥ /
manvantareṣu sarveṣu atītānāgateṣviha // LiP_1,46.14 //
pravakṣyāmi dhareśān vo vakṣye svāyaṃbhuve 'ntare /
manvantareṣu sarveṣu atītānāgateṣu ca // LiP_1,46.15 //
tulyābhimāninaścaiva sarve tulyaprayojanāḥ /
svāyaṃbhuvasya ca manoḥ pautrāstvāsanmahābalāḥ // LiP_1,46.16 //
priyavratātmajā vīrās te daśeha prakīrtitāḥ /
āgnīdhraścāgnibāhuś ca medhā medhātithirvasuḥ // LiP_1,46.17 //
jyotiṣmāndyutimān havyaḥ savanaḥ putra eva ca /
priyavrato 'bhyaṣiñcattān sapta saptasu pārthivān // LiP_1,46.18 //
jambūdvīpeśvaraṃ cakre āgnīdhraṃ sumahābalam /
plakṣadvīpeśvaraścāpi tena medhātithiḥ kṛtaḥ // LiP_1,46.19 //
śālmaleś ca vapuṣmantaṃ rājānamabhiṣiktavān /
jyotiṣmantaṃ kuśadvīpe rājānaṃ kṛtavānnṛpaḥ // LiP_1,46.20 //
dyutimantaṃ ca rājānaṃ krauñcadvīpe samādiśat /
śākadvīpeśvaraṃ cāpi havyaṃ cakre priyavrataḥ // LiP_1,46.21 //
puṣkarādhipatiṃ cakre savanaṃ cāpi suvratāḥ /
puṣkare savanasyāpi mahāvītaḥ suto 'bhavat // LiP_1,46.22 //
dhātakī caiva dvāvetau putrau putravatāṃ varau /
mahāvītaṃ smṛtaṃ varṣaṃ tasya nāmnā mahātmanaḥ // LiP_1,46.23 //
nāmnā tu dhātakeścaiva dhātakīkhaṇḍamucyate /
havyo 'pyajanayat putrāñ chākadvīpeśvaraḥ prabhuḥ // LiP_1,46.24 //
jaladaṃ ca kumāraṃ ca sukumāraṃ maṇīcakam /
kusumottaramodākī saptamastu mahādrumaḥ // LiP_1,46.25 //
aladaṃ jaladasyātha varṣaṃ prathamamucyate /
kumārasya tu kaumāraṃ dvitīyaṃ parikīrtitam // LiP_1,46.26 //
sukumāraṃ tṛtīyaṃ tu sukumārasya kīrtyate /
maṇīcakaṃ caturthaṃ tu māṇīcakamihocyate // LiP_1,46.27 //
kusumottarasya vai varṣaṃ pañcamaṃ kusumottaram /
modakaṃ cāpi modāker varṣaṃ ṣaṣṭhaṃ prakīrtitam // LiP_1,46.28 //
mahādrumasya nāmnā tu saptamaṃ tanmahādrumam /
teṣāṃ tu nāmabhistāni sapta varṣāṇi tatra vai // LiP_1,46.29 //
krauñcadvīpeśvarasyāpi putrā dyutimatastu vai /
kuśalo manugaścoṣṇaḥ pīvaraścāndhakārakaḥ // LiP_1,46.30 //
muniśca dundubhiścaiva sutā dyutimatastu vai /
teṣāṃ svanāmabhir deśāḥ krauñcadvīpāśrayāḥ śubhāḥ // LiP_1,46.31 //
kuśaladeśaḥ kuśale manugasya manonugaḥ /
uṣṇasyoṣṇaḥ smṛto deśaḥ pīvaraḥ pīvarasya ca // LiP_1,46.32 //
andhakārasya kathito deśo nāmnāndhakārakaḥ /
munerdeśo muniḥ prokto dundubher dundubhiḥ smṛtaḥ // LiP_1,46.33 //
ete janapadāḥ sapta krauñcadvīpeṣu bhāsvarāḥ /
jyotiṣmantaḥ kuśadvīpe sapta cāsanmahaujasaḥ // LiP_1,46.34 //
udbhido veṇumāṃścaiva dvairatho lavaṇo dhṛtiḥ /
ṣaṣṭhaḥ prabhākaraścāpi saptamaḥ kapilaḥ smṛtaḥ // LiP_1,46.35 //
udbhidaṃ prathamaṃ varṣaṃ dvitīyaṃ veṇumaṇḍalam /
tṛtīyaṃ dvairathaṃ caiva caturthaṃ lavaṇaṃ smṛtam // LiP_1,46.36 //
pañcamaṃ dhṛtimat ṣaṣṭhaṃ prabhākaram anuttamam /
saptamaṃ kapilaṃ nāma kapilasya prakīrtitam // LiP_1,46.37 //
śālmalasyeśvarāḥ sapta sutāste vai vapuṣmataḥ /
śvetaś ca haritaścaiva jīmūto rohitas tathā // LiP_1,46.38 //
vaidyuto mānasaścaiva suprabhaḥ saptamas tathā /
śvetasya deśaḥ śvetastu haritasya ca hāritaḥ // LiP_1,46.39 //
jīmūtasya ca jīmūto rohitasya ca rohitaḥ /
vaidyuto vaidyutasyāpi mānasasya ca mānasaḥ // LiP_1,46.40 //
suprabhaḥ suprabhasyāpi sapta vai deśalāñchakāḥ /
plakṣadvīpe tu vakṣyāmi jambūdvīpādanantaram // LiP_1,46.41 //
sapta medhātitheḥ putrāḥ plakṣadvīpeśvarā nṛpāḥ /
jyeṣṭhaḥ śāntabhayasteṣāṃ saptavarṣāṇi tāni vai // LiP_1,46.42 //
tasmācchāntabhayāccaiva śiśirastu sukhodayaḥ /
ānandaś ca śivaścaiva kṣemakaś ca dhruvas tathā // LiP_1,46.43 //
tāni teṣāṃ tu nāmāni saptavarṣāṇi bhāgaśaḥ /
niveśitāni taistāni pūrvaṃ svāyaṃbhuve 'ntare // LiP_1,46.44 //
medhātithestu putraistaiḥ plakṣadvīpanivāsibhiḥ /
varṇāśramācārayutāḥ prajāstatra niveśitāḥ // LiP_1,46.45 //
plakṣadvīpādivarṣeṣu śākadvīpāntikeṣu vai /
jñeyaḥ pañcasu dharmo vai varṇāśramavibhāgaśaḥ // LiP_1,46.46 //
sukhamāyuḥ svarūpaṃ ca balaṃ dharmo dvijottamāḥ /
pañcasveteṣu dvīpeṣu sarvasādhāraṇaṃ smṛtam // LiP_1,46.47 //
rudrārcanaratā nityaṃ maheśvaraparāyaṇāḥ /
anye ca puṣkaradvīpe prajātāś ca prajeśvarāḥ // LiP_1,46.48 //
prajāpateś ca rudrasya bhāvāmṛtasukhotkaṭāḥ // LiP_1,46.49 //
iti śrīliṅgamahāpurāṇe pūrvabhāge bhuvanakośe dvīpadvīpeśvarakathanaṃ nāma ṣaṭcatvāriṃśo 'dhyāyaḥ
LiP, 1, 47
sūta uvāca
āgnīdhraṃ jyeṣṭhadāyādaṃ kāmyaputraṃ mahābalam /
priyavrato 'bhyaṣiñcadvai jaṃbūdvīpeśvaraṃ nṛpaḥ // LiP_1,47.1 //
so 'tīva bhavabhaktaś ca tapasvī taruṇaḥ sadā /
bhavārcanarataḥ śrīmān gomāndhīmāndvijarṣabhāḥ // LiP_1,47.2 //
tasya putrā babhūvuste prajāpatisamā nava /
sarve māheśvarāścaiva mahādevaparāyaṇāḥ // LiP_1,47.3 //
jyeṣṭho nābhir iti khyātas tasya kiṃpuruṣo 'nujaḥ /
harivarṣastṛtīyastu caturtho vai tvilāvṛtaḥ // LiP_1,47.4 //
ramyastu pañcamas tatra hiraṇmān ṣaṣṭha ucyate /
kurustu saptamasteṣāṃ bhadrāśvastvaṣṭamaḥ smṛtaḥ // LiP_1,47.5 //
navamaḥ ketumālastu teṣāṃ deśānnibodhata /
nābhestu dakṣiṇaṃ varṣaṃ hemākhyaṃ tu pitā dadau // LiP_1,47.6 //
hemakūṭaṃ tu yadvarṣaṃ dadau kiṃpuruṣāya saḥ /
naiṣadhaṃ yatsmṛtaṃ varṣaṃ haraye tatpitā dadau // LiP_1,47.7 //
ilāvṛtāya pradadau meruryatra tu madhyamaḥ /
nīlācalāśritaṃ varṣaṃ ramyāya pradadau pitā // LiP_1,47.8 //
śvetaṃ yaduttaraṃ tasmāt pitrā dattaṃ hiraṇmate /
yaduttaraṃ śṛṅgavarṣaṃ pitā tatkurave dadau // LiP_1,47.9 //
varṣaṃ mālyavataṃ cāpi bhadrāśvasya nyavedayat /
gandhamādanavarṣaṃ tu ketumālāya dattavān // LiP_1,47.10 //
ityetāni mahāntīha nava varṣāṇi bhāgaśaḥ /
āgnīdhrasteṣu varṣeṣu putrāṃstānabhiṣicya vai // LiP_1,47.11 //
yathākramaṃ sa dharmātmā tatastu tapasi sthitaḥ /
tapasā bhāvitaścaiva svādhyāyaniratastvabhūt // LiP_1,47.12 //
svādhyāyanirataḥ paścāc chivadhyānaratas tvabhūt /
yāni kiṃpuruṣādyāni varṣāṇyaṣṭau śubhāni ca // LiP_1,47.13 //
teṣāṃ svabhāvataḥ siddhiḥ sukhaprāyā hyayatnataḥ /
viparyayo na teṣvasti jarāmṛtyubhayaṃ na ca // LiP_1,47.14 //
dharmādharmau na teṣvāstāṃ nottamādhamamadhyamāḥ /
na teṣvasti yugāvasthā kṣetreṣvaṣṭasu sarvataḥ // LiP_1,47.15 //
rudrakṣetre mṛtāścaiva jaṅgamāḥ sthāvarās tathā /
bhaktāḥ prāsaṃgikāścāpi teṣu kṣetreṣu yānti te // LiP_1,47.16 //
teṣāṃ hitāya rudreṇa cāṣṭakṣetraṃ vinirmitam /
tatra teṣāṃ mahādevaḥ sānnidhyaṃ kurute sadā // LiP_1,47.17 //
dṛṣṭvā hṛdi mahādevam aṣṭakṣetranivāsinaḥ /
sukhinaḥ sarvadā teṣāṃ sa eveha parā gatiḥ // LiP_1,47.18 //
nābhernisargaṃ vakṣyāmi himāṅke 'sminnibodhata /
nābhistvajanayatputraṃ merudevyāṃ mahāmatiḥ // LiP_1,47.19 //
ṛṣabhaṃ pārthivaśreṣṭhaṃ sarvakṣatrasya pūjitam /
ṛṣabhādbharato jajñe vīraḥ putraśatāgrajaḥ // LiP_1,47.20 //
so 'bhiṣicyātha ṛṣabho bharataṃ putravatsalaḥ /
jñānavairāgyamāśritya jitvendriyamahoragān // LiP_1,47.21 //
sarvātmanātmani sthāpya paramātmānamīśvaram /
nagno jaṭī nirāhāraś cīrī dhvāntagato hi saḥ // LiP_1,47.22 //
nirāśastyaktasaṃdehaḥ śaivamāpa paraṃ padam /
himādrerdakṣiṇaṃ varṣaṃ bharatāya nyavedayat // LiP_1,47.23 //
tasmāttu bhārataṃ varṣaṃ tasya nāmnā vidurbudhāḥ /
bharatasyātmajo vidvān sumatirnāma dhārmikaḥ // LiP_1,47.24 //
babhūva tasmiṃstadrājyaṃ bharataḥ saṃnyaveśayat /
putrasaṃkrāmitaśrīko vanaṃ rājā viveśa saḥ // LiP_1,47.25 //
iti śrīliṅgamahāpurāṇe pūrvabhāge bharatavarṣakathanaṃ nāma saptacatvāriṃśo 'dhyāyaḥ
LiP, 1, 48
suta uvāca
(Meru)
asya dvīpasya madhye tu merur nāma mahāgiriḥ /
nānāratnamayaiḥ śṛṅgaiḥ sthitaḥ sthitimatāṃ varaḥ // LiP_1,48.1 //
caturaśītisāhasram utsedhena prakīrtitaḥ /
praviṣṭaḥ ṣoḍaśādhastād vistṛtaḥ ṣoḍaśaiva tu // LiP_1,48.2 //
śarāvavat saṃsthitatvād dvātriṃśanmūrdhni vistṛtaḥ /
vistārāt triguṇaś cāsya pariṇāho 'numaṇḍalaḥ // LiP_1,48.3 //
haimīkṛto maheśasya śubhāṅgasparśanena ca /
dhattūrapuṣpasaṃkāśaḥ sarvadevaniketanaḥ // LiP_1,48.4 //
krīḍābhūmiś ca devānām anekāścaryasaṃyutaḥ /
lakṣayojana āyāmas tasyaivaṃ tu mahāgireḥ // LiP_1,48.5 //
tataḥ ṣoḍaśasāhasraṃ yojanāni kṣiteradhaḥ /
śeṣaṃ copari viprendrā dharāyāstasya śṛṅgiṇaḥ // LiP_1,48.6 //
mūlāyāmapramāṇaṃ tu vistārān mūlato gireḥ /
ūcurvistāramasyaiva dviguṇaṃ mūlato gireḥ // LiP_1,48.7 //
pūrvataḥ padmarāgābho dakṣiṇe hemasannibhaḥ /
paścime nīlasaṃkāśa uttare vidrumaprabhaḥ // LiP_1,48.8 //
(Amarāvatī)
amarāvatī pūrvabhāge nānāprāsādasaṃkulā /
nānādevagaṇaiḥ kīrṇā maṇijālasamāvṛtā // LiP_1,48.9 //
gopurairvividhākārair hemaratnavibhūṣitaiḥ /
toraṇair hemacitraistu maṇikḷptaiḥ pathi sthitaiḥ // LiP_1,48.10 //
saṃlāpālāpakuśalaiḥ sarvābharaṇabhūṣitaiḥ /
stanabhāravinamraiś ca madaghūrṇitalocanaiḥ // LiP_1,48.11 //
strīsahasraiḥ samākīrṇā cāpsarobhiḥ samantataḥ /
dīrghikābhirvicitrābhiḥ phullāmbhoruhasaṃkulaiḥ // LiP_1,48.12 //
hemasopānasaṃyuktair hemasaikatarāśibhiḥ /
nīlotpalaiścotpalaiś ca haimaiścāpi sugandhibhiḥ // LiP_1,48.13 //
evaṃvidhaistaṭākaiś ca nadībhiś ca nadairyutā /
virājate purī śubhrā tayāsau parvataḥ śubhaḥ // LiP_1,48.14 //
(other cities at Mt. Meru)
tejasvinī nāma purī āgneyyāṃ pāvakasya tu /
amarāvatīsamā divyā sarvabhogasamanvitā // LiP_1,48.15 //
vaivasvatī dakṣiṇe tu yamasya yamināṃ varāḥ /
bhavanairāvṛtā divyair jāṃbūnadamayaiḥ śubhaiḥ // LiP_1,48.16 //
nairṛte kṛṣṇavarṇā ca tathā śuddhavatī śubhā /
tādṛśī gandhavantī ca vāyavyāṃ diśi śobhanā // LiP_1,48.17 //
mahodayā cottare ca aiśānyāṃ tu yaśovatī /
parvatasya diganteṣu śobhate divi sarvadā // LiP_1,48.18 //
brahmaviṣṇumaheśānāṃ tathānyeṣāṃ niketanam /
sarvabhogayutaṃ puṇyaṃ dīrghikābhirnagottamam // LiP_1,48.19 //
siddhairyakṣaistu sampūrṇaṃ gandharvairmunipuṅgavaiḥ /
tathānyairvividhākārair bhūtasaṃghaiś caturvidhaiḥ // LiP_1,48.20 //
girerupari viprendrāḥ śuddhasphaṭikasannibham /
sahasrabhaumaṃ vistīrṇaṃ vimānaṃ vāmataḥ sthitam // LiP_1,48.21 //
tasminmahābhujaḥ śarvaḥ somasūryāgnilocanaḥ /
siṃhāsane maṇimaye devyāste ṣaṇmukhena ca // LiP_1,48.22 //
harestadardhaṃ vistīrṇaṃ vimānaṃ tatra so 'pi ca /
padmarāgamayaṃ divyaṃ padmajasya ca dakṣiṇe // LiP_1,48.23 //
tasmin śakrasya vipulaṃ puraṃ ramyaṃ yamasya ca /
somasya varuṇasyātha nirṛteḥ pāvakasya ca // LiP_1,48.24 //
vāyoścaiva tu rudrasya śarvālayasamantataḥ /
teṣāṃ teṣāṃ vimāneṣu divyeṣu vividheṣu ca // LiP_1,48.25 //
īśānyāmīśvarakṣetre nityārcā ca vyavasthitā /
siddheśvaraiś ca bhagavāñ chailādiḥ śiṣyasaṃmataḥ // LiP_1,48.26 //
sanatkumāraḥ siddhaistu sukhāsīnaḥ sureśvaraḥ /
sanakaś ca sanandaś ca sadṛśāś ca sahasraśaḥ // LiP_1,48.27 //
yogabhūmiḥ kvacittasmin bhogabhūmiḥ kvacitkvacit /
bālasūryapratīkāśaṃ vimānaṃ tatra śobhanam // LiP_1,48.28 //
śailādinaḥ śubhaṃ cāsti tasminnāste gaṇeśvaraḥ /
ṣaṇmukhasya gaṇeśasya gaṇānāṃ tu sahasraśaḥ // LiP_1,48.29 //
suyaśāyāḥ sunetrāyāḥ mātṝṇāṃ madanasya ca /
tasya jambūnadī nāma mūlamāveṣṭya saṃsthitā // LiP_1,48.30 //
tasya dakṣiṇapārśve tu jambūvṛkṣaḥ suśobhanaḥ /
atyucchritaḥ suvistīrṇaḥ sarvakālaphalapradaḥ // LiP_1,48.31 //
(Ilāvṛta)
meroḥ samantādvistīrṇaṃ śubhaṃ varṣamilāvṛtam /
tatra jambūphalāhārāḥ keciccāmṛtabhojanāḥ // LiP_1,48.32 //
jāṃbūnadasamaprakhyā nānāvarṇāś ca bhoginaḥ /
merupādāśrito viprā dvīpo 'yaṃ madhyamaḥ śubhaḥ // LiP_1,48.33 //
navavarṣānvitaścaiva nadīnadagirīśvaraiḥ /
navavarṣaṃ tu vakṣyāmi jaṃbūdvīpaṃ yathātatham // LiP_1,48.34 //
vistārānmaṇḍalāccaiva yojanaiś ca nibodhata // LiP_1,48.35 //
iti śrīliṅgamahāpurāṇe pūrvabhāge 'ṣṭacatvāriṃśo 'dhyāyaḥ
LiP, 1, 49
sūta uvāca
śatamekaṃ sahasrāṇāṃ yojanānāṃ sa tu smṛtaḥ /
anu dvīpaṃ sahasrāṇāṃ dviguṇaṃ dviguṇottaram // LiP_1,49.1 //
pañcāśatkoṭivistīrṇā sasamudrā dharā smṛtā /
dvīpaiś ca saptabhir yuktā lokālokāvṛtā śubhā // LiP_1,49.2 //
nīlastathottare meroḥ śvetastasyottare punaḥ /
śṛṅgī tasyottare viprās trayaste varṣaparvatāḥ // LiP_1,49.3 //
jaṭharo devakūṭaś ca pūrvasyāṃ diśi parvatau /
niṣadho dakṣiṇe meros tasya dakṣiṇato giriḥ /
hemakūṭa iti khyāto himavāṃstasya dakṣiṇe // LiP_1,49.4 //
meroḥ paścimataścaiva parvatau dvau dharādharau /
mālyavāngandhamādaś ca dvāvetāvudagāyatau // LiP_1,49.5 //
ete parvatarājānaḥ siddhacāraṇasevitāḥ /
teṣām antaraviṣkambho navasāhasramekaśaḥ // LiP_1,49.6 //
idaṃ haimavataṃ varṣaṃ bhārataṃ nāma viśrutam /
hemakūṭaṃ paraṃ tasmān nāmnā kiṃpuruṣaṃ smṛtam // LiP_1,49.7 //
naiṣadhaṃ hemakūṭāttu harivarṣaṃ taducyate /
harivarṣātparaṃ caiva meroḥ śubhamilāvṛtam // LiP_1,49.8 //
ilāvṛtātparaṃ nīlaṃ ramyakaṃ nāma viśrutam /
ramyātparataraṃ śvetaṃ vikhyātaṃ taddhiraṇmayam // LiP_1,49.9 //
hiraṇmayātparaṃ cāpi śṛṅgī caiva kuruḥ smṛtaḥ /
dhanuḥsaṃsthe tu vijñeye dve varṣe dakṣiṇottare // LiP_1,49.10 //
dīrghāṇi tatra catvāri madhyatastadilāvṛtam /
meroḥ paścimapūrveṇa dve tu dīrghetare smṛte // LiP_1,49.11 //
arvāktu niṣadhasyātha vedyardhaṃ cottaraṃ smṛtam /
vedyardhe dakṣiṇe trīṇi varṣāṇi trīṇi cottare // LiP_1,49.12 //
tayormadhye ca vijñeyaṃ merumadhyamilāvṛtam /
dakṣiṇena tu nīlasya niṣadhasyottareṇa tu // LiP_1,49.13 //
udagāyato mahāśailo mālyavānnāma parvataḥ /
yojanānāṃ sahasre dve upariṣṭāttu vistṛtaḥ // LiP_1,49.14 //
āyāmataścatustriṃśat sahasrāṇi prakīrtitaḥ /
tasya pratīcyāṃ vijñeyaḥ parvato gandhamādanaḥ // LiP_1,49.15 //
āyāmataḥ sa vijñeyo mālyavāniva vistṛtaḥ /
jambūdvīpasya vistārāt samena tu samantataḥ // LiP_1,49.16 //
prāgāyatāḥ suparvāṇaḥ ṣaḍete varṣaparvatāḥ /
avagāḍhāścobhayataḥ samudrau pūrvapaścimau // LiP_1,49.17 //
himaprāyastu himavān hemakūṭastu hemavān /
taruṇādityasaṃkāśo hairaṇyo niṣadhaḥ smṛtaḥ // LiP_1,49.18 //
caturvarṇaḥ sasauvarṇo meruścordhvāyataḥ smṛtaḥ /
vṛttākṛtiparīṇāhaś caturasraḥ samutthitaḥ // LiP_1,49.19 //
nīlaś ca vaiḍūryamayaḥ śvetaḥ śuklo hiraṇmayaḥ /
mayūrabarhavarṇastu śātakuṃbhas triśṛṅgavān // LiP_1,49.20 //
evaṃ saṃkṣepataḥ proktāḥ punaḥ śṛṇu girīśvarān /
mandaro devakūṭaś ca pūrvasyāṃ diśi parvatau // LiP_1,49.21 //
kailāso gandhamādaś ca hemavāṃścaiva parvatau /
pūrvataś cāyatāvetāv arṇavāntarvyavasthitau // LiP_1,49.22 //
niṣadhaḥ pāriyātraś ca dvāvetau varaparvatau /
yathā pūrvau tathā yāmyāv etau paścimataḥ śritau // LiP_1,49.23 //
triśṛṅgo jāruciścaiva uttarau varaparvatau /
pūrvataś cāyatāvetāv arṇavāntarvyavasthitau // LiP_1,49.24 //
maryādāparvatān etān aṣṭāvāhurmanīṣiṇaḥ /
yo 'sau merurdvijaśreṣṭhāḥ prāṃśuḥ kanakaparvataḥ // LiP_1,49.25 //
tasya pādāstu catvāraś caturdikṣu nagottamāḥ /
yairviṣṭabdhā na calati saptadvīpavatī mahī // LiP_1,49.26 //
daśayojanasāhasram āyāmas teṣu paṭhyate /
pūrve tu mandaro nāma dakṣiṇe gandhamādanaḥ // LiP_1,49.27 //
vipulaḥ paścime pārśve supārśvaścottare smṛtaḥ /
mahāvṛkṣāḥ samutpannāś catvāro dvīpaketavaḥ // LiP_1,49.28 //
mandarasya gireḥ śṛṅge mahāvṛkṣaḥ saketurāṭ /
pralambaśākhāśikharaḥ kadambaś caityapādapaḥ // LiP_1,49.29 //
dakṣiṇasyāpi śailasya śikhare devasevitā /
jambūḥ sadā puṇyaphalā sadā mālyopaśobhitā // LiP_1,49.30 //
saketur dakṣiṇe dvīpe jambūrlokeṣu viśrutā /
vipulasyāpi śailasya paścime ca mahātmanaḥ // LiP_1,49.31 //
saṃjātaḥ śikhare 'śvatthaḥ sa mahān caityapādapaḥ /
supārśvasyottarasyāpi śṛṅge jāto mahādrumaḥ // LiP_1,49.32 //
nyagrodho vipulaskandho 'nekayojanamaṇḍalaḥ /
teṣāṃ caturṇāṃ vakṣyāmi śailendrāṇāṃ yathākramam // LiP_1,49.33 //
amānuṣyāṇi ramyāṇi sarvakālartukāni ca /
manoharāṇi catvāri devakrīḍanakāni ca // LiP_1,49.34 //
vanāni vai caturdikṣu nāmatastu nibodhata /
pūrve caitrarathaṃ nāma dakṣiṇe gandhamādanam // LiP_1,49.35 //
vaibhrājaṃ paścime vidyād uttare saviturvanam /
mitreśvaraṃ tu pūrve tu ṣaṣṭheśvaram ataḥ param // LiP_1,49.36 //
varyeśvaraṃ paścime tu uttare cāmrakeśvaram /
mahāsarāṃsi ca tathā catvāri munipuṅgavāḥ // LiP_1,49.37 //
yatra krīḍanti munayaḥ parvateṣu vaneṣu ca /
aruṇodaṃ saraḥ pūrvaṃ dakṣiṇaṃ mānasaṃ smṛtam // LiP_1,49.38 //
sitodaṃ paścimasaro mahābhadraṃ tathottaram /
śākhasya dakṣiṇe kṣetraṃ viśākhasya ca paścime // LiP_1,49.39 //
uttare naigameyasya kumārasya ca pūrvataḥ /
aruṇodasya pūrveṇa śailendrā nāmataḥ smṛtāḥ // LiP_1,49.40 //
tāṃstu saṃkṣepato vakṣye na śakyaṃ vistareṇa tu /
sitāntaś ca kuraṇḍaś ca kuraraścācalottamaḥ // LiP_1,49.41 //
vikaro maṇiśailaś ca vṛkṣavāṃścācalottamaḥ /
mahānīlo 'tha rucakaḥ sabindurdarduras tathā // LiP_1,49.42 //
veṇumāṃś ca sameghaś ca niṣadho devaparvataḥ /
ityete parvatavarā hy anye ca girayas tathā // LiP_1,49.43 //
pūrveṇa mandarasyaite siddhāvāsā udāhṛtāḥ /
teṣu teṣu girīndreṣu guhāsu ca vaneṣu ca // LiP_1,49.44 //
rudrakṣetrāṇi divyāni viṣṇornārāyaṇasya ca /
saraso mānasasyeha dakṣiṇena mahācalāḥ // LiP_1,49.45 //
ye kīrtyamānāstānsarvān saṃkṣipya pravadāmyaham /
śailaś ca viśirāścaiva śikharaścācalottamaḥ // LiP_1,49.46 //
ekaśṛṅgo mahāśūlo gajaśailaḥ piśācakaḥ /
pañcaśailo 'tha kailāso himavāṃścācalottamaḥ // LiP_1,49.47 //
ityete devacaritā utkaṭāḥ parvatottamāḥ /
teṣu teṣu ca sarveṣu parvateṣu vaneṣu ca // LiP_1,49.48 //
rudrakṣetrāṇi divyāni sthāpitāni surottamaiḥ /
digbhāge dakṣiṇe proktāḥ paścime ca vadāmi vaḥ // LiP_1,49.49 //
apareṇa sitodaś ca surapaś ca mahābalaḥ /
kumudo madhumāṃścaiva hy añjano mukuṭas tathā // LiP_1,49.50 //
kṛṣṇaś ca pāṇḍuraścaiva sahasraśikharaś ca yaḥ /
pārijātaś ca śailendraḥ śrīśṛṅgaścācalottamaḥ // LiP_1,49.51 //
ityete devacaritā utkaṭāḥ parvatottamāḥ /
sarve paścimadigbhāge rudrakṣetrasamanvitāḥ // LiP_1,49.52 //
mahābhadrasya sarasaś cottare ca mahābalāḥ /
ye sthitāḥ kīrtyamānāṃstān saṃkṣipyeha nibodhata // LiP_1,49.53 //
śaṅkhakūṭo mahāśailo vṛṣabho haṃsaparvataḥ /
nāgaś ca kapilaścaiva indraśailaś ca sānumān // LiP_1,49.54 //
nīlaḥ kaṇṭakaśṛṅgaś ca śataśṛṅgaś ca parvataḥ /
puṣpakośaḥ praśailaś ca virajaścācalottamaḥ // LiP_1,49.55 //
varāhaparvataścaiva mayūraścācalottamaḥ /
jārudhiścaiva śailendra eta uttarasaṃsthitāḥ // LiP_1,49.56 //
teṣu śaileṣu divyeṣu devadevasya śūlinaḥ /
asaṃkhyātāni divyāni vimānāni sahasraśaḥ // LiP_1,49.57 //
eteṣāṃ śailamukhyānām antareṣu yathākramam /
santi caivāntaradroṇyaḥ sarāṃsyupavanāni ca // LiP_1,49.58 //
vasanti devā munayaḥ siddhāś ca śivabhāvitāḥ /
kṛtavāsāḥ sapatnīkāḥ prasādātparameṣṭhinaḥ // LiP_1,49.59 //
lakṣmyādyānāṃ bilvavane kakubhe kaśyapādayaḥ /
tathā tālavane proktam indropendroragātmanām // LiP_1,49.60 //
uduṃbare kardamasya tathānyeṣāṃ mahātmanām /
vidyādharāṇāṃ siddhānāṃ puṇye tvāmravane śubhe // LiP_1,49.61 //
nāgānāṃ siddhasaṃghānāṃ tathā niṃbavane sthitiḥ /
sūryasya kiṃśukavane tathā rudragaṇasya ca // LiP_1,49.62 //
bījapūravane puṇye devācāryo vyavasthitaḥ /
kaumude tu vane viṣṇu- pramukhānāṃ mahātmanām // LiP_1,49.63 //
sthalapadmavanāntastha- nyagrodhe 'śeṣabhoginaḥ /
śeṣastvaśeṣajagatāṃ patirāste 'tigarvitaḥ // LiP_1,49.64 //
sa eva jagatāṃ kālaḥ pātāle ca vyavasthitaḥ /
viṣṇorviśvagurormūrtir divyaḥ sākṣāddhalāyudhaḥ // LiP_1,49.65 //
śayanaṃ devadevasya sa hareḥ kaṅkaṇaṃ vibhoḥ /
vane panasavṛkṣāṇāṃ saśukrā dānavādayaḥ // LiP_1,49.66 //
kinnarairuragāścaiva viśākhakavane sthitāḥ /
manoharavane vṛkṣāḥ sarvakoṭisamanvitāḥ // LiP_1,49.67 //
nandīśvaro gaṇavaraiḥ stūyamāno vyavasthitaḥ /
saṃtānakasthalīmadhye sākṣāddevī sarasvatī // LiP_1,49.68 //
evaṃ saṃkṣepataḥ proktā vaneṣu vanavāsinaḥ /
asaṃkhyātā mayāpyatra vaktuṃ no vistareṇa tu // LiP_1,49.69 //
iti śrīliṅgamahāpurāṇe pūrvabhāge ekonapañcāśattamo 'dhyāyaḥ
LiP, 1, 50
sūta uvāca
śitāntaśikhare śakraḥ pārijātavane śubhe /
tasya prācyāṃ kumudādri- kūṭo 'sau bahuvistaraḥ // LiP_1,50.1 //
aṣṭau purāṇyudīrṇāni dānavānāṃ dvijottamāḥ /
suvarṇakoṭare puṇye rākṣasānāṃ mahātmanām // LiP_1,50.2 //
nīlakānāṃ purāṇyāhur aṣṭaṣaṣṭirdvijottamāḥ /
mahānīle 'pi śailendre purāṇi daśa pañca ca // LiP_1,50.3 //
hayānanānāṃ mukhyānāṃ kinnarāṇāṃ ca suvratāḥ /
veṇusaudhe mahāśaile vidyādharapuratrayam // LiP_1,50.4 //
vaikuṇṭhe garuḍaḥ śrīmān karañje nīlalohitaḥ /
vasudhāre vasūnāṃ tu nivāsaḥ parikīrtitaḥ // LiP_1,50.5 //
ratnadhāre girivare saptarṣīṇāṃ mahātmanām /
saptasthānāni puṇyāni siddhāvāsayutāni ca // LiP_1,50.6 //
mahatprajāpateḥ sthānam ekaśṛṅge nagottame /
gajaśaile tu durgādyāḥ sumedhe vasavas tathā // LiP_1,50.7 //
ādityāś ca tathā rudrāḥ kṛtāvāsāstathāśvinau /
aśītirdevapuryastu hemakakṣe nagottame // LiP_1,50.8 //
sunīle rakṣasāṃ vāsāḥ pañcakoṭiśatāni ca /
pañcakūṭe purāṇyāsan pañcakoṭipramāṇataḥ // LiP_1,50.9 //
śataśṛṅge puraśataṃ yakṣāṇāmamitaujasām /
tāmrābhe kādraveyāṇāṃ viśākhe tu guhasya vai // LiP_1,50.10 //
śvetodare muniśreṣṭhāḥ suparṇasya mahātmanaḥ /
piśācake kuberasya harikūṭe harergṛham // LiP_1,50.11 //
kumude kiṃnarāvāsas tv añjane cāraṇālayaḥ /
kṛṣṇe gandharvanilayaḥ pāṇḍure purasaptakam // LiP_1,50.12 //
vidyādharāṇāṃ viprendrā viśvabhogasamanvitam /
sahasraśikhare śaile daityānāmugrakarmaṇām // LiP_1,50.13 //
purāṇāṃ tu sahasrāṇi sapta śakrāriṇāṃ dvijāḥ /
mukuṭe pannagāvāsaḥ puṣpaketau munīśvarāḥ // LiP_1,50.14 //
vaivasvatasya somasya vāyornāgādhipasya ca /
takṣake caiva śailendre catvāryāyatanāni ca // LiP_1,50.15 //
brahmendraviṣṇurudrāṇāṃ guhasya ca mahātmanaḥ /
kuberasya ca somasya tathānyeṣāṃ mahātmanām // LiP_1,50.16 //
santyāyatanamukhyāni maryādāparvateṣvapi /
śrīkaṇṭhādriguhāvāsī sarvāvāsaḥ sahomayā // LiP_1,50.17 //
śrīkaṇṭhasyādhipatyaṃ vai sarvadeveśvarasya ca /
aṇḍasyāsya pravṛttistu śrīkaṇṭhena na saṃśayaḥ // LiP_1,50.18 //
ananteśādayastvevaṃ pratyekaṃ cāṇḍapālakāḥ /
cakravartina ityuktās tato vidyeśvarāstviha // LiP_1,50.19 //
śrīkaṇṭhādhiṣṭhitānyatra sthānāni ca samāsataḥ /
maryādāparvateṣvadya śṛṇvantu pravadāmy aham // LiP_1,50.20 //
śrīkaṇṭhādhiṣṭhitaṃ viśvaṃ carācaramidaṃ jagat /
kālāgniśivaparyantaṃ kathaṃ vakṣye savistaram // LiP_1,50.21 //
iti śrīliṅgamahāpurāṇe pūrvabhāge bhuvanavinyāsoddeśasthānavarṇanaṃ nāma pañcāśattamo 'dhyāyaḥ
LiP, 1, 51
sūta uvāca
devakūṭe girau madhye mahākūṭe suśobhane /
hemavaiḍūryamāṇikya- nīlagomedakāntibhiḥ // LiP_1,51.1 //
tathānyairmaṇimukhyaiś ca nirmite nirmale śubhe /
śākhāśatasahasrāḍhye sarvadrumavibhūṣite // LiP_1,51.2 //
campakāśokapuṃnāga- vakulāsanamaṇḍite /
pārijātakasampūrṇe nānāpakṣigaṇānvite // LiP_1,51.3 //
naikadhātuśataiścitre vicitrakusumākule /
nitambapuṣpasālambenaikasattvagaṇānvite // LiP_1,51.4 //
vimalasvādupānīyenaikaprasravaṇairyute /
nirjharaiḥ kusumākīrṇair anekaiś ca vibhūṣite // LiP_1,51.5 //
puṣpoḍupavahābhiś ca sravantībhir alaṃkṛte /
snigdhavarṇaṃ mahāmūlam anekaskandhapādapam // LiP_1,51.6 //
ramyaṃ hyaviralacchāyaṃ daśayojanamaṇḍalam /
tatra bhūtavanaṃ nāma nānābhūtagaṇālayam // LiP_1,51.7 //
mahādevasya devasya śaṅkarasya mahātmanaḥ /
dīptamāyatanaṃ tatra mahāmaṇivibhūṣitam // LiP_1,51.8 //
hemaprākārasaṃyuktaṃ maṇitoraṇamaṇḍitam /
sphāṭikaiś ca vicitraiś ca gopuraiś ca samanvitam // LiP_1,51.9 //
siṃhāsanairmaṇimayaiḥ śubhāstaraṇasaṃyutaiḥ /
kṣitāvitastataḥ samyak śarveṇādhiṣṭhitaiḥ śubhaiḥ // LiP_1,51.10 //
amlānamālānicitair nānāvarṇair gṛhottamaiḥ /
maṇḍapaiḥ suvicitrais tu sphāṭikastambhasaṃyutaiḥ // LiP_1,51.11 //
saṃyutaṃ sarvabhūtendrair brahmendropendrapūjitaiḥ /
varāhagajasiṃharkṣa- śārdūlakarabhānanaiḥ // LiP_1,51.12 //
gṛdhrolūkamukhaiścānyair mṛgoṣṭrājamukhairapi /
pramathairvividhaiḥ sthūlair girikūṭopamaiḥ śubhaiḥ // LiP_1,51.13 //
karālairharikeśaiś ca romaśaiś ca mahābhujaiḥ /
nānāvarṇākṛtidharair nānāsaṃsthānasaṃsthitaiḥ // LiP_1,51.14 //
dīptāsyair dīptacaritair nandīśvaramukhaiḥ śubhaiḥ /
brahmendraviṣṇusaṃkāśair aṇimādiguṇānvitaiḥ // LiP_1,51.15 //
aśūnyamamarairnityaṃ mahāpariṣadais tathā /
tatra bhūtapaterdevāḥ pūjāṃ nityaṃ prayuñjate // LiP_1,51.16 //
jharjharaiḥ śaṅkhapaṭahair bherīḍiṇḍimagomukhaiḥ /
lalitāvasitodgītair vṛttavalgitagarjitaiḥ // LiP_1,51.17 //
pūjito vai mahādevaḥ pramathaiḥ pramatheśvaraḥ /
siddharṣidevagandharvair brahmaṇā ca mahātmanā // LiP_1,51.18 //
upendrapramukhaiścānyaiḥ pūjitastatra śaṃkaraḥ /
vibhaktacāruśikharaṃ yatra tacchaṅkhavarcasam // LiP_1,51.19 //
(Kailāsa)
kailāso yakṣarājasya kuberasya mahātmanaḥ /
nivāsaḥ koṭiyakṣāṇāṃ tathānyeṣāṃ mahātmanām // LiP_1,51.20 //
tatrāpi devadevasya bhavasyāyatanaṃ mahat /
tasminnāyatane somaḥ sadāste sagaṇo haraḥ // LiP_1,51.21 //
yatra mandākinī nāma nalinī vipulodakā /
suvarṇamaṇisopānā kuberaśikhare śubhe // LiP_1,51.22 //
jāṃbūnadamayaiḥ padmair gandhasparśaguṇānvitaiḥ /
nīlavaiḍūryapatraiś ca gandhopetairmahotpalaiḥ // LiP_1,51.23 //
tathā kumudaṣaṇḍaiś ca mahāpadmair alaṃkṛtā /
yakṣagandharvanārībhir apsarobhiś ca sevitā // LiP_1,51.24 //
devadānavagandharvair yakṣarākṣasakinnaraiḥ /
upaspṛṣṭajalā puṇyā nadī mandākinī śubhā // LiP_1,51.25 //
tasyāścottarapārśve tu bhavasyāyatanaṃ śubham /
vaiḍūryamaṇisampannaṃ tatrāste śaṅkaro 'vyayaḥ // LiP_1,51.26 //
dvijāḥ kanakanandāyās tīre vai prāci dakṣiṇe /
vanaṃ dvijasahasrāḍhyaṃ mṛgapakṣisamākulam // LiP_1,51.27 //
tatrāpi sagaṇaḥ sāmbaḥ krīḍate 'drisame gṛhe /
nandāyāḥ paścime tīre kiṃcid vai dakṣiṇāśrite // LiP_1,51.28 //
puraṃ rudrapurī nāma nānāprāsādasaṃkulam /
tatrāpi śatadhā kṛtvā hy ātmānaṃ cāmbayā saha // LiP_1,51.29 //
krīḍate sagaṇaḥ sāmbas tacchivālayam ucyate /
evaṃ śatasahasrāṇi śarvasyāyatanāni tu // LiP_1,51.30 //
pratidvīpe muniśreṣṭhāḥ parvateṣu vaneṣu ca /
nadīnadataṭākānāṃ tīreṣvarṇavasaṃdhiṣu // LiP_1,51.31 //
iti śrīliṅgamahāpurāṇe pūrvabhāge ekapañcāśattamo 'dhyāyaḥ
LiP, 1, 52
sūta uvāca
nadyaś ca bahavaḥ proktāḥ sadā bahujalāḥ śubhāḥ /
sarovarebhyaḥ sambhūtās tv asaṃkhyātā dvijottamāḥ // LiP_1,52.1 //
prāṅmukhā dakṣiṇāsyāstu cottaraprabhavāḥ śubhāḥ /
paścimāgrāḥ pavitrāś ca prativarṣaṃ prakīrtitāḥ // LiP_1,52.2 //
ākāśāṃbhonidhir yo 'sau soma ityabhidhīyate /
ādhāraḥ sarvabhūtānāṃ devānāmamṛtākaraḥ // LiP_1,52.3 //
asmātpravṛttā puṇyodā nadī tvākāśagāminī /
saptamenānilapathā pravṛttā cāmṛtodakā // LiP_1,52.4 //
sā jyotīṃṣyanuvartantī jyotirgaṇaniṣevitā /
tārākoṭisahasrāṇāṃ nabhasaś ca samāyutā // LiP_1,52.5 //
parivartatyaharaho yathā somastathaiva sā /
catvāryaśītiś ca tathā sahasrāṇāṃ samucchritaḥ // LiP_1,52.6 //
yojanānāṃ mahāmeruḥ śrīkaṇṭhākrīḍakomalaḥ /
tatrāsīno yataḥ śarvaḥ sāmbaḥ saha gaṇeśvaraiḥ // LiP_1,52.7 //
krīḍate suciraṃ kālaṃ tasmātpuṇyajalā śivā /
giriṃ meruṃ nadī puṇyā sā prayāti pradakṣiṇam // LiP_1,52.8 //
vibhajyamānasalilā sā javenānilena ca /
merorantarakūṭeṣu nipapāta caturṣvapi // LiP_1,52.9 //
samantātsamatikramya sarvādrīnpravibhāgaśaḥ /
niyogāddevadevasya praviṣṭā sā mahārṇavam // LiP_1,52.10 //
asyā vinirgatā nadyaḥ śataśo 'tha sahasraśaḥ /
sarvadvīpādrivarṣeṣu bahavaḥ parikīrtitāḥ // LiP_1,52.11 //
kṣudranadyastvasaṃkhyātā gaṅgā yadgāṅgatāmbarāt /
ketumāle narāḥ kālāḥ sarve panasabhojanāḥ // LiP_1,52.12 //
striyaścotpalavarṇābhā jīvitaṃ cāyutaṃ smṛtam /
bhadrāśve śuklavarṇāś ca striyaścandrāṃśusaṃnibhāḥ // LiP_1,52.13 //
kālāmrabhojanāḥ sarve nirātaṅkā ratipriyāḥ /
daśavarṣasahasrāṇi jīvanti śivabhāvitāḥ // LiP_1,52.14 //
hiraṇmayā ivātyartham īśvarārpitacetasaḥ /
tathā ramaṇake jīvā nyagrodhaphalabhojanāḥ // LiP_1,52.15 //
daśavarṣasahasrāṇi śatāni daśapañca ca /
jīvanti śuklāste sarve śivadhyānaparāyaṇāḥ // LiP_1,52.16 //
hairaṇmayā mahābhāgā hiraṇmayavanāśrayāḥ /
ekādaśa sahasrāṇi śatāni daśapañca ca // LiP_1,52.17 //
varṣāṇāṃ tatra jīvanti aśvatthāśanajīvanāḥ /
hairaṇmayā ivātyartham īśvarārpitamānasāḥ // LiP_1,52.18 //
kuruvarṣe tu kuravaḥ svargalokāt paricyutāḥ /
sarve maithunajātāś ca kṣīriṇaḥ kṣīrabhojanāḥ // LiP_1,52.19 //
anyonyamanuraktāś ca cakravākasadharmiṇaḥ /
anāmayā hyaśokāś ca nityaṃ sukhaniṣeviṇaḥ // LiP_1,52.20 //
trayodaśasahasrāṇi śatāni daśapañca ca /
jīvanti te mahāvīryā na cānyastrīniṣeviṇaḥ // LiP_1,52.21 //
sahaiva maraṇaṃ teṣāṃ kurūṇāṃ svargavāsinām /
hṛṣṭānāṃ supravṛddhānāṃ sarvānnāmṛtabhojinām // LiP_1,52.22 //
sadā tu candrakāntānāṃ sadā yauvanaśālinām /
śyāmāṅgānāṃ sadā sarva- bhūṣaṇāspadadehinām // LiP_1,52.23 //
jaṃbūdvīpe tu tatrāpi kuruvarṣaṃ suśobhanam /
tatra candraprabhaṃ śambhor vimānaṃ candramaulinaḥ // LiP_1,52.24 //
varṣe tu bhārate martyāḥ puṇyāḥ karmavaśāyuṣaḥ /
śatāyuṣaḥ samākhyātā nānāvarṇālpadehinaḥ // LiP_1,52.25 //
nānādevārcane yuktā nānākarmaphalāśinaḥ /
nānājñānārthasampannā durbalāścālpabhoginaḥ // LiP_1,52.26 //
indradvīpe tathā kecit tathaiva ca kaseruke /
tāmradvīpaṃ gatāḥ kecit keciddeśaṃ gabhastimat // LiP_1,52.27 //
nāgadvīpaṃ tathā saumyaṃ gāndharvaṃ vāruṇaṃ gatāḥ /
kecinmlecchāḥ pulindāś ca nānājātisamudbhavāḥ // LiP_1,52.28 //
pūrve kirātāstasyānte paścime yavanāḥ smṛtāḥ /
brāhmaṇāḥ kṣatriyā vaiśyā madhye śūdrāś ca sarvaśaḥ // LiP_1,52.29 //
ijyāyuddhavaṇijyābhir vartayanto vyavasthitāḥ /
teṣāṃ saṃvyavahāro 'yaṃ vartate 'tra parasparam // LiP_1,52.30 //
dharmārthakāmasaṃyukto varṇānāṃ tu svakarmasu /
saṃkalpaścābhimānaś ca āśramāṇāṃ yathāvidhi // LiP_1,52.31 //
iha svargāpavargārthaṃ pravṛttiryatra mānuṣī /
teṣāṃ ca yugakarmāṇi nānyatra munipuṅgavāḥ // LiP_1,52.32 //
daśavarṣasahasrāṇi sthitiḥ kiṃpuruṣe nṛṇām /
suvarṇavarṇāś ca narāḥ striyaścāpsarasopamāḥ // LiP_1,52.33 //
anāmayā hyaśokāś ca sarve te śivabhāvitāḥ /
śuddhasattvāś ca hemābhāḥ sadārāḥ plakṣabhojanāḥ // LiP_1,52.34 //
mahārajatasaṃkāśā harivarṣe 'pi mānavāḥ /
devalokāccyutāḥ sarve devākārāś ca sarvaśaḥ // LiP_1,52.35 //
haraṃ yajanti sarveśaṃ pibantīkṣurasaṃ śubham /
na jarā bādhate tena na ca jīryanti te narāḥ // LiP_1,52.36 //
daśavarṣasahasrāṇi tatra jīvanti mānavāḥ /
madhyamaṃ yanmayā proktaṃ nāmnā varṣamilāvṛtam // LiP_1,52.37 //
na tatra sūryastapati na te jīryanti mānavāḥ /
candrasūryau na nakṣatraṃ na prakāśam ilāvṛte // LiP_1,52.38 //
padmaprabhāḥ padmamukhāḥ padmapattranibhekṣaṇāḥ /
padmapattrasugandhāś ca jāyante bhavabhāvitāḥ // LiP_1,52.39 //
jambūphalarasāhārā aniṣpandāḥ sugandhinaḥ /
devalokāgatāstatra jāyante hyajarāmarāḥ // LiP_1,52.40 //
trayodaśasahasrāṇi varṣāṇāṃ te narottamāḥ /
āyuḥpramāṇaṃ jīvanti varṣe divye tvilāvṛte // LiP_1,52.41 //
jaṃbūphalarasaṃ pītvā na jarā bādhate tvimān /
na kṣudhā na klamaścāpi na jano mṛtyumāṃs tathā // LiP_1,52.42 //
tatra jāmbūnadaṃ nāma kanakaṃ devabhūṣaṇam /
indragopapratīkāśaṃ jāyate bhāsvaraṃ tu tat // LiP_1,52.43 //
evaṃ mayā samākhyātā navavarṣānuvartinaḥ /
varṇāyurbhojanādyāni saṃkṣipya na tu vistarāt // LiP_1,52.44 //
hemakūṭe tu gandharvā vijñeyāścāpsarogaṇāḥ /
sarve nāgāś ca niṣadhe śeṣavāsukitakṣakāḥ // LiP_1,52.45 //
mahābalās trayastriṃśad ramante yājñikāḥ surāḥ /
nīle tu vaiḍūryamaye siddhā brahmarṣayo 'malāḥ // LiP_1,52.46 //
daityānāṃ dānavānāṃ ca śvetaḥ parvata ucyate /
śṛṅgavān parvataścaiva pitṝṇāṃ nilayaḥ sadā // LiP_1,52.47 //
himavān yakṣamukhyānāṃ bhūtānām īśvarasya ca /
sarvādriṣu mahādevo hariṇā brahmaṇāṃbayā // LiP_1,52.48 //
nandinā ca gaṇaiścaiva varṣeṣu ca vaneṣu ca /
nīlaśvetatriśṛṅge ca bhagavānnīlalohitaḥ // LiP_1,52.49 //
siddhairdevaiś ca pitṛbhir dṛṣṭo nityaṃ viśeṣataḥ /
nīlaś ca vaiḍūryamayaḥ śvetaḥ śuklo hiraṇmayaḥ // LiP_1,52.50 //
mayūrabarhavarṇastu śātakuṃbhas triśṛṅgavān /
ete parvatarājāno jaṃbūdvīpe vyavasthitāḥ // LiP_1,52.51 //
iti śrīliṅgamahāpurāṇe pūrvabhāge bhuvanakośasvabhāvavarṇanaṃ nāma dvipañcāśattamo 'dhyāyaḥ
LiP, 1, 53
sūta uvāca
plakṣadvīpādidvīpeṣu sapta saptasu parvatāḥ /
ṛjvāyatāḥ pratidiśaṃ niviṣṭā varṣaparvatāḥ // LiP_1,53.1 //
plakṣadvīpe tu vakṣyāmi sapta divyān mahācalān /
gomedako 'tra prathamo dvitīyaścāndra ucyate // LiP_1,53.2 //
tṛtīyo nārado nāma caturtho dundubhiḥ smṛtaḥ /
pañcamaḥ somako nāma sumanāḥ ṣaṣṭha ucyate // LiP_1,53.3 //
sa eva vaibhavaḥ prokto vaibhrājaḥ saptamaḥ smṛtaḥ /
saptaite girayaḥ proktāḥ plakṣadvīpe viśeṣataḥ // LiP_1,53.4 //
sapta vai śālmalidvīpe tāṃstu vakṣyāmyanukramāt /
kumudaścottamaścaiva parvataś ca balāhakaḥ // LiP_1,53.5 //
droṇaḥ kaṅkaś ca mahiṣaḥ kakudmān saptamaḥ smṛtaḥ /
kuśadvīpe tu saptaiva dvīpāś ca kulaparvatāḥ // LiP_1,53.6 //
tāṃstu saṃkṣepato vakṣye nāmamātreṇa vai kramāt /
vidrumaḥ prathamaḥ prokto dvitīyo hemaparvataḥ // LiP_1,53.7 //
tṛtīyo dyutimānnāma caturthaḥ puṣpitaḥ smṛtaḥ /
kuśeśayaḥ pañcamastu ṣaṣṭho harigiriḥ smṛtaḥ // LiP_1,53.8 //
saptamo mandaraḥ śrīmān mahādevaniketanam /
mandā iti hyapāṃ nāma mandaro dhāraṇād apām // LiP_1,53.9 //
tatra sākṣādvṛṣāṅkastu viśveśo vimalaḥ śivaḥ /
somaḥ sanandī bhagavān āste hemagṛhottame // LiP_1,53.10 //
tapasā toṣitaḥ pūrvaṃ mandareṇa maheśvaraḥ /
avimukte mahākṣetre lebhe sa paramaṃ varam // LiP_1,53.11 //
prārthitaś ca mahādevo nivāsārthaṃ sahāṃbayā /
avimuktādupāgamya cakre vāsaṃ sa mandare // LiP_1,53.12 //
sanandī sagaṇaḥ somas tenāsau tanna muñcati /
krauñcadvīpe tu sapteha krauñcādyāḥ kulaparvatāḥ // LiP_1,53.13 //
krauñco vāmanakaḥ paścāt tṛtīyaścāndhakārakaḥ /
andhakārātparaścāpi divāvṛnnāma parvataḥ // LiP_1,53.14 //
divāvṛtaḥ paraścāpi vivindo girirucyate /
vivindātparataścāpi puṇḍarīko mahāgiriḥ // LiP_1,53.15 //
puṇḍarīkātparaścāpi procyate dundubhisvanaḥ /
ete ratnamayāḥ sapta krauñcadvīpasya parvatāḥ // LiP_1,53.16 //
śākadvīpe ca girayaḥ sapta tāṃstu nibodhata /
udayo raivataścāpi śyāmako munisattamāḥ // LiP_1,53.17 //
rājataśca giriḥ śrīmān āṃbikeyaḥ suśobhanaḥ /
āṃbikeyātparo ramyaḥ sarvauṣadhisamanvitaḥ // LiP_1,53.18 //
tathaiva kesarītyukto yato vāyuḥ prajāyate /
puṣkare parvataḥ śrīmān eka eva mahāśilaḥ // LiP_1,53.19 //
citrairmaṇimayaiḥ kūṭaiḥ śilājālaiḥ samucchritaiḥ /
dvīpasya tasya pūrvārdhe citrasānusthito mahān // LiP_1,53.20 //
yojanānāṃ sahasrāṇi ūrdhvaṃ pañcāśaducchritaḥ /
adhaścaiva catustriṃśat sahasrāṇi mahācalaḥ // LiP_1,53.21 //
dvīpasyārdhe parikṣiptaḥ parvato mānasottaraḥ /
sthito velāsamīpe tu navacandra ivoditaḥ // LiP_1,53.22 //
yojanānāṃ sahasrāṇi ūrdhvaṃ pañcāśaducchritaḥ /
tāvadeva tu vistīrṇaḥ pārśvataḥ parimaṇḍalaḥ // LiP_1,53.23 //
sa eva dvīpapaścārdhe mānasaḥ pṛthivīdharaḥ /
eka eva mahāsānuḥ saṃniveśāddvidhā kṛtaḥ // LiP_1,53.24 //
tasmindvīpe smṛtau dvau tu puṇyau janapadau śubhau /
rājatau mānasasyātha parvatasyānumaṇḍalau // LiP_1,53.25 //
mahāvītaṃ tu yadvarṣaṃ bāhyato mānasasya tu /
tasyaivābhyantaro yastu dhātakīkhaṇḍa ucyate // LiP_1,53.26 //
svādūdakenodadhinā puṣkaraḥ parivāritaḥ /
puṣkaradvīpavistāra- vistīrṇo 'sau samantataḥ // LiP_1,53.27 //
vistārānmaṇḍalāccaiva puṣkarasya samena tu /
evaṃ dvīpāḥ samudraistu saptasaptabhir āvṛtāḥ // LiP_1,53.28 //
dvīpasyānantaro yastu samudraḥ saptamastu vai /
evaṃ dvīpasamudrāṇāṃ vṛddhirjñeyā parasparam // LiP_1,53.29 //
pareṇa puṣkarasyātha anuvṛtya sthito mahān /
svādūdakasamudrastu samantātpariveṣṭya ca // LiP_1,53.30 //
pareṇa tasya mahatī dṛśyate lokasaṃsthitiḥ /
kāñcanī dviguṇā bhūmiḥ sarvā caikaśilopamā // LiP_1,53.31 //
tasyāḥ pareṇa śailastu maryādāpāramaṇḍalaḥ /
prakāśaścāprakāśaś ca lokālokaḥ sa ucyate // LiP_1,53.32 //
dṛśyādṛśyagirir yāvat tāvadeṣā dharā dvijāḥ /
yojanānāṃ sahasrāṇi daśa tasyocchrayaḥ smṛtaḥ // LiP_1,53.33 //
tāvāṃś ca vistarastasya lokālokamahāgireḥ /
arvācīne tu tasyārdhe caranti raviraśmayaḥ // LiP_1,53.34 //
parārdhe tu tamo nityaṃ lokālokastataḥ smṛtaḥ /
evaṃ saṃkṣepataḥ prokto bhūrlokasya ca vistaraḥ // LiP_1,53.35 //
ā bhānorvai bhuvaḥ svastu ā dhruvānmunisattamāḥ /
āvahādyā niviṣṭāstu vāyorvai sapta nemayaḥ // LiP_1,53.36 //
āvahaḥ pravahaścaiva tataścānuvahas tathā /
saṃvaho vivahaścātha tataścordhvaṃ parāvahaḥ // LiP_1,53.37 //
dvijāḥ parivahaśceti vāyorvai sapta nemayaḥ /
balāhakās tathā bhānuś candro nakṣatrarāśayaḥ // LiP_1,53.38 //
grahāṇi ṛṣayaḥ sapta dhruvo viprāḥ kramādiha /
yojanānāṃ mahīpṛṣṭhād ūrdhvaṃ pañcadaśa ā dhruvāt // LiP_1,53.39 //
niyutānyekaniyutaṃ bhūpṛṣṭhādbhānumaṇḍalam /
rathaḥ ṣoḍaśasāhasro bhāskarasya tathopari // LiP_1,53.40 //
caturaśītisāhasro meruścopari bhūtalāt /
koṭiyojanamākramya maharloko dhruvāddhruvaḥ // LiP_1,53.41 //
janaloko maharlokāt tathā koṭidvayaṃ dvijāḥ /
janalokāttapolokaś catasraḥ koṭayo mataḥ // LiP_1,53.42 //
prājāpatyādbrahmalokaḥ koṭiṣaṭkaṃ visṛjya tu /
puṇyalokāstu saptaite hy aṇḍe 'sminkathitā dvijāḥ // LiP_1,53.43 //
adhaḥ saptatalānāṃ tu narakāṇāṃ hi koṭayaḥ /
māyāntāścaiva ghorādyā aṣṭāviṃśatireva tu // LiP_1,53.44 //
pāpinasteṣu pacyante svasvakarmānurūpataḥ /
avīcyantāni sarvāṇi rauravādyāni teṣu ca // LiP_1,53.45 //
pratyekaṃ pañcakānyāhur narakāṇi viśeṣataḥ /
aṇḍamādau mayā proktam aṇḍasyāvaraṇāni ca // LiP_1,53.46 //
hiraṇyagarbhasargaś ca prasaṃgādbahuvistarāt /
aṇḍānāmīdṛśānāṃ tu koṭyo jñeyāḥ sahasraśaḥ // LiP_1,53.47 //
sarvagatvāt pradhānasya tiryag ūrdhvam adhas tathā /
aṇḍeṣveteṣu sarveṣu bhuvanāni caturdaśa // LiP_1,53.48 //
pratyaṇḍaṃ dvijaśārdūlās teṣāṃ heturmaheśvaraḥ /
aṇḍeṣu cāṇḍabāhyeṣu tathāṇḍāvaraṇeṣu ca // LiP_1,53.49 //
tamo 'nte ca tamaḥpāre cāṣṭamūrtirvyavasthitaḥ /
asyātmano maheśasya mahādevasya dhīmataḥ // LiP_1,53.50 //
adehinas tvaho deham akhilaṃ paramātmanaḥ /
asyāṣṭamūrteḥ śarvasya śivasya gṛhamedhinaḥ // LiP_1,53.51 //
gṛhiṇī prakṛtirdivyā prajāś ca mahadādayaḥ /
paśavaḥ kiṅkarāstasya sarve dehābhimāninaḥ // LiP_1,53.52 //
ādyantahīno bhagavān anantaḥ pumānpradhānapramukhāś ca sapta /
pradhānamūrtistvatha ṣoḍaśāṅgo maheśvaraścāṣṭatanuḥ sa eva // LiP_1,53.53 //
ājñābalāttasya dharā sthiteha dharādharā vāridharāḥ samudrāḥ /
jyotirgaṇaḥ śakramukhāḥ surāś ca vaimānikāḥ sthāvarajaṅgamāś ca // LiP_1,53.54 //
dṛṣṭvā yakṣaṃ lakṣaṇairhīnamīśaṃ dṛṣṭvā sendrāste kimetattviheti /
yakṣaṃ gatvā niścayātpāvakādyāḥ śaktikṣīṇāścābhavan yattato 'pi // LiP_1,53.55 //
dagdhuṃ tṛṇaṃ vāpi samakṣamasya yakṣasya vahnirna śaśāka viprāḥ /
vāyustṛṇaṃ cālayituṃ tathānye svānsvānprabhāvān sakalāmarendrāḥ // LiP_1,53.56 //
tadā svayaṃ vṛtraripuḥ surendraiḥ sureśvaraḥ sarvasamṛddhihetuḥ /
sureśvaraṃ yakṣamuvāca ko vā bhavānitītthaṃ sa kutūhalātmā // LiP_1,53.57 //
tadā hyadṛśyaṃ gata eva yakṣas tadāṃbikā haimavatī śubhāsyā /
umā śubhairābharaṇairanekaiḥ suśobhamānā tvanu cāvirāsīt // LiP_1,53.58 //
tāṃ śakramukhyā bahuśobhamānām umāmajāṃ haimavatīmapṛcchan /*
kimetadīśe bahuśobhamāne vāṃbike yakṣavapuścakāsti // LiP_1,53.59 //*
niśamya tadyakṣamumāmbikāha tvagocaraśceti surāḥ saśakrāḥ /*
praṇemurenāṃ mṛgarājagāminīmumāmajāṃ lohitaśuklakṛṣṇām // LiP_1,53.60 //*
saṃbhāvitā sā sakalāmarendraiḥ sarvapravṛttistu surāsurāṇām /
ahaṃ purāsaṃ prakṛtiś ca puṃso yakṣasya cājñāvaśagetyathāha // LiP_1,53.61 //
tasmāddvijāḥ sarvamajasya tasya niyogataścāṇḍamabhūdajādvai /
ajaś ca aṇḍādakhilaṃ ca tasmāj jyotirgaṇairlokamajātmakaṃ tat // LiP_1,53.62 //
iti śrīliṅgamahāpurāṇe pūrvabhāge bhuvanakośavinyāsanirṇayo nāma tripañcāśattamo 'dhyāyaḥ
LiP, 1, 54
sūta uvāca
jyotirgaṇapracāraṃ vai saṃkṣipyāṇḍe bravīmyaham /
devakṣetrāṇi cālokya grahacāraprasiddhaye // LiP_1,54.1 //
mānasopari māhendrī prācyāṃ meroḥ purī sthitā /
dakṣiṇe bhānuputrasya varuṇasya ca vāruṇī // LiP_1,54.2 //
saumye somasya vipulā tāsu digdevatāḥ sthitāḥ /
amarāvatī saṃyamanī sukhā caiva vibhā kramāt // LiP_1,54.3 //
lokapālopariṣṭāt tu sarvato dakṣiṇāyane /
kāṣṭhāṃ gatasya sūryasya gatir yā tāṃ nibodhata // LiP_1,54.4 //
dakṣiṇaprakrame bhānuḥ kṣipteṣuriva dhāvati /
jyotiṣāṃ cakramādāya satataṃ parigacchati // LiP_1,54.5 //
purāntago yadā bhānuḥ śakrasya bhavati prabhuḥ /
sarvaiḥ sāyamanaiḥ sauro hy udayo dṛśyate dvijāḥ // LiP_1,54.6 //
sa eva sukhavatyāṃ tu niśāntasthaḥ pradṛśyate /
astameti punaḥ sūryo vibhāyāṃ viśvadṛg vibhuḥ // LiP_1,54.7 //
mayā prokto 'marāvatyāṃ yathāsau vāritaskaraḥ /
tathā saṃyamanīṃ prāpya sukhāṃ caiva vibhāṃ khagaḥ // LiP_1,54.8 //
yadāparāhṇastvāgneyyāṃ pūrvāhṇo nairṛte dvijāḥ /
tadā tvapararātraś ca vāyubhāge sudāruṇaḥ // LiP_1,54.9 //
īśānyāṃ pūrvarātrastu gatireṣā ca sarvataḥ /
evaṃ puṣkaramadhye tu yadā sarpati vāripaḥ // LiP_1,54.10 //
triṃśāṃśakaṃ tu medinyāṃ muhūrtenaiva gacchati /
yojanānāṃ muhūrtasya imāṃ saṃkhyāṃ nibodhata // LiP_1,54.11 //
pūrṇā śatasahasrāṇām ekatriṃśattu sā smṛtā /
pañcāśacca tathānyāni sahasrāṇyadhikāni tu // LiP_1,54.12 //
mauhūrtikī gatirhyeṣā bhāskarasya mahātmanaḥ /
etena gatiyogena yadā kāṣṭhāṃ tu dakṣiṇām // LiP_1,54.13 //
paryapṛcchet pataṅgo 'pi saumyāśāṃ cottare 'hani /
madhye tu puṣkarasyātha bhramate dakṣiṇāyane // LiP_1,54.14 //
mānasottaraśaile tu mahātejā vibhāvasuḥ /
maṇḍalānāṃ śataṃ pūrṇaṃ tadaśītyadhikaṃ vibhuḥ // LiP_1,54.15 //
bāhyaṃ cābhyantaraṃ proktam uttarāyaṇadakṣiṇe /
pratyahaṃ carate tāni sūryo vai maṇḍalāni tu // LiP_1,54.16 //
kulālacakraparyanto yathā śīghraṃ pravartate /
dakṣiṇaprakrame devas tathā śīghraṃ pravartate // LiP_1,54.17 //
tasmātprakṛṣṭāṃ bhūmiṃ tu kālenālpena gacchati /
sūryo dvādaśabhiḥ śīghraṃ muhūrtairdakṣiṇāyane // LiP_1,54.18 //
trayodaśārdhamṛkṣāṇām ahnā tu carate raviḥ /
muhūrtaistāvadṛkṣāṇi naktamaṣṭādaśaiścaran // LiP_1,54.19 //
kulālacakramadhyaṃ tu yathā mandaṃ prasarpati /
tathodagayane sūryaḥ sarpate mandavikramaḥ // LiP_1,54.20 //
tasmāddīrgheṇa kālena bhūmimalpāṃ tu gacchati /
sa ratho dhiṣṭhito bhānor ādityairmunibhis tathā // LiP_1,54.21 //
gandharvairapsarobhiś ca grāmaṇīsarparākṣasaiḥ /
pradīpayan sahasrāṃśur agrataḥ pṛṣṭhato 'pyadhaḥ // LiP_1,54.22 //
ūrdhvataś ca karaṃ tyaktvā sabhāṃ brāhmīmanuttamām /
aṃbhobhir munibhistyaktaiḥ saṃdhyāyāṃ tu niśācarān // LiP_1,54.23 //
hatvā hatvā tu samprāptān brāhmaṇaiścarate raviḥ /
aṣṭādaśa muhūrtaṃ tu uttarāyaṇapaścimam // LiP_1,54.24 //
aharbhavati taccāpi carate mandavikramaḥ /
trayodaśārdham ṛkṣāṇi naktaṃ dvādaśabhī raviḥ /
muhūrtais tāvad ṛkṣāṇi divāṣṭādaśabhiścaran // LiP_1,54.25 //
tato mandataraṃ nābhyāṃ cakraṃ bhramati vai yathā /
mṛtpiṇḍa iva madhyastho dhruvo bhramati vai tathā // LiP_1,54.26 //
triṃśanmuhūrtair evāhur ahorātraṃ purāvidaḥ /
ubhayoḥ kāṣṭhayormadhye bhramato maṇḍalāni tu // LiP_1,54.27 //
kulālacakranābhistu yathā tatraiva vartate /
auttānapādo bhramati grahaiḥ sārdhaṃ grahāgraṇīḥ // LiP_1,54.28 //
gaṇo munijyotiṣāṃ tu manasā tasya sarpati /
adhiṣṭhitaḥ punastena bhānustvādāya tiṣṭhati // LiP_1,54.29 //
(Sonne-Regen-Kreislauf)
kiraṇaiḥ sarvatastoyaṃ devo vai sasamīraṇaḥ /
auttānapādasya sadā dhruvatvaṃ vai prasādataḥ // LiP_1,54.30 //
viṣṇorauttānapādena cāptaṃ tātasya hetunā /
āpaḥ pītāstu sūryeṇa kramante śaśinaḥ kramāt // LiP_1,54.31 //
niśākarānnisravante jīmūtānpratyapaḥ kramāt /
vṛndaṃ jalamucāṃ caiva śvasanenābhitāḍitam // LiP_1,54.32 //
kṣmāyāṃ sṛṣṭiṃ visṛjate 'bhāsayattena bhāskaraḥ /
toyasya nāsti vai nāśaḥ tadaiva parivartate // LiP_1,54.33 //
hitāya sarvajantūnāṃ gatiḥ śarveṇa nirmitā /
bhūrbhuvaḥ svas tathā hyāpo hy annaṃ cāmṛtameva ca // LiP_1,54.34 //
prāṇā vai jagatāmāpo bhūtāni bhuvanāni ca /
bahunātra kimuktena carācaramidaṃ jagat // LiP_1,54.35 //
apāṃ śivasya bhagavān ādhipatye vyavasthitaḥ /
apāṃ tvadhipatirdevo bhava ityeva kīrtitaḥ // LiP_1,54.36 //
bhavātmakaṃ jagatsarvam iti kiṃ ceha cādbhutam /
nārāyaṇatvaṃ devasya hareścādbhiḥ kṛtaṃ vibhoḥ /
jagatāmālayo viṣṇus tv āpastasyālayāni tu // LiP_1,54.37 //
dandahyamāneṣu carācareṣu godhūmabhūtās tvathaniṣkramanti /
yā yā ūrdhvaṃ māruteneritā vai tāstāstvabhrāṇyagninā vāyunā ca // LiP_1,54.38 //
ato dhūmāgnivātānāṃ saṃyogastvabhramucyate /
vārīṇi varṣatītyabhram abhrasyeśaḥ sahasradṛk // LiP_1,54.39 //
yajñadhūmodbhavaṃ cāpi dvijānāṃ hitakṛtsadā /
dāvāgnidhūmasambhūtam abhraṃ vanahitaṃ smṛtam // LiP_1,54.40 //
mṛtadhūmodbhavaṃ tvabhram aśubhāya bhaviṣyati /
abhicārāgnidhūmotthaṃ bhūtanāśāya vai dvijāḥ // LiP_1,54.41 //
evaṃ dhūmaviśeṣeṇa jagatāṃ vai hitāhitam /
tasmādācchādayeddhūmam abhicārakṛtaṃ naraḥ // LiP_1,54.42 //
anāchādya dvijaḥ kuryād dhūmaṃ yaścābhicārikam /
evamuddiśya lokasya kṣayakṛcca bhaviṣyati // LiP_1,54.43 //
apāṃ nidhānaṃ jīmūtāḥ ṣaṇmāsāniha suvratāḥ /
varṣayantyeva jagatāṃ hitāya pavanājñayā // LiP_1,54.44 //
stanitaṃ ceha vāyavyaṃ vaidyutaṃ pāvakodbhavam /
tridhā teṣāmihotpattir abhrāṇāṃ munipuṅgavāḥ // LiP_1,54.45 //
na bhraśyanti yato 'bhrāṇi mehanānmegha ucyate /
kāṣṭhāvāhāś ca vairiñcyāḥ pakṣāścaiva pṛthagvidhāḥ // LiP_1,54.46 //
ājyānāṃ kāṣṭhasaṃyogād agnerdhūmaḥ pravartitaḥ /
dvitīyānāṃ ca saṃbhūtir viriñcocchvāsavāyunā // LiP_1,54.47 //
bhūbhṛtāṃ tvatha pakṣaistu maghavaccheditaistataḥ /
vāhneyāstvatha jīmūtās tv āvahasthānagāḥ śubhāḥ // LiP_1,54.48 //
viriñcocchvāsajāḥ sarve pravahaskandhajāstataḥ /
pakṣajāḥ puṣkarādyāś ca varṣanti ca yadā jalam // LiP_1,54.49 //
mūkāḥ saśabdaduṣṭāśās tv etaiḥ kṛtyaṃ yathākramam /
kṣāmavṛṣṭipradā dīrgha- kālaṃ śītasamīriṇaḥ // LiP_1,54.50 //
jīvakāś ca tathā kṣīṇā vidyuddhvanivivarjitāḥ /
tiṣṭhantyākrośamātre tu dharāpṛṣṭhāditastataḥ // LiP_1,54.51 //
ardhakrośe tu sarve vai jīmūtā girivāsinaḥ /
meghā yojanamātraṃ tu sādhyatvād bahutoyadāḥ // LiP_1,54.52 //
dharāpṛṣṭhāddvijāḥ kṣmāyāṃ vidyudguṇasamanvitāḥ /
teṣāṃ teṣāṃ vṛṣṭisargaṃ tredhā kathitamatra tu // LiP_1,54.53 //
pakṣajāḥ kalpajāḥ sarve parvatānāṃ mahattamāḥ /
kalpānte te ca varṣanti rātrau nāśāya śāradāḥ // LiP_1,54.54 //
pakṣajāḥ puṣkarādyāś ca varṣanti ca yadā jalam /
tadārṇavamabhūtsarvaṃ tatra śete niśīśvaraḥ // LiP_1,54.55 //
āgneyānāṃ śvāsajānāṃ pakṣajānāṃ dvijarṣabhāḥ /
jaladānāṃ sadā dhūmo hy āpyāyana iti smṛtaḥ // LiP_1,54.56 //
pauṇḍrāstu vṛṣṭayaḥ sarvā vaidyutāḥ śītaśasyadāḥ /
puṇḍradeśeṣu patitā nāgānāṃ śīkarā himāḥ // LiP_1,54.57 //
gāṅgā gaṅgāmbusambhūtā parjanyena parāvahaiḥ /
nagānāṃ ca nadīnāṃ ca diggajānāṃ samākulam // LiP_1,54.58 //
meghānāṃ ca pṛthagbhūtaṃ jalaṃ prāyādagādagam /
parāvaho yaḥ śvasanaś cānayatyambikāgurum // LiP_1,54.59 //
menāpatimatikramya vṛṣṭiśeṣaṃ dvijāḥ param /
abhyeti bhārate varṣe tv aparāntavivṛddhaye // LiP_1,54.60 //
vṛṣṭayaḥ kathitā hyadya dvidhā vastu vivṛddhaye /
sasyadvayasya saṃkṣepāt prabravīmi yathāmati // LiP_1,54.61 //
sraṣṭā bhānurmahātejā vṛṣṭīnāṃ viśvadṛg vibhuḥ /
so 'pi sākṣāddvijaśreṣṭhāś ceśānaḥ paramaḥ śivaḥ // LiP_1,54.62 //
sa eva tejastvojastu balaṃ viprā yaśaḥ svayam /
cakṣuḥ śrotraṃ mano mṛtyur ātmā manyur vidig diśaḥ // LiP_1,54.63 //
satyaṃ ṛtaṃ tathā vāyur aṃbaraṃ khacaraś ca saḥ /
lokapālo harirbrahmā rudraḥ sākṣānmaheśvaraḥ // LiP_1,54.64 //
sahasrakiraṇaḥ śrīmān aṣṭahastaḥ sumaṅgalaḥ /
ardhanārivapuḥ sākṣāt trinetras tridaśādhipaḥ // LiP_1,54.65 //
asyaiveha prasādāttu vṛṣṭirnānābhavaddvijāḥ /
sahasraguṇamutsraṣṭum ādatte kiraṇairjalam // LiP_1,54.66 //
jalasya nāśo vṛddhirvā nāstyevāsya vicārataḥ /
dhruveṇādhiṣṭhito vāyur vṛṣṭiṃ saṃharate punaḥ // LiP_1,54.67 //
grahān niḥsṛtya sūryāt tu kṛtsne nakṣatramaṇḍale /
cārasyānte viśatyarke dhruveṇa samadhiṣṭhitā // LiP_1,54.68 //
iti śrīliṅgamahāpurāṇe pūrvabhāge jyotiścakre sūryagatyādikathanaṃ nāma catuḥpañcāśattamo 'dhyāyaḥ
LiP, 1, 55
sūta uvāca
(chariot of Sūrya)
sauraṃ saṃkṣepato vakṣye rathaṃ śaśina eva ca /
grahāṇām itareṣāṃ ca yathā gacchati cāmbupaḥ // LiP_1,55.1 //
saurastu brahmaṇā sṛṣṭo rathastvarthavaśena saḥ /
saṃvatsarasyāvayavaiḥ kalpitaś ca dvijarṣabhāḥ // LiP_1,55.2 //
trinābhinā tu cakreṇa pañcāreṇa samanvitaḥ /
sauvarṇaḥ sarvadevānām āvāso bhāskarasya tu // LiP_1,55.3 //
navayojanasāhasro vistārāyāmataḥ smṛtaḥ /
dviguṇo 'pi rathopasthād īṣādaṇḍaḥ pramāṇataḥ // LiP_1,55.4 //
asaṅgaistu hayairyukto yataścakraṃ tataḥ sthitaiḥ /
vājinastasya vai sapta chandobhir nirmitāstu te // LiP_1,55.5 //
cakrapakṣe nibaddhāstu dhruve cākṣaḥ samarpitaḥ /
sahāśvacakro bhramate sahākṣo bhramate dhruvaḥ // LiP_1,55.6 //
akṣaḥ sahaikacakreṇa bhramate 'sau dhruveritaḥ /
prerako jyotiṣāṃ dhīmān dhruvo vai vātaraśmibhiḥ // LiP_1,55.7 //
yugākṣakoṭisambaddhau dvau raśmī syandanasya tu /
dhruveṇa bhramate raśmi- nibaddhaḥ sa yugākṣayoḥ // LiP_1,55.8 //
bhramato maṇḍalāni syuḥ khecarasya rathasya tu /
yugākṣakoṭī te tasya dakṣiṇe syandanasya hi // LiP_1,55.9 //
dhruveṇa pragṛhīte vai vicakrāśve ca rajjubhiḥ /
bhramantamanugacchanti dhruvaṃ raśmī ca tāvubhau // LiP_1,55.10 //
yugākṣakoṭistvetasya vātormisyandanasya tu /
kīle saktā yathā rajjur bhramate sarvatodiśam // LiP_1,55.11 //
bhrāmyatastasya raśmī tu maṇḍaleṣūttarāyaṇe /
vardhete dakṣiṇe caiva bhramatā maṇḍalāni tu // LiP_1,55.12 //
ākṛṣyete yadā te vai dhruveṇādhiṣṭhite tadā /
ābhyantarasthaḥ sūryo 'tha bhramate maṇḍalāni tu // LiP_1,55.13 //
aśītimaṇḍalaśataṃ kāṣṭhayorantaraṃ dvayoḥ /
dhruveṇa mucyamānābhyāṃ raśmibhyāṃ punareva tu // LiP_1,55.14 //
tathaiva bāhyataḥ sūryo bhramate maṇḍalāni tu /
udveṣṭayan sa vegena maṇḍalāni tu gacchati // LiP_1,55.15 //
devāścaiva tathā nityaṃ munayaś ca divāniśam /
yajanti satataṃ devaṃ bhāskaraṃ bhavamīśvaram // LiP_1,55.16 //
saratho 'dhiṣṭhito devair ādityairmunibhis tathā /
gandharvairapsarobhiś ca grāmaṇīsarparākṣasaiḥ // LiP_1,55.17 //
ete vasanti vai sūrye dvau dvau māsau krameṇa tu /
āpyāyayanti cādityaṃ tejobhir bhāskaraṃ śivam // LiP_1,55.18 //
grathitaiḥ svairvacobhistu stuvanti munayo ravim /
gandharvāpsarasaścaiva nṛtyageyairupāsate // LiP_1,55.19 //
grāmaṇīyakṣabhūtāni kurvate 'bhīṣusaṃgraham /
sarpā vahanti vai sūryaṃ yātudhānā anuyānti ca // LiP_1,55.20 //
vālakhilyā nayantyastaṃ parivāryodayādravim /
ityete vai vasantīha dvau dvau māsau divākare // LiP_1,55.21 //
madhuś ca mādhavaścaiva śukraś ca śucireva ca /
nabhonabhasyau viprendrā iṣaścorjastathaiva ca // LiP_1,55.22 //
sahaḥsahasyau ca tathā tapasyaś ca tapaḥ punaḥ /
ete dvādaśa māsāstu varṣaṃ vai mānuṣaṃ dvijāḥ // LiP_1,55.23 //
vāsantikas tathā graiṣmaḥ śubho vai vārṣikas tathā /
śāradaś ca himaścaiva śaiśira ṛtavaḥ smṛtāḥ // LiP_1,55.24 //
dhātāryamātha mitraś ca varuṇaścendra eva ca /
vivasvāṃścaiva pūṣā ca parjanyo 'ṃśur bhagas tathā // LiP_1,55.25 //
tvaṣṭā viṣṇuḥ pulastyaś ca pulahaścātrireva ca /
vasiṣṭhaścāṅgirāścaiva bhṛgurbuddhimatāṃ varaḥ // LiP_1,55.26 //
bhāradvājo gautamaś ca kaśyapaś ca kratus tathā /
jamadagniḥ kauśikaś ca vāsukiḥ kaṅkaṇīkaraḥ // LiP_1,55.27 //
takṣakaś ca tathā nāga elāpatras tathā dvijāḥ /
śaṅkhapālas tathā cānyas tv airāvata iti smṛtaḥ // LiP_1,55.28 //
dhanañjayo mahāpadmas tathā karkoṭakaḥ smṛtaḥ /
kambalo 'śvataraścaiva tumbururnāradas tathā // LiP_1,55.29 //
hāhā hūhūrmuniśreṣṭhā viśvāvasuranuttamaḥ /
ugraseno 'tha surucir anyaścaiva parāvasuḥ // LiP_1,55.30 //
citraseno mahātejāś corṇāyuścaiva suvratāḥ /
dhṛtarāṣṭraḥ sūryavarcā devī sākṣāt kṛtasthalā // LiP_1,55.31 //
śubhānanā śubhaśroṇir divyā vai puñjikasthalā /
menakā sahajanyā ca pramlocātha śucismitā // LiP_1,55.32 //
anumlocā ghṛtācī ca viśvācī corvaśī tathā /
pūrvacittiriti khyātā devī sākṣāttilottamā // LiP_1,55.33 //
raṃbhā cāmbhojavadanā rathakṛd grāmaṇīḥ śubhaḥ /
rathaujā rathacitraś ca subāhurvai rathasvanaḥ // LiP_1,55.34 //
varuṇaś ca tathaivānyaḥ suṣeṇaḥ senajicchubhaḥ /
tārkṣyaścāriṣṭanemiś ca kṣatajit satyajittathā // LiP_1,55.35 //
rakṣohetiḥ prahetiś ca pauruṣeyo vadhas tathā /
sarpo vyāghraḥ punaścāpo vāto vidyuddivākaraḥ // LiP_1,55.36 //
brahmopetaś ca rakṣendro yajñopetastathaiva ca /
ete devādayaḥ sarve vasantyarke krameṇa tu // LiP_1,55.37 //
sthānābhimānino hyete gaṇā dvādaśa saptakāḥ /
dhātrādiviṣṇuparyantā devā dvādaśa kīrtitāḥ // LiP_1,55.38 //
ādityaṃ paramaṃ bhānuṃ bhābhirāpyāyayanti te /
pulastyādyāḥ kauśikāntā munayo munisattamāḥ // LiP_1,55.39 //
dvādaśaiva stavairbhānuṃ stuvanti ca yathākramam /
nāgāścāśvatarāntāstu vāsukipramukhāḥ śubhāḥ // LiP_1,55.40 //
dvādaśaiva mahādevaṃ vahantyevaṃ yathākramam /
krameṇa sūryavarcāntās tumburupramukhāmbupam // LiP_1,55.41 //
gītairenamupāsante gandharvā dvādaśottamāḥ /
kṛtasthalādyā raṃbhāntā divyāścāpsaraso ravim // LiP_1,55.42 //
tāṇḍavaiḥ sarasaiḥ sarvāś copāsante yathākramam /
divyāḥ satyajidantāś ca grāmaṇyo rathakṛnmukhāḥ // LiP_1,55.43 //
dvādaśāsya krameṇaiva kurvate 'bhīṣusaṃgraham /
prayānti yajñopetāntā rakṣohetimukhāḥ saha // LiP_1,55.44 //
sāyudhā dvādaśaivaite rākṣasāśca yathākramam /
dhātāryamā pulastyaś ca pulahaś ca prajāpatiḥ // LiP_1,55.45 //
urago vāsukiścaiva kaṅkaṇīkaś ca tāvubhau /
tumburur nāradaścaiva gandharvau gāyatāṃ varau // LiP_1,55.46 //
kṛtasthalāpsarāścaiva tathā vai puñjikasthalā /
grāmaṇī rathakṛccaiva rathaujāścaiva tāvubhau // LiP_1,55.47 //
rakṣohetiḥ prahetiś ca yātudhānāvudāhṛtau /
madhumādhavayoreṣa gaṇo vasati bhāskare // LiP_1,55.48 //
vasanti grīṣmakau māsau mitraś ca varuṇaś ca ha /
ṛṣiratrirvasiṣṭhaś ca takṣako nāga eva ca // LiP_1,55.49 //
menakā sahajanyā ca gandharvau ca hāhāhūhūḥ /
subāhunāmā grāmaṇyau rathacitraś ca tāvubhau // LiP_1,55.50 //
pauruṣeyo vadhaścaiva yātudhānāvudāhṛtau /
ete vasanti vai sūrye māsayoḥ śuciśukrayoḥ // LiP_1,55.51 //
tataḥ sūrye punaścānyā nivasantīha devatāḥ /
indraścaiva vivasvāṃś ca aṅgirā bhṛgureva ca // LiP_1,55.52 //
elāpatras tathā sarpaḥ śaṅkhapālaś ca tāvubhau /
viśvāvasūgrasenau ca varuṇaś ca rathasvanaḥ // LiP_1,55.53 //
pramlocā caiva vikhyātā anumlocā ca te ubhe /
yātudhānās tathā sarpo vyāghraścaiva tu tāvubhau // LiP_1,55.54 //
nabhonabhasyayoreṣa gaṇo vasati bhāskare /
parjanyaścaiva pūṣā ca bharadvājo 'tha gautamaḥ // LiP_1,55.55 //
dhanañjaya irāvāṃś ca suruciḥ saparāvasuḥ /
ghṛtācī cāpsaraḥśreṣṭhā viśvācī cātiśobhanā // LiP_1,55.56 //
senajicca suṣeṇaś ca senānīr grāmaṇīś ca tau /
āpo vātaś ca tāvetau yātudhānāvubhau smṛtau // LiP_1,55.57 //
vasantyete tu vai sūrye māsa ūrja iṣe ca ha /
haimantikau tu dvau māsau vasanti ca divākare // LiP_1,55.58 //
aṃśurbhagaś ca dvāvetau kaśyapaś ca kratuḥ saha /
bhujaṅgaś ca mahāpadmaḥ sarpaḥ karkoṭakas tathā // LiP_1,55.59 //
citrasenaś ca gandharva ūrṇāyuścaiva tāvubhau /
urvaśī pūrvacittiś ca tathaivāpsarasāvubhe // LiP_1,55.60 //
tārkṣyaścāriṣṭanemiś ca senānīr grāmaṇīś ca tau /
vidyuddivākaraścobhau yātudhānāvudāhṛtau // LiP_1,55.61 //
sahe caiva sahasye ca vasantyete divākare /
tataḥ śaiśirayoścāpi māsayor nivasanti vai // LiP_1,55.62 //
tvaṣṭā viṣṇurjamadagnir viśvāmitrastathaiva ca /
kādraveyau tathā nāgau kambalāśvatarāvubhau // LiP_1,55.63 //
dhṛtarāṣṭraḥ sagandharvaḥ sūryavarcāstathaiva ca /
tilottamāpsarāścaiva devī raṃbhā manoharā // LiP_1,55.64 //
rathajitsatyajiccaiva grāmaṇyau lokaviśrutau /
brahmopetas tathā rakṣo yajñopetaś ca yaḥ smṛtaḥ // LiP_1,55.65 //
ete devā vasantyarke dvau dvau māsau krameṇa tu /
sthānābhimānino hyete gaṇā dvādaśa saptakāḥ // LiP_1,55.66 //
sūryamāpyāyayantyete tejasā teja uttamam /
grathitaiḥ svairvacobhistu stuvanti munayo ravim // LiP_1,55.67 //
gandharvāpsarasaścaiva nṛtyageyairupāsate /
grāmaṇīyakṣabhūtāni kurvate 'bhīṣusaṃgraham // LiP_1,55.68 //
sarpā vahanti vai sūryaṃ yātudhānā anuyānti vai /
vālakhilyā nayantyastaṃ parivāryodayādravim // LiP_1,55.69 //
eteṣāmeva devānāṃ yathā tejo yathā tapaḥ /
yathāyogaṃ yathāmantraṃ yathādharmaṃ yathābalam // LiP_1,55.70 //
tathā tapatyasau sūryas teṣāmiddhastu tejasā /
ityete vai vasantīha dvau dvau māsau divākare // LiP_1,55.71 //
ṛṣayo devagandharva- pannagāpsarasāṃ gaṇāḥ /
grāmaṇyaś ca tathā yakṣā yātudhānāś ca mukhyataḥ // LiP_1,55.72 //
ete tapanti varṣanti bhānti vānti sṛjanti ca /
bhūtānāmaśubhaṃ karma vyapohantīha kīrtitāḥ // LiP_1,55.73 //
mānavānāṃ śubhaṃ hyete haranti ca durātmanām /
duritaṃ supracārāṇāṃ vyapohanti kvacit kvacit // LiP_1,55.74 //
vimāne ca sthitā divye kāmage vātaraṃhasi /
ete sahaiva sūryeṇa bhramanti divasānugāḥ // LiP_1,55.75 //
varṣantaś ca tapantaś ca hlādayantaś ca vai dvijāḥ /
gopāyantīha bhūtāni sarvāṇi dyāmanukṣayāt // LiP_1,55.76 //
sthānābhimāninām etat sthānaṃ manvantareṣu vai /
atītānāgatānāṃ vai vartante sāṃprataṃ ca ye // LiP_1,55.77 //
ete vasanti vai sūrye saptakāste caturdaśa /
caturdaśasu sarveṣu gaṇā manvantareṣviha // LiP_1,55.78 //
saṃkṣepādvistarāccaiva yathāvṛttaṃ yathāśrutam /
kathitaṃ muniśārdūlā devadevasya dhīmataḥ // LiP_1,55.79 //
ete devā vasantyarke dvau dvau māsau krameṇa tu /
sthānābhimānino hyete gaṇā dvādaśa saptakāḥ // LiP_1,55.80 //
ityeṣa ekacakreṇa sūryastūrṇaṃ rathena tu /
haritairakṣarairaśvaiḥ sarpate 'sau divākaraḥ // LiP_1,55.81 //
ahorātraṃ rathenāsāv ekacakreṇa tu bhraman /
saptadvīpasamudrāṅgāṃ saptabhiḥ sarpate divi // LiP_1,55.82 //
iti śrīliṅgamahāpurāṇe pūrvabhāge sūryarathanirṇayo nāma pañcapañcāśattamo 'dhyāyaḥ
LiP, 1, 56
sūta uvāca
vīthyāśrayāṇi carati nakṣatrāṇi niśākaraḥ /
tricakrobhayato 'śvaś ca vijñeyastasya vai rathaḥ // LiP_1,56.1 //
śatāraiś ca tribhiścakrair yuktaḥ śuklairhayottamaiḥ /
daśabhistvakṛśair divyair asaṃgais tair manojavaiḥ // LiP_1,56.2 //
rathenānena devaiś ca pitṛbhiścaiva gacchati /
somo hyambumayair gobhiḥ śuklaiḥ śuklagabhastimān // LiP_1,56.3 //
kramate śuklapakṣādau bhāskarātparamāsthitaḥ /
āpūryate parasyāntaḥ satataṃ divasakramāt // LiP_1,56.4 //
devaiḥ pītaṃ kṣaye somam āpyāyayati nityaśaḥ /
pītaṃ pañcadaśāhaṃ tu raśminaikena bhāskaraḥ // LiP_1,56.5 //
āpūrayan suṣumnena bhāgaṃ bhāgamanukramāt /
ityeṣā sūryavīryeṇa candrasyāpyāyitā tanuḥ // LiP_1,56.6 //
sa paurṇamāsyāṃ dṛśyeta śuklaḥ sampūrṇamaṇḍalaḥ /
evamāpyāyitaṃ somaṃ śuklapakṣe dinakramāt // LiP_1,56.7 //
tato dvitīyāprabhṛti bahulasya caturdaśīm /
pibantyambumayaṃ devā madhu saumyaṃ sudhāmṛtam // LiP_1,56.8 //
saṃbhṛtaṃ tvardhamāsena hy amṛtaṃ sūryatejasā /
pānārthamamṛtaṃ somaṃ paurṇamāsyāmupāsate // LiP_1,56.9 //
ekarātriṃ surāḥ sarve pitṛbhistvṛṣibhiḥ saha /
somasya kṛṣṇapakṣādau bhāskarābhimukhasya ca // LiP_1,56.10 //
prakṣīyante parasyāntaḥ pīyamānāḥ kalāḥ kramāt /
trayastriṃśacchatāścaiva trayastriṃśattathaiva ca // LiP_1,56.11 //
trayastriṃśatsahasrāṇi devāḥ somaṃ pibanti vai /
evaṃ dinakramātpīte vibudhaistu niśākare // LiP_1,56.12 //
pītvārdhamāsaṃ gacchanti amāvāsyāṃ surottamāḥ /
pitaraścopatiṣṭhanti amāvāsyāṃ niśākaram // LiP_1,56.13 //
tataḥ pañcadaśe bhāge kiṃcicchiṣṭe kalātmake /
aparāhṇe pitṛgaṇā jaghanyaṃ paryupāsate // LiP_1,56.14 //
pibanti dvikalaṃ kālaṃ śiṣṭā tasya kalā tu yā /
nisṛtaṃ tadamāvāsyāṃ gabhastibhyaḥ svadhāmṛtam // LiP_1,56.15 //
māsatṛptimavāpyāgryāṃ pītvā gacchanti te 'mṛtam /
pitṛbhiḥ pīyamānasya pañcadaśyāṃ kalā tu yā // LiP_1,56.16 //
yāvattu kṣīyate tasya bhāgaḥ pañcadaśastu saḥ /
amāvāsyāṃ tatastasyā antarā pūryate punaḥ // LiP_1,56.17 //
vṛddhikṣayau vai pakṣādau ṣoḍaśyāṃ śaśinaḥ smṛtau /
evaṃ sūryanimittaiṣā pakṣavṛddhirniśākare // LiP_1,56.18 //
iti śrīliṅgamahāpurāṇe pūrvabhāge somavarṇanaṃ nāma ṣaṭpañcāśattamo 'dhyāyaḥ
LiP, 1, 57
sūta uvāca
(chariots of other planets)
aṣṭabhiś ca hayairyuktaḥ somaputrasya vai rathaḥ /
vāritejomayaścātha piśaṅgaiścaiva śobhanaiḥ // LiP_1,57.1 //
daśabhiścākṛśairaśvair nānāvarṇai rathaḥ smṛtaḥ /
śukrasya kṣmāmayairyukto daityācāryasya dhīmataḥ // LiP_1,57.2 //
aṣṭāśvaścātha bhaumasya ratho haimaḥ suśobhanaḥ /
jīvasya haimaścāṣṭāśvo mandasyāyasanirmitaḥ // LiP_1,57.3 //
ratha āpomayairaśvair daśabhistu sitetaraiḥ /
svarbhānorbhāskarāreś ca tathā cāṣṭahayaḥ smṛtaḥ // LiP_1,57.4 //
sarve dhruvanibaddhā vai grahāste vātaraśmibhiḥ /
etena bhrāmyamāṇāś ca yathāyogaṃ vrajanti vai // LiP_1,57.5 //
yāvantyaścaiva tārāś ca tāvantaścaiva raśmayaḥ /
sarve dhruvanibaddhāś ca bhramanto bhrāmayanti tam // LiP_1,57.6 //
alātacakravadyānti vātacakreritāni tu /
yasmādvahati jyotīṃṣi pravahastena sa smṛtaḥ // LiP_1,57.7 //
nakṣatrasūryāś ca tathā grahatārāgaṇaiḥ saha /
unmukhābhimukhāḥ sarve cakrabhūtāḥ śritā divi // LiP_1,57.8 //
dhruveṇādhiṣṭhitāścaiva dhruvameva pradakṣiṇam /
prayānti ceśvaraṃ draṣṭuṃ meḍhībhūtaṃ dhruvaṃ divi // LiP_1,57.9 //
navayojanasāhasro viṣkambhaḥ savituḥ smṛtaḥ /
triguṇastasya vistāro maṇḍalasya pramāṇataḥ // LiP_1,57.10 //
dviguṇaḥ sūryavistārād vistāraḥ śaśinaḥ smṛtaḥ /
tulyastayostu svarbhānur bhūtvādhastātprasarpati // LiP_1,57.11 //
uddhṛtya pṛthivīchāyāṃ nirmitāṃ maṇḍalākṛtim /
svarbhānostu bṛhatsthānaṃ tṛtīyaṃ yat tamomayam // LiP_1,57.12 //
candrasya ṣoḍaśo bhāgo bhārgavasya vidhīyate /
viṣkambhānmaṇḍalāccaiva yojanācca pramāṇataḥ // LiP_1,57.13 //
bhārgavātpādahīnastu vijñeyo vai bṛhaspatiḥ /
pādahīnau vakrasaurī tathāyāmapramāṇataḥ // LiP_1,57.14 //
vistārānmaṇḍalāccaiva pādahīnastayorbudhaḥ /
tārānakṣatrarūpāṇi vapuṣmantīha yāni vai // LiP_1,57.15 //
budhena tāni tulyāni vistārānmaṇḍalādapi /
prāyaśaścandrayogīni vidyādṛkṣāṇi tattvavit // LiP_1,57.16 //
tārānakṣatrarūpāṇi hīnāni tu parasparam /
śatāni pañca catvāri trīṇi dve caiva yojane // LiP_1,57.17 //
sarvopari nikṛṣṭāni tārakāmaṇḍalāni tu /
yojanadvayamātrāṇi tebhyo hrasvaṃ na vidyate // LiP_1,57.18 //
upariṣṭāttrayasteṣāṃ grahā ye dūrasarpiṇaḥ /
sauro 'ṅgirāś ca vakraś ca jñeyā mandavicāriṇaḥ // LiP_1,57.19 //
tebhyo 'dhastāttu catvāraḥ punaranye mahāgrahāḥ /
sūryaḥ somo budhaścaiva bhārgavaścaiva śīghragāḥ // LiP_1,57.20 //
tāvantyastārakāḥ koṭyo yāvantyṛkṣāṇi sarvaśaḥ /
dhruvāt tu niyamāccaiṣām ṛkṣamārge vyavasthitiḥ // LiP_1,57.21 //
saptāśvasyaiva sūryasya nīcoccatvamanukramāt /
uttarāyaṇamārgastho yadā parvasu candramāḥ // LiP_1,57.22 //
uccatvāddṛśyate śīghraṃ nātivyaktairgabhastibhiḥ /
tadā dakṣiṇamārgastho nīcāṃ vīthimupāśritaḥ // LiP_1,57.23 //
bhūmirekhāvṛtaḥ sūryaḥ paurṇimāvāsyayos tadā /
dadṛśe ca yathākālaṃ śīghramastamupaiti ca // LiP_1,57.24 //
tasmāduttaramārgastho hy amāvāsyāṃ niśākaraḥ /
dadṛśe dakṣiṇe mārge niyamāddṛśyate na ca // LiP_1,57.25 //
jyotiṣāṃ gatiyogena sūryasya tamasā vṛtaḥ /
samānakālāstamayau viṣuvatsu samodayau // LiP_1,57.26 //
uttarāsu ca vīthīṣu vyantarāstamanodayau /
paurṇimāvāsyayor jñeyau jyotiścakrānuvartinau // LiP_1,57.27 //
dakṣiṇāyanamārgastho yadā carati raśmivān /
grahāṇāṃ caiva sarveṣāṃ sūryo 'dhastāt prasarpati // LiP_1,57.28 //
vistīrṇaṃ maṇḍalaṃ kṛtvā tasyordhvaṃ carate śaśī /
nakṣatramaṇḍalaṃ kṛtsnaṃ somādūrdhvaṃ prasarpati // LiP_1,57.29 //
nakṣatrebhyo budhaścordhvaṃ budhādūrdhvaṃ tu bhārgavaḥ /
vakrastu bhārgavādūrdhvaṃ vakrād ūrdhvaṃ bṛhaspatiḥ // LiP_1,57.30 //
tasmācchanaiścaraścordhvaṃ tasmātsaptarṣimaṇḍalam /
ṛṣīṇāṃ caiva saptānāṃ dhruvasyordhvaṃ vyavasthitiḥ // LiP_1,57.31 //
taṃ viṣṇulokaṃ paramaṃ jñātvā mucyeta kilbiṣāt /
dviguṇeṣu sahasreṣu yojanānāṃ śateṣu ca // LiP_1,57.32 //
grahanakṣatratārāsu upariṣṭādyathākramam /
grahāś ca candrasūryau ca yutau divyena tejasā // LiP_1,57.33 //
nityamṛkṣeṣu yujyante gacchanto 'harniśaṃ kramāt /
grahanakṣatrasūryās te nīcoccaṛjusaṃsthitāḥ // LiP_1,57.34 //
samāgame ca bhede ca paśyanti yugapatprajāḥ /
ṛtavaḥ ṣaṭ smṛtāḥ sarve samāgacchanti pañcadhā // LiP_1,57.35 //
parasparāsthitā hyete yujyante ca parasparam /
asaṃkareṇa vijñeyas teṣāṃ yogastu vai budhaiḥ // LiP_1,57.36 //
evaṃ saṃkṣipya kathitaṃ grahāṇāṃ gamanaṃ dvijāḥ /
bhāskarapramukhānāṃ ca yathādṛṣṭaṃ yathāśrutam // LiP_1,57.37 //
grahādhipatye bhagavān brahmaṇā padmayoninā /
abhiṣiktaḥ sahasrāṃśū rudreṇa tu yathā guhaḥ // LiP_1,57.38 //
tasmādgrahārcanā kāryā agnau codyaṃ yathāvidhi /
ādityagrahapīḍāyāṃ sadbhiḥ kāryārthasiddhaye // LiP_1,57.39 //
iti śrīliṅgamahāpurāṇe pūrvabhāge jyotiścakre grahacārakathanaṃ nāma saptapañcāśattamo 'dhyāyaḥ
LiP, 1, 58
ṛṣaya ūcuḥ
abhyaṣiñcatkathaṃ brahmā cādhipatye prajāpatiḥ /
devadaityamukhān sarvān sarvātmā vada sāṃpratam // LiP_1,58.1 //
sūta uvāca
grahādhipatye bhagavān abhyaṣiñcaddivākaram /
ṛkṣāṇāmoṣadhīnāṃ ca somaṃ brahmā prajāpatiḥ // LiP_1,58.2 //
apāṃ ca varuṇaṃ devaṃ dhanānāṃ yakṣapuṅgavam /
ādityānāṃ tathā viṣṇuṃ vasūnāṃ pāvakaṃ tathā // LiP_1,58.3 //
prajāpatīnāṃ dakṣaṃ ca marutāṃ śakrameva ca /
daityānāṃ dānavānāṃ ca prahlādaṃ daityapuṅgavam // LiP_1,58.4 //
dharmaṃ pitṝṇām adhipaṃ nirṛtiṃ piśitāśinām /
rudraṃ paśūnāṃ bhūtānāṃ nandinaṃ gaṇanāyakam // LiP_1,58.5 //
vīrāṇāṃ vīrabhadraṃ ca piśācānāṃ bhayaṃkaram /
mātṝṇāṃ caiva cāmuṇḍāṃ sarvadevanamaskṛtām // LiP_1,58.6 //
rudrāṇāṃ devadeveśaṃ nīlalohitamīśvaram /
vighnānāṃ vyomajaṃ devaṃ gajāsyaṃ tu vināyakam // LiP_1,58.7 //
strīṇāṃ devīmumāṃ devīṃ vacasāṃ ca sarasvatīm /
viṣṇuṃ māyāvināṃ caiva svātmānaṃ jagatāṃ tathā // LiP_1,58.8 //
himavantaṃ girīṇāṃ tu nadīnāṃ caiva jāhnavīm /
samudrāṇāṃ ca sarveṣām adhipaṃ payasāṃ nidhim // LiP_1,58.9 //
vṛkṣāṇāṃ caiva cāśvatthaṃ plakṣaṃ ca prapitāmahaḥ // LiP_1,58.10 //
gandharvavidyādharakinnarāṇām īśaṃ punaś citrarathaṃ cakāra /
nāgādhipaṃ vāsukimugravīryaṃ sarpādhipaṃ takṣakamugravīryam // LiP_1,58.11 //
digvāraṇānāmadhipaṃ cakāra gajendram airāvatam ugravīryam /*
suparṇamīśaṃ patatāmathāśvarājānamuccaiḥśravasaṃ cakāra // LiP_1,58.12 //*
siṃhaṃ mṛgāṇāṃ vṛṣabhaṃ gavāṃ ca mṛgādhipānāṃ śarabhaṃ cakāra /
senādhipānāṃ guhamaprameyaṃ śrutismṛtīnāṃ lakulīśamīśam // LiP_1,58.13 //
abhyaṣiñcatsudharmāṇaṃ tathā śaṅkhapadaṃ diśām /
ketumantaṃ krameṇaiva hemaromāṇameva ca // LiP_1,58.14 //
pṛthivyāṃ pṛthumīśānaṃ sarveṣāṃ tu maheśvaram /
caturmūrtiṣu sarvajñaṃ śaṅkaraṃ vṛṣabhadhvajam // LiP_1,58.15 //
prasādādbhagavāñchambhoś cābhyaṣiñcadyathākramam /
purābhiṣicya puṇyātmā rarāja bhuvaneśvaraḥ // LiP_1,58.16 //
etadvo vistareṇaiva kathitaṃ munipuṅgavāḥ /
abhiṣiktāstatastvete viśiṣṭā viśvayoninā // LiP_1,58.17 //
iti śrīliṅgamahāpurāṇe sūryādyabhiṣekakathanaṃ nāmāṣṭapañcāśattamo 'dhyāyaḥ
LiP, 1, 59
sūta uvāca
etacchrutvā tu munayaḥ punastaṃ saṃśayānvitāḥ /
papracchuruttaraṃ bhūyas tadā te romaharṣaṇam // LiP_1,59.1 //
ṛṣaya ūcuḥ
yadetaduktaṃ bhavatā sūteha vadatāṃ vara /
etadvistarato brūhi jyotiṣāṃ ca vinirṇayam // LiP_1,59.2 //
śrutvā tu vacanaṃ teṣāṃ tadā sūtaḥ samāhitaḥ /
uvāca paramaṃ vākyaṃ teṣāṃ saṃśayanirṇaye // LiP_1,59.3 //
asminnarthe mahāprājñair yaduktaṃ śāntabuddhibhiḥ /
etadvo 'haṃ pravakṣyāmi sūryacandramasorgatim // LiP_1,59.4 //
(fire-water-circle)
yathā devagṛhāṇīha sūryacandrādayo grahāḥ /
ataḥ paraṃ tu trividham agnervakṣye samudbhavam // LiP_1,59.5 //
divyasya bhautikasyāgner atho 'gneḥ pārthivasya ca /
vyuṣṭāyāṃ tu rajanyāṃ ca brahmaṇo 'vyaktajanmanaḥ // LiP_1,59.6 //
avyākṛtamidaṃ tvāsīn naiśena tamasā vṛtam /
caturbhāgāvaśiṣṭe 'smin loke naṣṭe viśeṣataḥ // LiP_1,59.7 //
svayaṃbhūrbhagavāṃstatra lokasarvārthasādhakaḥ /
khadyotavatsa vyacarad āvirbhāvacikīrṣayā // LiP_1,59.8 //
so 'gniṃ sṛṣṭvātha lokādau pṛthivījalasaṃśritaḥ /
saṃhṛtya tatprakāśārthaṃ tridhā vyabhajadīśvaraḥ // LiP_1,59.9 //
pavano yastu loke 'smin pārthivo vahnirucyate /
yaścāsau lokādau sūrye śuciragnistu sa smṛtaḥ // LiP_1,59.10 //
vaidyuto 'bjastu vijñeyas teṣāṃ vakṣye tu lakṣaṇam /
vaidyuto jāṭharaḥ sauro vārigarbhāstrayo 'gnayaḥ // LiP_1,59.11 //
tasmādapaḥ pibansūryo gobhir dīpyatyasau vibhuḥ /
jale cābjaḥ samāviṣṭo nādbhir agniḥ praśāmyati // LiP_1,59.12 //
mānavānāṃ ca kukṣistho nāgniḥ śāmyati pāvakaḥ /
arciṣmānpavanaḥ so 'gnir niṣprabho jāṭharaḥ smṛtaḥ // LiP_1,59.13 //
yaścāyaṃ maṇḍalī śuklī nirūṣmā samprajāyate /
prabhā saurī tu pādena hy astaṃ yāte divākare // LiP_1,59.14 //
agnimāviśate rātrau tasmāddūrātprakāśate /
udyantaṃ ca punaḥ sūryam auṣṇyam agneḥ samāviśet // LiP_1,59.15 //
pādena pārthivasyāgnes tasmādagnistapatyasau /
prakāśoṣṇasvarūpe ca saurāgneye tu tejasī // LiP_1,59.16 //
parasparānupraveśād āpyāyete parasparam /
uttare caiva bhūmyardhe tathā hyagniś ca dakṣiṇe // LiP_1,59.17 //
uttiṣṭhati punaḥ sūryaḥ punarvai praviśaty apaḥ /
tasmāttāmrā bhavantyāpo divārātripraveśanāt // LiP_1,59.18 //
astaṃ yāti punaḥ sūryo 'harvai praviśaty apaḥ /
tasmānnaktaṃ punaḥ śuklā āpo dṛśyanti bhāsvarāḥ // LiP_1,59.19 //
etena kramayogena bhūmyardhe dakṣiṇottare /
udayāstamane nityam ahorātraṃ viśaty apaḥ // LiP_1,59.20 //
yaścāsau tapate sūryaḥ pibannaṃbho gabhastibhiḥ /
pārthivāgnivimiśro 'sau divyaḥ śuciriti smṛtaḥ // LiP_1,59.21 //
sahasrapādasau vahnir vṛttakumbhanibhaḥ smṛtaḥ /
ādatte sa tu nāḍīnāṃ sahasreṇa samantataḥ // LiP_1,59.22 //
nādeyīścaiva sāmudrīḥ kūpāścaiva tathā ghanāḥ /
sthāvarā jaṅgamāścaiva vāpīkulyādikā apaḥ // LiP_1,59.23 //
(classes of sunrays)
tasya raśmisahasraṃ tac chītavarṣoṣṇaniḥsravam /
tāsāṃ catuḥśatā nāḍyo varṣante citramūrtayaḥ // LiP_1,59.24 //
bhajanāścaiva mālyāś ca ketanāḥ patanās tathā /
amṛtā nāmataḥ sarvā raśmayo vṛṣṭisarjanāḥ // LiP_1,59.25 //
himodvahāś ca tā nāḍyo raśmayas triśatāḥ punaḥ /
reśā meghāś ca vātsyāś ca hlādinyo himasarjanāḥ // LiP_1,59.26 //
candrabhā nāmataḥ sarvā pītābhāś ca gabhastayaḥ /
śuklāś ca kakubhāścaiva gāvo viśvabhṛtas tathā // LiP_1,59.27 //
śuklāstā nāmataḥ sarvās triśatīrgharmasarjanāḥ /
somo bibharti tābhistu manuṣyapitṛdevatāḥ // LiP_1,59.28 //
manuṣyānauṣadheneha svadhayā ca pitṝnapi /
amṛtena surān sarvāṃs tisṛbhis tarpayatyasau // LiP_1,59.29 //
vasante caiva grīṣme ca śataiḥ sa tapate tribhiḥ /
varṣāsvatho śaradi ca caturbhiḥ saṃpravarṣati // LiP_1,59.30 //
hemante śiśire caiva himamutsṛjate tribhiḥ /
(Götter in der Sonne)
indro dhātā bhagaḥ pūṣā mitro 'tha varuṇo 'ryamā // LiP_1,59.31 //
aṃśur vivasvāṃstvaṣṭā ca parjanyo viṣṇureva ca /
varuṇo māghamāse tu sūrya eva tu phālgune // LiP_1,59.32 //
caitre māsi bhavedaṃśur dhātā vaiśākhatāpanaḥ /
jyeṣṭhe māsi bhavedindra āṣāḍhe cāryamā raviḥ // LiP_1,59.33 //
vivasvān śrāvaṇe māsi prauṣṭhapade bhagaḥ smṛtaḥ /
parjanyo 'śvayuje māsi tvaṣṭā vai kārtike raviḥ // LiP_1,59.34 //
mārgaśīrṣe bhavenmitraḥ pauṣe viṣṇuḥ sanātanaḥ /
pañcaraśmisahasrāṇi varuṇasyārkakarmaṇi // LiP_1,59.35 //
ṣaḍbhiḥ sahasraiḥ pūṣā tu devo 'ṃśuḥ saptabhis tathā /
dhātāṣṭabhiḥ sahasraistu navabhistu śatakratuḥ // LiP_1,59.36 //
vivasvān daśabhir yāti yātyekādaśabhir bhagaḥ /
saptabhistapate mitras tvaṣṭā caivāṣṭabhiḥ smṛtaḥ // LiP_1,59.37 //
aryamā daśabhir yāti parjanyo navabhis tathā /
ṣaḍbhī raśmisahasraistu viṣṇustapati medinīm // LiP_1,59.38 //
vasaṃte kapilaḥ sūryo grīṣme kāñcanasaprabhaḥ /
śveto varṣāsu varṇena pāṇḍuḥ śaradi bhāskaraḥ // LiP_1,59.39 //
hemante tāmravarṇastu śiśire lohito raviḥ /
iti varṇāḥ samākhyātā mayā sūryasamudbhavāḥ // LiP_1,59.40 //
oṣadhīṣu balaṃ dhatte svadhayā ca pitṛṣvapi /
sūryo 'mareṣvapyamṛtaṃ trayaṃ triṣu niyacchati // LiP_1,59.41 //
evaṃ raśmisahasraṃ tat sauraṃ lokārthasādhakam /
bhidyate lokamāsādya jalaśītoṣṇaniḥsravam // LiP_1,59.42 //
ityetanmaṇḍalaṃ śuklaṃ bhāsvaraṃ sūryasaṃjñitam /
nakṣatragrahasomānāṃ pratiṣṭhāyonireva ca // LiP_1,59.43 //
candraṛkṣagrahāḥ sarve vijñeyāḥ sūryasaṃbhavāḥ /
nakṣatrādhipatiḥ somo nayanaṃ vāmamīśituḥ // LiP_1,59.44 //
nayanaṃ caivam īśasya dakṣiṇaṃ bhāskaraḥ svayam /
teṣāṃ janānāṃ loke 'smin nayanaṃ nayate yataḥ // LiP_1,59.45 //
iti śrīliṅgamahāpurāṇe pūrvabhāge sūryaraśmisvarūpakathanaṃ nāmaikonaṣaṣṭitamo 'dhyāyaḥ
LiP, 1, 60
sūta uvāca
śeṣāḥ pañca grahā jñeyā īśvarāḥ kāmacāriṇaḥ /
paṭhyate cāgnirāditya udakaṃ candramāḥ smṛtaḥ // LiP_1,60.1 //
śeṣāṇāṃ prakṛtiṃ samyag vakṣyamāṇāṃ nibodhata /
surasenāpatiḥ skandaḥ paṭhyate 'ṅgārako grahaḥ // LiP_1,60.2 //
nārāyaṇaṃ budhaṃ prāhur devaṃ jñānavido janāḥ /
sarvalokaprabhuḥ sākṣād yamo lokaprabhuḥ svayam // LiP_1,60.3 //
mahāgraho dvijaśreṣṭhā mandagāmī śanaiścaraḥ /
devāsuragurū dvau tu bhānumantau mahāgrahau // LiP_1,60.4 //
prajāpatisutāvuktau tataḥ śukrabṛhaspatī /
ādityamūlamakhilaṃ trailokyaṃ nātra saṃśayaḥ // LiP_1,60.5 //
bhavatyasmājjagatkṛtsnaṃ sadevāsuramānuṣam /
rudrendropendracandrāṇāṃ viprendrāgnidivaukasām // LiP_1,60.6 //
dyutirdyutimatāṃ kṛtsnaṃ yattejaḥ sarvalaukikam /
sarvātmā sarvalokeśo mahādevaḥ prajāpatiḥ // LiP_1,60.7 //
sūrya eva trilokeśo mūlaṃ paramadaivatam /
tataḥ saṃjāyate sarvaṃ tatraiva pravilīyate // LiP_1,60.8 //
bhāvābhāvau hi lokānām ādityānniḥsṛtau purā /
avijñeyo graho viprā dīptimānsuprabho raviḥ // LiP_1,60.9 //
atra gacchanti nidhanaṃ jāyante ca punaḥ punaḥ /
kṣaṇā muhūrtā divasā niśāḥ pakṣāś ca kṛtsnaśaḥ // LiP_1,60.10 //
māsāḥ saṃvatsaraścaiva ṛtavo 'tha yugāni ca /
tadādityādṛte hyeṣā kālasaṃkhyā na vidyate // LiP_1,60.11 //
kālādṛte na niyamo na dīkṣā nāhnikakramaḥ /
ṛtūnāṃ ca vibhāgaś ca puṣpaṃ mūlaṃ phalaṃ kutaḥ // LiP_1,60.12 //
kutaḥ sasyaviniṣpattis tṛṇauṣadhigaṇo 'pi ca /
abhāvo vyavahārāṇāṃ jantūnāṃ divi ceha ca // LiP_1,60.13 //
jagatpratāpanamṛte bhāskaraṃ rudrarūpiṇam /
sa eṣa kālaścāgniś ca dvādaśātmā prajāpatiḥ // LiP_1,60.14 //
tapatyeṣa dvijaśreṣṭhās trailokyaṃ sacarācaram /
sa eṣa tejasāṃ rāśiḥ samastaḥ sārvalaukikaḥ // LiP_1,60.15 //
uttamaṃ mārgamāsthāya rātryahobhir idaṃ jagat /
pārśvata ūrdhvam adhaś caiva tāpayatyeṣa sarvaśaḥ // LiP_1,60.16 //
yathā prabhākaro dīpo gṛhamadhye 'valambitaḥ /
pārśvata ūrdhvam adhaścaiva tamo nāśayate samam // LiP_1,60.17 //
tadvatsahasrakiraṇo graharājo jagatprabhuḥ /
sūryo gobhir jagat sarvam ādīpayati sarvataḥ // LiP_1,60.18 //
(7 special sunrays)
rave raśmisahasraṃ yat prāṅmayā samudāhṛtam /
teṣāṃ śreṣṭhāḥ punaḥ sapta raśmayo grahayonayaḥ // LiP_1,60.19 //
suṣumno harikeśaś ca viśvakarmā tathaiva ca /
viśvavyacāḥ punaścādyaḥ saṃnaddhaś ca tataḥ paraḥ // LiP_1,60.20 //
sarvāvasuḥ punaścānyaḥ svarāḍanyaḥ prakīrtitaḥ /
suṣumnaḥ sūryaraśmistu dakṣiṇāṃ rāśim aidhayat // LiP_1,60.21 //
nyagūrdhvādhaḥ pracāro 'sya suṣumnaḥ parikīrtitaḥ /
harikeśaḥ purastād yo ṛkṣayoniḥ prakīrtyate // LiP_1,60.22 //
dakṣiṇe viśvakarmā ca raśmirvardhayate budham /
viśvavyacāstu yaḥ paścāc chukrayoniḥ smṛto budhaiḥ // LiP_1,60.23 //
saṃnaddhaś ca tu yo raśmiḥ sa yonir lohitasya tu /
ṣaṣṭhaḥ sarvāvasū raśmiḥ sa yonistu bṛhaspateḥ // LiP_1,60.24 //
śanaiścaraṃ punaś cāpi raśmir āpyāyate svarāṭ /
evaṃ sūryaprabhāvena nakṣatragrahatārakāḥ // LiP_1,60.25 //
dṛśyante divi tāḥ sarvāḥ viśvaṃ cedaṃ punarjagat /
na kṣīyante yatastāni tasmānnakṣatratā smṛtā // LiP_1,60.26 //
iti śrīliṅgamahāpurāṇe pūrvabhāge ṣaṣṭitamo 'dhyāyaḥ
LiP, 1, 61
sūta uvāca
kṣetrāṇyetāni sarvāṇi ātapanti gabhastibhiḥ /
teṣāṃ kṣetrāṇyathādatte sūryo nakṣatratārakāḥ // LiP_1,61.1 //
cīrṇena sukṛteneha sukṛtānte grahāśrayāḥ /
tāraṇāttārakā hyetāḥ śuklatvāccaiva tārakāḥ // LiP_1,61.2 //
divyānāṃ pārthivānāṃ ca naiśānāṃ caiva sarvaśaḥ /
ādānānnityamādityas tejasāṃ tamasāmapi // LiP_1,61.3 //
savane syandane 'rthe ca dhātur eṣa vibhāṣyate /
savanāttejaso 'pāṃ ca tenāsau savitā mataḥ // LiP_1,61.4 //
bahulaścandra ityeṣa hlādane dhāturucyate /
śuklatve cāmṛtatve ca śītatve ca vibhāvyate // LiP_1,61.5 //
sūryācandramasordivye maṇḍale bhāsvare khage /
jalatejomaye śukle vṛttakuṃbhanibhe śubhe // LiP_1,61.6 //
ghanatoyātmakaṃ tatra maṇḍalaṃ śaśinaḥ smṛtam /
ghanatejomayaṃ śuklaṃ maṇḍalaṃ bhāskarasya tu // LiP_1,61.7 //
vasanti sarvadevāś ca sthānānyetāni sarvaśaḥ /
manvantareṣu sarveṣu ṛkṣasūryagrahāśrayāḥ // LiP_1,61.8 //
tena grahā gṛhāṇyeva tadākhyāste bhavanti ca /
sauraṃ sūryo 'viśatsthānaṃ saumyaṃ somastathaiva ca // LiP_1,61.9 //
śaukraṃ śukro 'viśatsthānaṃ ṣoḍaśārciḥ pratāpavān /
bṛhad bṛhaspatiścaiva lohitaścaiva lohitam // LiP_1,61.10 //
śanaiścaraṃ tathā sthānaṃ devaścāpi śanaiścaraḥ /
baudhaṃ budhastu svarbhānuḥ svarbhānusthānamāśritaḥ // LiP_1,61.11 //
nakṣatrāṇi ca sarvāṇi nakṣatrāṇi viśanti ca /
gṛhāṇyetāni sarvāṇi jyotīṃṣi sukṛtātmanām // LiP_1,61.12 //
kalpādau sampravṛttāni nirmitāni svayaṃbhuvā /
sthānānyetāni tiṣṭhanti yāvad ābhūtasaṃplavam // LiP_1,61.13 //
manvantareṣu sarveṣu devasthānāni tāni vai /
abhimānino 'vatiṣṭhante devāḥ sthānaṃ punaḥ punaḥ // LiP_1,61.14 //
atītaistu sahaitāni bhāvyābhāvyaiḥ suraiḥ saha /
vartante vartamānaiś ca sthānibhistaiḥ suraiḥ saha // LiP_1,61.15 //
asminmanvantare caiva grahā vaimānikāḥ smṛtāḥ /
vivasvānaditeḥ putraḥ sūryo vaivasvate 'ntare // LiP_1,61.16 //
dyutimānṛṣiputrastu somo devo vasuḥ smṛtaḥ /
śukro devastu vijñeyo bhārgavo 'surayājakaḥ // LiP_1,61.17 //
bṛhattejāḥ smṛto devo devācāryo 'ṅgiraḥsutaḥ /
budho manoharaścaiva ṛṣiputrastu sa smṛtaḥ // LiP_1,61.18 //
śanaiścaro virūpastu saṃjñāputro vivasvataḥ /
agnirvikeśyāṃ jajñe tu yuvāsau lohitārciṣaḥ // LiP_1,61.19 //
nakṣatraṛkṣanāminyo dākṣāyaṇyastu tāḥ smṛtāḥ /
svarbhānuḥ siṃhikāputro bhūtasaṃtāpano 'suraḥ // LiP_1,61.20 //
somarkṣagrahasūryeṣu kīrtitāstvabhimāninaḥ /
sthānānyetānyathoktāni sthāninyaścaiva devatāḥ // LiP_1,61.21 //
sauram agnimayaṃ sthānaṃ sahasrāṃśorvivasvataḥ /
himāṃśostu smṛtaṃ sthānam ammayaṃ śuklameva ca // LiP_1,61.22 //
āpyaṃ śyāmaṃ manojñaṃ ca budharaśmigṛhaṃ smṛtam /
śuklasyāpyammayaṃ śuklaṃ padaṃ ṣoḍaśaraśmivat // LiP_1,61.23 //
navaraśmi tu bhaumasya lohitaṃ sthānam uttamam /
haridrābhaṃ bṛhaccāpi ṣoḍaśārcirbṛhaspateḥ // LiP_1,61.24 //
aṣṭaraśmigṛhaṃ cāpi proktaṃ kṛṣṇaṃ śanaiścare /
svarbhānostāmasaṃ sthānaṃ bhūtasaṃtāpanālayam // LiP_1,61.25 //
vijñeyāstārakāḥ sarvās tv ṛṣayastvekaraśmayaḥ /
āśrayāḥ puṇyakīrtīnāṃ śuklāścāpi svavarṇataḥ // LiP_1,61.26 //
ghanatoyātmikā jñeyāḥ kalpādāveva nirmitāḥ /
ādityaraśmisaṃyogāt saṃprakāśātmikāḥ smṛtāḥ // LiP_1,61.27 //
navayojanasāhasro viṣkaṃbhaḥ savituḥ smṛtaḥ /
triguṇastasya vistāro maṇḍalasya pramāṇataḥ // LiP_1,61.28 //
dviguṇaḥ sūryavistārād vistāraḥ śaśinaḥ smṛtaḥ /
tulyastayostu svarbhānur bhūtvādhastātprasarpati // LiP_1,61.29 //
uddhṛtya pṛthivīchāyāṃ nirmitāṃ maṇḍalākṛtim /
svarbhānostu bṛhatsthānaṃ tṛtīyaṃ yattamomayam // LiP_1,61.30 //
ādityāttacca niṣkramya samaṃ gacchati parvasu /
ādityameti somācca punaḥ saureṣu parvasu // LiP_1,61.31 //
svarbhānuṃ nudate yasmāt tasmātsvarbhānurucyate /
candrasya ṣoḍaśo bhāgo bhārgavasya vidhīyate // LiP_1,61.32 //
viṣkaṃbhānmaṇḍalāccaiva yojanāgrātpramāṇataḥ /
bhārgavātpādahīnastu vijñeyo vai bṛhaspatiḥ // LiP_1,61.33 //
bṛhaspateḥ pādahīnau vakrasaurī ubhau smṛtau /
vistārānmaṇḍalāccaiva pādahīnastayorbudhaḥ // LiP_1,61.34 //
tārānakṣatrarūpāṇi vapuṣmantīha yāni vai /
budhena tāni tulyāni vistārānmaṇḍalācca vai // LiP_1,61.35 //
prāyaśaścandrayogīni vidyādṛkṣāṇi tattvavit /
tārānakṣatrarūpāṇi hīnāni tu parasparam // LiP_1,61.36 //
śatāni pañca catvāri trīṇi dve caiva yojane /
sarvopari nikṛṣṭāni tārakāmaṇḍalāni tu // LiP_1,61.37 //
yojanānyardhamātrāṇi tebhyo hrasvaṃ na vidyate /
upariṣṭāttrayasteṣāṃ grahāste dūrasarpiṇaḥ // LiP_1,61.38 //
sauro 'ṅgirāś ca vakraś ca jñeyā mandavicāriṇaḥ /
pūrvameva samākhyātā gatisteṣāṃ yathākramam // LiP_1,61.39 //
eteṣveva grahāḥ sarve nakṣatreṣu samutthitāḥ /
vivasvānaditeḥ putraḥ sūryo vai munisattamāḥ // LiP_1,61.40 //
viśākhāsu samutpanno grahāṇāṃ prathamo grahaḥ /
tviṣimān dharmaputrastu somo devo vasustu saḥ // LiP_1,61.41 //
śītaraśmiḥ samutpannaḥ kṛttikāsu niśākaraḥ /
ṣoḍaśārcirbhṛgoḥ putraḥ śukraḥ sūryādanantaram // LiP_1,61.42 //
tārāgrahāṇāṃ pravaras tiṣye kṣetre samutthitaḥ /
grahaścāṅgirasaḥ putro dvādaśārcirbṛhaspatiḥ // LiP_1,61.43 //
phālgunīṣu samutpannaḥ pūrvākhyāsu jagadguruḥ /
navārcirlohitāṅgaś ca prajāpatisuto grahaḥ // LiP_1,61.44 //
āṣāḍhāsviha pūrvāsu samutpanna iti smṛtaḥ /
revatīṣveva saptārciḥ- sthāne sauriḥ śanaiścaraḥ // LiP_1,61.45 //
saumyo budho dhaniṣṭhāsu pañcārcir udito grahaḥ /
tamomayo mṛtyusutaḥ prajākṣayakaraḥ śikhī // LiP_1,61.46 //
āśleṣāsu samutpannaḥ sarvahārī mahāgrahaḥ /
tathā svanāmadheyeṣu dākṣāyaṇyaḥ samutthitāḥ // LiP_1,61.47 //
tamovīryamayo rāhuḥ prakṛtyā kṛṣṇamaṇḍalaḥ /
bharaṇīṣu samutpanno grahaścandrārkamardanaḥ // LiP_1,61.48 //
ete tārā grahāścāpi boddhavyā bhārgavādayaḥ /
janmanakṣatrapīḍāsu yānti vaiguṇyatāṃ yataḥ // LiP_1,61.49 //
mucyate tena doṣeṇa tatastadgrahabhaktitaḥ /
sarvagrahāṇāmeteṣām ādirāditya ucyate // LiP_1,61.50 //
tārāgrahāṇāṃ śukrastu ketūnāṃ cāpi dhūmavān /
dhruvaḥ kila grahāṇāṃ tu vibhaktānāṃ caturdiśam // LiP_1,61.51 //
nakṣatrāṇāṃ śraviṣṭhā syād ayanānāṃ tathottaram /
varṣāṇāṃ caiva pañcānām ādyaḥ saṃvatsaraḥ smṛtaḥ // LiP_1,61.52 //
ṛtūnāṃ śiśiraścāpi māsānāṃ māgha ucyate /
pakṣāṇāṃ śuklapakṣastu tithīnāṃ pratipattathā // LiP_1,61.53 //
ahorātravibhāgānām ahaścādiḥ prakīrtitaḥ /
muhūrtānāṃ tathaivādir muhūrto rudradaivataḥ // LiP_1,61.54 //
kṣaṇaścāpi nimeṣādiḥ kālaḥ kālavidāṃ varāḥ /
śravaṇāntaṃ dhaniṣṭhādi yugaṃ syātpañcavārṣikam // LiP_1,61.55 //
bhānorgativiśeṣeṇa cakravatparivartate /
divākaraḥ smṛtastasmāt kālakṛdvibhurīśvaraḥ // LiP_1,61.56 //
caturvidhānāṃ bhūtānāṃ pravartakanivartakaḥ /
tasyāpi bhagavān rudraḥ sākṣāddevaḥ pravartakaḥ // LiP_1,61.57 //
ityeṣa jyotiṣāmevaṃ saṃniveśo 'rthaniścayaḥ /
lokasaṃvyavahārārthaṃ mahādevena nirmitaḥ // LiP_1,61.58 //
buddhipūrvaṃ bhagavatā kalpādau sampravartitaḥ /
sa āśrayo 'bhimānī ca sarvasya jyotirātmakaḥ // LiP_1,61.59 //
ekarūpapradhānasya pariṇāmo 'yamadbhutaḥ /
naiṣa śakyaḥ prasaṃkhyātuṃ yāthātathyena kenacit // LiP_1,61.60 //
gatāgataṃ manuṣyeṇa jyotiṣāṃ māṃsacakṣuṣā /
āgamādanumānācca pratyakṣādupapattitaḥ // LiP_1,61.61 //
parīkṣya nipuṇaṃ buddhyā śraddhātavyaṃ vipaścitā /
cakṣuḥ śāstraṃ jalaṃ lekhyaṃ gaṇitaṃ munisattamāḥ // LiP_1,61.62 //
pañcaite hetavo jñeyā jyotirmānavinirṇaye // LiP_1,61.63 //
iti śrīliṅgamahāpurāṇe pūrvabhāge grahasaṃkhyāvarṇanaṃ nāmaikaṣaṣṭitamo 'dhyāyaḥ
LiP, 1, 62
ṛṣaya ūcuḥ
kathaṃ viṣṇoḥ prasādādvai dhruvo buddhimatāṃ varaḥ /
meḍhībhūto grāhāṇāṃ vai vaktumarhasi sāṃpratam // LiP_1,62.1 //
sūta uvāca
etamarthaṃ mayā pṛṣṭo nānāśāstraviśāradaḥ /
mārkaṇḍeyaḥ purā prāha mahyaṃ śuśrūṣave dvijāḥ // LiP_1,62.2 //
mārkaṇḍeya uvāca
sārvabhaumo mahātejāḥ sarvaśastrabhṛtāṃ varaḥ /
uttānapādo rājā vai pālayāmāsa medinīm // LiP_1,62.3 //
tasya bhāryādvayam abhūt sunītiḥ surucis tathā /
agrajāyāmabhūtputraḥ sunītyāṃ tu mahāyaśāḥ // LiP_1,62.4 //
dhruvo nāma mahāprājñaḥ kuladīpo mahāmatiḥ /
kadācit saptavarṣe 'pi pituraṅkam upāviśat // LiP_1,62.5 //
surucistaṃ vinirdhūya svaputraṃ prītimānasā /
nyaveśayattaṃ viprendrā hy aṅkaṃ rūpeṇa mānitā // LiP_1,62.6 //
alabdhvā sa piturdhīmān aṅkaṃ duḥkhitamānasaḥ /
mātuḥ samīpamāgamya ruroda sa punaḥ punaḥ // LiP_1,62.7 //
rudantaṃ putramāhedaṃ mātā śokapariplutā /
surucirdayitā bhartus tasyāḥ putro 'pi tādṛśaḥ // LiP_1,62.8 //
mama tvaṃ mandabhāgyāyā jātaḥ putro 'pyabhāgyavān /
kiṃ śocasi kimarthaṃ tvaṃ rodamānaḥ punaḥ punaḥ // LiP_1,62.9 //
saṃtaptahṛdayo bhūtvā mama śokaṃ kariṣyasi /
svasthasthānaṃ dhruvaṃ putra svaśaktyā tvaṃ samāpnuyāḥ // LiP_1,62.10 //
ityuktaḥ sa tu mātrā vai nirjagāma tadā vanam /
viśvāmitraṃ tato dṛṣṭvā praṇipatya yathāvidhi // LiP_1,62.11 //
uvāca prāñjalirbhūtvā bhagavan vaktumarhasi /
sarveṣāmuparisthānaṃ kena prāpsyāmi sattama // LiP_1,62.12 //
pituraṅke samāsīnaṃ mātā māṃ surucirmune /
vyadhūnayatsa taṃ rājā pitā novāca kiṃcana // LiP_1,62.13 //
etasmāt kāraṇād brahmaṃs trasto 'haṃ mātaraṃ gataḥ /
sunītirāha me mātā mā kṛthāḥ śokamuttamam // LiP_1,62.14 //
svakarmaṇā paraṃ sthānaṃ prāptumarhasi putraka /
tasyā hi vacanaṃ śrutvā sthānaṃ tava mahāmune // LiP_1,62.15 //
prāpto vanamidaṃ brahmann adya tvāṃ dṛṣṭavānprabho /
tava prasādāt prāpsye 'haṃ sthānamadbhutamuttamam // LiP_1,62.16 //
ityuktaḥ sa muniḥ śrīmān prahasann idam abravīt /
rājaputra śṛṇuṣvedaṃ sthānamuttamamāpsyasi // LiP_1,62.17 //
ārādhya jagatāmīśaṃ keśavaṃ kleśanāśanam /
dakṣiṇāṅgabhavaṃ śaṃbhor mahādevasya dhīmataḥ // LiP_1,62.18 //
japa nityaṃ mahāprājña sarvapāpavināśanam /
iṣṭadaṃ paramaṃ śuddhaṃ pavitramamalaṃ param // LiP_1,62.19 //
brūhi mantramimaṃ divyaṃ praṇavena samanvitam /
namo 'stu vāsudevāya ityevaṃ niyatendriyaḥ // LiP_1,62.20 //
dhyāyansanātanaṃ viṣṇuṃ japahomaparāyaṇaḥ /
ityuktaḥ praṇipatyainaṃ viśvāmitraṃ mahāyaśāḥ // LiP_1,62.21 //
prāṅmukho niyato bhūtvā jajāpa prītamānasaḥ /
śākamūlaphalāhāraḥ saṃvatsaramatandritaḥ // LiP_1,62.22 //
jajāpa mantramaniśam ajasraṃ sa punaḥ punaḥ /
vetālā rākṣasā ghorāḥ siṃhādyāś ca mahāmṛgāḥ // LiP_1,62.23 //
tamabhyayurmahātmānaṃ buddhimohāya bhīṣaṇāḥ /
japan sa vāsudeveti na kiṃcit pratyapadyata // LiP_1,62.24 //
sunītir asya yā mātā tasyā rūpeṇa saṃvṛtā /
piśāci samanuprāptā ruroda bhṛśaduḥkhitā // LiP_1,62.25 //
mama tvamekaḥ putro 'si kimarthaṃ kliśyate bhavān /
māmanāthāmapahāya tapa āsthitavānasi // LiP_1,62.26 //
evamādīni vākyāni bhāṣamāṇāṃ mahātapāḥ /
anirīkṣyaiva hṛṣṭātmā harernāma jajāpa saḥ // LiP_1,62.27 //
tataḥ praśemuḥ sarvatra vighnarūpāṇi tatra vai /
tato garuḍamāruhya kālameghasamadyutiḥ // LiP_1,62.28 //
sarvadevaiḥ parivṛtaḥ stūyamāno maharṣibhiḥ /
āyayau bhagavānviṣṇuḥ dhruvāntikam arātihā // LiP_1,62.29 //
samāgataṃ vilokyātha ko 'sāvityeva cintayan /
pibanniva hṛṣīkeśaṃ nayanābhyāṃ jagatpatim // LiP_1,62.30 //
japan sa vāsudeveti dhruvastasthau mahādyutiḥ /
śaṅkhaprāntena govindaḥ pasparśāsyaṃ hi tasya vai // LiP_1,62.31 //
tataḥ sa paramaṃ jñānam avāpya puruṣottamam /
tuṣṭāva prāñjalirbhūtvā sarvalokeśvaraṃ harim // LiP_1,62.32 //
prasīda devadeveśa śaṅkhacakragadādhara /
lokātman vedaguhyātman tvāṃ prapanno 'smi keśava // LiP_1,62.33 //
na vidustvāṃ mahātmānaṃ sanakādyā maharṣayaḥ /
tatkathaṃ tvāmahaṃ vidyāṃ namaste bhuvaneśvara // LiP_1,62.34 //
tamāha prahasanviṣṇur ehi vatsa dhruvo bhavān /
sthānaṃ dhruvaṃ samāsādya jyotiṣām agrabhug bhava // LiP_1,62.35 //
mātrā tvaṃ sahitastatra jyotiṣāṃ sthānamāpnuhi /
matsthānametatparamaṃ dhruvaṃ nityaṃ suśobhanam // LiP_1,62.36 //
tapasārādhya deveśaṃ purā labdhaṃ hi śaṅkarāt /
vāsudeveti yo nityaṃ praṇavena samanvitam // LiP_1,62.37 //
namaskārasamāyuktaṃ bhagavacchabdasaṃyutam /
japedevaṃ hi yo vidvān dhruvaṃ sthānaṃ prapadyate // LiP_1,62.38 //
tato devāḥ sagandharvāḥ siddhāś ca paramarṣayaḥ /
mātrā saha dhruvaṃ sarve tasmin sthāne nyaveśayan // LiP_1,62.39 //
viṣṇorājñāṃ puraskṛtya jyotiṣāṃ sthānamāptavān /
evaṃ dhruvo mahātejā dvādaśākṣaravidyayā // LiP_1,62.40 //
avāpa mahatīṃ siddhim etatte kathitaṃ mayā // LiP_1,62.41 //
sūta uvāca
tasmādyo vāsudevāya praṇāmaṃ kurute naraḥ /
sa yāti dhruvasālokyaṃ dhruvatvaṃ tasya tattathā // LiP_1,62.42 //
iti śrīliṅgamahāpurāṇe pūrvabhāge bhuvanakośe dhruvasaṃsthānavarṇanaṃ nāma dviṣaṣṭitamo 'dhyāyaḥ
LiP, 1, 63
ṛṣaya ūcuḥ
devānāṃ dānavānāṃ ca gandharvoragarakṣasām /
utpattiṃ brūhi sūtādya yathākramamanuttamam // LiP_1,63.1 //
sūta uvāca
saṃkalpāddarśanātsparśāt pūrveṣāṃ sṛṣṭirucyate /
dakṣātprācetasādūrdhvaṃ sṛṣṭirmaithunasaṃbhavā // LiP_1,63.2 //
yadā tu sṛjatastasya devarṣigaṇapannagān /
na vṛddhimagamallokas tadā maithunayogataḥ // LiP_1,63.3 //
dakṣaḥ putrasahasrāṇi pañca sūtyāmajījanat /
tāṃstu dṛṣṭvā mahābhāgān sisṛkṣurvividhāḥ prajāḥ // LiP_1,63.4 //
nāradaḥ prāha haryaśvān dakṣaputrān samāgatān /
bhuvaḥ pramāṇaṃ sarvaṃ tu jñātvordhvamadha eva ca // LiP_1,63.5 //
tataḥ sṛṣṭiṃ viśeṣeṇa kurudhvaṃ munisattamāḥ /
te tu tadvacanaṃ śrutvā prayātāḥ sarvatodiśam // LiP_1,63.6 //
adyāpi na nivartante samudrādiva sindhavaḥ /
haryaśveṣu ca naṣṭeṣu punardakṣaḥ prajāpatiḥ // LiP_1,63.7 //
sūtyāmeva ca putrāṇāṃ sahasramasṛjatprabhuḥ /
śabalā nāma te viprāḥ sametāḥ sṛṣṭihetavaḥ // LiP_1,63.8 //
nārado 'nugatānprāha punastānsūryavarcasaḥ /
bhuvaḥ pramāṇaṃ sarvaṃ tu jñātvā bhrātṝn punaḥ punaḥ // LiP_1,63.9 //
āgatya vātha sṛṣṭiṃ vai kariṣyatha viśeṣataḥ /
te 'pi tenaiva mārgeṇa jagmurbhrātṛgatiṃ tathā // LiP_1,63.10 //
tatasteṣvapi naṣṭeṣu ṣaṣṭikanyāḥ prajāpatiḥ /
vairiṇyāṃ janayāmāsa dakṣaḥ prācetasastadā // LiP_1,63.11 //
prādātsa daśakaṃ dharme kaśyapāya trayodaśa /
viṃśatsapta ca somāya catasro 'riṣṭanemaye // LiP_1,63.12 //
dve caiva bhṛguputrāya dve kṛśāśvāya dhīmate /
dve caivāṅgirase tadvat tāsāṃ nāmāni vistarāt // LiP_1,63.13 //
śṛṇudhvaṃ devamātṝṇāṃ prajāvistāramāditaḥ /
marutvatī vasūr yāmir lambā bhānurarundhatī // LiP_1,63.14 //
saṃkalpā ca muhūrtā ca sādhyā viśvā ca bhāminī /
dharmapatnyaḥ samākhyātās tāsāṃ putrānvadāmi vaḥ // LiP_1,63.15 //
viśvedevāstu viśvāyāḥ sādhyā sādhyānajījanat /
marutvatyāṃ marutvanto vasostu vasavas tathā // LiP_1,63.16 //
bhānostu bhānavaḥ proktā muhūrtāyā muhūrtakāḥ /
lambāyā ghoṣanāmāno nāgavīthistu yāmijaḥ // LiP_1,63.17 //
saṃkalpāyāstu saṃkalpo vasusargaṃ vadāmi vaḥ /
jyotiṣmantastu ye devā vyāpakāḥ sarvatodiśam // LiP_1,63.18 //
vasavaste samākhyātāḥ sarvabhūtahitaiṣiṇaḥ /
āpo dhruvaś ca somaś ca dharaścaivānilo 'nalaḥ // LiP_1,63.19 //
pratyūṣaś ca prabhāsaś ca vasavo 'ṣṭau prakīrtitāḥ /
ajaikapād ahirbudhnyo virūpākṣaḥ sabhairavaḥ // LiP_1,63.20 //
haraś ca bahurūpaś ca tryaṃbakaś ca sureśvaraḥ /
sāvitraś ca jayantaś ca pinākī cāparājitaḥ // LiP_1,63.21 //
ete rudrāḥ samākhyātā ekādaśa gaṇeśvarāḥ /
kaśyapasya pravakṣyāmi patnībhyaḥ putrapautrakam // LiP_1,63.22 //
aditiś ca ditiścaiva ariṣṭā surasā muniḥ /
surabhir vinatā tāmrā tadvat krodhavaśā ilā // LiP_1,63.23 //
kadrūstviṣā danustadvat tāsāṃ putrānvadāmi vaḥ /
tuṣitā nāma ye devāś cākṣuṣasyāntare manoḥ // LiP_1,63.24 //
vaivasvatāntare te vai ādityā dvādaśa smṛtāḥ /
indro dhātā bhagastvaṣṭa mitro 'tha varuṇo 'ryamā // LiP_1,63.25 //
vivasvānsavitā pūṣā aṃśumān viṣṇureva ca /
ete sahasrakiraṇā ādityā dvādaśa smṛtāḥ // LiP_1,63.26 //
ditiḥ putradvayaṃ lebhe kaśyapāditi naḥ śrutam /
hiraṇyakaśipuṃ caiva hiraṇyākṣaṃ tathaiva ca // LiP_1,63.27 //
danuḥ putraśataṃ lebhe kaśyapād baladarpitam /
vipracittiḥ pradhāno 'bhūt teṣāṃ madhye dvijottamāḥ // LiP_1,63.28 //
tāmrā ca janayāmāsa ṣaṭ kanyā dvijapuṅgavāḥ /
śukīṃ śyenīṃ ca bhāsīṃ ca sugrīvīṃ gṛdhrikāṃ śucim // LiP_1,63.29 //
śukī śukānulūkāṃś ca janayāmāsa dharmataḥ /
śyenī śyenāṃs tathā bhāsī kuraṅgāṃś ca vyajījanat // LiP_1,63.30 //
gṛdhrī gṛdhrān kapotāṃś ca pārāvatī vihaṃgamān /
haṃsasārasakāraṇḍa- plavāñchucirajījanat // LiP_1,63.31 //
ajāśvameṣoṣṭrakharān sugrīvī cāpyajījanat /
vinatā janayāmāsa garuḍaṃ cāruṇaṃ śubhā // LiP_1,63.32 //
saudāminīṃ tathā kanyāṃ sarvalokabhayaṅkarīm /
surasāyāḥ sahasraṃ tu sarpāṇāmabhavatpurā // LiP_1,63.33 //
kadrūḥ sahasraśirasāṃ sahasraṃ prāpa suvratā /
pradhānāsteṣu vikhyātāḥ ṣaḍviṃśatiranuttamāḥ // LiP_1,63.34 //
śeṣavāsukikarkoṭa- śaṅkhairāvatakambalāḥ /
dhanañjayamahānīla- padmāśvataratakṣakāḥ // LiP_1,63.35 //
elāpatramahāpadma- dhṛtarāṣṭrabalāhakāḥ /
śaṅkhapālamahāśaṅkha- puṣpadaṃṣṭraśubhānanāḥ // LiP_1,63.36 //
śaṅkhalomā ca nahuṣo vāmanaḥ phaṇitas tathā /
kapilo durmukhaścāpi patañjaliriti smṛtaḥ // LiP_1,63.37 //
rakṣogaṇaṃ krodhavaśā mahāmāyaṃ vyajījanat /
rudrāṇāṃ ca gaṇaṃ tadvad gomahiṣyau varāṅganā // LiP_1,63.38 //
surabhir janayāmāsa kaśyapāditi naḥ śrutam /
munirmunīnāṃ ca gaṇaṃ gaṇamapsarasāṃ tathā // LiP_1,63.39 //
tathā kiṃnaragandharvān ariṣṭājanayadbahūn /
tṛṇavṛkṣalatāgulmam ilā sarvamajījanat // LiP_1,63.40 //
tviṣā tu yakṣarakṣāṃsi janayāmāsa koṭiśaḥ /
ete tu kāśyapeyāś ca saṃkṣepātparikīrtitāḥ // LiP_1,63.41 //
eteṣāṃ putrapautrādi- vaṃśāś ca bahavaḥ smṛtāḥ /
evaṃ prajāsu sṛṣṭāsu kaśyapena mahātmanā // LiP_1,63.42 //
pratiṣṭhitāsu sarvāsu carāsu sthāvarāsu ca /
abhiṣicyādhipatyeṣu teṣāṃ mukhyānprajāpatiḥ // LiP_1,63.43 //
tato manuṣyādhipatiṃ cakre vaivasvataṃ manum /
svāyaṃbhuve 'ntare pūrvaṃ brahmaṇā ye 'bhiṣecitāḥ // LiP_1,63.44 //
tairiyaṃ pṛthivī sarvā saptadvīpā saparvatā /
yathopadeśamadyāpi dharmeṇa pratipālyate // LiP_1,63.45 //
svāyaṃbhuve 'ntare pūrve brahmaṇā ye 'bhiṣecitāḥ /
te hyete cābhiṣicyante manavaś ca bhavanti te // LiP_1,63.46 //
manvantareṣvatīteṣu gatā hyeteṣu pārthivāḥ /
evamanye 'bhiṣicyante prāpte manvantare tataḥ // LiP_1,63.47 //
atītānāgatāḥ sarve nṛpā manvantare smṛtāḥ /
etānutpādya putrāṃstu prajāsaṃtānakāraṇāt // LiP_1,63.48 //
kaśyapo gotrakāmastu cacāra sa punastapaḥ /
putro gotrakaro mahyaṃ bhavatād iti cintayan // LiP_1,63.49 //
tasyaivaṃ dhyāyamānasya kaśyapasya mahātmanaḥ /
brahmayogātsutau paścāt prādurbhūtau mahaujasau // LiP_1,63.50 //
vatsaraścāsitaścaiva tāvubhau brahmavādinau /
vatsarānnaidhruvo jajñe raibhyaś ca sumahāyaśāḥ // LiP_1,63.51 //
raibhyasya raibhyā vijñeyā naidhruvasya vadāmi vaḥ /
cyavanasya tu kanyāyāṃ sumedhāḥ samapadyata // LiP_1,63.52 //
naidhruvasya tu sā patnī mātā vai kuṇḍapāyinām /
asitasyaikaparṇāyāṃ brahmiṣṭhaḥ samapadyata // LiP_1,63.53 //
śāṇḍilyānāṃ varaḥ śrīmān devalaḥ sumahātapāḥ /
śāṇḍilyā naidhruvā raibhyās trayaḥ pakṣāstu kāśyapāḥ // LiP_1,63.54 //
nava prakṛtayo devāḥ pulastyasya vadāmi vaḥ /
caturyuge hyatikrānte manorekādaśe prabhoḥ // LiP_1,63.55 //
ardhāvaśiṣṭe tasmiṃstu dvāpare sampravartite /
mānavasya nariṣyantaḥ putra āsīd damaḥ kila // LiP_1,63.56 //
damasya tasya dāyādas tṛṇabinduriti smṛtaḥ /
tretāyugamukhe rājā tṛtīye saṃbabhūva ha // LiP_1,63.57 //
tasya kanyā tvilavilā rūpeṇāpratimābhavat /
pulastyāya sa rājarṣis tāṃ kanyāṃ pratyapādayat // LiP_1,63.58 //
ṛṣir airavilo yasyāṃ viśravāḥ samapadyata /
tasya patnyaścatasrastu paulastyakulavardhanāḥ // LiP_1,63.59 //
bṛhaspateḥ śubhā kanyā nāmnā vai devavarṇinī /
puṣpotkaṭā balākā ca sute mālyavataḥ smṛteḥ // LiP_1,63.60 //
kaikasī mālinaḥ kanyā tāsāṃ vai śṛṇuta prajāḥ /
jyeṣṭhaṃ vaiśravaṇaṃ tasmāt suṣuve devavarṇinī // LiP_1,63.61 //
kaikasī cāpyajanayad rāvaṇaṃ rākṣasādhipam /
kumbhakarṇaṃ śūrpaṇakhāṃ dhīmantaṃ ca vibhīṣaṇam // LiP_1,63.62 //
puṣpotkaṭā hyajanayat putrāṃstasmāddvijottamāḥ /
mahodaraṃ prahastaṃ ca mahāpārśvaṃ kharaṃ tathā // LiP_1,63.63 //
kumbhīnasīṃ tathā kanyāṃ balāyāḥ śṛṇuta prajāḥ /
triśirā dūṣaṇaścaiva vidyujjihvaś ca rākṣasaḥ // LiP_1,63.64 //
kanyā vai mālikā cāpi balāyāḥ prasavaḥ smṛtaḥ /
ityete krūrakarmāṇaḥ paulastyā rākṣasā nava // LiP_1,63.65 //
vibhīṣaṇo 'tiśuddhātmā dharmajñaḥ parikīrtitaḥ /
pulastyasya mṛgāḥ putrāḥ sarve vyāghrāś ca daṃṣṭriṇaḥ // LiP_1,63.66 //
bhūtāḥ piśācāḥ sarpāś ca sūkarā hastinas tathā /
vānarāḥ kiṃnarāścaiva ye ca kiṃpuruṣās tathā // LiP_1,63.67 //
anapatyaḥ kratustasmin smṛto vaivasvate 'ntare /
atreḥ patnyo daśaivāsan suṃdaryaś ca pativratāḥ // LiP_1,63.68 //
bhadrāśvasya ghṛtācyāṃ vai daśāpsarasi sūnavaḥ /
bhadrābhadrā ca jaladā mandā nandā tathaiva ca // LiP_1,63.69 //
balābalā ca viprendrā yā ca gopābalā smṛtā /
tathā tāmarasā caiva varakrīḍā ca vai daśa // LiP_1,63.70 //
ātreyavaṃśaprabhavās tāsāṃ bhartā prabhākaraḥ /
svarbhānupihite sūrye patite 'smindivo mahīm // LiP_1,63.71 //
tamo 'bhibhūte loke 'smin prabhā yena pravartitā /
svastyastu hi tavetyukte patanniha divākaraḥ // LiP_1,63.72 //
brahmarṣervacanāttasya papāta na vibhurdivaḥ /
tataḥ prabhākaretyuktaḥ prabhuratrirmaharṣibhiḥ // LiP_1,63.73 //
bhadrāyāṃ janayāmāsa somaṃ putraṃ yaśasvinam /
sa tāsu janayāmāsa punaḥ putrāṃstapodhanaḥ // LiP_1,63.74 //
svastyātreyā iti khyātā ṛṣayo vedapāragāḥ /
teṣāṃ dvau khyātayaśasau brahmiṣṭhau ca mahaujasau // LiP_1,63.75 //
datto hyatrivaro jyeṣṭho durvāsāstasya cānujaḥ /
yavīyasī svasā teṣām amalā brahmavādinī // LiP_1,63.76 //
tasya gotradvaye jātāś catvāraḥ prathitā bhuvi /
śyāvaś ca pratvasaścaiva vavalguścātha gahvaraḥ // LiP_1,63.77 //
ātreyāṇāṃ ca catvāraḥ smṛtāḥ pakṣā mahātmanām /
kāśyapo nāradaścaiva parvatānuddhatas tathā // LiP_1,63.78 //
jajñire mānasā hyete arundhatyā nibodhata /
nāradastu vasiṣṭhāyārundhatīṃ pratyapādayat // LiP_1,63.79 //
ūrdhvaretā mahātejā dakṣaśāpāttu nāradaḥ /
purā devāsure yuddhe ghore vai tārakāmaye // LiP_1,63.80 //
anāvṛṣṭyā hate loke hy ugre lokeśvaraiḥ saha /
vasiṣṭhastapasā dhīmān dhārayāmāsa vai prajāḥ // LiP_1,63.81 //
annodakaṃ mūlaphalam oṣadhīś ca pravartayan /
tānetāñjīvayāmāsa kāruṇyādauṣadhena ca // LiP_1,63.82 //
arundhatyāṃ vasiṣṭhastu sutān utpādayacchatam /
jyāyaso 'janayacchakter adṛśyantī parāśaram // LiP_1,63.83 //
rakṣasā bhakṣite śaktau rudhireṇa tu vai tadā /
kālī parāśarājjajñe kṛṣṇadvaipāyanaṃ prabhum // LiP_1,63.84 //
dvaipāyano hyaraṇyāṃ vai śukam utpādayatsutam /
upamanyuṃ ca pīvaryāṃ viddhīme śukasūnavaḥ // LiP_1,63.85 //
bhūriśravāḥ prabhuḥ śaṃbhuḥ kṛṣṇo gaurastu pañcamaḥ /
kanyā kīrtimatī caiva yogamātā dhṛtavratā // LiP_1,63.86 //
jananī brahmadattasya patnī sā tvanuhasya ca /
śvetaḥ kṛṣṇaś ca gauraś ca śyāmo dhūmrastathāruṇaḥ // LiP_1,63.87 //
nīlo bādarikaścaiva sarve caite parāśarāḥ /
parāśarāṇāmaṣṭau te pakṣāḥ proktā mahātmanām // LiP_1,63.88 //
ata ūrdhvaṃ nibodhadhvam indrapramitisaṃbhavam /
vasiṣṭhasya kapiñjalyo ghṛtācyāmudapadyata // LiP_1,63.89 //
trimūrtiryaḥ samākhyāta indrapramitirucyate /
pṛthoḥ sutāyāṃ sambhūto bhadrastasyā bhavadvasuḥ // LiP_1,63.90 //
upamanyuḥ sutastasya bahavo hyaupamanyavaḥ /
mitrāvaruṇayoścaiva kauṇḍinyā ye pariśrutāḥ // LiP_1,63.91 //
ekārṣeyās tathā cānye vāsiṣṭhā nāma viśrutāḥ /
ete pakṣā vasiṣṭhānāṃ smṛtā daśa mahātmanām // LiP_1,63.92 //
ityete brahmaṇaḥ putrā mānasā viśrutā bhuvi /
bhartāraś ca mahābhāgā eṣāṃ vaṃśāḥ prakīrtitāḥ // LiP_1,63.93 //
trilokadhāraṇe śaktā devarṣikulasaṃbhavāḥ /
teṣāṃ putrāś ca pautrāś ca śataśo 'tha sahasraśaḥ // LiP_1,63.94 //
yaistu vyāptāstrayo lokāḥ sūryasyeva gabhastibhiḥ // LiP_1,63.95 //
iti śrīliṅgamahāpurāṇe pūrvabhāge devādisṛṣṭikathanaṃ nāma triṣaṣṭitamo 'dhyāyaḥ
LiP, 1, 64
ṛṣaya ūcuḥ
kathaṃ hi rakṣasā śaktir bhakṣitaḥ so 'nujaiḥ saha /
vāsiṣṭho vadatāṃ śreṣṭha sūta vaktumihārhasi // LiP_1,64.1 //
sūta uvāca
(Śakti killed by Rudhira)
rākṣaso rudhiro nāma vasiṣṭhasya sutaṃ purā /
śaktiṃ sa bhakṣayāmāsa śakteḥ śāpātsahānujaiḥ // LiP_1,64.2 //
vasiṣṭhayājyaṃ viprendrās tadādiśyaiva bhūpatim /
kalmāṣapādaṃ rudhiro viśvāmitreṇa coditaḥ // LiP_1,64.3 //
bhakṣitaḥ sa iti śrutvā vasiṣṭhastena rakṣasā /
śaktiḥ śaktimatāṃ śreṣṭho bhrātṛbhiḥ saha dharmavit // LiP_1,64.4 //
hā putra putra putreti krandamāno muhurmuhuḥ /
arundhatyā saha muniḥ papāta bhuvi duḥkhitaḥ // LiP_1,64.5 //
(Vasiṣṭha wants to commit suicide)
naṣṭaṃ kulamiti śrutvā martuṃ cakre matiṃ tadā /
smaranputraśataṃ caiva śaktijyeṣṭhaṃ ca śaktimān // LiP_1,64.6 //
na taṃ vināhaṃ jīviṣye iti niścitya duḥkhitaḥ // LiP_1,64.7 //
āruhya mūrdhānam ajātmajo 'sau tayātmavān sarvavid ātmavicca /
dharādharasyaiva tadā dharāyāṃ papāta patnyā saha sāśrudṛṣṭiḥ // LiP_1,64.8 //
dharādharāttaṃ patitaṃ dharā tadā dadhāra tatrāpi vicitrakaṇṭhī /
karāṃbujābhyāṃ karikhelagāminī rudantamādāya ruroda sā ca // LiP_1,64.9 //
tadā tasya snuṣā prāha patnī śaktermahāmunim /
vasiṣṭhaṃ vadatāṃ śreṣṭhaṃ rudantī bhayavihvalā // LiP_1,64.10 //
bhagavanbrāhmaṇaśreṣṭha tava deham idaṃ śubham /
pālayasva vibho draṣṭuṃ tava pautraṃ mamātmajam // LiP_1,64.11 //
na tyājyaṃ tava viprendra dehametatsuśobhanam /
garbhastho mama sarvārtha- sādhakaḥ śaktijo yataḥ // LiP_1,64.12 //
evamuktvātha dharmajñā karābhyāṃ kamalekṣaṇā /
utthāpya śvaśuraṃ natvā netre saṃmṛjya vāriṇā // LiP_1,64.13 //
duḥkhitāpi paritrātuṃ śvaśuraṃ duḥkhitaṃ tadā /
arundhatīṃ ca kalyāṇīṃ prārthayāmāsa duḥkhitām // LiP_1,64.14 //
snuṣāvākyaṃ tataḥ śrutvā vasiṣṭha utthāya bhūtalāt /
saṃjñāmavāpya cāliṅgya sā papāta suduḥkhitā // LiP_1,64.15 //
arundhatī karābhyāṃ tāṃ saṃspṛśyāsrākulekṣaṇām /
ruroda muniśārdūlo bhāryayā sutavatsalaḥ // LiP_1,64.16 //
(Parāśara recites Vedic hymns as an embryo)
atha nābhyaṃbuje viṣṇor yathā tasyāścaturmukhaḥ /
āsīno garbhaśayyāyāṃ kumāra ṛcamāha saḥ // LiP_1,64.17 //
tato niśamya bhagavān vasiṣṭha ṛcamādarāt /
kenoktamiti saṃcintya tadātiṣṭhatsamāhitaḥ // LiP_1,64.18 //
vyomāṅgaṇastho 'tha hariḥ puṇḍarīkanibhekṣaṇaḥ /
vasiṣṭhamāha viśvātmā ghṛṇayā sa ghṛṇānidhiḥ // LiP_1,64.19 //
bho vatsa vatsa viprendra vasiṣṭha sutavatsala /
tava pautramukhāmbhojād ṛg eṣādya viniḥsṛtā // LiP_1,64.20 //
matsamastava pautro 'sau śaktijaḥ śaktimānmune /
tasmāduttiṣṭha saṃtyajya śokaṃ brahmasutottama // LiP_1,64.21 //
rudrabhaktaś ca garbhastho rudrapūjāparāyaṇaḥ /
rudradevaprabhāveṇa kulaṃ te saṃtariṣyati // LiP_1,64.22 //
evamuktvā ghṛṇī vipraṃ bhagavān puruṣottamaḥ /
vasiṣṭhaṃ muniśārdūlaṃ tatraivāntaradhīyata // LiP_1,64.23 //
tataḥ praṇamya śirasā vasiṣṭho vārijekṣaṇam /
adṛśyantyā mahātejāḥ pasparśodaramādarāt // LiP_1,64.24 //
hā putra putra putreti papāta ca suduḥkhitaḥ /
lalāpārundhatī prekṣya tadāsau rudatīṃ dvijāḥ // LiP_1,64.25 //
svaputraṃ ca smaran duḥkhāt punarehyehi putraka /
tava putramimaṃ dṛṣṭvā bho śakte kuladhāraṇam // LiP_1,64.26 //
tavāntikaṃ gamiṣyāmi tava mātrā na saṃśayaḥ /
sūta uvāca
evamuktvā rudanvipra āliṅgyārundhatīṃ tadā // LiP_1,64.27 //
papāta tāḍayantīva svasya kukṣī kareṇa vai /
adṛśyantī jaghānātha śaktijasyālayaṃ śubhā // LiP_1,64.28 //
svodaraṃ duḥkhitā bhūmau lalāpa ca papāta ca /
arundhati tadā bhītā vasiṣṭhaś ca mahāmatiḥ // LiP_1,64.29 //
samutthāpya snuṣāṃ bālām ūcaturbhayavihvalau // LiP_1,64.30 //
vicāramugdhe tava garbhamaṇḍalaṃ karāṃbujābhyāṃ vinihatya durlabham /
kulaṃ vasiṣṭhasya samastamapyaho nihantumārye kathamudyatā vada // LiP_1,64.31 //
tavātmajaṃ śaktisutaṃ ca dṛṣṭvā cāsvādya vaktrāmṛtam āryasūnoḥ /
trātuṃ yato dehamimaṃ munīndraḥ suniścitaḥ pāhi tataḥ śarīram // LiP_1,64.32 //
sūta uvāca
evaṃ snuṣāmupālabhya muniṃ cārundhatī sthitā /
arundhatī vasiṣṭhasya prāha cārteti vihvalā // LiP_1,64.33 //
tvayyeva jīvitaṃ cāsya muner yat suvrate mama /
jīvitaṃ rakṣa dehasya dhātrī ca kuru yaddhitam // LiP_1,64.34 //
adṛśyantyuvāca
mayā yadi muniśreṣṭhas trātuṃ vai niścitaṃ svakam /
mamāśubhaṃ śubhaṃ dehaṃ kathaṃcit pālayāmyaham // LiP_1,64.35 //
priyaduḥkhamahaṃ prāptā hy asatī nātra saṃśayaḥ /
mune duḥkhādahaṃ dagdhā yataḥ putrī mune tava // LiP_1,64.36 //
aho 'dbhutaṃ mayā dṛṣṭaṃ duḥkhapātrī hyahaṃ vibho /
duḥkhatrātā bhava brahman brahmasūno jagadguro // LiP_1,64.37 //
tathāpi bhartṛrahitā dīnā nārī bhavediha /
pāhi māṃ tata āryendra paribhūtā bhaviṣyati // LiP_1,64.38 //
pitā mātā ca putrāśca pautrāḥ śvaśura eva ca /
ete na bāndhavāḥ strīṇāṃ bhartā bandhuḥ parā gatiḥ // LiP_1,64.39 //
ātmano yaddhi kathitam apyardhamiti paṇḍitaiḥ /
tadapyatra mṛṣā hyāsīd gataḥ śaktirahaṃ sthitā // LiP_1,64.40 //
aho mamātra kāṭhinyaṃ manaso munipuṅgava /
patiṃ prāṇasamaṃ tyaktvā sthitā yatra kṣaṇaṃ yataḥ // LiP_1,64.41 //
vasiṣṭhāśvatthamāśritya hy amṛtā tu yathā latā /
nirmūlāpyamṛtā bhartrā tyaktā dīnā sthitāpyaham // LiP_1,64.42 //
snuṣāvākyaṃ niśamyaiva vasiṣṭho bhāryayā saha /
tadā cakre matiṃ dhīmān yātuṃ svāśramamāśramī // LiP_1,64.43 //
kṛcchrātsabhāryo bhagavān vasiṣṭhaḥ svāśramaṃ kṣaṇāt /
adṛśyantyā ca puṇyātmā saṃviveśa sa cintayan // LiP_1,64.44 //
sā garbhaṃ pālayāmāsa kathaṃcinmunipuṅgavāḥ /
kulasaṃdhāraṇārthāya śaktipatnī pativratā // LiP_1,64.45 //
tataḥ sāsūta tanayaṃ daśame māsi suprabham /
śaktipatnī yathā śaktiṃ śaktimantamarundhatī // LiP_1,64.46 //
asūta sā ditirviṣṇuṃ yathā svāhā guhaṃ sutam /
agniṃ yathāraṇiḥ patnī śakteḥ sākṣātparāśaram // LiP_1,64.47 //
yadā tadā śaktisūnur avatīrṇo mahītale /
śaktistyaktvā tadā duḥkhaṃ pitṝṇāṃ samatāṃ yayau // LiP_1,64.48 //
bhrātṛbhiḥ saha puṇyātmā ādityair iva bhāskaraḥ /
rarāja pitṛlokastho vāsiṣṭho munipuṅgavāḥ // LiP_1,64.49 //
jagustadā ca pitaro nanṛtuś ca pitāmahāḥ /
prapitāmahāś ca viprendrā hy avatīrṇe parāśare // LiP_1,64.50 //
ye brahmavādino bhūmau nanṛtur divi devatāḥ /
puṣkarādyāś ca sasṛjuḥ puṣpavarṣaṃ ca khecarāḥ // LiP_1,64.51 //
pureṣu rākṣasānāṃ ca praṇādaṃ viṣamaṃ dvijāḥ /
āśramasthāś ca munayaḥ samūhurharṣasaṃtatim // LiP_1,64.52 //
avatīrṇo yathā hyaṇḍād bhānuḥ so 'pi parāśaraḥ /
adṛśyantyāścaturvaktro meghajālāddivākaraḥ // LiP_1,64.53 //
sukhaṃ ca duḥkhamabhavad adṛśyantyāstathā dvijāḥ /
dṛṣṭvā putraṃ patiṃ smṛtvā arundhatyā munestathā // LiP_1,64.54 //
dṛṣṭvā ca tanayaṃ bālā parāśaramatidyutim /
lalāpa vihvalā bālā sannakaṇṭhī papāta ca // LiP_1,64.55 //
sā parāśaramaho mahāmatiṃ devadānavagaṇaiś ca pūjitam /
jātamātram anaghaṃ śucismitā budhya sāśrunayanā lalāpa ca // LiP_1,64.56 //
hā vasiṣṭhasuta kutracidgataḥ paśya putramanaghaṃ tavātmajam /
tyajya dīnavadanāṃ vanāntare putradarśanaparāmimāṃ prabho // LiP_1,64.57 //
śakte svaṃ ca sutaṃ paśya bhrātṛbhiḥ saha ṣaṇmukham /
yathā maheśvaro 'paśyat sagaṇo hṛṣitānanaḥ // LiP_1,64.58 //
atha tasyāstadālāpaṃ vasiṣṭho munisattamaḥ /
śrutvā snuṣāmuvācedaṃ mā rodīr iti duḥkhitaḥ // LiP_1,64.59 //
(Parāśara: childhood and youth)
ājñayā tasya sā śokaṃ vasiṣṭhasya kulāṅganā /
tyaktvā hyapālayadbālaṃ bālā bālamṛgekṣaṇā // LiP_1,64.60 //
dṛṣṭvā tāmabalāṃ prāha maṅgalābharaṇair vinā /
āsīnāmākulāṃ sādhvīṃ bāṣpaparyākulekṣaṇām // LiP_1,64.61 //
śākteya uvāca
amba maṅgalavibhūṣaṇair vinā dehayaṣṭiranaghe na śobhate /
vaktumarhasi tavādya kāraṇaṃ candrabiṃbarahiteva śarvarī // LiP_1,64.62 //
mātarmātaḥ kathaṃ tyaktvā maṅgalābharaṇāni vai /
āsīnā bhartṛhīneva vaktumarhasi śobhane // LiP_1,64.63 //
adṛśyantī tadā vākyaṃ śrutvā tasya sutasya sā /
na kiṃcid abravīt putraṃ śubhaṃ vā yadi vetarat // LiP_1,64.64 //
adṛśyantīṃ punaḥ prāha śākteyo bhagavānmama /
mātaḥ kutra mahātejāḥ pitā vada vadeti tām // LiP_1,64.65 //
śrutvā ruroda sā vākyaṃ putrasyātīva vihvalā /
bhakṣito rakṣasā tātas taveti nipapāta ca // LiP_1,64.66 //
śrutvā vasiṣṭho 'pi papāta bhūmau pautrasya vākyaṃ sa rudandayāluḥ /
arundhatī cāśramavāsinastadā munervasiṣṭhasya munīśvarāś ca // LiP_1,64.67 //
bhakṣito rakṣasā mātuḥ pitā tava mukhāditi /
śrutvā parāśaro dhīmān prāha cāsrāvilekṣaṇaḥ // LiP_1,64.68 //
(Parāśara will seinen Vater rächen)
parāśara uvāca
abhyarcya devadeveśaṃ trailokyaṃ sacarācaram /
kṣaṇena mātaḥ pitaraṃ darśayāmīti me matiḥ // LiP_1,64.69 //
sā niśamya vacanaṃ tadā śubhaṃ sasmitā tanayamāha vismitā /
tathyam etaditi taṃ nirīkṣya sā putra putra bhavamarcayeti ca // LiP_1,64.70 //
jñātvā śaktisutasyāsya saṃkalpaṃ munipuṅgavaḥ /
vasiṣṭho bhagavānprāha pautraṃ dhīmān ghṛṇānidhiḥ // LiP_1,64.71 //
sthāne pautra muniśreṣṭha saṃkalpastava suvrata /
tathāpi śṛṇu lokasya kṣayaṃ kartuṃ na cārhasi // LiP_1,64.72 //
rākṣasānāmabhāvāya kuru sarveśvarārcanam /
trailokyaṃ śṛṇu śākteya aparādhyati kiṃ tava // LiP_1,64.73 //
tatastasya vasiṣṭhasya niyogācchaktinandanaḥ /
rākṣasānāmabhāvāya matiṃ cakre mahāmatiḥ // LiP_1,64.74 //
adṛśyantīṃ vasiṣṭhaṃ ca praṇamyārundhatīṃ tataḥ /
kṛtvaikaliṅgaṃ kṣaṇikaṃ pāṃsunā munisannidhau // LiP_1,64.75 //
sampūjya śivasūktena tryaṃbakena śubhena ca /
japtvā tvaritarudraṃ ca śivasaṃkalpameva ca // LiP_1,64.76 //
nīlarudraṃ ca śākteyas tathā rudraṃ ca śobhanam /
vāmīyaṃ pavamānaṃ ca pañcabrahma tathaiva ca // LiP_1,64.77 //
hotāraṃ liṅgasūktaṃ ca atharvaśira eva ca /
aṣṭāṅgamarghyaṃ rudrāya dattvābhyarcya yathāvidhi // LiP_1,64.78 //
parāśara uvāca
bhagavanrakṣasā rudra bhakṣito rudhireṇa vai /
pitā mama mahātejā bhrātṛbhiḥ saha śaṅkara // LiP_1,64.79 //
draṣṭumicchāmi bhagavan pitaraṃ bhrātṛbhiḥ saha /
evaṃ vijñāpayāṃlliṅgaṃ praṇipatya muhurmuhuḥ // LiP_1,64.80 //
hā rudra rudra rudreti ruroda nipapāta ca /
taṃ dṛṣṭvā bhagavānrudro devīmāha ca śaṅkaraḥ // LiP_1,64.81 //
paśya bālaṃ mahābhāge bāṣpaparyākulekṣaṇam /
mamānusmaraṇe yuktaṃ madārādhanatatparam // LiP_1,64.82 //
sā ca dṛṣṭvā mahādevī parāśaramaninditā /
duḥkhāt saṃklinnasarvāṅgam asrākulavilocanam // LiP_1,64.83 //
liṅgārcanavidhau saktaṃ hara rudreti vādinam /
prāha bhartāramīśānaṃ śaṅkaraṃ jagatāmumā // LiP_1,64.84 //
īpsitaṃ yaccha sakalaṃ prasīda parameśvara /
niśamya vacanaṃ tasyāḥ śaṅkaraḥ parameśvaraḥ // LiP_1,64.85 //
bhāryāmāryāmumāṃ prāha tato hālāhalāśanaḥ /
rakṣāmyenaṃ dvijaṃ bālaṃ phullendīvaralocanam // LiP_1,64.86 //
dadāmi dṛṣṭiṃ madrūpa- darśanakṣama eṣa vai /
evamuktvā gaṇair divyair bhagavānnīlalohitaḥ // LiP_1,64.87 //
brahmendraviṣṇurudrādyaiḥ saṃvṛtaḥ parameśvaraḥ /
dadau ca darśanaṃ tasmai muniputrāya dhīmate // LiP_1,64.88 //
so 'pi dṛṣṭvā mahādevam ānandāsrāvilekṣaṇaḥ /
nipapāta ca hṛṣṭātmā pādayostasya sādaram // LiP_1,64.89 //
punarbhavānyāḥ pādau ca nandinaś ca mahātmanaḥ /
saphalaṃ jīvitaṃ me 'dya brahmādyāṃstāṃstadāha saḥ // LiP_1,64.90 //
rakṣārthamāgatastvadya mama bālendubhūṣaṇaḥ /
ko 'nyaḥ samo mayā loke devo vā dānavo 'pi vā // LiP_1,64.91 //
atha tasminkṣaṇādeva dadarśa divi saṃsthitam /
pitaraṃ bhrātṛbhiḥ sārdhaṃ śākteyastu parāśaraḥ // LiP_1,64.92 //
sūryamaṇḍalasaṃkāśe vimāne viśvatomukhe /
bhrātṛbhiḥ sahitaṃ dṛṣṭvā nanāma ca jaharṣa ca // LiP_1,64.93 //
tadā vṛṣadhvajo devaḥ sabhāryaḥ sagaṇeśvaraḥ /
vasiṣṭhaputraṃ prāhedaṃ putradarśanatatparam // LiP_1,64.94 //
śrīdeva uvāca
śakte paśya sutaṃ bālam ānandāsrāvilekṣaṇam /
adṛśyantīṃ ca viprendra vasiṣṭhaṃ pitaraṃ tava // LiP_1,64.95 //
arundhatīṃ mahābhāgāṃ kalyāṇīṃ devatopamām /
mātaraṃ pitaraṃ cobhau namaskuru mahāmate // LiP_1,64.96 //
tadā haraṃ praṇamyāśu devadevamumāṃ tathā /
vasiṣṭhaṃ ca tadā śreṣṭhaṃ śaktir vai śaṅkarājñayā // LiP_1,64.97 //
mātaraṃ ca mahābhāgāṃ kalyāṇīṃ patidevatām /
arundhatīṃ jagannātha- niyogātprāha śaktimān // LiP_1,64.98 //
vāsiṣṭha uvāca
bho vatsa vatsa viprendra parāśara mahādyute /
rakṣito 'haṃ tvayā tāta garbhasthena mahātmanā // LiP_1,64.99 //
aṇimādiguṇaiśvaryaṃ mayā vatsa parāśara /
labdhamadyānanaṃ dṛṣṭaṃ tava bāla mamājñayā // LiP_1,64.100 //
adṛśyantīṃ mahābhāgāṃ rakṣa vatsa mahāmate /
arundhatīṃ ca pitaraṃ vasiṣṭhaṃ mama sarvadā // LiP_1,64.101 //
anvayaḥ sakalo vatsa mama saṃtāritastvayā /
putreṇa lokāñjayatīty uktaṃ sadbhiḥ sadaiva hi // LiP_1,64.102 //
īpsitaṃ varayeśānaṃ jagatāṃ prabhavaṃ prabhum /
gamiṣyāmyabhivandyeśaṃ bhrātṛbhiḥ saha śaṅkaram // LiP_1,64.103 //
evaṃ putramupāmantrya praṇamya ca maheśvaram /
nirīkṣya bhāryāṃ sadasi jagāma pitaraṃ vaśī // LiP_1,64.104 //
gataṃ dṛṣṭvātha pitaraṃ tadābhyarcyaiva śaṅkaram /
tuṣṭāva vāgbhir iṣṭābhiḥ śākteyaḥ śaśibhūṣaṇam // LiP_1,64.105 //
tatastuṣṭo mahādevo manmathāndhakamardanaḥ /
anugṛhyātha śākteyaṃ tatraivāntaradhīyata // LiP_1,64.106 //
gate maheśvare sāṃbe praṇamya ca maheśvaram /
dadāha rākṣasānāṃ tu kulaṃ mantreṇa mantravit // LiP_1,64.107 //
tadāha pautraṃ dharmajño vasiṣṭho munibhir vṛtaḥ /
alam atyantakopena tāta manyumimaṃ jahi // LiP_1,64.108 //
rākṣasā nāparādhyanti pitus te vihitaṃ tathā /
mūḍhānāmeva bhavati krodho buddhimatāṃ na hi // LiP_1,64.109 //
hanyate tāta kaḥ kena yataḥ svakṛtabhukpumān /
saṃcitasyātimahatā vatsa kleśena mānavaiḥ // LiP_1,64.110 //
yaśasastapasaścaiva krodho nāśakaraḥ smṛtaḥ /
alaṃ hi rākṣasair dagdhair dīnair anaparādhibhiḥ // LiP_1,64.111 //
satraṃ te viramatvetat kṣamāsārā hi sādhavaḥ /
evaṃ vasiṣṭhavākyena śākteyo munipuṅgavaḥ // LiP_1,64.112 //
upasaṃhṛtavān satraṃ sadyastadvākyagauravāt /
tataḥ prītaś ca bhagavān vasiṣṭho munisattamaḥ // LiP_1,64.113 //
samprāptaś ca tadā satraṃ pulastyo brahmaṇaḥ sutaḥ /
vasiṣṭhena tu dattārghyaḥ kṛtāsanaparigrahaḥ // LiP_1,64.114 //
parāśaramuvācedaṃ praṇipatya sthitaṃ muniḥ /
vaire mahati yadvākyād guror adyāśritā kṣamā // LiP_1,64.115 //
tvayā tasmātsamastāni bhavāñchāstrāṇi vetsyati /
saṃtatermama na chedaḥ kruddhenāpi yataḥ kṛtaḥ // LiP_1,64.116 //
tvayā tasmānmahābhāga dadāmyanyaṃ mahāvaram /
purāṇasaṃhitākartā bhavānvatsa bhaviṣyati // LiP_1,64.117 //
devatāparamārthaṃ ca yathāvadvetsyate bhavān /
pravṛttau vā nivṛttau vā karmaṇas te 'malā matiḥ // LiP_1,64.118 //
matprasādādasaṃdigdhā tava vatsa bhaviṣyati /
tataś ca prāha bhagavān vasiṣṭho vadatāṃ varaḥ // LiP_1,64.119 //
(Parāśara becomes author of Viṣṇupurāṇa)
pulastyena yaduktaṃ te sarvametadbhaviṣyati /
atha tasya pulastyasya vasiṣṭhasya ca dhīmataḥ // LiP_1,64.120 //
prasādādvaiṣṇavaṃ cakre purāṇaṃ vai parāśaraḥ /
ṣaṭprakāraṃ samastārtha- sādhakaṃ jñānasaṃcayam // LiP_1,64.121 //
ṣaṭsāhasramitaṃ sarvaṃ vedārthena ca saṃyutam /
caturthaṃ hi purāṇānāṃ saṃhitāsu suśobhanam // LiP_1,64.122 //
eṣa vaḥ kathitaḥ sarvo vāsiṣṭhānāṃ samāsataḥ /
prabhavaḥ śaktisūnoś ca prabhāvo munipuṅgavāḥ // LiP_1,64.123 //
iti śrīliṅgamahāpurāṇe pūrvabhāge vāsiṣṭhakathanaṃ nāma catuḥṣaṣṭitamo 'dhyāyaḥ
LiP, 1, 65
ṛṣaya ūcuḥ
ādityavaṃśaṃ somasya vaṃśaṃ vaṃśavidāṃ vara /
vaktumarhasi cāsmākaṃ saṃkṣepād romaharṣaṇa // LiP_1,65.1 //
sūta uvāca
aditiḥ suṣuve putram ādityaṃ kaśyapāddvijāḥ /
tasyādityasya caivāsīd bhāryā trayam athāparam // LiP_1,65.2 //
saṃjñā rājñī prabhā chāyā putrāṃstāsāṃ vadāmi vaḥ /
saṃjñā tvāṣṭrī ca suṣuve sūryānmanumanuttamam // LiP_1,65.3 //
yamaṃ ca yamunāṃ caiva rājñī revatameva ca /
prabhā prabhātam ādityāc chāyāṃ saṃjñāpyakalpayat // LiP_1,65.4 //
chāyā ca tasmātsuṣuve sāvarṇiṃ bhāskarāddvijāḥ /
tataḥ śaniṃ ca tapatīṃ viṣṭiṃ caiva yathākramam // LiP_1,65.5 //
chāyā svaputrābhyadhikaṃ snehaṃ cakre manau tadā /
pūrvo manurna cakṣāma yamastu krodhamūrchitaḥ // LiP_1,65.6 //
saṃtāḍayāmāsa ruṣā pādamudyamya dakṣiṇam /
yamena tāḍitā sā tu chāyā vai duḥkhitābhavat // LiP_1,65.7 //
chāyāśāpāt padaṃ caikaṃ yamasya klinnamuttamam /
pūyaśoṇitasampūrṇaṃ kṛmīṇāṃ nicayānvitam // LiP_1,65.8 //
so 'pi gokarṇamāśritya phalakenānilāśanaḥ /
ārādhayanmahādevaṃ yāvadvarṣāyutāyutam // LiP_1,65.9 //
bhavaprasādād āgatya lokapālatvamuttamam /
pitṝṇāmādhipatyaṃ tu śāpamokṣaṃ tathaiva ca // LiP_1,65.10 //
labdhavāndevadevasya prabhāvācchūlapāṇinaḥ /
asahantī purā bhānos tejomayam aninditā // LiP_1,65.11 //
rūpaṃ tvāṣṭrī svadehāttu chāyākhyāṃ sā tvakalpayat /
vaḍavārūpamāsthāya tapastepe tu suvratā // LiP_1,65.12 //
kālātprayatnato jñātvā chāyāṃ chāyāpatiḥ prabhuḥ /
vaḍavāmagamatsaṃjñām aśvarūpeṇa bhāskaraḥ // LiP_1,65.13 //
vaḍavā ca tadā tvāṣṭrī saṃjñā tasmāddivākarāt /
suṣuve cāśvinau devau devānāṃ tu bhiṣagvarau // LiP_1,65.14 //
likhito bhāskaraḥ paścāt saṃjñāpitrā mahātmanā /
viṣṇoścakraṃ tu yadghoraṃ maṇḍalādbhāskarasya tu // LiP_1,65.15 //
nirmame bhagavāṃstvaṣṭā pradhānaṃ divyamāyudham /
rudraprasādācca śubhaṃ sudarśanamiti smṛtam // LiP_1,65.16 //
labdhavān bhagavāṃścakraṃ kṛṣṇaḥ kālāgnisannibham /
manostu prathamasyāsan nava putrāstu tatsamāḥ // LiP_1,65.17 //
ikṣvākur nabhagaś caiva dhṛṣṇuḥ śaryātireva ca /
nariṣyantaś ca vai dhīmān nābhāgo 'riṣṭa eva ca // LiP_1,65.18 //
karūṣaś ca pṛṣadhraś ca navaite mānavāḥ smṛtāḥ /
ilā jyeṣṭhā variṣṭhā ca puṃstvaṃ prāpa ca yā purā // LiP_1,65.19 //
sudyumna iti vikhyātā puṃstvaṃ prāptā tvilā purā /
mitrāvaruṇayostvatra prasādānmunipuṅgavāḥ // LiP_1,65.20 //
punaḥ śaravaṇaṃ prāpya strītvaṃ prāpto bhavājñayā /
sudyumno mānavaḥ śrīmān somavaṃśapravṛddhaye // LiP_1,65.21 //
ikṣvākoraśvamedhena ilā kiṃpuruṣo 'bhavat /
ilā kiṃpuruṣatve ca sudyumna iti cocyate // LiP_1,65.22 //
māsamekaṃ pumānvīraḥ strītvaṃ māsamabhūtpunaḥ /
ilā budhasya bhavanaṃ somaputrasya cāśritā // LiP_1,65.23 //
budhenāntaramāsādya maithunāya pravartitā /
somaputrādbudhāccāpi ailo jajñe purūravāḥ // LiP_1,65.24 //
somavaṃśāgrajo dhīmān bhavabhaktaḥ pratāpavān /
ikṣvākorvaṃśavistāraṃ paścādvakṣye tapodhanāḥ // LiP_1,65.25 //
putratrayamabhūttasya sudyumnasya dvijottamāḥ /
utkalaś ca gayaścaiva vinatāśvastathaiva ca // LiP_1,65.26 //
utkalasyotkalaṃ rāṣṭraṃ vinatāśvasya paścimam /
gayā gayasya cākhyātā purī paramaśobhanā // LiP_1,65.27 //
surāṇāṃ saṃsthitiryasyāṃ pitṝṇāṃ ca sadā sthitiḥ /
ikṣvākujyeṣṭhadāyādo madhyadeśam avāptavān // LiP_1,65.28 //
kanyābhāvācca sudyumno naiva bhāgamavāptavān /
vasiṣṭhavacanāt tvāsīt pratiṣṭhāne mahādyutiḥ // LiP_1,65.29 //
pratiṣṭhā dharmarājasya sudyumnasya mahātmanaḥ /
tatpurūravase prādād rājyaṃ prāpya mahāyaśāḥ // LiP_1,65.30 //
mānaveyo mahābhāgaḥ strīpuṃsorlakṣaṇānvitaḥ /
ikṣvākorabhavadvīro vikukṣirdharmavittamaḥ // LiP_1,65.31 //
jyeṣṭhaḥ putraśatasyāsīd daśa pañca ca tatsutāḥ /
abhūjjyeṣṭhaḥ kakutsthaś ca kakutsthāttu suyodhanaḥ // LiP_1,65.32 //
tataḥ pṛthurmuniśreṣṭhā viśvakaḥ pārthivas tathā /
viśvakasyārdrako dhīmān yuvanāśvastu tatsutaḥ // LiP_1,65.33 //
śābastiś ca mahātejā vaṃśakastu tato 'bhavat /
nirmitā yena śābastī gauḍadeśe dvijottamāḥ // LiP_1,65.34 //
vaṃśācca bṛhadaśvo 'bhūt kuvalāśvastu tatsutaḥ /
dhundhumāratvamāpanno dhundhuṃ hatvā mahābalam // LiP_1,65.35 //
dhundhumārasya tanayās trayastrailokyaviśrutāḥ /
dṛḍhāśvaścaiva caṇḍāśvaḥ kapilāśvaś ca te smṛtāḥ // LiP_1,65.36 //
dṛḍhāśvasya pramodastu haryaśvastasya vai sutaḥ /
haryaśvasya nikumbhastu saṃhatāśvastu tatsutaḥ // LiP_1,65.37 //
kṛśāśvo 'tha raṇāśvaś ca saṃhatāśvātmajāvubhau /
yuvanāśvo raṇāśvasya māndhātā tasya vai sutaḥ // LiP_1,65.38 //
māndhātuḥ purukutso 'bhūd ambarīṣaś ca vīryavān /
mucukundaś ca puṇyātmā trayastrailokyaviśrutāḥ // LiP_1,65.39 //
aṃbarīṣasya dāyādo yuvanāśvo 'paraḥ smṛtaḥ /
harito yuvanāśvasya haritāstu yataḥ smṛtāḥ // LiP_1,65.40 //
ete hyaṅgirasaḥ pakṣe kṣatropetā dvijātayaḥ /
purukutsasya dāyādas trasaddasyur mahāyaśāḥ // LiP_1,65.41 //
narmadāyāṃ samutpannaḥ sambhūtistasya cātmajaḥ /
viṣṇuvṛddhaḥ sutastasya viṣṇuvṛddhā yataḥ smṛtāḥ // LiP_1,65.42 //
ete hyaṅgirasaḥ pakṣe kṣatropetāḥ samāśritāḥ /
sambhūtiraparaṃ putram anaraṇyamajījanat // LiP_1,65.43 //
rāvaṇena hato yo 'sau trailokyavijaye dvijāḥ /
bṛhadaśvo 'naraṇyasya haryaśvastasya cātmajaḥ // LiP_1,65.44 //
haryaśvāttu dṛṣadvatyāṃ jajñe vasumanā nṛpaḥ /
tasya putro 'bhavadrājā tridhanvā bhavabhāvitaḥ // LiP_1,65.45 //
prasādād brahmasūnor vai taṇḍinaḥ prāpya śiṣyatām /
aśvamedhasahasrasya phalaṃ prāpya tadājñayā // LiP_1,65.46 //
gaṇaiśvaryamanuprāpto bhavabhaktaḥ pratāpavān /
kathaṃ caivāśvamedhaṃ vai karomīti vicintayan // LiP_1,65.47 //
dhanahīnaś ca dharmātmā dṛṣṭavān brahmaṇaḥ sutam /
taṇḍisaṃjñaṃ dvijaṃ tasmāl labdhavāndvijasattamāḥ // LiP_1,65.48 //
nāmnāṃ sahasraṃ rudrasya brahmaṇā kathitaṃ purā /
tena nāmnāṃ sahasreṇa stutvā taṇḍirmaheśvaram // LiP_1,65.49 //
labdhavāngāṇapatyaṃ ca brahmayonirdvijottamaḥ /
tatastasmānnṛpo labdhvā taṇḍinā kathitaṃ purā // LiP_1,65.50 //
nāmnāṃ sahasraṃ japtvā vai gāṇapatyamavāptavān /
ṛṣaya ūcuḥ
nāmnāṃ sahasraṃ rudrasya tāṇḍinā brahmayoninā // LiP_1,65.51 //
kathitaṃ sarvavedārtha- saṃcayaṃ sūta suvrata /
nāmnāṃ sahasraṃ viprāṇāṃ vaktum arhasi śobhanam // LiP_1,65.52 //
(sahasranāman of Śiva)
sūta uvāca
sarvabhūtātmabhūtasya harasyāmitatejasaḥ /
aṣṭottarasahasraṃ tu nāmnāṃ śṛṇuta suvratāḥ // LiP_1,65.53 //
yajjaptvā tu muniśreṣṭhā gāṇapatyamavāptavān /
oṃ sthiraḥ sthāṇuḥ prabhurbhānuḥ pravaro varado varaḥ // LiP_1,65.54 //
sarvātmā sarvavikhyātaḥ sarvaḥ sarvakaro bhavaḥ /
jaṭī daṇḍī śikhaṇḍī ca sarvagaḥ sarvabhāvanaḥ // LiP_1,65.55 //
hariś ca hariṇākṣaś ca sarvabhūtaharaḥ smṛtaḥ /
pravṛttiś ca nivṛttiś ca śāntātmā śāśvato dhruvaḥ // LiP_1,65.56 //
śmaśānavāsī bhagavān khacaro gocaro 'rdanaḥ /
abhivādyo mahākarmā tapasvī bhūtadhāraṇaḥ // LiP_1,65.57 //
unmattaveṣaḥ pracchannaḥ sarvalokaḥ prajāpatiḥ /
mahārūpo mahākāyaḥ sarvarūpo mahāyaśāḥ // LiP_1,65.58 //
mahātmā sarvabhūtaś ca virūpo vāmano naraḥ /
lokapālo 'ntarhitātmā prasādo 'bhayado vibhuḥ // LiP_1,65.59 //
pavitraś ca mahāṃścaiva niyato niyatāśrayaḥ /
svayaṃbhūḥ sarvakarmā ca ādirādikaro nidhiḥ // LiP_1,65.60 //
sahasrākṣo viśālākṣaḥ somo nakṣatrasādhakaḥ /
candraḥ sūryaḥ śaniḥ ketur graho grahapatirmataḥ // LiP_1,65.61 //
rājā rājyodayaḥ kartā mṛgabāṇārpaṇo ghanaḥ /
mahātapā dīrghatapā adṛśyo dhanasādhakaḥ // LiP_1,65.62 //
saṃvatsaraḥ kṛtīmantraḥ prāṇāyāmaḥ paraṃtapaḥ /
yogī yogo mahābījo mahārato mahābalaḥ // LiP_1,65.63 //
suvarṇaretāḥ sarvajñaḥ subījo vṛṣavāhanaḥ /
daśabāhustvanimiṣo nīlakaṇṭha umāpatiḥ // LiP_1,65.64 //
viśvarūpaḥ svayaṃśreṣṭho balavīro balāgraṇīḥ /
gaṇakartā gaṇapatir digvāsāḥ kāmya eva ca // LiP_1,65.65 //
mantravitparamo mantraḥ sarvabhāvakaro haraḥ /
kamaṇḍaludharo dhanvī bāṇahastaḥ kapālavān // LiP_1,65.66 //
śarī śataghnī khaḍgī ca paṭṭiśī cāyudhī mahān /
ajaś ca mṛgarūpaś ca tejastejaskaro vidhiḥ // LiP_1,65.67 //
uṣṇīṣī ca suvaktraś ca udagro vinatas tathā /
dīrghaś ca harikeśaś ca sutīrthaḥ kṛṣṇa eva ca // LiP_1,65.68 //
śṛgālarūpaḥ sarvārtho muṇḍaḥ sarvaśubhaṅkaraḥ /
siṃhaśārdūlarūpaś ca gandhakārī kapardyapi // LiP_1,65.69 //
ūrdhvaretordhvaliṅgī ca ūrdhvaśāyī nabhastalaḥ /
trijaṭī cīravāsāś ca rudraḥ senāpatir vibhuḥ // LiP_1,65.70 //
ahorātraṃ ca naktaṃ ca tigmamanyuḥ suvarcasaḥ /
gajahā daityahā kālo lokadhātā guṇākaraḥ // LiP_1,65.71 //
siṃhaśārdūlarūpāṇām ārdracarmāṃbaraṃdharaḥ /
kālayogī mahānādaḥ sarvāvāsaścatuṣpathaḥ // LiP_1,65.72 //
niśācaraḥ pretacārī sarvadarśī maheśvaraḥ /
bahubhūto bahudhanaḥ sarvasāro 'mṛteśvaraḥ // LiP_1,65.73 //
nṛtyapriyo nityanṛtyo nartanaḥ sarvasādhakaḥ /
sakārmuko mahābāhur mahāghoro mahātapāḥ // LiP_1,65.74 //
mahāśaro mahāpāśo nityo giricaro mataḥ /
sahasrahasto vijayo vyavasāyo hyaninditaḥ // LiP_1,65.75 //
amarṣaṇo marṣaṇātmā yajñahā kāmanāśanaḥ /
dakṣahā paricārī ca prahaso madhyamas tathā // LiP_1,65.76 //
tejo 'pahārī balavān vidito 'bhyudito bahuḥ /
gaṃbhīraghoṣo yogātmā yajñahā kāmanāśanaḥ // LiP_1,65.77 //
gaṃbhīraroṣo gaṃbhīro gaṃbhīrabalavāhanaḥ /
nyagrodharūpo nyagrodho viśvakarmā ca viśvabhuk // LiP_1,65.78 //
tīkṣṇopāyaś ca haryaśvaḥ sahāyaḥ karmakālavit /
viṣṇuḥ prasādito yajñaḥ samudro vaḍavāmukhaḥ // LiP_1,65.79 //
hutāśanasahāyaś ca praśāntātmā hutāśanaḥ /
ugratejā mahātejā jayo vijayakālavit // LiP_1,65.80 //
jyotiṣāmayanaṃ siddhiḥ saṃdhirvigraha eva ca /
khaḍgī śaṅkhī jaṭī jvālī khacaro dyucaro balī // LiP_1,65.81 //
vaiṇavī paṇavī kālaḥ kālakaṇṭhaḥ kaṭaṃkaṭaḥ /
nakṣatravigraho bhāvo nibhāvaḥ sarvatomukhaḥ // LiP_1,65.82 //
vimocanastu śaraṇo hiraṇyakavacodbhavaḥ /
mekhalākṛtirūpaś ca jalācāraḥ stutas tathā // LiP_1,65.83 //
vīṇī ca paṇavī tālī nālī kalikaṭus tathā /
sarvatūryaninādī ca sarvavyāpyaparigrahaḥ // LiP_1,65.84 //
vyālarūpī bilāvāsī guhāvāsī taraṃgavit /
vṛkṣaḥ śrīmālakarmā ca sarvabandhavimocanaḥ // LiP_1,65.85 //
bandhanastu surendrāṇāṃ yudhi śatruvināśanaḥ /
sakhā pravāso durvāpaḥ sarvasādhuniṣevitaḥ // LiP_1,65.86 //
praskando 'pyavibhāvaś ca tulyo yajñavibhāgavit /
sarvavāsaḥ sarvacārī durvāsā vāsavo mataḥ // LiP_1,65.87 //
haimo hemakaro yajñaḥ sarvadhārī dharottamaḥ /
ākāśo nirvirūpaś ca vivāsā uragaḥ khagaḥ // LiP_1,65.88 //
bhikṣuś ca bhikṣurūpī ca raudrarūpaḥ surūpavān /
vasuretāḥ suvacasvī vasuvego mahābalaḥ // LiP_1,65.89 //
manovego niśācāraḥ sarvalokaśubhapradaḥ /
sarvāvāsī trayīvāsī upadeśakaro dharaḥ // LiP_1,65.90 //
munirātmā munir lokaḥ sabhāgyaś ca sahasrabhuk /
pakṣī ca pakṣarūpaś ca atidīpto niśākaraḥ // LiP_1,65.91 //
samīro damanākāro hy artho hyarthakaro vaśaḥ /
vāsudevaś ca devaś ca vāmadevaś ca vāmanaḥ // LiP_1,65.92 //
siddhiyogāpahārī ca siddhaḥ sarvārthasādhakaḥ /
akṣuṇṇaḥ kṣuṇṇarūpaś ca vṛṣaṇo mṛdur avyayaḥ // LiP_1,65.93 //
mahāseno viśākhaś ca ṣaṣṭibhāgo gavāṃ patiḥ /
cakrahastastu viṣṭambhī mūlastambhana eva ca // LiP_1,65.94 //
ṛturṛtukarastālo madhurmadhukaro varaḥ /
vānaspatyo vājasano nityamāśramapūjitaḥ // LiP_1,65.95 //
brahmacārī lokacārī sarvacārī sucāravit /
īśāna īśvaraḥ kālo niśācārī hyanekadṛk // LiP_1,65.96 //
nimittastho nimittaṃ ca nandir nandikaro haraḥ /
nandīśvaraḥ sunandī ca nandano viṣamardanaḥ // LiP_1,65.97 //
bhagahārī niyantā ca kālo lokapitāmahaḥ /
caturmukho mahāliṅgaś cāruliṅgastathaiva ca // LiP_1,65.98 //
liṅgādhyakṣaḥ surādhyakṣaḥ kālādhyakṣo yugāvahaḥ /
bījādhyakṣo bījakartā adhyātmānugato balaḥ // LiP_1,65.99 //
itihāsaś ca kalpaś ca damano jagadīśvaraḥ /
dambho dambhakaro dātā vaṃśo vaṃśakaraḥ kaliḥ // LiP_1,65.100 //
lokakartā paśupatir mahākartā hyadhokṣajaḥ /
akṣaraṃ paramaṃ brahma balavāñchukta eva ca // LiP_1,65.101 //
nityo hyanīśaḥ śuddhātmā śuddho māno gatirhaviḥ /
prāsādastu balo darpo darpaṇo havya indrajit // LiP_1,65.102 //
vedakāraḥ sūtrakāro vidvāṃś ca paramardanaḥ /
mahāmeghanivāsī ca mahāghoro vaśīkaraḥ // LiP_1,65.103 //
agnijvālo mahājvālaḥ paridhūmrāvṛto raviḥ /
dhiṣaṇaḥ śaṅkaro nityo varcasvī dhūmralocanaḥ // LiP_1,65.104 //
nīlas tathāṅgaluptaś ca śobhano naravigrahaḥ /
svasti svastisvabhāvaś ca bhogī bhogakaro laghuḥ // LiP_1,65.105 //
utsaṅgaś ca mahāṅgaś ca mahāgarbhaḥ pratāpavān /
kṛṣṇavarṇaḥ suvarṇaś ca indriyaḥ sarvavarṇikaḥ // LiP_1,65.106 //
mahāpādo mahāhasto mahākāyo mahāyaśāḥ /
mahāmūrdhā mahāmātro mahāmitro nagālayaḥ // LiP_1,65.107 //
mahāskandho mahākarṇo mahoṣṭhaś ca mahāhanuḥ /
mahānāso mahākaṇṭho mahāgrīvaḥ śmaśānavān // LiP_1,65.108 //
mahābalo mahātejā hy antarātmā mṛgālayaḥ /
lambitoṣṭhaś ca niṣṭhaś ca mahāmāyaḥ payonidhiḥ // LiP_1,65.109 //
mahādanto mahādaṃṣṭro mahājihvo mahāmukhaḥ /
mahānakho mahāromā mahākeśo mahājaṭaḥ // LiP_1,65.110 //
asapatnaḥ prasādaś ca pratyayo gītasādhakaḥ /
prasvedano 'svedanaś ca ādikaś ca mahāmuniḥ // LiP_1,65.111 //
vṛṣako vṛṣaketuś ca analo vāyuvāhanaḥ /
maṇḍalī meruvāsaś ca devavāhana eva ca // LiP_1,65.112 //
atharvaśīrṣaḥ sāmāsya ṛksahasrorjitekṣaṇaḥ /
yajuḥ pādabhujo guhyaḥ prakāśaujāstathaiva ca // LiP_1,65.113 //
amoghārthaprasādaś ca antarbhāvyaḥ sudarśanaḥ /
upahāraḥ priyaḥ sarvaḥ kanakaḥ kāñcanasthitaḥ // LiP_1,65.114 //
nābhir nandikaro harmyaḥ puṣkaraḥ sthapatiḥ sthitaḥ /
sarvaśāstro dhanaścādyo yajño yajvā samāhitaḥ // LiP_1,65.115 //
nago nīlaḥ kaviḥ kālo makaraḥ kālapūjitaḥ /
sagaṇo gaṇakāraś ca bhūtabhāvanasārathiḥ // LiP_1,65.116 //
bhasmaśāyī bhasmagoptā bhasmabhūtatanurgaṇaḥ /
āgamaś ca vilopaś ca mahātmā sarvapūjitaḥ // LiP_1,65.117 //
śuklaḥ strīrūpasampannaḥ śucirbhūtaniṣevitaḥ /
āśramasthaḥ kapotastho viśvakarmā patirvirāṭ // LiP_1,65.118 //
viśālaśākhas tāmroṣṭho hy ambujālaḥ suniścitaḥ /
kapilaḥ kalaśaḥ sthūla āyudhaścaiva romaśaḥ // LiP_1,65.119 //
gandharvo hyaditistārkṣyo hy avijñeyaḥ suśāradaḥ /
paraśvadhāyudho devo hy arthakārī subāndhavaḥ // LiP_1,65.120 //
tumbavīṇo mahākopa ūrdhvaretā jaleśayaḥ /
ugro vaṃśakaro vaṃśo vaṃśavādī hyaninditaḥ // LiP_1,65.121 //
sarvāṅgarūpī māyāvī suhṛdo hyanilo balaḥ /
bandhano bandhakartā ca subandhanavimocanaḥ // LiP_1,65.122 //
rākṣasaghno 'tha kāmārir mahādaṃṣṭro mahāyudhaḥ /
lambito lambitoṣṭhaś ca lambahasto varapradaḥ // LiP_1,65.123 //
bāhustvaninditaḥ sarvaḥ śaṅkaro 'thāpyakopanaḥ /
amareśo mahāghoro viśvadevaḥ surārihā // LiP_1,65.124 //
ahirbudhnyo nirṛtiś ca cekitāno halī tathā /
ajaikapācca kāpālī śaṃ kumāro mahāgiriḥ // LiP_1,65.125 //
dhanvantarirdhūmaketuḥ sūryo vaiśravaṇas tathā /
dhātā viṣṇuś ca śakraś ca mitrastvaṣṭā dharo dhruvaḥ // LiP_1,65.126 //
prabhāsaḥ parvato vāyur aryamā savitā raviḥ /
dhṛtiścaiva vidhātā ca māndhātā bhūtabhāvanaḥ // LiP_1,65.127 //
nīrastīrthaś ca bhīmaś ca sarvakarmā guṇodvahaḥ /
padmagarbho mahāgarbhaś candravaktro nabho 'naghaḥ // LiP_1,65.128 //
balavāṃścopaśāntaś ca purāṇaḥ puṇyakṛttamaḥ /
krūrakartā krūravāsī tanurātmā mahauṣadhaḥ // LiP_1,65.129 //
sarvāśayaḥ sarvacārī prāṇeśaḥ prāṇināṃ patiḥ /
devadevaḥ sukhotsiktaḥ sadasatsarvaratnavit // LiP_1,65.130 //
kailāsastho guhāvāsī himavadgirisaṃśrayaḥ /
kulahārī kulākartā bahuvitto bahuprajaḥ // LiP_1,65.131 //
prāṇeśo bandhakī vṛkṣo nakulaś cādrikas tathā /
hrasvagrīvo mahājānur alolaś ca mahauṣadhiḥ // LiP_1,65.132 //
siddhāntakārī siddhārthaś chando vyākaraṇodbhavaḥ /
siṃhanādaḥ siṃhadaṃṣṭraḥ siṃhāsyaḥ siṃhavāhanaḥ // LiP_1,65.133 //
prabhāvātmā jagatkālaḥ kālaḥ kampī tarustanuḥ /
sāraṅgo bhūtacakrāṅkaḥ ketumālī suvedhakaḥ // LiP_1,65.134 //
bhūtālayo bhūtapatir ahorātro malo 'malaḥ /
vasubhṛt sarvabhūtātmā niścalaḥ suvidur budhaḥ // LiP_1,65.135 //
asuhṛtsarvabhūtānāṃ niścalaścalavidbudhaḥ /
amoghaḥ saṃyamo hṛṣṭo bhojanaḥ prāṇadhāraṇaḥ // LiP_1,65.136 //
dhṛtimānmatimāṃstryakṣaḥ sukṛtastu yudhāṃpatiḥ /
gopālo gopatirgrāmo gocarmavasano haraḥ // LiP_1,65.137 //
hiraṇyabāhuś ca tathā guhāvāsaḥ praveśanaḥ /
mahāmanā mahākāmaś cittakāmo jitendriyaḥ // LiP_1,65.138 //
gāndhāraś ca surāpaś ca tāpakarmarato hitaḥ /
mahābhūto bhūtavṛto hy apsarogaṇasevitaḥ // LiP_1,65.139 //
mahāketur dharādhātā naikatānarataḥ svaraḥ /
avedanīya āvedyaḥ sarvagaś ca sukhāvahaḥ // LiP_1,65.140 //
tāraṇaścaraṇo dhātā paridhā paripūjitaḥ /
saṃyogī vardhano vṛddho gaṇiko 'tha gaṇādhipaḥ // LiP_1,65.141 //
nityo dhātā sahāyaś ca devāsurapatiḥ patiḥ /
yuktaś ca yuktabāhuś ca sudevo 'pi suparvaṇaḥ // LiP_1,65.142 //
āṣāḍhaś ca suṣāḍhaś ca skandhado harito haraḥ /
vapurāvartamāno 'nyo vapuḥśreṣṭho mahāvapuḥ // LiP_1,65.143 //
śirovimarśanaḥ sarva- lakṣyalakṣaṇabhūṣitaḥ /
akṣayo rathagītaś ca sarvabhogī mahābalaḥ // LiP_1,65.144 //
sāmnāyo 'tha mahāmnāyas tīrthadevo mahāyaśāḥ /
nirjīvo jīvano mantraḥ subhago bahukarkaśaḥ // LiP_1,65.145 //
ratnabhūto 'tha ratnāṅgo mahārṇavanipātavit /
mūlaṃ viśālo hyamṛtaṃ vyaktāvyaktastaponidhiḥ // LiP_1,65.146 //
ārohaṇo 'dhirohaś ca śīladhārī mahātapāḥ /
mahākaṇṭho mahāyogī yugo yugakaro hariḥ // LiP_1,65.147 //
yugarūpo mahārūpo vahano gahano nagaḥ /
nyāyo nirvāpaṇo 'pādaḥ paṇḍito hyacalopamaḥ // LiP_1,65.148 //
bahumālo mahāmālaḥ śipiviṣṭaḥ sulocanaḥ /
vistāro lavaṇaḥ kūpaḥ kusumāṅgaḥ phalodayaḥ // LiP_1,65.149 //
ṛṣabho vṛṣabho bhaṅgo maṇibimbajaṭādharaḥ /
indurvisargaḥ sumukhaḥ śūraḥ sarvāyudhaḥ sahaḥ // LiP_1,65.150 //
nivedanaḥ sudhājātaḥ svargadvāro mahādhanuḥ /
girāvāso visargaś ca sarvalakṣaṇalakṣavit // LiP_1,65.151 //
gandhamālī ca bhagavān anantaḥ sarvalakṣaṇaḥ /
saṃtāno bahulo bāhuḥ sakalaḥ sarvapāvanaḥ // LiP_1,65.152 //
karasthālī kapālī ca ūrdhvasaṃhanano yuvā /
yantratantrasuvikhyāto lokaḥ sarvāśrayo mṛduḥ // LiP_1,65.153 //
muṇḍo virūpo vikṛto daṇḍī kuṇḍī vikurvaṇaḥ /
vāryakṣaḥ kakubho vajrī dīptatejāḥ sahasrapāt // LiP_1,65.154 //
sahasramūrdhā devendraḥ sarvadevamayo guruḥ /
sahasrabāhuḥ sarvāṅgaḥ śaraṇyaḥ sarvalokakṛt // LiP_1,65.155 //
pavitraṃ trimadhurmantraḥ kaniṣṭhaḥ kṛṣṇapiṅgalaḥ /
brahmadaṇḍavinirmātā śataghnaḥ śatapāśadhṛk // LiP_1,65.156 //
kalā kāṣṭhā lavo mātrā muhūrto 'haḥ kṣapā kṣaṇaḥ /
viśvakṣetraprado bījaṃ liṅgamādyastu nirmukhaḥ // LiP_1,65.157 //
sadasadvyaktamavyaktaṃ pitā mātā pitāmahaḥ /
svargadvāraṃ mokṣadvāraṃ prajādvāraṃ triviṣṭapaḥ // LiP_1,65.158 //
nirvāṇaṃ hṛdayaścaiva brahmalokaḥ parā gatiḥ /
devāsuravinirmātā devāsuraparāyaṇaḥ // LiP_1,65.159 //
devāsuragurur devo devāsuranamaskṛtaḥ /
devāsuramahāmātro devāsuragaṇāśrayaḥ // LiP_1,65.160 //
devāsuragaṇādhyakṣo devāsuragaṇāgraṇīḥ /
devādhidevo devarṣir devāsuravarapradaḥ // LiP_1,65.161 //
devāsureśvaro viṣṇur devāsuramaheśvaraḥ /
sarvadevamayo 'cintyo devatātmā svayambhavaḥ // LiP_1,65.162 //
udgatastrikramo vaidyo varado 'varajo 'mbaraḥ /
ijyo hastī tathā vyāghro devasiṃho maharṣabhaḥ // LiP_1,65.163 //
vibudhāgryaḥ suraḥ śreṣṭhaḥ svargadevastathottamaḥ /
saṃyuktaḥ śobhano vaktā āśānāṃ prabhavo 'vyayaḥ // LiP_1,65.164 //
guruḥ kānto nijaḥ sargaḥ pavitraḥ sarvavāhanaḥ /
śṛṅgī śṛṅgapriyo babhrū rājarājo nirāmayaḥ // LiP_1,65.165 //
abhirāmaḥ suśaraṇo nirāmaḥ sarvasādhanaḥ /
lalāṭākṣo viśvadeho hariṇo brahmavarcasaḥ // LiP_1,65.166 //
sthāvarāṇāṃ patiścaiva niyatendriyavartanaḥ /
siddhārthaḥ sarvabhūtārtho 'cintyaḥ satyaḥ śucivrataḥ // LiP_1,65.167 //
vratādhipaḥ paraṃ brahma muktānāṃ paramā gatiḥ /
vimukto muktakeśaś ca śrīmāñchrīvardhano jagat // LiP_1,65.168 //
yathāpradhānaṃ bhagavān iti bhaktyā stuto mayā /
bhaktimevaṃ puraskṛtya mayā yajñapatirvibhuḥ // LiP_1,65.169 //
tato hyanujñāṃ prāpyaivaṃ stuto bhaktimatāṃ gatiḥ /
tasmāllabdhvā stavaṃ śaṃbhor nṛpastrailokyaviśrutaḥ // LiP_1,65.170 //
aśvamedhasahasrasya phalaṃ prāpya mahāyaśāḥ /
gaṇādhipatyaṃ samprāptas taṇḍinastejasā prabhoḥ // LiP_1,65.171 //
yaḥ paṭhecchṛṇuyād vāpi śrāvayedbrāhmaṇānapi /
aśvamedhasahasrasya phalaṃ prāpnoti vai dvijāḥ // LiP_1,65.172 //
brahmaghnaś ca surāpaś ca steyī ca gurutalpagaḥ /
śaraṇāgataghātī ca mitraviśvāsaghātakaḥ // LiP_1,65.173 //
mātṛhā pitṛhā caiva vīrahā bhrūṇahā tathā /
saṃvatsaraṃ kramājjaptvā trisaṃdhyaṃ śaṅkarāśrame // LiP_1,65.174 //
devam iṣṭvā trisaṃdhyaṃ ca sarvapāpaiḥ pramucyate // LiP_1,65.175 //
iti śrīliṅgamahāpurāṇe pūrvabhāge rudrasahasranāmakathanaṃ nāma pañcaṣaṣṭitamo 'dhyāyaḥ
LiP, 1, 66
sūta uvāca
tridhanvā devadevasya prasādāttaṇḍinas tathā /
aśvamedhasahasrasya phalaṃ prāpya prayatnataḥ // LiP_1,66.1 //
gāṇapatyaṃ dṛḍhaṃ prāptaḥ sarvadevanamaskṛtaḥ /
āsīttridhanvanaścāpi vidvāṃstrayyāruṇo nṛpaḥ // LiP_1,66.2 //
tasya satyavrato nāma kumāro 'bhūnmahābalaḥ /
tena bhāryā vidarbhasya hṛtā hatvāmitaujasam // LiP_1,66.3 //
pāṇigrahaṇamantreṣu niṣṭhām aprāpiteṣviha /
tenādharmeṇa saṃyuktaṃ rājā trayyāruṇo 'tyajat // LiP_1,66.4 //
pitaraṃ so 'bravīt tyaktaḥ kva gacchāmīti vai dvijāḥ /
pitā tvenamathovāca śvapākaiḥ saha vartaya // LiP_1,66.5 //
ityuktaḥ sa vicakrāma nagarādvacanāt pituḥ /
sa tu satyavrato dhīmāñ chvapākāvasathāntike // LiP_1,66.6 //
pitrā tyakto 'vasadvīraḥ pitā cāsya vanaṃ yayau /
sarvalokeṣu vikhyātas triśaṅkuriti vīryavān // LiP_1,66.7 //
vasiṣṭhakopātpuṇyātmā rājā satyavrataḥ purā /
viśvāmitro mahātejā varaṃ dattvā triśaṅkave // LiP_1,66.8 //
rājye 'bhiṣicya taṃ pitrye yājayāmāsa taṃ muniḥ /
miṣatāṃ devatānāṃ ca vasiṣṭhasya ca kauśikaḥ // LiP_1,66.9 //
saśarīraṃ tadā taṃ vai divamāropayadvibhuḥ /
tasya satyavratā nāma bhāryā kaikayavaṃśajā // LiP_1,66.10 //
kumāraṃ janayāmāsa hariścandramakalmaṣam /
hariścandrasya ca suto rohito nāma vīryavān // LiP_1,66.11 //
harito rohitasyātha dhundhurhārita ucyate /
vijayaś ca sutejāś ca dhundhuputrau babhūvatuḥ // LiP_1,66.12 //
jetā kṣatrasya sarvatra vijayastena sa smṛtaḥ /
rucakastasya tanayo rājā paramadhārmikaḥ // LiP_1,66.13 //
rucakasya vṛkaḥ putras tasmādbāhuś ca jajñivān /
sagarastasya putro 'bhūd rājā paramadhārmikaḥ // LiP_1,66.14 //
dve bhārye sagarasyāpi prabhā bhānumatī tathā /
tābhyāmārādhitaḥ pūrvam aurvo 'gniḥ putrakāmyayā // LiP_1,66.15 //
aurvastuṣṭastayoḥ prādād yatheṣṭaṃ varamuttamam /
ekā ṣaṣṭisahasrāṇi sutamekaṃ parā tathā // LiP_1,66.16 //
agṛhṇād vaṃśakartāraṃ prabhāgṛhṇātsutānbahūn /
ekaṃ bhānumatiḥ putram agṛhṇād asamañjasam // LiP_1,66.17 //
tataḥ ṣaṣṭisahasrāṇi suṣuve sā tu vai prabhā /
khanantaḥ pṛthivīṃ dagdhā viṣṇuhuṅkāramārgaṇaiḥ // LiP_1,66.18 //
asamañjasya tanayaḥ so 'ṃśumānnāma viśrutaḥ /
tasya putro dilīpastu dilīpāttu bhagīrathaḥ // LiP_1,66.19 //
yena bhāgīrathī gaṅgā tapaḥ kṛtvāvatāritā /
bhagīrathasutaścāpi śruto nāma babhūva ha // LiP_1,66.20 //
nābhāgastasya dāyādo bhavabhaktaḥ pratāpavān /
aṃbarīṣaḥ sutastasya sindhudvīpas tato 'bhavat // LiP_1,66.21 //
nābhāgenāṃbarīṣeṇa bhujābhyāṃ paripālitā /
babhūva vasudhātyarthaṃ tāpatrayavivarjitā // LiP_1,66.22 //
ayutāyuḥ sutastasya sindhudvīpasya vīryavān /
putro 'yutāyuṣo dhīmān ṛtuparṇo mahāyaśāḥ // LiP_1,66.23 //
divyākṣahṛdayajño vai rājā nalasakho balī /
nalau dvāveva vikhyātau purāṇeṣu dṛḍhavratau // LiP_1,66.24 //
vīrasenasutaścānyo yaścekṣvākukulodbhavaḥ /
ṛtuparṇasya putro 'bhūt sārvabhaumaḥ prajeśvaraḥ // LiP_1,66.25 //
sudāsastasya tanayo rājā tvindrasamo 'bhavat /
sudāsasya sutaḥ proktaḥ saudāso nāma pārthivaḥ // LiP_1,66.26 //
khyātaḥ kalmāṣapādo vai nāmnā mitrasahaś ca saḥ /
vasiṣṭhastu mahātejāḥ kṣetre kalmāṣapādake // LiP_1,66.27 //
aśmakaṃ janayāmāsa ikṣvākukulavardhanam /
aśmakasyottarāyāṃ tu mūlakastu suto 'bhavat // LiP_1,66.28 //
sa hi rāmabhayādrājā strībhiḥ parivṛto vane /
bibharti trāṇamicchanvai nārīkavacamuttamam // LiP_1,66.29 //
mūlakasyāpi dharmātmā rājā śatarathaḥ sutaḥ /
tasmācchatarathājjajñe rājā tvilavilo balī // LiP_1,66.30 //
āsīt tvailaviliḥ śrīmān vṛddhaśarmā pratāpavān /
putro viśvasahastasya pitṛkanyā vyajījanat // LiP_1,66.31 //
dilīpastasya putro 'bhūt khaṭvāṅga iti viśrutaḥ /
yena svargād ihāgatya muhūrtaṃ prāpya jīvitam // LiP_1,66.32 //
trayo 'gnayastrayo lokā buddhyā satyena vai jitāḥ /
dīrghabāhuḥ sutastasya raghustasmādajāyata // LiP_1,66.33 //
ajaḥ putro raghoścāpi tasmājjajñe ca vīryavān /
rājā daśarathastasmāc chrīmānikṣvākuvaṃśakṛt // LiP_1,66.34 //
rāmo daśarathādvīro dharmajño lokaviśrutaḥ /
bharato lakṣmaṇaścaiva śatrughnaś ca mahābalaḥ // LiP_1,66.35 //
teṣāṃ śreṣṭho mahātejā rāmaḥ paramavīryavān /
rāvaṇaṃ samare hatvā yajñairiṣṭvā ca dharmavit // LiP_1,66.36 //
daśavarṣasahasrāṇi rāmo rājyaṃ cakāra saḥ /
rāmasya tanayo jajñe kuśa ityabhiviśrutaḥ // LiP_1,66.37 //
lavaś ca sumahābhāgaḥ satyavān abhavat sudhīḥ /
atithistu kuśājjajñe niṣadhastasya cātmajaḥ // LiP_1,66.38 //
nalastu niṣadhājjāto nabhastasmādajāyata /
nabhasaḥ puṇḍarīkākhyaḥ kṣemadhanvā tataḥ smṛtaḥ // LiP_1,66.39 //
tasya putro 'bhavad vīro devānīkaḥ pratāpavān /
ahīnaraḥ sutas tasya sahasrāśvastataḥ paraḥ // LiP_1,66.40 //
śubhaścandrāvalokaś ca tārāpīḍastato 'bhavat /
tasyātmajaścandragirir bhānucandras tato 'bhavat // LiP_1,66.41 //
śrutāyurabhavattasmād bṛhadbala iti smṛtaḥ /
bhārate yo mahātejāḥ saubhadreṇa nipātitaḥ // LiP_1,66.42 //
ete ikṣvākudāyādā rājānaḥ prāyaśaḥ smṛtāḥ /
vaṃśe pradhānā etasmin prādhānyena prakīrtitāḥ // LiP_1,66.43 //
sarve pāśupate jñānam adhītya parameśvaram /
samabhyarcya yathājñānam iṣṭvā yajñairyathāvidhi // LiP_1,66.44 //
divaṃ gatā mahātmānaḥ kecinmuktātmayoginaḥ /
nṛgo brāhmaṇaśāpena kṛkalāsatvam āgataḥ // LiP_1,66.45 //
dhṛṣṭaś ca dhṛṣṭaketuś ca yamabālaś ca vīryavān /
raṇadhṛṣṭaś ca te putrās trayaḥ paramadhārmikāḥ // LiP_1,66.46 //
ānarto nāma śaryāteḥ sukanyā nāma dārikā /
ānartasyābhavat putro rocamānaḥ pratāpavān // LiP_1,66.47 //
rocamānasya revo 'bhūd revād raivata eva ca /
kakudmī cāparo jyeṣṭha- putraḥ putraśatasya tu // LiP_1,66.48 //
revatī yasya sā kanyā patnī rāmasya viśrutā /
nariṣyantasya putro 'bhūj jitātmā tu mahābalī // LiP_1,66.49 //
nābhāgādaṃbarīṣastu viṣṇubhaktaḥ pratāpavān /
ṛtastasya sutaḥ śrīmān sarvadharmavidāṃvaraḥ // LiP_1,66.50 //
kṛtastasya sudharmābhūt pṛṣito nāma viśrutaḥ /
karūṣasya tu kārūṣāḥ sarve prakhyātakīrtayaḥ // LiP_1,66.51 //
pṛṣito hiṃsayitvā gāṃ guroḥ prāpa sukalmaṣam /
śāpācchūdratvam āpannaś cyavanasyeti viśrutaḥ // LiP_1,66.52 //
diṣṭaputrastu nābhāgas tasmādapi bhalandanaḥ /
bhalandanasya vikrānto rājāsīd ajavāhanaḥ // LiP_1,66.53 //
ete samāsataḥ proktā manuputrā mahābhujāḥ /
ikṣvākoḥ putrapautrādyā elasyātha vadāmi vaḥ // LiP_1,66.54 //
sūta uvāca
ailaḥ purūravā nāma rudrabhaktaḥ pratāpavān /
cakre tvakaṇṭakaṃ rājyaṃ deśe puṇyatame dvijāḥ // LiP_1,66.55 //
uttare yamunātīre prayāge munisevite /
pratiṣṭhānādhipaḥ śrīmān pratiṣṭhāne pratiṣṭhitaḥ // LiP_1,66.56 //
tasya putrāḥ sapta bhavan sarve vitatatejasaḥ /
gandharvalokaviditā bhavabhaktā mahābalāḥ // LiP_1,66.57 //
āyur māyur amāyuś ca viśvāyuścaiva vīryavān /
śrutāyuś ca śatāyuś ca divyāścaivorvaśīsutāḥ // LiP_1,66.58 //
āyuṣastanayā vīrāḥ pañcaivāsanmahaujasaḥ /
svarbhānutanayāyāṃ te prabhāyāṃ jajñire nṛpāḥ // LiP_1,66.59 //
nahuṣaḥ prathamasteṣāṃ dharmajño lokaviśrutaḥ /
nahuṣasya tu dāyādāḥ ṣaḍindropamatejasaḥ // LiP_1,66.60 //
utpannāḥ pitṛkanyāyāṃ virajāyāṃ mahaujasaḥ /
yatiryayātiḥ saṃyātir āyātiḥ pañcamo 'ndhakaḥ // LiP_1,66.61 //
vijātiśceti ṣaḍime sarve prakhyātakīrtayaḥ /
yatirjyeṣṭhaś ca teṣāṃ vai yayātistu tato 'varaḥ // LiP_1,66.62 //
jyeṣṭhastu yatirmokṣārtho brahmabhūto 'bhavatprabhuḥ /
teṣāṃ yayātiḥ pañcānāṃ mahābalaparākramaḥ // LiP_1,66.63 //
(Yayāti)
devayānīmuśanasaḥ sutāṃ bhāryāmavāpa saḥ /
śarmiṣṭhāmāsurīṃ caiva tanayāṃ vṛṣaparvaṇaḥ // LiP_1,66.64 //
yaduṃ ca turvasuṃ caiva devayānī vyajāyata /
tāvubhau śubhakarmāṇau stutau vidyāviśāradau // LiP_1,66.65 //
druhyaṃ cānuṃ ca pūruṃ ca śarmiṣṭhā vārṣaparvaṇī /
yayātaye rathaṃ tasmai dadau śukraḥ pratāpavān // LiP_1,66.66 //
toṣitastena viprendraḥ prītaḥ paramabhāsvaram /
susaṃgaṃ kāñcanaṃ divyam akṣaye ca maheṣudhī // LiP_1,66.67 //
yuktaṃ manojavair aśvair yena kanyāṃ samudvahan /
sa tena rathamukhyena ṣaṇmāsenājayanmahīm // LiP_1,66.68 //
yayātiryudhi durdharṣo devadānavamānuṣaiḥ /
bhavabhaktastu puṇyātmā dharmaniṣṭhaḥ samañjasaḥ // LiP_1,66.69 //
yajñayājī jitakrodhaḥ sarvabhūtānukampanaḥ /
kauravāṇāṃ ca sarveṣāṃ sa bhavadratha uttamaḥ // LiP_1,66.70 //
yāvannarendrapravaraḥ kauravo janamejayaḥ /
pūrorvaṃśasya rājñastu rājñaḥ pārikṣitasya tu // LiP_1,66.71 //
jagāma sa ratho nāśaṃ śāpādgargasya dhīmataḥ /
gargasya hi sutaṃ bālaṃ sa rājā janamejayaḥ // LiP_1,66.72 //
akrūraṃ hiṃsayāmāsa brahmahatyāmavāpa saḥ /
sa lohagandhī rājarṣiḥ paridhāvannitastataḥ // LiP_1,66.73 //
paurajānapadaistyakto na lebhe śarma karhicit /
tataḥ sa duḥkhasaṃtapto na lebhe saṃvidaṃ kvacit // LiP_1,66.74 //
jagāma śaunakamṛṣiṃ śaraṇyaṃ vyathitastadā /
indretir nāma vikhyāto yo 'sau munirudāradhīḥ // LiP_1,66.75 //
yājayāmāsa cendretis taṃ nṛpaṃ janamejayam /
aśvamedhena rājānaṃ pāvanārthaṃ dvijottamāḥ // LiP_1,66.76 //
sa lohagandhānnirmukta enasā ca mahāyaśāḥ /
yajñasyāvabhṛthe madhye yāto divyo rathaḥ śubhaḥ // LiP_1,66.77 //
tasmādvaṃśātparibhraṣṭo vasoścedipateḥ punaḥ /
dattaḥ śakreṇa tuṣṭena lebhe tasmād bṛhadrathaḥ // LiP_1,66.78 //
tato hatvā jarāsaṃdhaṃ bhīmastaṃ rathamuttamam /
pradadau vāsudevāya prītyā kauravanandanaḥ // LiP_1,66.79 //
sūta uvāca
abhyaṣiñcatpuruṃ putraṃ yayātirnāhuṣaḥ prabhuḥ /
kṛtopakārastenaiva puruṇā dvijasattamāḥ // LiP_1,66.80 //
abhiṣektukāmaṃ ca nṛpaṃ puruṃ putraṃ kanīyasam /
brāhmaṇapramukhā varṇā idaṃ vacanamabruvan // LiP_1,66.81 //
kathaṃ śukrasya naptāraṃ devayānyāḥ sutaṃ prabho /
jyeṣṭhaṃ yadumatikramya kanīyānrājyamarhati // LiP_1,66.82 //
ete saṃbodhayāmastvāṃ dharmaṃ ca anupālaya // LiP_1,66.83 //
iti śrīliṅgamahāpurāṇe pūrvabhāge ṣaṭṣaṣṭitamo 'dhyāyaḥ
LiP, 1, 67
(Yayāti reloaded)
yayātiruvāca
brāhmaṇapramukhā varṇāḥ sarve śṛṇvantu me vacaḥ /
jyeṣṭhaṃ prati yathā rājyaṃ na deyaṃ me kathañcana // LiP_1,67.1 //
mama jyeṣṭhena yadunā niyogo nānupālitaḥ /
pratikūlamatiścaiva na sa putraḥ satāṃ mataḥ // LiP_1,67.2 //
mātāpitrorvacanakṛt sadbhiḥ putraḥ praśasyate /
sa putraḥ putravad yas tu vartate mātṛpitṛṣu // LiP_1,67.3 //
yadunāhamavajñātas tathā turvasunāpi ca /
druhyena cānunā caiva mayyavajñā kṛtā bhṛśam // LiP_1,67.4 //
puruṇā ca kṛtaṃ vākyaṃ mānitaś ca viśeṣataḥ /
kanīyānmama dāyādo jarā yena dhṛtā mama // LiP_1,67.5 //
śukreṇa me samādiṣṭā devayānyāḥ kṛte jarā /
prārthitena punastena jarā saṃcāriṇī kṛtā // LiP_1,67.6 //
śukreṇa ca varo dattaḥ kāvyenośanasā svayam /
putro yastvanuvarteta sa te rājyadharastviti // LiP_1,67.7 //
bhavanto 'pyanujānantu pūrū rājye 'bhiṣicyate /
prakṛtaya ūcuḥ
yaḥ putro guṇasampanno mātāpitrorhitaḥ sadā // LiP_1,67.8 //
sarvamarhati kalyāṇaṃ kanīyān api sa prabhuḥ /
arhaḥ pūruridaṃ rājyaṃ yaḥ suto vākyakṛttava // LiP_1,67.9 //
varadānena śukrasya na śakyaṃ kartumanyathā /
(Yayāti distributes the kingdom)
sūta uvāca
evaṃ jānapadaistuṣṭair ityukto nāhuṣastadā // LiP_1,67.10 //
abhiṣicya tato rājyaṃ pūruṃ sa sutam ātmanaḥ /
diśi dakṣiṇapūrvasyāṃ turvasuṃ putramādiśat // LiP_1,67.11 //
dakṣiṇāyāmatho rājā yaduṃ jyeṣṭhaṃ nyayojayat /
pratīcyāmuttarasyāṃ tu druhyuṃ cānuṃ ca tāvubhau // LiP_1,67.12 //
saptadvīpāṃ yayātistu jitvā pṛthvīṃ sasāgarām /
vyabhajacca tridhā rājyaṃ putrebhyo nāhuṣastadā // LiP_1,67.13 //
putrasaṃkrāmitaśrīstu harṣanirbharamānasaḥ /
prītimānabhavadrājā bhāram āveśya bandhuṣu // LiP_1,67.14 //
atra gāthā mahārājñā purā gītā yayātinā /
yābhiḥ pratyāharet kāmān sarvato 'ṅgāni kūrmavat // LiP_1,67.15 //
tābhir eva naraḥ śrīmān nānyathā karmakoṭikṛt /
na jātu kāmaḥ kāmānām upabhogena śāmyati // LiP_1,67.16 //
haviṣā kṛṣṇavartmeva bhūya evābhivardhate /
yatpṛthivyāṃ vrīhiyavaṃ hiraṇyaṃ paśavaḥ striyaḥ // LiP_1,67.17 //
nālamekasya tatsarvam iti matvā śamaṃ vrajet /
yadā na kurute bhāvaṃ sarvabhūteṣu pāpakam // LiP_1,67.18 //
karmaṇā manasā vācā brahma sampadyate tadā /
yadā parānna bibheti pare cāsmānna bibhyati // LiP_1,67.19 //
yadā na nindenna dveṣṭi brahma sampadyate tadā /
yā dustyajā durmatibhir yānajīryati jīryataḥ // LiP_1,67.20 //
yo 'sau prāṇāntiko rogas tāṃ tṛṣṇāṃ tyajataḥ sukham /
jīryanti jīryataḥ keśā dantā jīryanti jīryataḥ // LiP_1,67.21 //
cakṣuḥśrotre ca jīryete tṛṣṇaikā nirupadravā /
jīryanti dehinaḥ sarve svabhāvādeva nānyathā // LiP_1,67.22 //
jīvitāśā dhanāśā ca jīryato 'pi na jīryate /
yacca kāmasukhaṃ loke yacca divyaṃ mahatsukham // LiP_1,67.23 //
tṛṣṇākṣayasukhasyaitat kalāṃ nārhati ṣoḍaśīm /
evamuktvā sa rājarṣiḥ sadāraḥ prāviśadvanam // LiP_1,67.24 //
bhṛgutuṅge tapastaptvā tatraiva ca mahāyaśāḥ /
sādhayitvā tvanaśanaṃ sadāraḥ svargamāptavān // LiP_1,67.25 //
tasya vaṃśāstu pañcaite puṇyā devarṣisatkṛtāḥ /
yairvyāptā pṛthivī kṛtsnā sūryasyeva marīcibhiḥ // LiP_1,67.26 //
dhanī prajāvān āyuṣmān kīrtimāṃś ca bhavennaraḥ /
yayāticaritaṃ puṇyaṃ paṭhañchṛṇvaṃś ca buddhimān // LiP_1,67.27 //
sarvapāpavinirmuktaḥ śivaloke mahīyate // LiP_1,67.28 //
iti śrīliṅgamahāpurāṇe pūrvabhāge somavaṃśe yayāticaritaṃ nāma saptaṣaṣṭitamo 'dhyāyaḥ
LiP, 1, 68
sūta uvāca
yadorvaṃśaṃ pravakṣyāmi jyeṣṭhasyottamatejasaḥ /
saṃkṣepeṇānupūrvyācca gadato me nibodhata // LiP_1,68.1 //
yadoḥ putrā babhūvur hi pañca devasutopamāḥ /
sahasrajitsuto jyeṣṭhaḥ kroṣṭur nīlo 'jako laghuḥ // LiP_1,68.2 //
sahasrajitsutastadvac chatajinnāma pārthivaḥ /
sutāḥ śatajitaḥ khyātās trayaḥ paramakīrtayaḥ // LiP_1,68.3 //
haihayaś ca hayaścaiva rājā veṇuhayaś ca yaḥ /
haihayasya tu dāyādo dharma ityabhiviśrutaḥ // LiP_1,68.4 //
tasya putro 'bhavadviprā dharmanetra iti śrutaḥ /
dharmanetrasya kīrtis tu saṃjayas tasya cātmajaḥ // LiP_1,68.5 //
saṃjayasya tu dāyādo mahiṣmānnāma dhārmikaḥ /
āsīn mahiṣmataḥ putro bhadraśreṇyaḥ pratāpavān // LiP_1,68.6 //
bhadraśreṇyasya dāyādo durdamo nāma pārthivaḥ /
durdamasya suto dhīmān dhanako nāma viśrutaḥ // LiP_1,68.7 //
dhanakasya tu dāyādāś catvāro lokasaṃmatāḥ /
kṛtavīryaḥ kṛtāgniś ca kṛtavarmā tathaiva ca // LiP_1,68.8 //
kṛtaujāś ca caturtho 'bhūt kārtavīryastato 'rjunaḥ /
jajñe bāhusahasreṇa saptadvīpeśvarottamaḥ // LiP_1,68.9 //
tasya rāmas tadā tvāsīn mṛtyurnārāyaṇātmakaḥ /
tasya putraśatānyāsan pañca tatra mahārathāḥ // LiP_1,68.10 //
kṛtāstrā balinaḥ śūrā dharmātmāno manasvinaḥ /
śūraś ca śūrasenaś ca dhṛṣṭaḥ kṛṣṇastathaiva ca // LiP_1,68.11 //
jayadhvajaś ca rājāsīd āvantīnāṃ viśāṃ patiḥ /
jayadhvajasya putro 'bhūt tālajaṅgho mahābalaḥ // LiP_1,68.12 //
śataṃ putrāstu tasyeha tālajaṅghāḥ prakīrtitāḥ /
teṣāṃ jyeṣṭho mahāvīryo vītihotro 'bhavannṛpaḥ // LiP_1,68.13 //
vṛṣaprabhṛtayaścānye tatsutāḥ puṇyakarmaṇaḥ /
vṛṣo vaṃśakarasteṣāṃ tasya putro 'bhavanmadhuḥ // LiP_1,68.14 //
madhoḥ putraśataṃ cāsīd vṛṣṇistasya tu vaṃśabhāk /
vṛṣṇestu vṛṣṇayaḥ sarve madhorvai mādhavāḥ smṛtāḥ /
yādavā yaduvaṃśena nirucyante tu haihayāḥ // LiP_1,68.15 //
teṣāṃ pañca gaṇā hyete haihayānāṃ mahātmanām // LiP_1,68.16 //
vītihotrāś ca haryātā bhojāścāvantayas tathā /
śūrasenāstu vikhyātās tālajaṅghāstathaiva ca // LiP_1,68.17 //
śūraś ca śūrasenaś ca vṛṣaḥ kṛṣṇastathaiva ca /
jayadhvajaḥ pañcamastu vikhyātā haihayottamāḥ // LiP_1,68.18 //
śūraś ca śūravīraś ca śūrasenasya cānaghāḥ /
śūrasenā iti khyātā deśāsteṣāṃ mahātmanām // LiP_1,68.19 //
vītihotrasutaścāpi viśruto narta ityuta /
durjayaḥ kṛṣṇaputrastu babhūvāmitrakarśanaḥ // LiP_1,68.20 //
kroṣṭuś ca śṛṇu rājarṣer vaṃśamuttamapauruṣam /
yasyānvaye tu sambhūto viṣṇur vṛṣṇikulodvahaḥ // LiP_1,68.21 //
kroṣṭoreko 'bhavatputro vṛjinīvānmahāyaśāḥ /
tasya putro 'bhavat svātī kuśaṅkus tatsuto 'bhavat // LiP_1,68.22 //
atha prasūtimicchanvai kuśaṅkuḥ sumahābalaḥ /
mahākratubhir īje 'sau vividhairāptadakṣiṇaiḥ // LiP_1,68.23 //
jajñe citrarathastasya putraḥ karmabhir anvitaḥ /
atha caitraratho vīro yajvā vipuladakṣiṇaḥ // LiP_1,68.24 //
śaśabindus tu vai rājā anvayād vratam uttamam /
cakravartī mahāsattvo mahāvīryo bahuprajāḥ // LiP_1,68.25 //
śaśabindostu putrāṇāṃ sahasrāṇāmabhūcchatam /
śaṃsanti tasya putrāṇām anantakam anuttamam // LiP_1,68.26 //
anantakāt suto yajño yajñasya tanayo dhṛtiḥ /
uśanāstasya tanayaḥ samprāpya tu mahīmimām // LiP_1,68.27 //
ājahārāśvamedhānāṃ śatamuttamadhārmikaḥ /
smṛtaścośanasaḥ putraḥ siteṣur nāma pārthivaḥ // LiP_1,68.28 //
marutastasya tanayo rājarṣirvaṃśavardhanaḥ /
vīraḥ kambalabarhistu marustasyātmajaḥ smṛtaḥ // LiP_1,68.29 //
putrastu rukmakavaco vidvān kambalabarhiṣaḥ /
nihatya rukmakavaco vīrān kavacino raṇe // LiP_1,68.30 //
dhanvino niśitair bāṇair avāpa śriyamuttamām /
aśvamedhe tu dharmātmā ṛtvigbhyaḥ pṛthivīṃ dadau // LiP_1,68.31 //
jajñe tu rukmakavacāt parāvṛtparavīrahā /
jajñire pañca putrāstu mahāsattvāḥ parāvṛtaḥ // LiP_1,68.32 //
rukmeṣuḥ pṛthurukmaś ca jyāmaghaḥ parigho hariḥ /
parighaṃ ca hariṃ caiva videheṣu pitā nyasat // LiP_1,68.33 //
rukmeṣurabhavadrājā pṛthurukmastadāśrayāt /
taistu pravrājito rājā jyāmagho 'vasadāśrame // LiP_1,68.34 //
praśāntaḥ sa vanastho 'pi brāhmaṇaireva bodhitaḥ /
jagāma dhanurādāya deśamanyaṃ dhvajī rathī // LiP_1,68.35 //
narmadātīramekākī kevalaṃ bhāryayā yutaḥ /
ṛkṣavantaṃ giriṃ gatvā tyaktamanyairuvāsa saḥ // LiP_1,68.36 //
jyāmaghasyābhavadbhāryā śaibyā śīlavatī satī /
sā caiva tapasogreṇa śaibyā vai samprasūyata // LiP_1,68.37 //
sutaṃ vidarbhaṃ subhagā vayaḥpariṇatā satī /
rājā putrasutāyāṃ tu vidvāṃsau krathakaiśikau // LiP_1,68.38 //
putrau vidarbharājasya śūrau raṇaviśāradau /
romapādastṛtīyaś ca babhrustasyātmajaḥ smṛtaḥ // LiP_1,68.39 //
sudhṛtistanayastasya vidvānparamadhārmikaḥ /
kauśikastanayastasmāt tasmāccaidyānvayaḥ smṛtaḥ // LiP_1,68.40 //
kratho vidarbhasya sutaḥ kuntistasyātmajo 'bhavat /
kunter vṛtastato jajñe raṇadhṛṣṭaḥ pratāpavān // LiP_1,68.41 //
raṇadhṛṣṭasya ca suto nidhṛtiḥ paravīrahā /
daśārho naidhṛto nāmnā mahārigaṇasūdanaḥ // LiP_1,68.42 //
daśārhasya suto vyāpto jīmūta iti tatsutaḥ /
jīmūtaputro vikṛtis tasya bhīmarathaḥ sutaḥ // LiP_1,68.43 //
atha bhīmarathasyāsīt putro navarathaḥ kila /
dānadharmarato nityaṃ satyaśīlaparāyaṇaḥ // LiP_1,68.44 //
tasya cāsīddṛḍharathaḥ śakunistasya cātmajaḥ /
tasmāt karambhaḥ sambhūto devarāto 'bhavattataḥ // LiP_1,68.45 //
devarātādabhūdrājā devarātir mahāyaśāḥ /
devagarbhopamo jajñe yo devakṣatranāmakaḥ // LiP_1,68.46 //
devakṣatrasutaḥ śrīmān madhurnāma mahāyaśāḥ /
madhūnāṃ vaṃśakṛdrājā madhostu kuruvaṃśakaḥ // LiP_1,68.47 //
kuruvaṃśād anus tasmāt purutvān puruṣottamaḥ /
aṃśurjajñe ca vaidarbhyāṃ bhadravatyāṃ purutvataḥ // LiP_1,68.48 //
aikṣvākīm avahaccāṃśuḥ sattvastasmādajāyata /
sattvāt sarvaguṇopetaḥ sātvataḥ kulavardhanaḥ // LiP_1,68.49 //
jyāmaghasya mayā proktā sṛṣṭirvai vistareṇa vaḥ /
yaḥ paṭhecchṛṇuyādvāpi nisṛṣṭiṃ jyāmaghasya tu // LiP_1,68.50 //
prajīvatyeti vai svargaṃ rājyaṃ saukhyaṃ ca vindati // LiP_1,68.51 //
iti śrīliṅgamahāpurāṇe pūrvabhāge vaṃśānuvarṇanaṃ nāmāṣṭaṣaṣṭitamo 'dhyāyaḥ
LiP, 1, 69
sūta uvāca
sātvataḥ satyasampannaḥ prajajñe caturaḥ sutān /
bhajanaṃ bhrājamānaṃ ca divyaṃ devāvṛdhaṃ nṛpam // LiP_1,69.1 //
andhakaṃ ca mahābhāgaṃ vṛṣṇiṃ ca yadunandanam /
teṣāṃ nisargāṃścaturaḥ śṛṇudhvaṃ vistareṇa vai // LiP_1,69.2 //
sṛñjayyāṃ bhajanāccaiva bhrājamānādvijajñire /
ayutāyuḥ śatāyuś ca balavān harṣakṛtsmṛtaḥ // LiP_1,69.3 //
teṣāṃ devāvṛdho rājā cacāra paramaṃ tapaḥ /
putraḥ sarvaguṇopeto mama bhūyāditi smaran // LiP_1,69.4 //
tasya babhruriti khyātaḥ puṇyaśloko nṛpottamaḥ /
anuvaṃśapurāṇajñā gāyantīti pariśrutam // LiP_1,69.5 //
guṇāndevāvṛdhasyātha kīrtayanto mahātmanaḥ /
yathaiva śṛṇumo dūrāt saṃpaśyāmastathāntikāt // LiP_1,69.6 //
babhruḥ śreṣṭho manuṣyāṇāṃ devairdevāvṛdhaḥ samaḥ /
puruṣāḥ pañca ṣaṣṭistu ṣaṭ sahasrāṇi cāṣṭa ca // LiP_1,69.7 //
ye 'mṛtatvamanuprāptā babhrordevāvṛdhādapi /
yajvā dānamatirvīro brahmaṇyastu dṛḍhavrataḥ // LiP_1,69.8 //
kīrtimāṃś ca mahātejāḥ sātvatānāṃ mahārathaḥ /
tasyānvavāye sambhūtā bhojā vai daivatopamāḥ // LiP_1,69.9 //
gāndhārī caiva mādrī ca vṛṣṇibhārye babhūvatuḥ /
gāndhārī janayāmāsa sumitraṃ mitranandanam // LiP_1,69.10 //
mādrī lebhe ca taṃ putraṃ tataḥ sā devamīḍhuṣam /
anamitraṃ śiniṃ caiva tāvubhau puruṣottamau // LiP_1,69.11 //
anamitrasuto nighno nighnasya dvau babhūvatuḥ /
prasenaś ca mahābhāgaḥ satrājicca sutāvubhau // LiP_1,69.12 //
tasya satrājitaḥ sūryaḥ sakhā prāṇasamo 'bhavat /
syamantako nāma maṇir dattastasmai vivasvatā // LiP_1,69.13 //
pṛthivyāṃ sarvaratnānām asau rājābhavanmaṇiḥ /
kadācinmṛgayāṃ yātaḥ prasenena sahaiva saḥ // LiP_1,69.14 //
vadhaṃ prāpto 'sahāyaś ca siṃhādeva sudāruṇāt /
atha putraḥ śinerjajñe kaniṣṭhād vṛṣṇinandanāt // LiP_1,69.15 //
satyavāk satyasampannaḥ satyakastasya cātmajaḥ /
sātyakiryuyudhānastu śinernaptā pratāpavān // LiP_1,69.16 //
asaṃgo yuyudhānasya kuṇistasya suto 'bhavat /
kuṇer yugaṃdharaḥ putraḥ śaineyā iti kīrtitāḥ // LiP_1,69.17 //
mādryāḥ sutasya saṃjajñe suto vārṣṇiryudhājitaḥ /
śvaphalka iti vikhyātas trailokyahitakārakaḥ // LiP_1,69.18 //
śvaphalkaś ca mahārājo dharmātmā yatra vartate /
nāsti vyādhibhayaṃ tatra nāvṛṣṭibhayamapyuta // LiP_1,69.19 //
śvaphalkaḥ kāśirājasya sutāṃ bhāryāmavāpa saḥ /
gāndinīṃ nāma kāśyo hi dadau tasmai svakanyakām // LiP_1,69.20 //
sā māturudarasthā vai bahūnvarṣagaṇānkila /
vasantī na ca saṃjajñe garbhasthā tāṃ pitābravīt // LiP_1,69.21 //
jāyasva śīghraṃ bhadraṃ te kimarthaṃ cābhitiṣṭhasi /
provāca cainaṃ garbhasthā sā kanyā gāndinī tadā // LiP_1,69.22 //
varṣatrayaṃ pratidinaṃ gāmekāṃ brāhmaṇāya tu /
yadi dadyāstataḥ kukṣer nirgamiṣyāmyahaṃ pitaḥ // LiP_1,69.23 //
tathetyuvāca tasyā vai pitā kāmamapūrayat /
dātā śūraś ca yajvā ca śrutavānatithipriyaḥ // LiP_1,69.24 //
tasyāḥ putraḥ smṛto 'krūraḥ śvaphalkādbhūridakṣiṇaḥ /
ratnā kanyā ca śaivasya hy akrūrastāmavāptavān // LiP_1,69.25 //
asyāmutpādayāmāsa tanayāṃstānnibodhata /
upamanyus tathā māṅgur vṛtastu janamejayaḥ // LiP_1,69.26 //
girirakṣastathopekṣaḥ śatrughno yo 'rimardanaḥ /
dharmabhṛd vṛṣṭadharmā ca godhano 'tha varas tathā // LiP_1,69.27 //
āvāhaprativāhau ca sudhārā ca varāṅganā /
akrūrasyograsenyāṃ tu putrau dvau kulanandanau // LiP_1,69.28 //
devavānupadevaś ca jajñāte devasaṃmatau /
sumitrasya suto jajñe citrakaś ca mahāyaśāḥ // LiP_1,69.29 //
citrakasyābhavanputrā vipṛthuḥ pṛthureva ca /
aśvagrīvaḥ subāhuś ca sudhāsūkagavekṣaṇau // LiP_1,69.30 //
ariṣṭanemiraśvaś ca dharmo dharmabhṛdeva ca /
subhūmirbahubhūmiś ca śraviṣṭhāśravaṇe striyau // LiP_1,69.31 //
andhakātkāśyaduhitā lebhe ca caturaḥ sutān /
kukuraṃ bhajamānaṃ ca śuciṃ kambalabarhiṣam // LiP_1,69.32 //
kukurasya suto vṛṣṇir vṛṣṇeḥ śūrastato 'bhavat /
kapotaromātibalas tasya putro vilomakaḥ // LiP_1,69.33 //
tasyāsīt tumburusakho vidvānputro nalaḥ kila /
khyāyate sa sunāmnā tu candanānakadundubhiḥ // LiP_1,69.34 //
tasmādapyabhijitputra utpanno 'sya punarvasuḥ /
aśvamedhaṃ sa putrārtham ājahāra narottamaḥ // LiP_1,69.35 //
tasya madhye 'tirātrasya sadomadhyātsamutthitaḥ /
tatastu vidvān sarvajño dātā yajvā punarvasuḥ // LiP_1,69.36 //
tasyāpi putramithunaṃ babhūvābhijitaḥ kila /
āhukaścāhukī caiva khyātau kīrtimatāṃ varau // LiP_1,69.37 //
āhukāt kāśyaduhitur dvau putrau saṃbabhūvatuḥ /
devakaścograsenaś ca devagarbhasamāvubhau // LiP_1,69.38 //
devakasya sutā rājño jajñire tridaśopamāḥ /
devavān upadevaś ca sudevo devarakṣitaḥ // LiP_1,69.39 //
teṣāṃ svasāraḥ saptāsan vasudevāya tā dadau /
vṛṣadevopadevā ca tathānyā devarakṣitā // LiP_1,69.40 //
śrīdevā śāntidevā ca sahadevā tathāparā /
devakī cāpi tāsāṃ ca variṣṭhābhūtsumadhyamā // LiP_1,69.41 //
navograsenasya sutās teṣāṃ kaṃsastu pūrvajaḥ /
teṣāṃ putrāśca pautrāś ca śataśo 'tha sahasraśaḥ // LiP_1,69.42 //
devakasya sutā patnī vasudevasya dhīmataḥ /
babhūva vandyā pūjyā ca devairapi pativratā // LiP_1,69.43 //
rohiṇī ca mahābhāgā patnī cānakadundubheḥ /
pauravī bāhlikasutā saṃpūjyāsītsurairapi // LiP_1,69.44 //
asūta rohiṇī rāmaṃ balaśreṣṭhaṃ halāyudham /
āśritaṃ kaṃsabhītyā ca svātmānaṃ śāntatejasam // LiP_1,69.45 //
jāte rāme 'tha nihate ṣaḍgarbhe cātidakṣiṇe /
vasudevo hariṃ dhīmān devakyāmudapādayat // LiP_1,69.46 //
sa eva paramātmāsau devadevo janārdanaḥ /
halāyudhaś ca bhagavān ananto rajataprabhaḥ // LiP_1,69.47 //
(life of Kṛṣṇa)
bhṛguśāpachalenaiva mānayanmānuṣīṃ tanum /
babhūva tasyāṃ devakyāṃ vāsudevo janārdana // LiP_1,69.48 //
umādehasamudbhūtā yoganidrā ca kauśikī /
niyogāddevadevasya yaśodātanayā hyabhūt // LiP_1,69.49 //
sā caiva prakṛtiḥ sākṣāt sarvadevanamaskṛtā /
puruṣo bhagavānkṛṣṇo dharmamokṣaphalapradaḥ // LiP_1,69.50 //
tāṃ kanyāṃ jagṛhe rakṣan kaṃsātsvasyātmajaṃ tadā /
caturbhujaṃ viśālākṣaṃ śrīvatsakṛtalāñchanam // LiP_1,69.51 //
śaṅkhacakragadāpadmaṃ dhārayantaṃ janārdanam /
yaśodāyai pradattvā tu vasudevaś ca buddhimān // LiP_1,69.52 //
dattvainaṃ nandagopasya rakṣatāmiti cābravīt /
rakṣakaṃ jagatāṃ viṣṇuṃ svecchayā dhṛtavigraham // LiP_1,69.53 //
prasādāccaiva devasya śivasyāmitatejasaḥ /
rāmeṇa sārdhaṃ taṃ dattvā varadaṃ parameśvaram // LiP_1,69.54 //
bhūbhāranigrahārthaṃ ca hy avatīrṇaṃ jagadgurum /
ato vai sarvakalyāṇaṃ yādavānāṃ bhaviṣyati // LiP_1,69.55 //
ayaṃ sa garbho devakyā yo naḥ kleśyānhariṣyati /
ugrasenātmajāyātha kaṃsāyānakadundubhiḥ // LiP_1,69.56 //
nivedayāmāsa tadā jātāṃ kanyāṃ sulakṣaṇām /
asyāstavāṣṭamo garbho devakyāḥ kaṃsa suvrata // LiP_1,69.57 //
mṛtyur eva na saṃdeha iti vāṇī purātanī /
tatastāṃ hantumārebhe kaṃsaḥ sollaṅghya cāṃbaram // LiP_1,69.58 //
uvācāṣṭabhujā devī meghagaṃbhīrayā girā /
rakṣasva tatsvakaṃ deham āyāto mṛtyureva te // LiP_1,69.59 //
rakṣamāṇasya dehasya māyāvī kaṃsarūpiṇaḥ /
kiṃ kṛtaṃ duṣkṛtaṃ mūrkha jātaḥ khalu tavāntakṛt // LiP_1,69.60 //
devakyāḥ sa bhayātkaṃso jaghānaivāṣṭamaṃ tviti /
smaranti vihito mṛtyur devakyās tanayo 'ṣṭamaḥ // LiP_1,69.61 //
yastatpratikṛtau yatno bhojasyāsīdvṛthā hareḥ /
prabhāvānmuniśārdūlās tayā caiva jaḍīkṛtaḥ // LiP_1,69.62 //
kaṃso 'pi nihatastena kṛṣṇenākliṣṭakarmaṇā /
nihatā bahavaścānye devabrāhmaṇaghātinaḥ // LiP_1,69.63 //
tasya kṛṣṇasya tanayāḥ pradyumnapramukhās tathā /
bahavaḥ parisaṃkhyātāḥ sarve yuddhaviśāradāḥ // LiP_1,69.64 //
kṛṣṇaputrāḥ samākhyātāḥ kṛṣṇena sadṛśāḥ sutāḥ /
putreṣveteṣu sarveṣu cārudeṣṇādayo hareḥ // LiP_1,69.65 //
viśiṣṭā balavantaś ca raukmiṇeyārisūdanāḥ /
ṣoḍaśastrīsahasrāṇi śatamekaṃ tathādhikam // LiP_1,69.66 //
kṛṣṇasya tāsu sarvāsu priyā jyeṣṭhā ca rukmiṇī /
tayā dvādaśavarṣāṇi kṛṣṇenākliṣṭakarmaṇā // LiP_1,69.67 //
uṣyatā vāyubhakṣeṇa putrārthaṃ pūjito haraḥ /
cārudeṣṇaḥ sucāruś ca cāruveṣo yaśodharaḥ // LiP_1,69.68 //
cāruśravāścāruyaśāḥ pradyumnaḥ sāmba eva ca /
ete labdhāstu kṛṣṇena śūlapāṇiprasādataḥ // LiP_1,69.69 //
tān dṛṣṭvā tanayānvīrān raukmiṇeyāṃś ca rukmiṇīm /
jāmbavatyabravītkṛṣṇaṃ bhāryā kṛṣṇasya dhīmataḥ // LiP_1,69.70 //
mama tvaṃ puṇḍarīkākṣa viśiṣṭaṃ guṇavattaram /
sureśasaṃmitaṃ putraṃ prasanno dātumarhasi // LiP_1,69.71 //
jāmbavatyā vacaḥ śrutvā jagannāthastato hariḥ /
tapastaptuṃ samārebhe taponidhiraninditaḥ // LiP_1,69.72 //
so 'tha nārāyaṇaḥ kṛṣṇaḥ śaṅkhacakragadādharaḥ /
vyāghrapādasya ca muner gatvā caivāśramottamam // LiP_1,69.73 //
ṛṣiṃ dṛṣṭvā tvaṅgirasaṃ praṇipatya janārdanaḥ /
divyaṃ pāśupataṃ yogaṃ labdhavāṃstasya cājñayā // LiP_1,69.74 //
praluptaśmaśrukeśaś ca ghṛtākto muñjamekhalī /
dīkṣito bhagavānkṛṣṇas tatāpa ca paraṃtapaḥ // LiP_1,69.75 //
ūrdhvabāhur nirālaṃbaḥ pādāṅguṣṭhāgradhiṣṭhitaḥ /
phalāmbanilabhojī ca ṛtutrayam adhokṣajaḥ // LiP_1,69.76 //
tapasā tasya saṃtuṣṭo dadau rudro bahūn varān /
sāmbaṃ jāṃbavatīputraṃ kṛṣṇāya ca mahātmane // LiP_1,69.77 //
tathā jāṃbavatī caiva sāṃbaṃ bhāryā hareḥ sutam /
praharṣamatulaṃ lebhe labdhvādityaṃ yathāditiḥ // LiP_1,69.78 //
bāṇasya ca tadā tena cheditaṃ munipuṅgavāḥ /
bhujānāṃ caiva sāhasraṃ śāpādrudrasya dhīmataḥ // LiP_1,69.79 //
atha daityavadhaṃ cakre halāyudhasahāyavān /
tathā duṣṭakṣitīśānāṃ līlayaiva raṇājire // LiP_1,69.80 //
sa hatvā devasambhūtaṃ narakaṃ daityapuṅgavam /
brāhmaṇasyordhvacakrasya varadānānmahātmanaḥ // LiP_1,69.81 //
svopabhogyāni kanyānāṃ ṣoḍaśātulavikramaḥ /
śatādhikāni jagrāha sahasrāṇi mahābalaḥ // LiP_1,69.82 //
śāpavyājena viprāṇām upasaṃhṛtavān kulam /
saṃhṛtya tatkulaṃ caiva prabhāse 'tiṣṭhadacyutaḥ // LiP_1,69.83 //
tadā tasyaiva tu gataṃ varṣāṇāmadhikaṃ śatam /
kṛṣṇasya dvārakāyāṃ vai jarākleśāpahāriṇaḥ // LiP_1,69.84 //
viśvāmitrasya kaṇvasya nāradasya ca dhīmataḥ /
śāpaṃ piṇḍārake 'rakṣad vaco durvāsasastadā // LiP_1,69.85 //
tyaktvā ca mānuṣaṃ rūpaṃ jarakāstracchalena tu /
anugṛhya ca kṛṣṇo 'pi lubdhakaṃ prayayau divam // LiP_1,69.86 //
aṣṭāvakrasya śāpena bhāryāḥ kṛṣṇasya dhīmataḥ /
cauraiścāpahṛtāḥ sarvās tasya māyābalena ca // LiP_1,69.87 //
balabhadro 'pi saṃtyajya nāgo bhūtvā jagāma ca /
mahiṣyastasya kṛṣṇasya rukmiṇīpramukhāḥ śubhāḥ // LiP_1,69.88 //
sahāgniṃ viviśuḥ sarvāḥ kṛṣṇenākliṣṭakarmaṇā /
revatī ca tathā devī balabhadreṇa dhīmatā // LiP_1,69.89 //
praviṣṭā pāvakaṃ viprāḥ sā ca bhartṛpathaṃ gatā /
pretakāryaṃ hareḥ kṛtvā pārthaḥ paramavīryavān // LiP_1,69.90 //
rāmasya ca tathānyeṣāṃ vṛṣṇīnāmapi suvrataḥ /
kandamūlaphalaistasya balikāryaṃ cakāra saḥ // LiP_1,69.91 //
dravyābhāvāt svayaṃ pārtho bhrātṛbhiś ca divaṃ gataḥ /
evaṃ saṃkṣepataḥ proktaḥ kṛṣṇasyākliṣṭakarmaṇaḥ // LiP_1,69.92 //
prabhāvo vilayaścaiva svecchayaiva mahātmanaḥ /
ityetatsomavaṃśānāṃ nṛpāṇāṃ caritaṃ dvijāḥ // LiP_1,69.93 //
yaḥ paṭhecchṛṇuyādvāpi brāhmaṇān śrāvayedapi /
sa yāti vaiṣṇavaṃ lokaṃ nātra kāryā vicāraṇā // LiP_1,69.94 //
iti śrīliṅgamahāpurāṇe pūrvabhāge somavaṃśānukīrtanaṃ nāmaikonasaptatitamo 'dhyāyaḥ
LiP, 1, 70
ṛṣaya ūcuḥ
ādisargastvayā sūta sūcito na prakāśitaḥ /
sāṃprataṃ vistareṇaiva vaktumarhasi suvrata // LiP_1,70.1 //
sūta uvāca
maheśvaro mahādevaḥ prakṛteḥ puruṣasya ca /
paratve saṃsthito devaḥ paramātmā munīśvarāḥ // LiP_1,70.2 //
(creation from avyakta)
avyaktaṃ ceśvarāttasmād abhavatkāraṇaṃ param /
pradhānaṃ prakṛtiśceti yadāhustattvacintakāḥ // LiP_1,70.3 //
gandhavarṇarasair hīnaṃ śabdasparśavivarjitam /
ajaraṃ dhruvamakṣayyaṃ nityaṃ svātmanyavasthitam // LiP_1,70.4 //
jagadyoniṃ mahābhūtaṃ paraṃ brahma sanātanam /
vigrahaḥ sarvabhūtānām īśvarājñāpracoditam // LiP_1,70.5 //
anādyantamajaṃ sūkṣmaṃ triguṇaṃ prabhavāvyayam /
aprakāśamavijñeyaṃ brahmāgre samavartata // LiP_1,70.6 //
asyātmanā sarvamidaṃ vyāptaṃ tvāsīcchivecchayā /
guṇasāmye tadā tasminn avibhāge tamomaye // LiP_1,70.7 //
(mahant)
sargakāle pradhānasya kṣetrajñādhiṣṭhitasya vai /
guṇabhāvādvyajyamāno mahān prādurbabhūva ha // LiP_1,70.8 //
sūkṣmeṇa mahatā cātha avyaktena samāvṛtam /
sattvodrikto mahānagre sattāmātraprakāśakaḥ // LiP_1,70.9 //
mano mahāṃstu vijñeyam ekaṃ tatkāraṇaṃ smṛtam /
samutpannaṃ liṅgamātraṃ kṣetrajñādhiṣṭhitaṃ hi tat // LiP_1,70.10 //
dharmādīni ca rūpāṇi lokatattvārthahetavaḥ /
mahān sṛṣṭiṃ vikurute codyamānaḥ sisṛkṣayā // LiP_1,70.11 //
mano mahānmatirbrahma pūrbuddhiḥ khyātirīśvaraḥ /
prajñā citiḥ smṛtiḥ saṃvid viśveśaśceti sa smṛtaḥ // LiP_1,70.12 //
manute sarvabhūtānāṃ yasmācceṣṭā phalaṃ tataḥ /
saukṣmyāttena vibhaktaṃ tu yena tanmana ucyate // LiP_1,70.13 //
tattvānām agrajo yasmān mahāṃś ca parimāṇataḥ /
viśeṣebhyo guṇebhyo 'pi mahāniti tataḥ smṛtaḥ // LiP_1,70.14 //
bibharti mānaṃ manute vibhāgaṃ manyate 'pi ca /
puruṣo bhogasaṃbandhāt tena cāsau matiḥ smṛtaḥ // LiP_1,70.15 //
bṛhattvād bṛṃhaṇatvācca bhāvānāṃ sakalāśrayāt /
yasmāddhārayate bhāvān brahma tena nirucyate // LiP_1,70.16 //
yaḥ pūrayati yasmācca kṛtsnāndevānanugrahaiḥ /
nayate tattvabhāvaṃ ca tena pūriti cocyate // LiP_1,70.17 //
budhyate puruṣaścātra sarvān bhāvān hitaṃ tathā /
yasmādbodhayate caiva buddhistena nirucyate // LiP_1,70.18 //
khyātiḥ pratyupabhogaś ca yasmātsaṃvartate tataḥ /
bhogasya jñānaniṣṭhatvāt tena khyātiriti smṛtaḥ // LiP_1,70.19 //
khyāyate tadguṇair vāpi jñānādibhir anekaśaḥ /
tasmācca mahataḥ saṃjñā khyātirityabhidhīyate // LiP_1,70.20 //
sākṣātsarvaṃ vijānāti mahātmā tena ceśvaraḥ /
yasmājjñānānugaścaiva prajñā tena sa ucyate // LiP_1,70.21 //
jñānādīni ca rūpāṇi bahukarmaphalāni ca /
cinoti yasmādbhogārthaṃ tenāsau citirucyate // LiP_1,70.22 //
vartamānavyatītāni tathaivānāgatānyapi /
smarate sarvakāryāṇi tenāsau smṛtirucyate // LiP_1,70.23 //
kṛtsnaṃ ca vindate jñānaṃ yasmānmāhātmyamuttamam /
tasmād vinder videścaiva saṃvidityabhidhīyate // LiP_1,70.24 //
vidyate 'pi ca sarvatra tasminsarvaṃ ca vindati /
tasmātsaṃviditi prokto mahadbhir munisattamāḥ // LiP_1,70.25 //
jānāter jñānam ityāhur bhagavān jñānasaṃnidhiḥ /
bandhanādiparībhāvād īśvaraḥ procyate budhaiḥ // LiP_1,70.26 //
paryāyavācakaiḥ śabdais tattvam ādyam anuttamam /
vyākhyātaṃ tattvabhāvajñair devasadbhāvacetakaiḥ // LiP_1,70.27 //
mahānsṛṣṭiṃ vikurute codyamānaḥ sisṛkṣayā /
saṃkalpo 'dhyavasāyaś ca tasya vṛttidvayaṃ smṛtam // LiP_1,70.28 //
triguṇād rajasodriktād ahaṅkārastato 'bhavat /
mahatā ca vṛtaḥ sargo bhūtādir bāhyatastu saḥ // LiP_1,70.29 //
tasmādeva tamodriktād ahaṅkārādajāyata /
bhūtatanmātrasargastu bhūtādistāmasastu saḥ // LiP_1,70.30 //
(creation of mahābhūtas)
bhūtādistu vikurvāṇaḥ śabdamātraṃ sasarja ha /
ākāśaṃ suṣiraṃ tasmād utpannaṃ śabdalakṣaṇam // LiP_1,70.31 //
ākāśaṃ śabdamātraṃ tu sparśamātraṃ samāvṛṇot /
vāyuścāpi vikurvāṇo rūpamātraṃ sasarja ha // LiP_1,70.32 //
jyotirutpadyate vāyos tadrūpaguṇam ucyate /
sparśamātrastu vai vāyū rūpamātraṃ samāvṛṇot // LiP_1,70.33 //
jyotiścāpi vikurvāṇaṃ rasamātraṃ sasarja ha /
sambhavanti tato hyāpas tā vai sarvarasātmikāḥ // LiP_1,70.34 //
rasamātrāstu tā hyāpo rūpamātro 'gnir āvṛṇot /
āpaścāpi vikurvatyo gandhamātraṃ sasarjire // LiP_1,70.35 //
saṃghāto jāyate tasmāt tasya gandho guṇo mataḥ /
tasmiṃstasmiṃś ca tanmātraṃ tena tanmātratā smṛtā // LiP_1,70.36 //
aviśeṣavācakatvād aviśeṣās tatas tu te /
praśāntaghoramūḍhatvād aviśeṣāstataḥ punaḥ // LiP_1,70.37 //
bhūtatanmātrasargo 'yaṃ vijñeyastu parasparam /
vaikārikādahaṅkārāt sattvodriktāttu sāttvikāt // LiP_1,70.38 //
vaikārikaḥ sa sargastu yugapat sampravartate /
(indriyas)
buddhīndriyāṇi pañcaiva pañca karmendriyāṇi ca // LiP_1,70.39 //
sādhakānīndriyāṇi syur devā vaikārikā daśa /
ekādaśaṃ manastatra svaguṇenobhayātmakam // LiP_1,70.40 //
śrotraṃ tvak cakṣuṣī jihvā nāsikā caiva pañcamī /
śabdādīnāmavāptyarthaṃ buddhiyuktāni tāni vai // LiP_1,70.41 //
pādau pāyurupasthaś ca hastau vāgdaśamī bhavet /
gatirvisargo hyānandaḥ śilpaṃ vākyaṃ ca karma tat // LiP_1,70.42 //
ākāśaṃ śabdamātraṃ ca sparśamātraṃ samāviśat /
dviguṇastu tato vāyuḥ śabdasparśātmako 'bhavat // LiP_1,70.43 //
rūpaṃ tathaiva viśataḥ śabdasparśaguṇāvubhau /
triguṇastu tatastvagniḥ saśabdasparśarūpavān // LiP_1,70.44 //
saśabdasparśarūpaṃ ca rasamātraṃ samāviśat /
tasmāccaturguṇā āpo vijñeyāstu rasātmikāḥ // LiP_1,70.45 //
śabdasparśaṃ ca rūpaṃ ca raso vai gandhamāviśat /
saṃgatā gandhamātreṇa āviśanto mahīmimām // LiP_1,70.46 //
tasmātpañcaguṇā bhūmiḥ sthūlā bhūteṣu śasyate /
śāntā ghorāś ca mūḍhāś ca viśeṣāstena te smṛtāḥ // LiP_1,70.47 //
parasparānupraveśād dhārayanti parasparam /
bhūmerantastvidaṃ sarvaṃ lokālokācalāvṛtam // LiP_1,70.48 //
viśeṣāścendriyagrāhyā niyatatvācca te smṛtāḥ /
guṇaṃ pūrvasya sargasya prāpnuvantyuttarottarāḥ // LiP_1,70.49 //
teṣāṃ yāvacca tad yacca yacca tāvadguṇaṃ smṛtam /
upalabhyāpsu vai gandhaṃ kecid brūyur apāṃ guṇam // LiP_1,70.50 //
pṛthivyāmeva taṃ vidyād apāṃ vāyoś ca saṃśrayāt /
ete sapta mahātmāno hy anyonyasya samāśrayāt // LiP_1,70.51 //
puruṣādhiṣṭhitatvācca avyaktānugraheṇa ca /
(aṇḍa)
mahādayo viśeṣāntā hy aṇḍamutpādayanti te // LiP_1,70.52 //
ekakālasamutpannaṃ jalabudbudavacca tat /
viśeṣebhyo 'ṇḍam abhavan mahat tad udakeśayam // LiP_1,70.53 //
adbhir daśaguṇābhistu bāhyato 'ṇḍaṃ samāvṛtam /
āpo daśaguṇenaitās tejasā bāhyato vṛtāḥ // LiP_1,70.54 //
tejo daśaguṇenaiva vāyunā bāhyato vṛtam /
vāyurdaśaguṇenaiva bāhyato nabhasā vṛtaḥ // LiP_1,70.55 //
ākāśenāvṛto vāyuḥ khaṃ tu bhūtādināvṛtam /
bhūtādirmahatā cāpi avyaktenāvṛto mahān // LiP_1,70.56 //
śarvaścāṇḍakapālastho bhavaścāṃbhasi suvratāḥ /
rudro 'gnimadhye bhagavān ugro vāyau punaḥ smṛtaḥ // LiP_1,70.57 //
bhīmaścāvanimadhyastho hy ahaṅkāre maheśvaraḥ /
buddhau ca bhagavānīśaḥ sarvataḥ parameśvaraḥ // LiP_1,70.58 //
etairāvaraṇairaṇḍaṃ saptabhiḥ prākṛtair vṛtam /
etā āvṛtya cānyonyam aṣṭau prakṛtayaḥ sthitāḥ // LiP_1,70.59 //
prasargakāle sthitvā tu grasantyetāḥ parasparam /
evaṃ parasparotpannā dhārayanti parasparam // LiP_1,70.60 //
(first puruṣa)
ādhārādheyabhāvena vikārāste vikāriṣu /
maheśvaraḥ paro 'vyaktād aṇḍam avyaktasaṃbhavam // LiP_1,70.61 //
aṇḍājjajñe sa eveśaḥ puruṣo 'rkasamaprabhaḥ /
tasminkāryasya karaṇaṃ saṃsiddhaṃ svecchayaiva tu // LiP_1,70.62 //
sa vai śarīrī prathamaḥ sa vai puruṣa ucyate /
tasya vāmāṅgajo viṣṇuḥ sarvadevanamaskṛtaḥ // LiP_1,70.63 //
lakṣmyā devyā hyabhūddeva icchayā parameṣṭhinaḥ /
dakṣiṇāṅgabhavo brahmā sarasvatyā jagadguruḥ // LiP_1,70.64 //
tasminnaṇḍe ime lokā antarviśvamidaṃ jagat /
candrādityau sanakṣatrau sagrahau saha vāyunā // LiP_1,70.65 //
lokālokadvayaṃ kiṃcid aṇḍe hyasminsamarpitam /
(human (-)
divine time)
yattu sṛṣṭau prasaṃkhyātaṃ mayā kālāntaraṃ dvijāḥ // LiP_1,70.66 //
etatkālāntaraṃ jñeyam aharvai pārameśvaram /
rātriścaitāvatī jñeyā parameśasya kṛtsnaśaḥ // LiP_1,70.67 //
ahastasya tu yā sṛṣṭiḥ rātriś ca pralayaḥ smṛtaḥ /
nāhastu vidyate tasya na rātririti dhārayet // LiP_1,70.68 //
upacārastu kriyate lokānāṃ hitakāmyayā /
indriyāṇīndriyārthāś ca mahābhūtāni pañca ca // LiP_1,70.69 //
tasmāt sarvāṇi bhūtāni buddhiś ca saha daivataiḥ /
ahastiṣṭhanti sarvāṇi parameśasya dhīmataḥ // LiP_1,70.70 //
aharante pralīyante rātryante viśvasaṃbhavaḥ /
svātmanyavasthite vyakte vikāre pratisaṃhṛte // LiP_1,70.71 //
(prakṛti and puruṣa)
sādharmyeṇāvatiṣṭhete pradhānapuruṣāvubhau /
tamaḥsattvarajopetau samatvena vyavasthitau // LiP_1,70.72 //
anupṛktāvabhūtāṃ tāv otaprotau parasparam /
guṇasāmye layo jñeyo vaiṣamye sṛṣṭirucyate // LiP_1,70.73 //
tile yathā bhavettailaṃ ghṛtaṃ payasi vā sthitam /
tathā tamasi sattve ca rajasyanusṛtaṃ jagat // LiP_1,70.74 //
upāsya rajanīṃ kṛtsnāṃ parāṃ māheśvarīṃ tathā /
arhamukhe pravṛttaś ca paraḥ prakṛtisaṃbhavaḥ // LiP_1,70.75 //
kṣobhayāmāsa yogena pareṇa parameśvaraḥ /
pradhānaṃ puruṣaṃ caiva praviśya sa maheśvaraḥ // LiP_1,70.76 //
(trimūrti)
maheśvarāttrayo devā jajñire jagadīśvarāt /
śāśvatāḥ paramā guhyaḥ sarvātmānaḥ śarīriṇaḥ // LiP_1,70.77 //
eta eva trayo devā eta eva trayo guṇāḥ /
eta eva trayo lokā eta eva trayo 'gnayaḥ // LiP_1,70.78 //
parasparāśritā hyete parasparamanuvratāḥ /
paraspareṇa vartante dhārayanti parasparam // LiP_1,70.79 //
anyonyamithunā hyete anyonyamupajīvinaḥ /
kṣaṇaṃ viyogo na hyeṣāṃ na tyajanti parasparam // LiP_1,70.80 //
īśvarastu paro devo viṣṇuś ca mahataḥ paraḥ /
brahmā ca rajasā yuktaḥ sargādau hi pravartate // LiP_1,70.81 //
paraḥ sa puruṣo jñeyaḥ prakṛtiḥ sā parā smṛtā // LiP_1,70.82 //
adhiṣṭhitā sā hi maheśvareṇa pravartate codyamane samantāt /
anupravṛttastu mahāṃstadenāṃ cirasthiratvād viṣayaṃ śriyaḥ svayam // LiP_1,70.83 //
pradhānaguṇavaiṣamyāt sargakālaḥ pravartate /
īśvarādhiṣṭhitātpūrvaṃ tasmātsadasadātmakāt // LiP_1,70.84 //
saṃsiddhaḥ kāryakaraṇe rudraścāgre hyavartata /
tejasāpratimo dhīmān avyaktaḥ samprakāśakaḥ // LiP_1,70.85 //
sa vai śarīrī prathamaḥ sa vai puruṣa ucyate /
brahmā ca bhagavāṃstasmāc caturvaktraḥ prajāpatiḥ // LiP_1,70.86 //
saṃsiddhaḥ kāryakāraṇe tathā vai samavartata /
eka eva mahādevas tridhaivaṃ sa vyavasthitaḥ // LiP_1,70.87 //
apratīpena jñānena aiśvaryeṇa samanvitaḥ /
dharmeṇa cāpratīpena vairāgyeṇa ca te 'nvitāḥ // LiP_1,70.88 //
avyaktājjāyate teṣāṃ manasā yadyadīhitam /
vaśīkṛtatvāttraiguṇyaṃ sāpekṣatvātsvabhāvataḥ // LiP_1,70.89 //
caturmukhastu brahmatve kālatve cāntakaḥ smṛtaḥ /
sahasramūrdhā puruṣas tisro 'vasthāḥ svayaṃbhuvaḥ // LiP_1,70.90 //
brahmatve sṛjate lokān kālatve saṃkṣipatyapi /
puruṣatve hyudāsīnas tisro 'vasthāḥ prajāpateḥ // LiP_1,70.91 //
brahmā kamalagarbhābho rudraḥ kālāgnisannibhaḥ /
puruṣaḥ puṇḍarīkākṣo rūpaṃ tatparamātmanaḥ // LiP_1,70.92 //
ekadhā sa dvidhā caiva tridhā ca bahudhā punaḥ /
maheśvaraḥ śarīrāṇi karoti vikaroti ca // LiP_1,70.93 //
nānākṛtikriyārūpa- nāmavanti svalīlayā /
maheśvaraḥ śarīrāṇi karoti vikaroti ca // LiP_1,70.94 //
tridhā yadvartate loke tasmāttriguṇa ucyate /
caturdhā pravibhaktatvāc caturvyūhaḥ prakīrtitaḥ // LiP_1,70.95 //
yadāpnoti yadādatte yaccātti viṣayānayam /
yaccāsya satataṃ bhāvas tasmādātmā nirucyate // LiP_1,70.96 //
ṛṣiḥ sarvagatatvācca śarīrī so 'sya yatprabhuḥ /
svāmitvamasya yatsarvaṃ viṣṇuḥ sarvapraveśanāt // LiP_1,70.97 //
bhagavān bhagavadbhāvān nirmalatvācchivaḥ smṛtaḥ /
paramaḥ samprakṛṣṭatvād avanād omiti smṛtaḥ // LiP_1,70.98 //
sarvajñaḥ sarvavijñānāt sarvaḥ sarvamayo yataḥ /
tridhā vibhajya cātmānaṃ trailokyaṃ sampravartate // LiP_1,70.99 //
sṛjate grasate caiva rakṣate ca tribhiḥ svayam /
āditvād ādidevo 'sāv ajātatvād ajaḥ smṛtaḥ // LiP_1,70.100 //
pāti yasmātprajāḥ sarvāḥ prajāpatir iti smṛtaḥ /
deveṣu ca mahāndevo mahādevastataḥ smṛtaḥ // LiP_1,70.101 //
sarvagatvācca devānām avaśyatvācca īśvaraḥ /
bṛhattvācca smṛto brahmā bhūtatvādbhūta ucyate // LiP_1,70.102 //
kṣetrajñaḥ kṣetravijñānād ekatvātkevalaḥ smṛtaḥ /
yasmātpuryāṃ sa śete ca tasmātpūruṣa ucyate // LiP_1,70.103 //
anāditvācca pūrvatvāt svayaṃbhūriti saṃsmṛtaḥ /
yājyatvāducyate yajñaḥ kavir vikrāntadarśanāt // LiP_1,70.104 //
kramaṇaḥ kramaṇīyatvāt pālakaścāpi pālanāt /
ādityasaṃjñaḥ kapilo hy agrajo 'gniriti smṛtaḥ // LiP_1,70.105 //
hiraṇyamasya garbho 'bhūd dhiraṇyasyāpi garbhajaḥ /
tasmāddhiraṇyagarbhatvaṃ purāṇe 'sminnirucyate // LiP_1,70.106 //
svayaṃbhuvo 'pi vṛttasya kālo viśvātmanastu yaḥ /
na śakyaḥ parisaṃkhyātum api varṣaśatairapi // LiP_1,70.107 //
kālasaṃkhyāvivṛttasya parārdho brahmaṇaḥ smṛtaḥ /
tāvaccheṣo 'sya kālo 'nyas tasyānte pratisṛjyate // LiP_1,70.108 //
koṭikoṭisahasrāṇi aharbhūtāni yāni vai /
(vārāhakalpa)
samatītāni kalpānāṃ tāvaccheṣāḥ pare tu ye /
yastvayaṃ vartate kalpo vārāhastaṃ nibodhata // LiP_1,70.109 //
prathamaḥ sāṃpratasteṣāṃ kalpo 'yaṃ vartate dvijāḥ /
yasminsvāyaṃbhuvādyāstu manavaste caturdaśa // LiP_1,70.110 //
atītā vartamānāś ca bhaviṣyā ye ca vai punaḥ /
tairiyaṃ pṛthivī sarvā saptadvīpā saparvatā // LiP_1,70.111 //
pūrṇaṃ yugasahasraṃ vai paripālyā maheśvaraiḥ /
prajābhistapasā caiva teṣāṃ śṛṇuta vistaram // LiP_1,70.112 //
manvantareṇa caikena sarvāṇyevāntarāṇi ca /
kathitāni bhaviṣyanti kalpaḥ kalpena caiva hi // LiP_1,70.113 //
atītāni ca kalpāni sodarkāṇi sahānvayaiḥ /
anāgateṣu tadvacca tarkaḥ kāryo vijānatā // LiP_1,70.114 //
(Sṃndflut)
āpo hyagre samabhavan naṣṭe ca pṛthivītale /
śāntatāraikanīre 'smin na prājñāyata kiṃcana // LiP_1,70.115 //
ekārṇave tadā tasmin naṣṭe sthāvarajaṅgame /
tadā bhavati vai brahmā sahasrākṣaḥ sahasrapāt // LiP_1,70.116 //
sahasraśīrṣā puruṣo rukmavarṇas tvatīndriyaḥ /
brahmā nārāyaṇākhyastu suṣvāpa salile tadā // LiP_1,70.117 //
sattvodrekātprabuddhastu śūnyaṃ lokamudaikṣata /
imaṃ codāharantyatra ślokaṃ nārāyaṇaṃ prati // LiP_1,70.118 //
āpo nārāś ca sūnava ityapāṃ nāma śuśrumaḥ /
āpūrya tābhir ayanaṃ kṛtavānātmano yataḥ // LiP_1,70.119 //
apsu śete yatastasmāt tato nārāyaṇaḥ smṛtaḥ /
caturyugasahasrasya naiśaṃ kālam upāsyataḥ // LiP_1,70.120 //
śarvaryante prakurute brahmatvaṃ sargakāraṇāt /
brahmā tu salile tasmin vāyurbhūtvā samācarat // LiP_1,70.121 //
niśāyāmiva khadyotaḥ prāvṛṭkāle tatastu saḥ /
(Earth rised from the water)
tatas tu salile tasmin vijñāyāntargatāṃ mahīm // LiP_1,70.122 //
anumānād asaṃmūḍho bhūmeruddharaṇaṃ punaḥ /
akarotsa tanūmanyāṃ kalpādiṣu yathāpurā // LiP_1,70.123 //
tato mahātmā bhagavān divyarūpam acintayat /
salilenāplutāṃ bhūmiṃ dṛṣṭvā sa tu samantataḥ // LiP_1,70.124 //
kiṃnu rūpamahaṃ kṛtvā uddhareyaṃ mahīmimām /
jalakrīḍānusadṛśaṃ vārāhaṃ rūpamāviśat // LiP_1,70.125 //
adhṛṣyaṃ sarvabhūtānāṃ vāṅmayaṃ brahmasaṃjñitam /
pṛthivyuddharaṇārthāya praviveśa rasātalam // LiP_1,70.126 //
adbhiḥ saṃchāditāṃ bhūmiṃ sa tāmāśu prajāpatiḥ /
upagamyojjahārainām āpaścāpi samāviśat // LiP_1,70.127 //
sāmudrā vai samudreṣu nādeyāś ca nadīṣu ca /
rasātalatale magnāṃ rasātalapuṭe gatām // LiP_1,70.128 //
prabhurlokahitārthāya daṃṣṭrayābhyujjahāra gām /
tataḥ svasthānamānīya pṛthivīṃ pṛthivīdharaḥ // LiP_1,70.129 //
mumoca pūrvavad asau dhārayitvā dharādharaḥ /
tasyopari jalaughasya mahatī nauriva sthitā // LiP_1,70.130 //
tatsamā hyurudehatvān na mahī yāti saṃplavam /
tata utkṣipya tāṃ devo jagataḥ sthāpanecchayā // LiP_1,70.131 //
pṛthivyāḥ pravibhāgāya manaścakre 'mbujekṣaṇaḥ /
pṛthivīṃ ca samāṃ kṛtvā pṛthivyāṃ so 'cinod girīn // LiP_1,70.132 //
prāksarge dahyamāne tu tadā saṃvartakāgninā /
tenāgninā viśīrṇāste parvatā bhūrivistarāḥ // LiP_1,70.133 //
śaityādekārṇave tasmin vāyunā tena saṃhatāḥ /
niṣiktā yatra yatrāsaṃs tatra tatrācalābhavan // LiP_1,70.134 //
tadācalatvād acalāḥ parvabhiḥ parvatāḥ smṛtāḥ /
girayo hi nigīrṇatvāc chayānatvācchiloccayāḥ // LiP_1,70.135 //
tatasteṣu vikīrṇeṣu koṭiśo hi giriṣvatha /
viśvakarmā vibhajate kalpādiṣu punaḥ punaḥ // LiP_1,70.136 //
sasamudrāmimāṃ pṛthvīṃ saptadvīpāṃ saparvatām /
bhūrādyāṃś caturo lokān punaḥ so 'tha vyakalpayat // LiP_1,70.137 //
(Brahmā creates animals etc.)
lokān prakalpayitvātha prajāsargaṃ sasarja ha /
brahmā svayaṃbhūrbhagavān sisṛkṣurvividhāḥ prajāḥ // LiP_1,70.138 //
sasarja sṛṣṭiṃ tadrūpāṃ kalpādiṣu yathāpurā /
tasyābhidhyāyataḥ sargaṃ tathā vai buddhipūrvakam // LiP_1,70.139 //
buddhyāś ca samakāle vai prādurbhūtas tamomayaḥ /
tamomoho mahāmohas tāmisraścāndhasaṃjñitaḥ // LiP_1,70.140 //
avidyā pañcaparvaiṣā prādurbhūtā mahātmanaḥ /
pañcadhāvasthitaḥ sargo dhyāyataḥ so 'bhimāninaḥ // LiP_1,70.141 //
saṃvṛtastamasā caiva bījāṅkuravadāvṛtaḥ /
bahirantaścāprakāśas tabdho niḥsaṃjña eva ca // LiP_1,70.142 //
yasmātteṣāṃ vṛtā buddhir duḥkhāni karaṇāni ca /
tasmātte saṃvṛtātmāno nagā mukhyāḥ prakīrtitāḥ // LiP_1,70.143 //
mukhyasargaṃ tathābhūtaṃ dṛṣṭvā brahmā hyasādhakam /
aprasannamanāḥ so 'tha tato 'nyaṃ so hyamanyata // LiP_1,70.144 //
tasyābhidhyāyataścaiva tiryaksrotā hyavartata /
tasmāt tiryakpravṛttaḥ sa tiryaksrotās tataḥ smṛtaḥ // LiP_1,70.145 //
paśvādayaste vikhyātā utpathagrāhiṇo dvijāḥ /
tasyābhidhyāyato 'nyaṃ vai sāttvikaḥ samavartata // LiP_1,70.146 //
ūrdhvasrotāstṛtīyastu sa vai cordhvaṃ vyavasthitaḥ /
yasmātpravartate cordhvam ūrdhvasrotāstataḥ smṛtaḥ // LiP_1,70.147 //
te sukhaprītibahulā bahirantaś ca saṃvṛtāḥ /
prakāśā bahirantaś ca ūrdhvasrotobhavāḥ smṛtāḥ // LiP_1,70.148 //
te sattvasya ca yogena sṛṣṭāḥ sattvodbhavāḥ smṛtāḥ /
ūrdhvasrotāstṛtīyo vai devasargastu sa smṛtaḥ // LiP_1,70.149 //
prakāśād bahirantaś ca ūrdhvasrotodbhavāḥ smṛtāḥ /
te ūrdhvasrotaso jñeyās tuṣṭātmāno budhaiḥ smṛtāḥ // LiP_1,70.150 //
ūrdhvasrotaḥsu sṛṣṭeṣu deveṣu varadaḥ prabhuḥ /
prītimānabhavadbrahmā tato 'nyaṃ so 'bhyamanyata // LiP_1,70.151 //
sasarja sargamanyaṃ hi sādhakaṃ prabhurīśvaraḥ /
tato 'bhidhyāyatastasya satyābhidhyāyinastadā // LiP_1,70.152 //
prādurāsīttadā vyaktād arvāksrotāstu sādhakaḥ /
yasmād arvāṅnyavartanta tato 'rvāksrotasas tu te // LiP_1,70.153 //
te ca prakāśabahulās tamaḥpṛktā rajo 'dhikāḥ /
tasmātte duḥkhabahulā bhūyobhūyaś ca kāriṇaḥ // LiP_1,70.154 //
saṃvṛtā bahirantaś ca manuṣyāḥ sādhakāś ca te // LiP_1,70.155 //
lakṣaṇaistārakādyaiste hy aṣṭadhā tu vyavasthitāḥ // LiP_1,70.156 //
siddhātmāno manuṣyāste gandharvasahadharmiṇaḥ /
ityeṣa taijasaḥ sargo hy arvāksrotaḥprakīrtitaḥ // LiP_1,70.157 //
pañcamo 'nugrahaḥ sargaś caturdhā tu vyavasthitaḥ /
viparyayeṇa śaktyā ca siddhyā tuṣṭyā tathaiva ca // LiP_1,70.158 //
sthāvareṣu viparyāsas tiryagyoniṣu śaktitaḥ /
siddhātmāno manuṣyāstu ṛṣideveṣu kṛtsnaśaḥ // LiP_1,70.159 //
ityeṣa prākṛtaḥ sargo vaikṛto navamaḥ smṛtaḥ /
bhūtādikānāṃ bhūtānāṃ ṣaṣṭhaḥ sargaḥ sa ucyate // LiP_1,70.160 //
nivṛttaṃ vartamānaṃ ca teṣāṃ jānanti vai punaḥ /
bhūtādikānāṃ bhūtānāṃ saptamaḥ sarga eva ca // LiP_1,70.161 //
te parigrāhiṇaḥ sarve saṃvibhāgaratāḥ punaḥ /
svādanāś cāpyaśīlāś ca jñeyā bhūtādikāś ca te // LiP_1,70.162 //
viparyayeṇa bhūtādir aśaktyā ca vyavasthitaḥ /
prathamo mahataḥ sargo vijñeyo brahmaṇaḥ smṛtaḥ // LiP_1,70.163 //
tanmātrāṇāṃ dvitīyastu bhūtasargaḥ sa ucyate /
vaikārikastṛtīyastu sarga aindriyakaḥ smṛtaḥ // LiP_1,70.164 //
ityeṣa prākṛtaḥ sargaḥ sambhūto buddhipūrvakaḥ /
mukhyasargaścaturthaś ca mukhyā vai sthāvarāḥ smṛtāḥ // LiP_1,70.165 //
tato 'rvāksrotasāṃ sargaḥ saptamaḥ sa tu mānuṣaḥ /
aṣṭamo 'nugrahaḥ sargaḥ sāttvikastāmasaś ca saḥ // LiP_1,70.166 //
pañcaite vaikṛtāḥ sargāḥ prākṛtāstu trayaḥ smṛtāḥ /
prākṛto vaikṛtaścaiva kaumāro navamaḥ smṛtaḥ // LiP_1,70.167 //
abuddhipūrvakāḥ sargāḥ prākṛtāstu trayaḥ smṛtāḥ /
buddhipūrvaṃ pravartante ṣaṭ punarbrahmaṇastu te // LiP_1,70.168 //
vistarānugrahaḥ sargaḥ kīrtyamāno nibodhata /
caturdhāvasthitaḥ so 'tha sarvabhūteṣu kṛtsnaśaḥ // LiP_1,70.169 //
ityete prākṛtāścaiva vaikṛtāś ca nava smṛtāḥ /
parasparānuraktāś ca kāraṇaiś ca budhaiḥ smṛtāḥ // LiP_1,70.170 //
(Brahmā's sons)
agre sasarja vai brahmā mānasānātmanaḥ samān /
ṛbhuḥ sanatkumāraś ca dvāvetāvūrdhvaretasau // LiP_1,70.171 //
pūrvotpannau purā tebhyaḥ sarveṣāmapi pūrvajau /
vyatīte tvaṣṭame kalpe purāṇau lokasākṣiṇau // LiP_1,70.172 //
tau vārāhe tu bhūrloke tejaḥ saṃkṣipya dhiṣṭhitau /
tāvubhau mokṣakarmāṇāv āropyātmānamātmani // LiP_1,70.173 //
prajāṃ dharmaṃ ca kāmaṃ ca tyaktvā vairāgyamāsthitau /
yathotpannastathaiveha kumāraḥ sa ihocyate // LiP_1,70.174 //
tasmāt sanatkumāreti nāmāsyeha prakīrtitam /
sanandaṃ sanakaṃ caiva vidvāṃsaṃ ca sanātanam // LiP_1,70.175 //
vijñānena nivṛttāste vyavartanta mahaujasaḥ /
saṃbuddhāścaiva nānātve apravṛttāś ca yoginaḥ // LiP_1,70.176 //
asṛṣṭvaiva prajāsargaṃ pratisargaṃ gatāḥ punaḥ /
tatasteṣu vyatīteṣu tato 'nyān sādhakān sutān // LiP_1,70.177 //
mānasānasṛjadbrahmā punaḥ sthānābhimāninaḥ /
ā bhūtasamplavāvasthā yairiyaṃ vidhṛtā mahī // LiP_1,70.178 //
āpo 'gniṃ pṛthivīṃ vāyum antarikṣaṃ divaṃ tathā /
samudrāṃś ca nadīścaiva tathā śailavanaspatīn // LiP_1,70.179 //
oṣadhīnāṃ tathātmāno vallīnāṃ vṛkṣavīrudhām /
latāḥ kāṣṭhāḥ kalāścaiva muhūrtāḥ saṃdhirātryahān // LiP_1,70.180 //
ardhamāsāṃś ca māsāṃś ca ayanābdayugāni ca /
sthānābhimāninaḥ sarve sthānākhyāścaiva te smṛtāḥ // LiP_1,70.181 //
(Brahma's eleven sons)
devānṛṣīṃś ca mahato gadatastān nibodhata /
marīcibhṛgvaṅgirasaṃ pulastyaṃ pulahaṃ kratum // LiP_1,70.182 //
dakṣamatriṃ vasiṣṭhaṃ ca so 'sṛjanmānasān nava /
nava brahmāṇa ityete purāṇe niścayaṃ gatāḥ // LiP_1,70.183 //
teṣāṃ brahmātmakānāṃ vai sarveṣāṃ brahmavādinām /
sthānāni kalpayāmāsa pūrvavatpadmasaṃbhavaḥ // LiP_1,70.184 //
tato 'sṛjacca saṃkalpaṃ dharmaṃ caiva sukhāvaham /
so 'sṛjad vyavasāyāttu dharmaṃ devo maheśvaraḥ // LiP_1,70.185 //
saṃkalpaṃ caiva saṃkalpāt sarvalokapitāmahaḥ /
mānasaś ca rucirnāma vijajñe brahmaṇaḥ prabhoḥ // LiP_1,70.186 //
prāṇādbrahmāsṛjaddakṣaṃ cakṣurbhyāṃ ca marīcinam /
bhṛgustu hṛdayājjajñe ṛṣiḥ salilajanmanaḥ // LiP_1,70.187 //
śiraso 'ṅgirasaścaiva śrotrādatriṃ tathāsṛjat /
pulastyaṃ ca tathodānād vyānācca pulahaṃ punaḥ // LiP_1,70.188 //
samānajo vasiṣṭhaś ca apānānnirmame kratum /
ityete brahmaṇaḥ putrā divyā ekādaśā smṛtāḥ // LiP_1,70.189 //
dharmādayaḥ prathamajāḥ sarve te brahmaṇaḥ sutāḥ /
bhṛgvādayastu te sṛṣṭā navaite brahmavādinaḥ // LiP_1,70.190 //
gṛhamedhinaḥ purāṇās te dharmas taiḥ sampravartitaḥ /
teṣāṃ dvādaśa te vaṃśā divyā devaguṇānvitāḥ // LiP_1,70.191 //
kriyāvantaḥ prajāvanto maharṣibhir alaṃkṛtāḥ /
(Ṛbhu, Sanatkumāra)
ṛbhuḥ sanatkumāraś ca dvāvetāvūrdhvaretasau // LiP_1,70.192 //
pūrvotpannau paraṃ tebhyaḥ sarveṣāmapi pūrvajau /
vyatīte tvaṣṭame kalpe purāṇau lokasākṣiṇau // LiP_1,70.193 //
virājetāmubhau loke tejaḥ saṃkṣipya dhiṣṭhitau /
tāvubhau yogakarmāṇāv āropyātmānam ātmani // LiP_1,70.194 //
prajāṃ dharmaṃ ca kāmaṃ ca tyaktvā vairāgyamāsthitau /
yathotpannaḥ sa eveha kumāraḥ sa ihocyate // LiP_1,70.195 //
tasmātsanatkumāreti nāmāsyeha pratiṣṭhitam /
tato 'bhidhyāyatastasya jajñire mānasāḥ prajāḥ // LiP_1,70.196 //
taccharīrasamutpannaiḥ kāryaistaiḥ kāraṇaiḥ saha /
kṣetrajñāḥ samavartanta gātrebhyastasya dhīmataḥ // LiP_1,70.197 //
tato devāsurapitṝn mānuṣāṃś ca catuṣṭayam /
sisṛkṣur ambhāṃsyetāni svam ātmānam ayūyujat // LiP_1,70.198 //
tatastu yuñjatastasya tamomātrasamudbhavam /
samabhidhyāyataḥ sargaṃ prayatnena prajāpateḥ // LiP_1,70.199 //
tato 'sya jaghanātpūrvam asurā jajñire sutāḥ /
(asura:: nirukti)
asuḥ prāṇaḥ smṛto viprās tajjanmānas tato 'surāḥ // LiP_1,70.200 //
yayā sṛṣṭāsurāḥ sarve tāṃ tanuṃ sa vyapohata /
(origin of time units (night etc.; =) 218))
sāpaviddhā tanus tena sadyo rātrir ajāyata // LiP_1,70.201 //
sā tamobahulā yasmāt tato rātrirniyāmikā /
āvṛtāstamasā rātrau prajāstasmātsvapantyuta // LiP_1,70.202 //
sṛṣṭvāsurāṃstataḥ so vai tanumanyāmagṛhṇata /
avyaktāṃ sattvabahulāṃ tatastāṃ so 'bhyapūjayat // LiP_1,70.203 //
tatastāṃ yuñjatas tasya priyam āsīt prajāpateḥ /
(deva:: nirukti)
tato mukhātsamutpannā dīvyatastasya devatāḥ // LiP_1,70.204 //
yato 'sya dīvyato jātās tena devāḥ prakīrtitāḥ /
dhāturdiviti yaḥ proktaḥ krīḍāyāṃ sa vibhāvyate // LiP_1,70.205 //
yasmāttasya tu dīvyanto jajñire tena devatāḥ /
devānsṛṣṭvātha deveśas tanumanyāmapadyata // LiP_1,70.206 //
utsṛṣṭā sā tanustena sadyo 'haḥ samajāyata /
tasmādaho dharmayuktaṃ devatāḥ samupāsate // LiP_1,70.207 //
sattvamātrātmikāmeva tato 'nyāṃ so 'bhyamanyata /
pitṛvanmanyamānasya putrāṃstāndhyāyataḥ prabhoḥ // LiP_1,70.208 //
pitaro hyupapakṣābhyāṃ rātryahṇor antare 'bhavan /
tasmātte pitaro devāḥ pitṛtvaṃ tena teṣu tat // LiP_1,70.209 //
yayā sṛṣṭāstu pitaras tanuṃ tāṃ sa vyapohata /
sāpaviddhā tanustena sadyaḥ saṃdhyā vyajāyata // LiP_1,70.210 //
yasmādahardevatānāṃ rātriryā sāsurī smṛtā /
tayormadhye tu paitrī yā tanuḥ sā tu garīyasī // LiP_1,70.211 //
tasmāddevā surāḥ sarve ṛṣayo mānavās tathā /
upāsante mudāyuktā rātryahṇor madhyamāṃ tanum // LiP_1,70.212 //
tato hyanyāṃ punarbrahmā tanuṃ vai samagṛhṇata /
rajomātrātmikāyāṃ tu manasā so 'sṛjatprabhuḥ // LiP_1,70.213 //
rajaḥpriyāṃstataḥ so 'tha mānasānasṛjatsutān /
manasvinastatastasya mānavā jajñire sutāḥ // LiP_1,70.214 //
sṛṣṭvā punaḥ prajāścāpi svāṃ tanuṃ tām apohata /
sāpaviddhā tanustena jyotsnā sadyastvajāyata // LiP_1,70.215 //
yasmādbhavanti saṃhṛṣṭā jyotsnāyā udbhave prajāḥ /
ityetāstanavastena hy apaviddhā mahātmanā // LiP_1,70.216 //
sadyo rātryahanī caiva saṃdhyā jyotsnā ca jajñire /
jyotsnā saṃdhyā ahaścaiva sattvamātrātmakaṃ trayam // LiP_1,70.217 //
tamomātrātmikā rātriḥ sā vai tasmānniśātmikā /
tasmāddevā divātanvā tuṣṭyā sṛṣṭā mukhāttu vai // LiP_1,70.218 //
yasmātteṣāṃ divā janma balinastena vai divā /
tanvā yayāsurān rātrau jaghanādasṛjatprabhuḥ // LiP_1,70.219 //
prāṇebhyo niśijanmāno balino niśi tena te /
etānyeva bhaviṣyāṇāṃ devānāmasuraiḥ saha // LiP_1,70.220 //
pitṝṇāṃ mānavānāṃ ca atītānāgateṣu vai /
manvantareṣu sarveṣu nimittāni bhavanti hi // LiP_1,70.221 //
jyotsnā rātryahanī saṃdhyā catvāryaṃbhāṃsi tāni vai /
bhānti yasmāt tato 'ṃbhāṃsi śabdo 'yaṃ sumanīṣibhiḥ // LiP_1,70.222 //
bhātirdīptau nigaditaḥ punaścātha prajāpatiḥ /
so 'mbhāṃsyetāni sṛṣṭvā tu devamānuṣadānavān // LiP_1,70.223 //
pitṝṃścaiva sṛjattanvā ātmanā vividhānpunaḥ /
(origin of Rākṣasas)
tāmutsṛjya tanuṃ jyotsnāṃ tato 'nyāṃ prāpya sa prabhuḥ // LiP_1,70.224 //
mūrtiṃ tamorajaḥprāyāṃ punarevābhyapūjayat /
andhakāre kṣudhāviṣṭāṃs tato 'nyān so 'sṛjat prabhuḥ // LiP_1,70.225 //
tena sṛṣṭāḥ kṣudhātmāno aṃbhāṃsyādātum udyatāḥ /
ambhāṃsyetāni rakṣāma uktavantastu teṣu ye // LiP_1,70.226 //
rākṣasā nāma te yasmāt kṣudhāviṣṭā niśācarāḥ /
ye 'bruvan yakṣamo 'mbhāṃsi teṣāṃ hṛṣṭāḥ parasparam // LiP_1,70.227 //
tena te karmaṇā yakṣā guhyakā gūḍhakarmaṇā /
rakṣeti pālane cāpi dhātureṣa vibhāṣyate // LiP_1,70.228 //
evaṃ ca yakṣatir dhātur bhakṣaṇe sa nirucyate /
(origin/nirukti of snakes)
taṃ dṛṣṭvā hyapriyeṇāsya keśāḥ śīrṇāstu dhīmataḥ // LiP_1,70.229 //
te śīrṇāścotthitā hyūrdhvaṃ te caivārurudhuḥ prabhum /
hīnāstacchiraso vālā yasmāccaivāvasarpiṇaḥ // LiP_1,70.230 //
vyālātmānaḥ smṛtā vālā hīnatvādahayaḥ smṛtāḥ /
patatvātpannagāścaiva sarpāścaivāvasarpaṇāt // LiP_1,70.231 //
tasya krodhodbhavo yo 'sau agnigarbhaḥ sudāruṇaḥ /
sa tu sarpān sahotpannān āviveśa viṣātmakaḥ // LiP_1,70.232 //
sarpānsṛṣṭvā tataḥ kruddhaḥ krodhātmāno vinirmame /
varṇena kapiśenogrās te bhūtāḥ piśitāśanāḥ // LiP_1,70.233 //
bhūtatvātte smṛtā bhūtāḥ piśācāḥ piśitāśanāt /
(origin/nirukti of Gandharvas)
prasannaṃ gāyatastasya gandharvā jajñire yadā // LiP_1,70.234 //
dhayatītyeṣa vai dhātuḥ pānatve paripaṭhyate /
dhayanto jajñire vācaṃ gandharvāstena te smṛtāḥ // LiP_1,70.235 //
aṣṭasvetāsu sṛṣṭāsu devayoniṣu sa prabhuḥ /
(creation of animals)
tataḥ svacchandato 'nyāni vayāṃsi vayasāsṛjat // LiP_1,70.236 //
svacchandataḥ svacchandāṃsi vayasā ca vayāṃsi ca /
paśūnsṛṣṭvā sa deveśo 'sṛjatpakṣigaṇānapi // LiP_1,70.237 //
mukhato 'jāḥ sasarjātha vakṣasaś cāvayo 'sṛjat /
gāścaivāthodarādbrahmā pārśvābhyāṃ ca vinirmame // LiP_1,70.238 //
padbhyāṃ cāśvān samātaṅgān rāsabhān āvayān mṛgān /
uṣṭrānaśvatarāṃścaiva tathānyāścaiva jātayaḥ // LiP_1,70.239 //
oṣadhyaḥ phalamūlinyo romabhyastasya jajñire /
evaṃ paśvoṣadhīḥ sṛṣṭvā yūyujat so 'dhvare prabhuḥ // LiP_1,70.240 //
gaurajaḥ pūruṣo meṣo hy aśvo 'śvataragardabhau /
etāngrāmyānpaśūnāhur āraṇyānvai nibodhata // LiP_1,70.241 //
śvāpado dvikhuro hastī vānarāḥ pakṣipañcamāḥ /
audakāḥ paśavaḥ ṣaṣṭhāḥ saptamāstu sarīsṛpāḥ // LiP_1,70.242 //
mahiṣā gavayākṣāś ca plavaṃgāḥ śarabhā vṛkāḥ /
siṃhastu saptamasteṣām āraṇyāḥ paśavaḥ smṛtāḥ // LiP_1,70.243 //
(creation of sacrifice)
gāyatraṃ ca ṛcaṃ caiva trivṛtsāmarathaṃtaram /
agniṣṭomaṃ ca yajñānāṃ nirmame prathamān mukhāt // LiP_1,70.244 //
yajūṃṣi traiṣṭubhaṃ chanda- stomaṃ pañcadaśaṃ tathā /
bṛhatsāma tathokthyaṃ ca dakṣiṇādasṛjanmukhāt // LiP_1,70.245 //
sāmāni jagatīchanda- stomaṃ saptadaśaṃ tathā /
vairūpamatirātraṃ ca paścimādasṛjanmukhāt // LiP_1,70.246 //
ekaviṃśamatharvāṇam āptoryāmāṇam eva ca /
anuṣṭubhaṃ savairājam uttarādasṛjanmukhāt // LiP_1,70.247 //
vidyuto 'śanimeghāṃś ca rohitendradhanūṃṣi ca /
tejāṃsi ca sasarjādau kalpasya bhagavānprabhuḥ // LiP_1,70.248 //
uccāvacāni bhūtāni gātrebhyastasya jajñire /
brahmaṇastu prajāsargaṃ sṛjato hi prajāpateḥ // LiP_1,70.249 //
sṛṣṭvā catuṣṭayaṃ pūrvaṃ devāsuranarānpitṝn /
tato 'sṛjat sa bhūtāni sthāvarāṇi carāṇi ca // LiP_1,70.250 //
yakṣānpiśācān gandharvāṃs tv athaivāpsarasāṃ gaṇān /
narakinnararakṣāṃsi vayaḥpaśumṛgoragān // LiP_1,70.251 //
avyayaṃ ca vyayaṃ cāpi yadidaṃ sthāṇujaṅgamam /
teṣāṃ vai yāni karmāṇi prāksṛṣṭyāṃ pratipedire // LiP_1,70.252 //
tānyeva pratipadyante sṛjyamānāḥ punaḥ punaḥ /
hiṃsrāhiṃsre mṛdukrūre dharmādharme nṛtānṛte // LiP_1,70.253 //
tadbhāvitāḥ prapadyante tasmāttattasya rocate /
mahābhūteṣu sṛṣṭeṣu indriyārtheṣu mūrtiṣu // LiP_1,70.254 //
viniyogaṃ ca bhūtānāṃ dhātaiva vyadadhāt svayam /
kecitpuruṣakāraṃ tu prāhuḥ karma sumānavāḥ // LiP_1,70.255 //
daivamityapare viprāḥ svabhāvaṃ bhūtacintakāḥ /
pauruṣaṃ karma daivaṃ ca phalavṛttisvabhāvataḥ // LiP_1,70.256 //
na caikaṃ na pṛthagbhāvam adhikaṃ na tato viduḥ /
etadevaṃ ca naikaṃ ca nāmabhedena nāpyubhe // LiP_1,70.257 //
karmasthā viṣamaṃ brūyuḥ sattvasthāḥ samadarśanāḥ /
nāma rūpaṃ ca bhūtānāṃ kṛtānāṃ ca prapañcanam // LiP_1,70.258 //
vedaśabdebhya evādau nirmame sa maheśvaraḥ /
ṛṣīṇāṃ nāmadheyāni yāś ca vedeṣu vṛttayaḥ // LiP_1,70.259 //
śarvaryante prasūtānāṃ tānyevaibhyo dadātyajaḥ /
evaṃvidhāḥ sṛṣṭayastu brahmaṇo 'vyaktajanmanaḥ // LiP_1,70.260 //
śarvaryante pradṛśyante siddhimāśritya mānasīm /
evaṃbhūtāni sṛṣṭāni sthāvarāṇi carāṇi ca // LiP_1,70.261 //
yadāsya tāḥ prajāḥ sṛṣṭā na vyavardhanta sattamāḥ /
tamomātrāvṛto brahmā tadā śokena duḥkhitaḥ // LiP_1,70.262 //
tataḥ sa vidadhe buddhim arthaniścayagāminīm /
athātmani samadrākṣīt tamomātrāṃ niyāmikām // LiP_1,70.263 //
rajaḥsattvaṃ parityajya vartamānāṃ svadharmataḥ /
tataḥ sa tena duḥkhena duḥkhaṃ cakre jagatpatiḥ // LiP_1,70.264 //
tamaś ca vyanudatpaścād rajaḥ sattvaṃ tamāvṛṇot /
(origin of adharma and hiṃsā)
tattamaḥ pratinunnaṃ vai mithunaṃ samajāyata // LiP_1,70.265 //
adharmastamaso jajñe hiṃsā śokādajāyata /
tatastasminsamudbhūte mithune dāruṇātmike // LiP_1,70.266 //
(Śatarūpā)
gatāsur bhagavān āsīt prītiś cainam aśiśriyat /
svāṃ tanuṃ sa tato brahmā tāmapohata bhāsvarām // LiP_1,70.267 //
dvidhā kṛtvā svakaṃ deham ardhena puruṣo 'bhavat /
ardhena nārī sā tasya śatarūpā vyajāyata // LiP_1,70.268 //
prakṛtiṃ bhūtadhātrīṃ tāṃ kāmādvai sṛṣṭavānprabhuḥ /
sā divaṃ pṛthivīṃ caiva mahimnā vyāpyadhiṣṭhitā // LiP_1,70.269 //
brahmaṇaḥ sā tanuḥ pūrvā divamāvṛtya tiṣṭhati /
yā tvardhātsṛjato nārī śatarūpā vyajāyata // LiP_1,70.270 //
sā devī niyutaṃ taptvā tapaḥ paramaduścaram /
bhartāraṃ dīptayaśasaṃ puruṣaṃ pratyapadyata // LiP_1,70.271 //
sa vai svāyaṃbhuvaḥ pūrvaṃ puruṣo manurucyate /
tasyaiva saptatiyugaṃ manvantaramihocyate // LiP_1,70.272 //
lebhe sa puruṣaḥ patnīṃ śatarūpām ayonijām /
tayā sārdhaṃ sa ramate tasmātsā ratirucyate // LiP_1,70.273 //
prathamaḥ saṃprayogātmā kalpādau samapadyata /
(Manu creates the creatures)
virājam asṛjad brahmā so 'bhavat puruṣo virāṭ // LiP_1,70.274 //
samrāṭ ca śatarūpā vai vairājaḥ sa manuḥ smṛtaḥ /
sa vairājaḥ prajāsargaṃ sasarja puruṣo manuḥ // LiP_1,70.275 //
vairājātpuruṣād vīrāc chatarūpā vyajāyata /
priyavratottānapādau putrau dvau lokasaṃmatau // LiP_1,70.276 //
kanye dve ca mahābhāge yābhyāṃ jātā imāḥ prajāḥ /
devī nāma tathākūtiḥ prasūtiścaiva te ubhe // LiP_1,70.277 //
svāyaṃbhuvaḥ prasūtiṃ tu dakṣāya pradadau prabhuḥ /
prāṇo dakṣa iti jñeyaḥ saṃkalpo manurucyate // LiP_1,70.278 //
ruceḥ prajāpateḥ so 'tha ākūtiṃ pratyapādayat /
ākūtyāṃ mithunaṃ jajñe mānasasya ruceḥ śubham // LiP_1,70.279 //
yajñaś ca dakṣiṇā caiva yamalau saṃbabhūvatuḥ /
yajñasya dakṣiṇāyāṃ tu putrā dvādaśa jajñire // LiP_1,70.280 //
yāmā iti samākhyātā devāḥ svāyaṃbhuve 'ntare /
etasya putrā yajñasya tasmādyāmāś ca te smṛtāḥ // LiP_1,70.281 //
ajitaścaiva śukraś ca gaṇau dvau brahmaṇā kṛtau /
yāmāḥ pūrvaṃ prajātā ye te 'bhavaṃstu divaukasaḥ // LiP_1,70.282 //
svāyaṃbhuvasutāyāṃ tu prasūtyāṃ lokamātaraḥ /
tasyāṃ kanyāścaturviṃśad dakṣas tvajanayat prabhuḥ // LiP_1,70.283 //
sarvāstāś ca mahābhāgāḥ sarvāḥ kamalalocanāḥ /
bhogavatyaś ca tāḥ sarvāḥ sarvāstā yogamātaraḥ // LiP_1,70.284 //
sarvāś ca brahmavādinyaḥ sarvā viśvasya mātaraḥ /
śraddhā lakṣmīrdhṛtistuṣṭiḥ puṣṭirmedhā kriyā tathā // LiP_1,70.285 //
buddhirlajjā vapuḥ śāntiḥ siddhiḥ kīrtistrayodaśa /
patnyarthaṃ pratijagrāha dharmo dākṣāyaṇīḥ prabhuḥ // LiP_1,70.286 //
dārāṇyetāni vai tasya vihitāni svayaṃbhuvā /
tābhyaḥ śiṣṭāyavīyasya ekādaśa sulocanāḥ // LiP_1,70.287 //
(daughters and grandchildren of Dakṣa)
satī khyātyatha saṃbhūtiḥ smṛtiḥ prītiḥ kṣamā tathā /
saṃnatiścānasūyā ca ūrjā svāhā svadhā tathā // LiP_1,70.288 //
tās tathā pratyapadyanta punaranye maharṣayaḥ /
rudro bhṛgur marīciś ca aṅgirāḥ pulahaḥ kratuḥ // LiP_1,70.289 //
pulastyo 'trir vasiṣṭhaś ca pitaro 'gnistathaiva ca /
satīṃ bhavāya prāyacchat khyātiṃ ca bhṛgave tataḥ // LiP_1,70.290 //
marīcaye ca saṃbhūtiṃ smṛtimaṅgirase dadau /
prītiṃ caiva pulastyāya kṣamāṃ vai pulahāya ca // LiP_1,70.291 //
kratave saṃnatiṃ nāma anasūyāṃ tathātraye /
ūrjāṃ dadau vasiṣṭhāya svāhāmapyagnaye dadau // LiP_1,70.292 //
svadhāṃ caiva pitṛbhyastu tāsvapatyā nibodhata /
etāḥ sarvā mahābhāgāḥ prajāsvanusṛtāḥ sthitāḥ // LiP_1,70.293 //
manvantareṣu sarveṣu yāvadābhūtasaṃplavam /
śraddhā kāmaṃ vijajñe vai darpo lakṣmīsutaḥ smṛtaḥ // LiP_1,70.294 //
dhṛtyāstu niyamaḥ putras tuṣṭyāḥ saṃtoṣa eva ca /
puṣṭyā lobhaḥ sutaścāpi medhāputraḥ śrutas tathā // LiP_1,70.295 //
kriyāyāmabhavatputro daṇḍaḥ samaya eva ca /
buddhyāṃ bodhaḥ sutas tadvat pramādo 'pyupajāyata // LiP_1,70.296 //
lajjāyāṃ vinayaḥ putro vyavasāyo vasoḥ sutaḥ /
kṣemaḥ śāntisutaścāpi sukhaṃ siddhervyajāyata // LiP_1,70.297 //
yaśaḥ kīrtisutaścāpi ityete dharmasūnavaḥ /
kāmasya harṣaḥ putro vai devyāṃ prītyāṃ vyajāyata // LiP_1,70.298 //
ityeṣa vai sutodarkaḥ sargo dharmasya kīrtitaḥ /
jajñe hiṃsā tvadharmādvai nikṛtiṃ cānṛtaṃ sutam // LiP_1,70.299 //
nikṛtyāṃ tu dvayaṃ jajñe bhayaṃ naraka eva ca /
māyā ca vedanā cāpi mithunadvayametayoḥ // LiP_1,70.300 //
bhūyo jajñe 'tha vai māyā mṛtyuṃ bhūtāpahāriṇam /
vedanāyāḥ sutaścāpi duḥkhaṃ jajñe ca rauravaḥ // LiP_1,70.301 //
mṛtyor vyādhijarāśoka- krodhāsūyāś ca jajñire /
duḥkhottarāḥ sutā hyete sarve cādharmalakṣaṇāḥ // LiP_1,70.302 //
naiṣāṃ bhāryāstu putrāś ca sarve hyete parigrahāḥ /
ityeṣa tāmasaḥ sargo jajñe dharmaniyāmakaḥ // LiP_1,70.303 //
(Śiva creates mental + immortal sons = Rudras)
prajāḥ sṛjeti vyādiṣṭo brahmaṇā nīlalohitaḥ /
so 'bhidhyāya satīṃ bhāryāṃ nirmame hyātmasaṃbhavān // LiP_1,70.304 //
nādhikānna ca hīnāṃstān mānasānātmanaḥ samān /
sahasraṃ hi sahasrāṇāṃ so 'sṛjat kṛttivāsasaḥ // LiP_1,70.305 //
tulyānevātmanaḥ sarvān rūpatejobalaśrutaiḥ /
piṅgalānsaniṣaṅgāṃś ca sakapardānsalohitān // LiP_1,70.306 //
viśiṣṭān harikeśāṃś ca dṛṣṭighnāṃś ca kapālinaḥ /
mahārūpānvirūpāṃś ca viśvarūpān svarūpiṇaḥ // LiP_1,70.307 //
rathinaścarmiṇaścaiva varmiṇaś ca varūthinaḥ /
sahasraśatabāhūṃś ca divyān bhaumāntarikṣagān // LiP_1,70.308 //
sthūlaśīrṣān aṣṭadaṃṣṭrān dvijihvāṃs tāṃs trilocanān /
annādān piśitāśāṃś ca ājyapānsomapānapi // LiP_1,70.309 //
mīḍhuṣo 'tikapālāṃś ca śitikaṇṭhordhvaretasaḥ /
havyādāñchrutadharmāṃś ca dharmiṇo hyatha barhiṇaḥ // LiP_1,70.310 //
āsīnāndhāvataścaiva pañcabhūtānsahasraśaḥ /
adhyāpino 'dhyāyinaś ca japato yuñjatas tathā // LiP_1,70.311 //
dhūmavanto jvalantaś ca nadīmanto 'tidīptinaḥ /
vṛddhānbuddhimataścaiva brahmiṣṭhāñśubhadarśanān // LiP_1,70.312 //
nīlagrīvān sahasrākṣān sarvāṃścātha kṣamākarān /
adṛśyānsarvabhūtānāṃ mahāyogānmahaujasaḥ // LiP_1,70.313 //
bhramanto 'bhidravantaś ca plavantaś ca sahasraśaḥ /
ayātayāmān asṛjad rudrānetān surottamān // LiP_1,70.314 //
brahmā dṛṣṭvābravīdenaṃ māsrākṣīrīdṛśīḥ prajāḥ /
sraṣṭavyā nātmanastulyāḥ prajā deva namo 'stu te // LiP_1,70.315 //
anyāḥ sṛja tvaṃ bhadraṃ te prajā vai mṛtyusaṃyutāḥ /
nārapsyante hi karmāṇi prajāvagatamṛtyavaḥ // LiP_1,70.316 //
evamukto 'bravīdenaṃ nāhaṃ mṛtyujarānvitāḥ /
prajāḥ srakṣyāmi bhadraṃ te sthito 'haṃ tvaṃ sṛja prajāḥ // LiP_1,70.317 //
ete ye vai mayā sṛṣṭā virūpā nīlalohitāḥ /
sahasrāṇāṃ sahasraṃ tu ātmano niḥsṛtāḥ prajāḥ // LiP_1,70.318 //
ete devā bhaviṣyanti rudrā nāma mahābalāḥ /
pṛthivyāmantarikṣe ca dikṣu caiva pariśritāḥ // LiP_1,70.319 //
śatarudrāḥ samātmāno bhaviṣyantīti yājñikāḥ /
yajñabhājo bhaviṣyanti sarvadevagaṇaiḥ saha // LiP_1,70.320 //
manvantareṣu ye devā bhaviṣyantīha bhedataḥ /
sārdhaṃ tair ījyamānās te sthāsyantīha ā yugakṣayāt // LiP_1,70.321 //
evamuktastadā brahmā mahādevena dhīmatā /
pratyuvāca namaskṛtya hṛṣyamāṇaḥ prajāpatiḥ // LiP_1,70.322 //
evaṃ bhavatu bhadraṃ te yathā te vyāhṛtaṃ vibho /
brahmaṇā samanujñāte tathā sarvamabhūtkila // LiP_1,70.323 //
tataḥ prabhṛti deveśo na cāsūyata vai prajāḥ /
ūrdhvaretāḥ sthitaḥ sthāṇur yāvadābhūtasaṃplavam // LiP_1,70.324 //
yasmāduktaḥ sthito 'smīti tasmātsthāṇuriti smṛtaḥ /
(Śiva transforms into Ardhanārīśvara)
eṣa devo mahādevaḥ puruṣo 'rkasamadyutiḥ // LiP_1,70.325 //
ardhanārīnaravapus tejasā jvalanopamaḥ /
svecchayāsau dvidhābhūtaḥ pṛthak strī puruṣaḥ pṛthak // LiP_1,70.326 //
sa evaikādaśārdhena sthito 'sau parameśvaraḥ /
tatra yā sā mahābhāgā śaṅkarasyārdhakāyinī // LiP_1,70.327 //
prāguktā tu mahādevī strī saiveha satī hyabhūt /
hitāya jagatāṃ devī dakṣeṇārādhitā purā // LiP_1,70.328 //
(forms of Devī/Durgā)
kāryārthaṃ dakṣiṇaṃ tasyāḥ śuklaṃ vāmaṃ tathāsitam /
ātmānaṃ vibhajasveti proktā devena śaṃbhunā // LiP_1,70.329 //
sā tathoktā dvidhābhūtā śuklā kṛṣṇā ca vai dvijāḥ /
tasyā nāmāni vakṣyāmi śṛṇvantu ca samāhitāḥ // LiP_1,70.330 //
svāhā svadhā mahāvidyā medhā lakṣmīḥ sarasvatī /
satī dākṣāyaṇī vidyā icchāśaktiḥ kriyātmikā // LiP_1,70.331 //
aparṇā caikaparṇā ca tathā caivaikapāṭalā /
umā haimavatī caiva kalyāṇī caikamātṛkā // LiP_1,70.332 //
khyātiḥ prajñā mahābhāgā loke gaurīti viśrutā /
gaṇāṃbikā mahādevī nandinī jātavedasī // LiP_1,70.333 //
ekarūpamathaitasyāḥ pṛthagdehavibhāvanāt /
sāvitrī varadā puṇyā pāvanī lokaviśrutā // LiP_1,70.334 //
ājñā āveśanī kṛṣṇā tāmasī sāttvikī śivā /
prakṛtirvikṛtā raudrī durgā bhadrā pramāthinī // LiP_1,70.335 //
kālarātrirmahāmāyā revatī bhūtanāyikā /
dvāparāntavibhāge ca nāmānīmāni suvratāḥ // LiP_1,70.336 //
gautamī kauśikī cāryā caṇḍī kātyāyanī satī /
kumārī yādavī devī varadā kṛṣṇapiṅgalā // LiP_1,70.337 //
barhidhvajā śūladharā paramā brahmacāriṇī /
mahendropendrabhaginī dṛṣadvaty ekaśūladhṛk // LiP_1,70.338 //
aparājitā bahubhujā pragalbhā siṃhavāhinī /
śumbhādidaityahantrī ca mahāmahiṣamardinī // LiP_1,70.339 //
amoghā vindhyanilayā vikrāntā gaṇanāyikā /
devyā nāmavikārāṇi ityetāni yathākramam // LiP_1,70.340 //
bhadrakālyā mayoktāni samyakphalapradāni ca /
ye paṭhanti narāsteṣāṃ vidyate na ca pātakam // LiP_1,70.341 //
araṇye parvate vāpi pure vāpyathavā gṛhe /
rakṣāmetāṃ prayuñjīta jale vātha sthale 'pi vā // LiP_1,70.342 //
vyāghrakumbhīnacorebhyo bhayasthāne viśeṣataḥ /
āpatsvapi ca sarvāsu devyā nāmāni kīrtayet // LiP_1,70.343 //
āryakagrahabhūtaiś ca pūtanāmātṛbhis tathā /
abhyarditānāṃ bālānāṃ rakṣāmetāṃ prayojayet // LiP_1,70.344 //
mahādevīkale dve tu prajñā śrīś ca prakīrtite /
ābhyāṃ devīsahasrāṇi yairvyāptamakhilaṃ jagat // LiP_1,70.345 //
anayā devadevo 'sau satyā rudro maheśvaraḥ /
ātiṣṭhatsarvalokānāṃ hitāya parameśvaraḥ // LiP_1,70.346 //
rudraḥ paśupatiścāsīt purā dagdhaṃ puratrayam /
devāś ca paśavaḥ sarve babhūvustasya tejasā // LiP_1,70.347 //
yaḥ paṭhecchṛṇuyādvāpi ādisargakramaṃ śubham /
sa yāti brahmaṇo lokaṃ śrāvayedvā dvijottamān // LiP_1,70.348 //
iti śrīliṅgamahāpurāṇe pūrvabhāge sṛṣṭivistāro nāma saptatitamo 'dhyāyaḥ
LiP, 1, 71
ṛṣaya ūcuḥ
samāsād vistarāccaiva sargaḥ proktastvayā śubhaḥ /
kathaṃ paśupatiścāsīt puraṃ dagdhuṃ maheśvaraḥ // LiP_1,71.1 //
kathaṃ ca paśavaścāsan devāḥ sabrahmakāḥ prabhoḥ /
mayasya tapasā pūrvaṃ sudurgaṃ nirmitaṃ puram // LiP_1,71.2 //
haimaṃ ca rājataṃ divyam ayasmayam anuttamam /
sudurgaṃ devadevena dagdhamityeva naḥ śrutam // LiP_1,71.3 //
kathaṃ dadāha bhagavān bhaganetranipātanaḥ /
ekeneṣunipātena divyenāpi tadā katham // LiP_1,71.4 //
viṣṇunotpāditairbhūtair na dagdhaṃ tatpuratrayam /
purasya saṃbhavaḥ sarvo varalābhaḥ purā śrutaḥ // LiP_1,71.5 //
idānīṃ dahanaṃ sarvaṃ vaktumarhasi suvrata /
teṣāṃ tadvacanaṃ śrutvā sūtaḥ paurāṇikottamaḥ // LiP_1,71.6 //
yathā śrutaṃ tathā prāha vyāsād viśvārthasūcakāt /
sūta uvāca
trailokyasyāsya śāpāddhi manovākkāyasaṃbhavāt // LiP_1,71.7 //
nihate tārake daitye tāraputre sabāndhave /
skandena vā prayatnena tasya putrā mahābalāḥ // LiP_1,71.8 //
vidyunmālī tārakākṣaḥ kamalākṣaś ca vīryavān /
tapastepurmahātmāno mahābalaparākramāḥ // LiP_1,71.9 //
tapa ugraṃ samāsthāya niyame parame sthitāḥ /
tapasā karśayāmāsur dehān svāndānavottamāḥ // LiP_1,71.10 //
teṣāṃ pitāmahaḥ prīto varadaḥ pradadau varam /
daityā ūcuḥ
avadhyatvaṃ ca sarveṣāṃ sarvabhūteṣu sarvadā // LiP_1,71.11 //
sahitā varayāmāsuḥ sarvalokapitāmaham /
tān abravīt tadā devo lokānāṃ prabhur avyayaḥ // LiP_1,71.12 //
nāsti sarvāmaratvaṃ vai nivartadhvam ato 'surāḥ /
anyaṃ varaṃ vṛṇīdhvaṃ vai yādṛśaṃ samprarocate // LiP_1,71.13 //
tataste sahitā daityāḥ sampradhārya parasparam /
brahmāṇamabruvandaityāḥ praṇipatya jagadgurum // LiP_1,71.14 //
vayaṃ purāṇi trīṇyeva samāsthāya mahīmimām /
vicariṣyāma lokeśa tvatprasādājjagadguro // LiP_1,71.15 //
tathā varṣasahasreṣu sameṣyāmaḥ parasparam /
ekībhāvaṃ gamiṣyanti purāṇyetāni cānagha // LiP_1,71.16 //
samāgatāni caitāni yo hanyādbhagavaṃstadā /
ekenaiveṣuṇā devaḥ sa no mṛtyurbhaviṣyati // LiP_1,71.17 //
evamastviti tāndevaḥ pratyuktvā prāviśaddivam /
tato mayaḥ svatapasā cakre vīraḥ purāṇyatha // LiP_1,71.18 //
kāñcanaṃ divi tatrāsīd antarikṣe ca rājatam /
āyasaṃ cābhavad bhūmau puraṃ teṣāṃ mahātmanām // LiP_1,71.19 //
ekaikaṃ yojanaśataṃ vistārāyāmataḥ samam /
kāñcanaṃ tārakākṣasya kamalākṣasya rājatam // LiP_1,71.20 //
vidyunmāleścāyasaṃ vai trividhaṃ durgamuttamam /
mayaś ca balavāṃstatra daityadānavapūjitaḥ // LiP_1,71.21 //
hairaṇye rājate caiva kṛṣṇāyasamaye tathā /
ālayaṃ cātmanaḥ kṛtvā tatrāste balavāṃstadā // LiP_1,71.22 //
evaṃ babhūvurdaityānām atidurgāṇi suvratāḥ /
purāṇi trīṇi viprendrās trailokyamiva cāparam // LiP_1,71.23 //
puratraye tadā jāte sarve daityā jagattraye /
puratrayaṃ praviśyaiva babhūvuste balādhikāḥ // LiP_1,71.24 //
kalpadrumasamākīrṇaṃ gajavājisamākulam /
nānāprasādasaṃkīrṇaṃ maṇijālaiḥ samāvṛtam // LiP_1,71.25 //
sūryamaṇḍalasaṃkāśair vimānairviśvatomukhaiḥ /
padmarāgamayaiḥ śubhraiḥ śobhitaṃ candrasaṃnibhaiḥ // LiP_1,71.26 //
prāsādairgopurairdivyaiḥ kailāsaśikharopamaiḥ /
śobhitaṃ tripuraṃ teṣāṃ pṛthakpṛthaganuttamaiḥ // LiP_1,71.27 //
divyastrībhiḥ susampūrṇaṃ gandharvaiḥ siddhacāraṇaiḥ /
rudrālayaiḥ pratigṛhaṃ sāgnihotrair dvijottamāḥ // LiP_1,71.28 //
vāpīkūpataḍāgaiś ca dīrghikābhistu sarvataḥ /
mattamātaṅgayūthaiś ca turaṅgaiś ca suśobhanaiḥ // LiP_1,71.29 //
rathaiś ca vividhākārair vicitrairviśvatomukhaiḥ /
sabhāprapādibhiś caiva krīḍāsthānaiḥ pṛthak pṛthak // LiP_1,71.30 //
vedādhyayanaśālābhir vividhābhiḥ samantataḥ /
adhṛṣyaṃ manasāpyanyair mayasyaiva ca māyayā // LiP_1,71.31 //
(piety of Tripura's inhabitants)
pativratābhiḥ sarvatra sevitaṃ munipuṅgavāḥ /
kṛtvāpi sumahat pāpam apāpaiḥ śaṅkarārcanāt // LiP_1,71.32 //
daityeśvarairmahābhāgaiḥ sadāraiḥ sasutairdvijāḥ /
śrautasmārtārthadharmajñais taddharmanirataiḥ sadā // LiP_1,71.33 //
mahādevetaraṃ tyaktvā devaṃ tasyārcane sthitaiḥ /
vyūḍhoraskair vṛṣaskandhaiḥ sarvāyudhadharaiḥ sadā // LiP_1,71.34 //
sarvadā kṣudhitaiścaiva dāvāgnisadṛśekṣaṇaiḥ /
praśāntaiḥ kupitaiścaiva kubjair vāmanakais tathā // LiP_1,71.35 //
nīlotpaladalaprakhyair nīlakuñcitamūrdhajaiḥ /
nīlādrimerusaṃkāśair nīradopamaniḥsvanaiḥ /
mayena rakṣitaiḥ sarvaiḥ śikṣitairyuddhalālasaiḥ // LiP_1,71.36 //
atha samararataiḥ sadā samantāc chivapadapūjanayā sulabdhavīryaiḥ /
ravimarudamarendrasaṃnikāśaiḥ suramathanaiḥ sudṛḍhaiḥ susevitaṃ tat // LiP_1,71.37 //
sendrā devā dvijaśreṣṭhā drumā dāvāgninā yathā /
puratrayāgninā dagdhā hy abhavan daityavaibhavāt // LiP_1,71.38 //
athaivaṃ te tadā dagdhā devā deveśvaraṃ harim /
abhivandya tadā prāhus tamapratimavarcasam // LiP_1,71.39 //
so 'pi nārāyaṇaḥ śrīmān cintayāmāsa cetasā /
kiṃ kāryaṃ devakāryeṣu bhagavāniti sa prabhuḥ // LiP_1,71.40 //
tadā sasmāra vai yajñaṃ yajñamūrtirjanārdanaḥ /
yajvā yajñabhugīśāno yajvanāṃ phaladaḥ prabhuḥ // LiP_1,71.41 //
tato yajñaḥ smṛtastena devakāryārthasiddhaye /
devaṃ te puruṣaṃ caiva praṇemustuṣṭuvustadā // LiP_1,71.42 //
bhagavānapi taṃ dṛṣṭvā yajñaṃ prāha sanātanam /
sanātanastadā sendrān devān ālokya cācyutaḥ // LiP_1,71.43 //
śrīviṣṇuruvāca
anenopasadā devā yajadhvaṃ parameśvaram /
puratrayavināśāya jagattrayavibhūtaye // LiP_1,71.44 //
sūta uvāca
atha tasya vacaḥ śrutvā devadevasya dhīmataḥ /
siṃhanādaṃ mahatkṛtvā yajñeśaṃ tuṣṭuvuḥ surāḥ // LiP_1,71.45 //
tataḥ saṃcintya bhagavān svayameva janārdanaḥ /
punaḥ prāha sa sarvāṃstāṃs tridaśāṃstridaśeśvaraḥ // LiP_1,71.46 //
hatvā dagdhvā ca bhūtāni bhuktvā cānyāyato 'pi vā /
yajedyadi mahādevam apāpo nātra saṃśayaḥ // LiP_1,71.47 //
apāpā naiva hantavyāḥ pāpā eva na saṃśayaḥ /
hantavyāḥ sarvayatnena kathaṃ vadhyāḥ surottamāḥ // LiP_1,71.48 //
asurā durmadāḥ pāpā api devairmahābalaiḥ /
tasmānna vadhyā rudrasya prabhāvāt parameṣṭhinaḥ // LiP_1,71.49 //
ko 'haṃ brahmāthavā devā daityā devārisūdanāḥ /
munayaś ca mahātmānaḥ prasādena vinā prabhoḥ // LiP_1,71.50 //
yaḥ saptaviṃśako nityaḥ parātparataraḥ prabhuḥ /
viśvāmareśvaro vandyo viśvādhāro maheśvaraḥ // LiP_1,71.51 //
sa eva sarvadeveśaḥ sarveṣāmapi śaṅkaraḥ /
līlayā devadaityendra- vibhāgamakaroddharaḥ // LiP_1,71.52 //
tasyāṃśam ekaṃ sampūjya devā devatvam āgatāḥ /
brahmā brahmatvam āpanno hy ahaṃ viṣṇutvameva ca // LiP_1,71.53 //
tam apūjya jagatyasmin kaḥ pumān siddhimicchati /
tasmāttenaiva hantavyā liṅgārcanavidher balāt // LiP_1,71.54 //
dharmaniṣṭhāś ca te sarve śrautasmārtavidhau sthitāḥ /
tathāpi yajamānena raudreṇopasadā prabhum /
rudramiṣṭvā yathānyāyaṃ jeṣyāmo daityasattamān // LiP_1,71.55 //
satārakākṣeṇa mayena guptaṃ svasthaṃ ca guptaṃ sphaṭikābhamekam /
ko nāma hantuṃ tripuraṃ samartho muktvā trinetraṃ bhagavantamekam // LiP_1,71.56 //
sūta uvāca
evamuktvā hariśceṣṭvā yajñenopasadā prabhum /
upaviṣṭo dadarśātha bhūtasaṃghānsahasraśaḥ // LiP_1,71.57 //
śūlaśaktigadāhastān ṭaṅkopalaśilāyudhān /
nānāpraharaṇopetān nānāveṣadharāṃstadā // LiP_1,71.58 //
kālāgnirudrasaṃkāśān kālarudropamāṃstadā /
prāha devo hariḥ sākṣāt praṇipatya sthitān prabhuḥ // LiP_1,71.59 //
viṣṇuruvāca
dagdhvā bhittvā ca bhuktvā ca gatvā daityapuratrayam /
punaryathāgataṃ vīrā gantumarhatha bhūtaye // LiP_1,71.60 //
tataḥ praṇamya deveśaṃ bhūtasaṃghāḥ puratrayam /
praviśya naṣṭāste sarve śalabhā iva pāvakam // LiP_1,71.61 //
tatastu naṣṭāste sarve bhūtā deveśvarājñayā /
nanṛtur mumuduś caiva jagur daityāḥ sahasraśaḥ // LiP_1,71.62 //
tuṣṭuvurdevadeveśaṃ paramātmānamīśvaram /
tataḥ parājitā devā dhvastavīryāḥ kṣaṇena tu // LiP_1,71.63 //
sendrāḥ saṃgamya deveśam upendraṃ dhiṣṭhitā bhayāt /
tāndṛṣṭvā cintayāmāsa bhagavānpuruṣottamaḥ // LiP_1,71.64 //
kiṃ kṛtyamiti saṃtaptaḥ saṃtaptānsendrakānkṣaṇam /
kathaṃ tu teṣāṃ daityānāṃ balaṃ hatvā prayatnataḥ // LiP_1,71.65 //
devakāryaṃ kariṣyāmi prasādātparameṣṭhinaḥ /
pāpaṃ vicārato nāsti dharmiṣṭhānāṃ na saṃśayaḥ // LiP_1,71.66 //
tasmāddaityā na vadhyāste bhūtaiścopasadodbhavaiḥ /
pāpaṃ nudati dharmeṇa dharme sarvaṃ pratiṣṭhitam // LiP_1,71.67 //
dharmādaiśvaryamityeṣā śrutireṣā sanātanī /
daityāścaite hi dharmiṣṭhāḥ sarve tripuravāsinaḥ // LiP_1,71.68 //
tasmādavadhyatāṃ prāptā nānyathā dvijapuṅgavāḥ /
kṛtvāpi sumahatpāpaṃ rudramabhyarcayanti ye // LiP_1,71.69 //
mucyante pātakaiḥ sarvaiḥ padmapatramivāṃbhasā /
pūjayā bhogasaṃpattir avaśyaṃ jāyate dvijāḥ // LiP_1,71.70 //
tasmātte bhogino daityā liṅgārcanaparāyaṇāḥ /
tasmātkṛtvā dharmavighnam ahaṃ devāḥ svamāyayā // LiP_1,71.71 //
daityānāṃ devakāryārthaṃ jeṣye 'haṃ tripuraṃ kṣaṇāt /
sūta uvāca
vicāryaivaṃ tatasteṣāṃ bhagavānpuruṣottamaḥ /
kartuṃ vyavasitaścābhūd dharmavighnaṃ surāriṇām // LiP_1,71.72 //
asṛjacca mahātejāḥ puruṣaṃ cātmasaṃbhavam /
māyī māyāmayaṃ teṣāṃ dharmavighnārthamacyutaḥ // LiP_1,71.73 //
śāstraṃ ca śāstā sarveṣām akarotkāmarūpadhṛk /
sarvasaṃmohanaṃ māyī dṛṣṭapratyayasaṃyutam // LiP_1,71.74 //
etatsvāṅgabhavāyaiva puruṣāyopadiśya tu /
māyī māyāmayaṃ śāstraṃ granthaṣoḍaśalakṣakam // LiP_1,71.75 //
śrautasmārtaviruddhaṃ ca varṇāśramavivarjitam /
ihaiva svarganarakaṃ pratyayaṃ nānyathā punaḥ // LiP_1,71.76 //
tacchāstramupadiśyaiva puruṣāyācyutaḥ svayam /
puratrayavināśāya prāhainaṃ puruṣaṃ hariḥ // LiP_1,71.77 //
gantumarhasi nāśāya bho tūrṇaṃ puravāsinām /
dharmās tathā praṇaśyantu śrautasmārtā na saṃśayaḥ // LiP_1,71.78 //
tataḥ praṇamya taṃ māyī māyāśāstraviśāradaḥ /
praviśya tatpuraṃ tūrṇaṃ munirmāyāṃ tadākarot // LiP_1,71.79 //
māyayā tasya te daityāḥ puratrayanivāsinaḥ /
śrautaṃ smārtaṃ ca saṃtyajya tasya śiṣyāstadābhavan // LiP_1,71.80 //
tatyajuś ca mahādevaṃ śaṅkaraṃ parameśvaram /
nārado 'pi tadā māyī niyogānmāyinaḥ prabhoḥ // LiP_1,71.81 //
praviśya tatpuraṃ tena māyinā saha dīkṣitaḥ /
muniḥ śiṣyaiḥ praśiṣyaiś ca saṃvṛtaḥ sarvataḥ svayam // LiP_1,71.82 //
strīdharmaṃ cākarotstrīṇāṃ duścāraphalasiddhidam /
cakrustāḥ sarvadā labdhvā sadya eva phalaṃ striyaḥ // LiP_1,71.83 //
janāsaktā babhūvustā vinindya patidevatāḥ /
adyāpi gauravāttasya nāradasya kalau muneḥ // LiP_1,71.84 //
nāryaścaranti saṃtyajya bhartṝn svairaṃ vṛthādhamāḥ /
strīṇāṃ mātā pitā bandhuḥ sakhā mitraṃ ca bāndhavaḥ // LiP_1,71.85 //
bhartā eva na saṃdehas tathāpy āsahamāyayā /
kṛtvāpi sumahatpāpaṃ yā bhartuḥ premasaṃyutā // LiP_1,71.86 //
prāpnuyāt paramaṃ svargaṃ narakaṃ ca viparyayāt /
puraikā muniśārdūlāḥ sarvadharmān sadā patim // LiP_1,71.87 //
saṃtyajyāpūjayansādhvyo devānanyāñjagadgurūn /
tāḥ svargalokamāsādya modante vigatajvarāḥ // LiP_1,71.88 //
narakaṃ ca jagāmānyā tasmādbhartā parā gatiḥ /
tathāpi bhartṝn svāṃs tyaktvā babhūvuḥ svairavṛttayaḥ // LiP_1,71.89 //
māyayā devadevasya viṣṇostasyājñayā prabhoḥ /
alakṣmīś ca svayaṃ tasya niyogāttripuraṃ gatā // LiP_1,71.90 //
yā lakṣmīstapasā teṣāṃ labdhā deveśvarādajāt /
bahirgatā parityajya niyogādbrahmaṇaḥ prabhoḥ // LiP_1,71.91 //
buddhimohaṃ tathābhūtaṃ viṣṇumāyāvinirmitam /
teṣāṃ dattvā kṣaṇaṃ devas tāsāṃ māyī ca nāradaḥ // LiP_1,71.92 //
sukhāsīnau hyasaṃbhrāntau dharmavighnārthamavyayau /
evaṃ naṣṭe tadā dharme śrautasmārte suśobhane // LiP_1,71.93 //
pāṣaṇḍe khyāpite tena viṣṇunā viśvayoninā /
tyakte maheśvare daityais tyakte liṅgārcane tathā // LiP_1,71.94 //
strīdharme nikhile naṣṭe durācāre vyavasthite /
kṛtārtha iva deveśo devaiḥ sārdhamumāpatim // LiP_1,71.95 //
tapasā prāpya sarvajñaṃ tuṣṭāva puruṣottamaḥ /
śrībhagavānuvāca
maheśvarāya devāya namaste paramātmane // LiP_1,71.96 //
nārāyaṇāya śarvāya brahmaṇe brahmarūpiṇe /
śāśvatāya hyanantāya avyaktāya ca te namaḥ // LiP_1,71.97 //
sūta uvāca
evaṃ stutvā mahādevaṃ daṇḍavatpraṇipatya ca /
jajāpa rudraṃ bhagavān koṭivāraṃ jale sthitaḥ // LiP_1,71.98 //
devāś ca sarve te devaṃ tuṣṭuvuḥ parameśvaram /
sendrāḥ sasādhyāḥ sayamāḥ sarudrāḥ samarudgaṇāḥ // LiP_1,71.99 //
devā ūcuḥ
namaḥ sarvātmane tubhyaṃ śaṅkarāyārtihāriṇe /
rudrāya nīlarudrāya kadrudrāya pracetase // LiP_1,71.100 //
gatirnaḥ sarvadāsmābhir vandyo devārimardanaḥ /
tvamādistvamanantaś ca anantaścākṣayaḥ prabhuḥ // LiP_1,71.101 //
prakṛtiḥ puruṣaḥ sākṣāt sraṣṭā hartā jagadguro /
trātā netā jagatyasmin dvijānāṃ dvijavatsala // LiP_1,71.102 //
varado vāṅmayo vācyo vācyavācakavarjitaḥ /
yājyo muktyarthamīśāno yogibhir yogavibhramaiḥ // LiP_1,71.103 //
hṛtpuṇḍarīkasuṣire yogināṃ saṃsthitaḥ sadā /
vadanti sūrayaḥ santaṃ paraṃ brahmasvarūpiṇam // LiP_1,71.104 //
bhavantaṃ tattvam ityāryās tejorāśiṃ parātparam /
paramātmānamityāhur asmiñjagati tadvibho // LiP_1,71.105 //
dṛṣṭaṃ śrutaṃ sthitaṃ sarvaṃ jāyamānaṃ jagadguro /
aṇoralpataraṃ prāhur mahato 'pi mahattaram // LiP_1,71.106 //
sarvataḥ pāṇipādaṃ tvāṃ sarvato 'kṣiśiromukham /
sarvataḥ śrutimalloke sarvamāvṛtya tiṣṭhasi // LiP_1,71.107 //
mahādevamanirdeśyaṃ sarvajñaṃ tvāmanāmayam /
viśvarūpaṃ virūpākṣaṃ sadāśivam anāmayam // LiP_1,71.108 //
koṭibhāskarasaṃkāśaṃ koṭiśītāṃśusannibham /
koṭikālāgnisaṃkāśaṃ ṣaḍviṃśakamanīśvaram // LiP_1,71.109 //
pravartakaṃ jagatyasmin prakṛteḥ prapitāmaham /
vadanti varadaṃ devaṃ sarvāvāsaṃ svayaṃbhuvam // LiP_1,71.110 //
śrutayaḥ śrutisāraṃ tvāṃ śrutisāravido janāḥ // LiP_1,71.111 //
adṛṣṭamasmābhir anekamūrte vinā kṛtaṃ yadbhavatātha loke /
tvameva daityāsurabhūtasaṃghān devān narān sthāvarajaṅgamāṃś ca // LiP_1,71.112 //
pāhi nānyā gatiḥ śaṃbho vinihatyāsurottamān /
māyayā mohitāḥ sarve bhavataḥ parameśvara // LiP_1,71.113 //
yathā taraṅgā laharīsamūhā yudhyanti cānyonyamapāṃnidhau ca /
jalāśrayādeva jaḍīkṛtāś ca surāsurāstadvadajasya sarvam // LiP_1,71.114 //
sūta uvāca
ya idaṃ prātarutthāya śucirbhūtvā japennaraḥ /
śṛṇuyādvā stavaṃ puṇyaṃ sarvakāmam avāpnuyāt // LiP_1,71.115 //
stutastvevaṃ surairviṣṇor japena ca maheśvaraḥ /
somaḥ somām athāliṅgya nandidattakaraḥ smayan // LiP_1,71.116 //
prāha gaṃbhīrayā vācā devānālokya śaṅkaraḥ /
jñātaṃ mayedamadhunā devakāryaṃ sureśvarāḥ // LiP_1,71.117 //
viṣṇor māyābalaṃ caiva nāradasya ca dhīmataḥ /
teṣāmadharmaniṣṭhānāṃ daityānāṃ devasattamāḥ // LiP_1,71.118 //
puratrayavināśaṃ ca kariṣye 'haṃ surottamāḥ /
sūta uvāca
atha sabrahmakā devāḥ sendropendrāḥ samāgatāḥ // LiP_1,71.119 //
śrutvā prabhostadā vākyaṃ praṇemustuṣṭuvuś ca te /
apyetadantare devī devamālokya vismitā // LiP_1,71.120 //
līlāṃbujena cāhatya kalamāha vṛṣadhvajam /
devyuvāca
krīḍamānaṃ vibho paśya ṣaṇmukhaṃ ravisannibham // LiP_1,71.121 //
putraṃ putravatāṃ śreṣṭhaṃ bhūṣitaṃ bhūṣaṇaiḥ śubhaiḥ /
mukuṭaiḥ kaṭakaiścaiva kuṇḍalairvalayaiḥ śubhaiḥ // LiP_1,71.122 //
nūpuraiśchannavāraiś ca tathā hy udarabandhanaiḥ /
kiṅkiṇībhir anekābhir haimairaśvatthapatrakaiḥ // LiP_1,71.123 //
kalpakadrumajaiḥ puṣpaiḥ śobhitairalakaiḥ śubhaiḥ /
hārair vārijarāgādi- maṇicitrais tathāṅgadaiḥ // LiP_1,71.124 //
muktāphalamayairhāraiḥ pūrṇacandrasamaprabhaiḥ /
tilakaiś ca mahādeva paśya putraṃ suśobhanam // LiP_1,71.125 //
aṅkitaṃ kuṅkumādyaiś ca vṛttaṃ bhasitanirmitam /
vaktravṛndaṃ ca paśyeśa vṛndaṃ kāmalakaṃ yathā // LiP_1,71.126 //
netrāṇi ca vibho paśya śubhāni tvaṃ śubhāni ca /
añjanāni vicitrāṇi maṅgalārthaṃ ca mātṛbhiḥ // LiP_1,71.127 //
gaṅgādibhiḥ kṛttikādyaiḥ svāhayā ca viśeṣataḥ /
ityevaṃ lokamātuś ca vāgbhiḥ saṃbodhitaḥ śivaḥ // LiP_1,71.128 //
na yayau tṛptimīśānaḥ pibanskandānanāmṛtam /
na sasmāra ca tāndevān daityaśastranipīḍitān // LiP_1,71.129 //
skandamāliṅgya cāghrāya nṛtya putretyuvāca ha /
so 'pi līlālaso bālo nanartārtiharaḥ prabhuḥ // LiP_1,71.130 //
sahaiva nanṛtuścānye saha tena gaṇeśvarāḥ /
trailokyamakhilaṃ tatra nanarteśājñayā kṣaṇam // LiP_1,71.131 //
nāgāś ca nanṛtuḥ sarve devāḥ sendrapurogamāḥ /
tuṣṭuvurgaṇapāḥ skandaṃ mumodāṃbā ca mātaraḥ // LiP_1,71.132 //
sasṛjuḥ puṣpavarṣāṇi jagurgandharvakinnarāḥ /
nṛtyāmṛtaṃ tadā pītvā pārvatīparameśvarau /
avāpatus tadā tṛptiṃ nandinā ca gaṇeśvarāḥ // LiP_1,71.133 //
tataḥ sa nandī saha ṣaṇmukhena tathā ca sārdhaṃ girirājaputryā /
viveśa divyaṃ bhavanaṃ bhavo 'pi yathāmbudo 'nyāmbudam ambudābhaḥ // LiP_1,71.134 //
dvārasya pārśve te tasthur devā devasya dhīmataḥ /
tuṣṭuvuś ca mahādevaṃ kiṃcid udvignacetasaḥ // LiP_1,71.135 //
kiṃtu kiṃtviti cānyonyaṃ prekṣya caitatsamākulāḥ /
pāpā vayam iti hyanye abhāgyāśceti cāpare // LiP_1,71.136 //
bhāgyavantaś ca daityendrā iti cānye sureśvarāḥ /
pūjāphalamimaṃ teṣām ityanye neti cāpare // LiP_1,71.137 //
etasminnantare teṣāṃ śrutvā śabdānanekaśaḥ /
kumbhodaro mahātejā daṇḍenātāḍayatsurān // LiP_1,71.138 //
dudruvuste bhayāviṣṭā devā hāhetivādinaḥ /
apatanmunayaścānye devāś ca dharaṇītale // LiP_1,71.139 //
aho vidherbalaṃ ceti munayaḥ kaśyapādayaḥ /
dṛṣṭvāpi devadeveśaṃ devānāṃ cāsuradviṣām // LiP_1,71.140 //
abhāgyānna samāptaṃ tu kāryamityapare dvijāḥ /
procurnamaḥ śivāyeti pūjya cālpataraṃ hṛdi // LiP_1,71.141 //
tataḥ kapardī nandīśo mahādevapriyo muniḥ /
śūlī mālī tathā hālī kuṇḍalī valayī gadī // LiP_1,71.142 //
vṛṣamāruhya suśvetaṃ yayau tasyājñayā tadā /
tato vai nandinaṃ dṛṣṭvā gaṇaḥ kumbhodaro 'pi saḥ // LiP_1,71.143 //
praṇamya nandinaṃ mūrdhnā saha tena tvaran yayau /
nandī bhāti mahātejā vṛṣapṛṣṭhe vṛṣadhvajaḥ // LiP_1,71.144 //
sagaṇo gaṇasenānīr meghapṛṣṭhe yathā bhavaḥ /
daśayojanavistīrṇaṃ muktājālair alaṃkṛtam // LiP_1,71.145 //
sitātapatraṃ śailāder ākāśamiva bhāti tat /
tatrāntarbaddhamālā sā muktāphalamayī śubhā // LiP_1,71.146 //
gaṅgākāśānnipatitā bhāti mūrdhni vibhoryathā /
atha dṛṣṭvā gaṇādhyakṣaṃ devadundubhayaḥ śubhāḥ // LiP_1,71.147 //
niyogādvajriṇaḥ sarve vinedurmunipuṅgavāḥ /
tuṣṭuvuś ca gaṇeśānaṃ vāgbhir iṣṭapradaṃ śubham // LiP_1,71.148 //
yathā devā bhavaṃ dṛṣṭvā prītikaṇṭakitatvacaḥ /
niyogādvajriṇo mūrdhni puṣpavarṣaṃ ca khecarāḥ // LiP_1,71.149 //
vavṛṣuś ca sugandhāḍhyaṃ nandino gaganoditam /
vṛṣṭyā tuṣṭastadā reje tuṣṭyā puṣṭyā yathārthayā // LiP_1,71.150 //
nandī bhavaś cāndrayātu snātayā gandhavāriṇā /
puṣpairnānāvidhaistatra bhāti pṛṣṭhaṃ vṛṣasya tat // LiP_1,71.151 //
saṃkīrṇaṃ tu divaḥ pṛṣṭhaṃ nakṣatrairiva suvratāḥ /
kusumaiḥ saṃvṛto nandī vṛṣapṛṣṭhe rarāja saḥ // LiP_1,71.152 //
divaḥ pṛṣṭhe yathā candro nakṣatrairiva suvratāḥ /
taṃ dṛṣṭvā nandinaṃ devāḥ sendropendrās tathāvidham // LiP_1,71.153 //
tuṣṭuvur gaṇapeśānaṃ devadevamivāparam /
devā ūcuḥ
namaste rudrabhaktāya rudrajāpyaratāya ca // LiP_1,71.154 //
rudrabhaktārtināśāya raudrakarmaratāya te /
kūṣmāṇḍagaṇanāthāya yogināṃ pataye namaḥ // LiP_1,71.155 //
sarvadāya śaraṇyāya sarvajñāyārtihāriṇe /
vedānāṃ pataye caiva vedavedyāya te namaḥ // LiP_1,71.156 //
vajriṇe vajradaṃṣṭrāya vajrivajranivāriṇe /
vajrālaṃkṛtadehāya vajriṇārādhitāya te // LiP_1,71.157 //
raktāya raktanetrāya raktāṃbaradharāya te /
raktānāṃ bhavapādābje rudralokapradāyine // LiP_1,71.158 //
namaḥ senādhipataye rudrāṇāṃ pataye namaḥ /
bhūtānāṃ bhuvaneśānāṃ pataye pāpahāriṇe // LiP_1,71.159 //
rudrāya rudrapataye raudrapāpaharāya te /
namaḥ śivāya saumyāya rudrabhaktāya te namaḥ // LiP_1,71.160 //
sūta uvāca
tataḥ prīto gaṇādhyakṣaḥ prāha devāṃśchivātmajaḥ /
rathaṃ ca sārathiṃ śaṃbhoḥ kārmukaṃ śaramuttamam // LiP_1,71.161 //
kartumarhatha yatnena naṣṭaṃ matvā puratrayam /
atha te brahmaṇā sārdhaṃ tathā vai viśvakarmaṇā // LiP_1,71.162 //
rathaṃ cakruḥ susaṃrabdhā devadevasya dhīmataḥ // LiP_1,71.163 //
iti śrīliṅgamahāpurāṇe pūrvabhāge puradāhe nandikeśvaravākyaṃ nāma ekasaptatitamo 'dhyāyaḥ
LiP, 1, 72
sūta uvāca
(Śivas chariot for destruction of Tripura)
atha rudrasya devasya nirmito viśvakarmaṇā /
sarvalokamayo divyo ratho yatnena sādaram // LiP_1,72.1 //
sarvabhūtamayaścaiva sarvadevanamaskṛtaḥ /
sarvadevamayaścaiva sauvarṇaḥ sarvasaṃmataḥ // LiP_1,72.2 //
rathāṅgaṃ dakṣiṇaṃ sūryo vāmāṅgaṃ soma eva ca /
dakṣiṇaṃ dvādaśāraṃ hi ṣoḍaśāraṃ tathottaram // LiP_1,72.3 //
areṣu teṣu viprendrāś cādityā dvādaśaiva tu /
śaśinaḥ ṣoḍaśāreṣu kalā vāmasya suvratāḥ // LiP_1,72.4 //
ṛkṣāṇi ca tadā tasya vāmasyaiva tu bhūṣaṇam /
nemyaḥ ṣaḍṛtavaścaiva tayorvai viprapuṅgavāḥ // LiP_1,72.5 //
puṣkaraṃ cāntarikṣaṃ vai rathanīḍaś ca mandaraḥ /
astādrirudayādriś ca ubhau tau kūbarau smṛtau // LiP_1,72.6 //
adhiṣṭhānaṃ mahāmerur āśrayāḥ kesarācalāḥ /
vegaḥ saṃvatsarastasya ayane cakrasaṃgamau // LiP_1,72.7 //
muhūrtā bandhurāstasya śamyāścaiva kalāḥ smṛtāḥ /
tasya kāṣṭhāḥ smṛtā ghoṇā cākṣadaṇḍāḥ kṣaṇāś ca vai // LiP_1,72.8 //
nimeṣāścānukarṣāś ca īṣā cāsya lavāḥ smṛtāḥ /
dyaurvarūthaṃ rathasyāsya svargamokṣāvubhau dhvajau // LiP_1,72.9 //
dharmo virāgo daṇḍo 'sya yajñā daṇḍāśrayāḥ smṛtāḥ /
dakṣiṇāḥ saṃdhayastasya lohāḥ pañcāśadagnayaḥ // LiP_1,72.10 //
yugāntakoṭī tau tasya dharmakāmāvubhau smṛtau /
īṣādaṇḍastathāvyaktaṃ buddhistasyaiva naḍvalaḥ // LiP_1,72.11 //
koṇas tathā hyahaṅkāro bhūtāni ca balaṃ smṛtam /
indriyāṇi ca tasyaiva bhūṣaṇāni samantataḥ // LiP_1,72.12 //
śraddhā ca gatirasyaiva vedāstasya hayāḥ smṛtāḥ /
padāni bhūṣaṇānyeva ṣaḍaṅgānyupabhūṣaṇam // LiP_1,72.13 //
purāṇanyāyamīmāṃsā- dharmaśāstrāṇi suvratāḥ /
vālāśrayāḥ paṭāścaiva sarvalakṣaṇasaṃyutāḥ // LiP_1,72.14 //
mantrā ghaṇṭāḥ smṛtāsteṣāṃ varṇāḥ pādāstathāśramāḥ /
avacchedo hyanantastu sahasraphaṇabhūṣitaḥ // LiP_1,72.15 //
diśaḥ pādā rathasyāsya tathā copadiśaś ca ha /
puṣkarādyāḥ patākāś ca sauvarṇā ratnabhūṣitāḥ // LiP_1,72.16 //
samudrāstasya catvāro rathakambalikāḥ smṛtāḥ /
gaṅgādyāḥ saritaḥ śreṣṭhāḥ sarvābharaṇabhūṣitāḥ // LiP_1,72.17 //
cāmarāsaktahastāgrāḥ sarvāḥ strīrūpaśobhitāḥ /
tatratatra kṛtasthānāḥ śobhayāṃcakrire ratham // LiP_1,72.18 //
āvahādyās tathā sapta sopānaṃ haimamuttamam /
sārathirbhagavānbrahmā devābhīṣudharāḥ smṛtāḥ // LiP_1,72.19 //
pratodo brahmaṇastasya praṇavo brahmadaivatam /
lokālokācalastasya sasopānaḥ samantataḥ // LiP_1,72.20 //
viṣamaś ca tadā bāhyo mānasādriḥ suśobhanaḥ /
nāsāḥ samantatastasya sarva evācalāḥ smṛtāḥ // LiP_1,72.21 //
talāḥ kapotāḥ kāpotāḥ sarve talanivāsinaḥ /
merureva mahāchatraṃ mandaraḥ pārśvaḍiṇḍimaḥ // LiP_1,72.22 //
śailendraḥ kārmukaṃ caiva jyā bhujaṅgādhipaḥ svayam /
kālarātryā tathaiveha tathendradhanuṣā punaḥ // LiP_1,72.23 //
ghaṇṭā sarasvatī devī dhanuṣaḥ śrutirūpiṇī /
iṣurviṣṇurmahātejāḥ śalyaṃ somaḥ śarasya ca // LiP_1,72.24 //
kālāgnistaccharasyaiva sākṣāttīkṣṇaḥ sudāruṇaḥ /
anīkaṃ viṣasambhūtaṃ vāyavo vājakāḥ smṛtāḥ // LiP_1,72.25 //
evaṃ kṛtvā rathaṃ divyaṃ kārmukaṃ ca śaraṃ tathā /
sārathiṃ jagatāṃ caiva brahmāṇaṃ prabhumīśvaram // LiP_1,72.26 //
āruroha rathaṃ divyaṃ raṇamaṇḍanadhṛg bhavaḥ /
sarvadevagaṇairyuktaṃ kampayanniva rodasī // LiP_1,72.27 //
(Śiva mounts the chariot)
ṛṣibhiḥ stūyamānaś ca vandyamānaś ca bandibhiḥ /
upanṛttaścāpsarasāṃ gaṇairnṛtyaviśāradaiḥ // LiP_1,72.28 //
suśobhamāno varadaḥ samprekṣyaiva ca sārathim /
tasminnārohati rathaṃ kalpitaṃ lokasaṃbhṛtam // LiP_1,72.29 //
śirobhiḥ patitā bhūmīṃ turagā vedasaṃbhavāḥ /
athādhastādrathasyāsya bhagavān dharaṇīdharaḥ // LiP_1,72.30 //
vṛṣendrarūpī cotthāpya sthāpayāmāsa vai kṣaṇam /
kṣaṇāntare vṛṣendro 'pi jānubhyāmagamaddharām // LiP_1,72.31 //
abhīṣuhasto bhagavān udyamya ca hayān vibhuḥ /
sthāpayāmāsa devasya vacanādvai rathaṃ śubham // LiP_1,72.32 //
tato 'śvāṃścodayāmāsa manomārutaraṃhasaḥ /
purāṇyuddiśya khasthāni dānavānāṃ tarasvinām // LiP_1,72.33 //
athāha bhagavān rudro devānālokya śaṅkaraḥ /
paśūnāmādhipatyaṃ me dattaṃ hanmi tato 'surān // LiP_1,72.34 //
pṛthakpaśutvaṃ devānāṃ tathānyeṣāṃ surottamāḥ /
kalpayitvaiva vadhyāste nānyathā naiva sattamāḥ // LiP_1,72.35 //
iti śrutvā vacaḥ sarvaṃ devadevasya dhīmataḥ /
viṣādamagaman sarve paśutvaṃ prati śaṅkitāḥ // LiP_1,72.36 //
teṣāṃ bhāvaṃ tato jñātvā devastānidamabravīt /
mā vo 'stu paśubhāve 'smin bhayaṃ vibudhasattamāḥ // LiP_1,72.37 //
śrūyatāṃ paśubhāvasya vimokṣaḥ kriyatāṃ ca saḥ /
yo vai pāśupataṃ divyaṃ cariṣyati sa mokṣyati // LiP_1,72.38 //
paśutvāditi satyaṃ ca pratijñātaṃ samāhitāḥ /
ye cāpyanye cariṣyanti vrataṃ pāśupataṃ mama // LiP_1,72.39 //
mokṣyanti te na saṃdehaḥ paśutvāt surasattamāḥ /
naiṣṭhikaṃ dvādaśābdaṃ vā tadardhaṃ varṣakatrayam // LiP_1,72.40 //
śuśrūṣāṃ kārayedyastu sa paśutvādvimucyate /
tasmātparamidaṃ divyaṃ cariṣyatha surottamāḥ // LiP_1,72.41 //
tatheti cābruvandevāḥ śive lokanamaskṛte /
tasmādvai paśavaḥ sarve devāsuranarāḥ prabhoḥ // LiP_1,72.42 //
rudraḥ paśupatiścaiva paśupāśavimocakaḥ /
yaḥ paśustatpaśutvaṃ ca vratenānena saṃtyajet // LiP_1,72.43 //
tatkṛtvā na ca pāpīyān iti śāstrasya niścayaḥ /
(Gaṇeśa pacified)
tato vināyakaḥ sākṣād bālo 'bālaparākramaḥ // LiP_1,72.44 //
apūjitastadā devaiḥ prāha devānnivārayan /
śrīvināyaka uvāca
māmapūjya jagatyasmin bhakṣyabhojyādibhiḥ śubhaiḥ // LiP_1,72.45 //
kaḥ pumānsiddhimāpnoti devo vā dānavo 'pi vā /
tatastasmin kṣaṇādeva devakārye sureśvarāḥ // LiP_1,72.46 //
vighnaṃ kariṣye deveśa kathaṃ kartuṃ samudyatāḥ /
tataḥ sendrāḥ surāḥ sarve bhītāḥ sampūjya taṃ prabhum // LiP_1,72.47 //
bhakṣyabhojyādibhiścaiva uṇḍaraiścaiva modakaiḥ /
abruvaṃste gaṇeśānaṃ nirvighnaṃ cāstu naḥ sadā // LiP_1,72.48 //
bhavo 'pyanekaiḥ kusumair gaṇeśaṃ bhakṣyaiś ca bhojyaiḥ surasaiḥ sugandhaiḥ /*
āliṅgya cāghrāya sutaṃ tadānīmapūjayatsarvasurendramukhyaḥ // LiP_1,72.49 //*
sampūjya pūjyaṃ saha devasaṃghair vināyakaṃ nāyakamīśvarāṇām /
gaṇeśvaraireva nagendradhanvā puratrayaṃ dagdhumasau jagāma // LiP_1,72.50 //
(army of the gods)
taṃ devadevaṃ surasiddhasaṃghā maheśvaraṃ bhūtagaṇāś ca sarve /
gaṇeśvarā nandimukhāstadānīṃ svavāhanairanvayurīśamīśāḥ // LiP_1,72.51 //
agre surāṇāṃ ca gaṇeśvarāṇāṃ tadātha nandī girirājakalpam /
vimānamāruhya puraṃ prahartuṃ jagāma mṛtyuṃ bhagavāniveśaḥ // LiP_1,72.52 //
yāntaṃ tadānīṃ tu śilādaputram āruhya nāgendravṛṣāśvavaryān /
devāstadānīṃ gaṇapāś ca sarve gaṇā yayuḥ svāyudhacihnahastāḥ // LiP_1,72.53 //
khagendramāruhya nagendrakalpaṃ khagadhvajo vāmata eva śaṃbhoḥ /*
jagāma jagatāṃ hitāya puratrayaṃ dagdhumaluptaśaktiḥ // LiP_1,72.54 //*
taṃ sarvadevāḥ suralokanāthaṃ samantataścānvayuraprameyam /*
surāsureśaṃ sahasraraśmir bhagavān sutīkṣṇaḥ // LiP_1,72.55 //*
rarāja madhye bhagavānsurāṇāṃ vivāhano vārijapatravarṇaḥ /
yathā sumeroḥ śikharādhirūḍhaḥ sahasraraśmir bhagavān sutīkṣṇaḥ // LiP_1,72.56 //
sahasranetraḥ prathamaḥ surāṇāṃ gajendramāruhya ca dakṣiṇe 'sya /
jagāma rudrasya puraṃ nihantuṃ yathoragāṃstatra tu vainateyaḥ // LiP_1,72.57 //
taṃ siddhagandharvasurendravīrāḥ surendravṛndādhipam indram īśam /
samantatastuṣṭuvuriṣṭadaṃ te jayeti śakraṃ varapuṣpavṛṣṭyā // LiP_1,72.58 //
tadā hyahalyopapatiṃ sureśaṃ jagatpatiṃ diviṣṭhāḥ /*
praṇemurālokya sahasranetraṃ salīlamaṃbā tanayaṃ yathendram // LiP_1,72.59 //*
yamapāvakavitteśā vāyurnirṛtireva ca /
apāmpatis tatheśāno bhavaṃ cānu samāgatāḥ // LiP_1,72.60 //
vīrabhadro raṇe bhadro nairṛtyāṃ vai rathasya tu /
vṛṣabhendraṃ samāruhya romajaiś ca samāvṛtaḥ // LiP_1,72.61 //
sevāṃ cakre puraṃ hantuṃ devadevaṃ triyaṃbakam /
mahākālo mahātejā mahādeva ivāparaḥ // LiP_1,72.62 //
vāyavyāṃ sagaṇaiḥ sārdhaṃ sevāṃ cakre rathasya tu // LiP_1,72.63 //
ṣaṇmukho 'pi saha siddhacāraṇaiḥ senayā ca girirājasaṃnibhaḥ /
devanāthagaṇavṛndasaṃvṛto vāraṇena ca tathāgnisaṃbhavaḥ // LiP_1,72.64 //
vighnaṃ gaṇeśo 'pyasureśvarāṇāṃ kṛtvā surāṇāṃ bhagavānavighnam /
vighneśvaro vighnagaṇaiś ca sārdhaṃ taṃ deśamīśānapadaṃ jagāma // LiP_1,72.65 //
kālī tadā kālaniśāprakāśaṃ śūlaṃ kapālābharaṇā kareṇa /
prakampayantī ca tadā surendrān mahāsurāsṛṅmadhupānamattā // LiP_1,72.66 //
mattebhagāmī madalolanetrā mattaiḥ piśācaiś ca gaṇaiś ca mattaiḥ /
mattebhacarmāṃbaraveṣṭitāṅgī yayau purastācca gaṇeśvarasya // LiP_1,72.67 //
tāṃ siddhagandharvapiśācayakṣa- vidyādharāhīndrasurendramukhyāḥ /
praṇemuruccairabhituṣṭuvuś ca jayeti devīṃ himaśailaputrīm // LiP_1,72.68 //
mātaraḥ suravarārisūdanāḥ sādaraṃ suragaṇaiḥ supūjitāḥ /
mātaraṃ yayuratha svavāhanaiḥ svairgaṇairdhvajadharaiḥ samantataḥ // LiP_1,72.69 //
durgārūḍhamṛgādhipā duratigā dordaṇḍavṛndaiḥ śivā bibhrāṇāṅkuśaśūlapāśaparaśuṃ cakrāsiśaṅkhāyudham /
prauḍhādityasahasrasadṛśairnetrairdahantī pathaṃ bālā- bālaparākramā bhagavatī daityānprahartuṃ yayau // LiP_1,72.70 //
taṃ devamīśaṃ tripuraṃ nihantuṃ tadā tu devendraraviprakāśāḥ /
gajairhayaiḥ siṃhavarai rathaiś ca vṛṣairyayuste gaṇarājamukhyāḥ // LiP_1,72.71 //
halaiś ca phālair musalair bhuśuṇḍair girīndrakūṭair girisannibhāste /
yayuḥ purastāddhi maheśvarasya sureśvarā bhūtagaṇeśvarāś ca // LiP_1,72.72 //
tathendrapadmodbhavaviṣṇumukhyāḥ surā gaṇeśāś ca gaṇeśamīśam /
jayeti vāgbhir bhagavantamūcuḥ kirīṭadattāñjalayaḥ samantāt // LiP_1,72.73 //
nanṛturmunayaḥ sarve daṇḍahastā jaṭādharāḥ /
vavṛṣuḥ puṣpavarṣāṇi khecarāḥ siddhacāraṇāḥ /
puratrayaṃ ca viprendrāḥ prāṇadatsarvatas tathā // LiP_1,72.74 //
gaṇeśvarair devagaṇaiś ca bhṛṅgī sahāvṛtaḥ sarvagaṇendravaryaḥ /
jagāma yogī tripuraṃ nihantuṃ vimānamāruhya yathā mahendraḥ // LiP_1,72.75 //
keśo vigatavāsāś ca mahākeśo mahājvaraḥ /
somavallī savarṇaś ca somapaḥ senakas tathā // LiP_1,72.76 //
somadhṛk sūryavācaś ca sūryapeṣaṇakas tathā /
sūryākṣaḥ sūrināmā ca suraḥ sundara eva ca // LiP_1,72.77 //
prakudaḥ kakudantaś ca kampanaś ca prakampanaḥ /
indraś cendrajayaścaiva mahābhīr bhīmakas tathā // LiP_1,72.78 //
śatākṣaścaiva pañcākṣaḥ sahasrākṣo mahodaraḥ /
yamajihvaḥ śatāśvaś ca kaṇṭhanaḥ kaṇṭhapūjanaḥ // LiP_1,72.79 //
dviśikhas triśikhaścaiva tathā pañcaśikho dvijāḥ /
muṇḍo 'rdhamuṇḍo dīrghaś ca piśācāsyaḥ pinākadhṛk // LiP_1,72.80 //
pippalāyatanaścaiva tathā hyaṅgārakāśanaḥ /
śithilaḥ śithilāsyaś ca akṣapādo hyajaḥ kujaḥ // LiP_1,72.81 //
ajavaktro hayavaktro gajavaktro 'rdhvavaktrakaḥ /
ityādyāḥ parivāryeśaṃ lakṣyalakṣaṇavarjitāḥ // LiP_1,72.82 //
vṛndaśastaṃ samāvṛtya jagmuḥ somaṃ gaṇairvṛtāḥ /
sahasrāṇāṃ sahasrāṇi rudrāṇāmūrdhvaretasām // LiP_1,72.83 //
samāvṛtya mahādevaṃ devadevaṃ maheśvaram /
dagdhuṃ puratrayaṃ jagmuḥ koṭikoṭigaṇairvṛtāḥ // LiP_1,72.84 //
trayastriṃśatsurāścaiva trayaś ca triśatās tathā /
trayaś ca trisahasrāṇi jagmurdevāḥ samantataḥ // LiP_1,72.85 //
mātaraḥ sarvalokānāṃ gaṇānāṃ caiva mātaraḥ /
bhūtānāṃ mātaraścaiva jagmurdevasya pṛṣṭhataḥ // LiP_1,72.86 //
bhāti madhye gaṇānāṃ ca rathamadhye gaṇeśvaraḥ /
nabhasyamalanakṣatre tārāmadhya ivoḍurāṭ // LiP_1,72.87 //
rarāja devī devasya girijā pārśvasaṃsthitā /
tadā prabhāvato gaurī bhavasyeva jaganmayī // LiP_1,72.88 //
śubhāvatī tadā devī pārśvasaṃsthā vibhāti sā /
cāmarāsaktahastāgrā sā hemāṃbujavarṇikā // LiP_1,72.89 //
atha vibhāti vibhorviśadaṃ vapur bhasitabhāsitamaṃbikayā tayā /
sitamivābhramaho saha vidyutā nabhasi devapateḥ parameṣṭhinaḥ // LiP_1,72.90 //
bhātīndradhanuṣākāśaṃ meruṇā ca yathā jagat /
hiraṇyadhanuṣā saumyaṃ vapuḥ śaṃbhoḥ śaśidyuti // LiP_1,72.91 //
sitātapatraṃ ratnāṃśu- miśritaṃ parameṣṭhinaḥ /
yathodaye śaśāṅkasya bhātyakhaṇḍaṃ hi maṇḍalam // LiP_1,72.92 //
sadukūlā śive raktā lambitā bhāti mālikā /
chatrāntā ratnajākāśāt patantīva saridvarā // LiP_1,72.93 //
atha mahendraviriñcivibhāvasu- prabhṛtibhir natapādasaroruhaḥ /
saha tadā ca jagāma tayāṃbayā sakalalokahitāya puratrayam // LiP_1,72.94 //
dagdhuṃ samartho manasā kṣaṇena carācaraṃ sarvamidaṃ triśūlī /
kimatra dagdhuṃ tripuraṃ pinākī svayaṃ gataścātra gaṇaiś ca sārdham // LiP_1,72.95 //
rathena kiṃ ceṣuvareṇa tasya gaṇaiś ca kiṃ devagaṇaiś ca śaṃbhoḥ /
puratrayaṃ dagdhumaluptaśakteḥ kimetad ityāhur ajendramukhyāḥ // LiP_1,72.96 //
manvāma nūnaṃ bhagavānpinākī līlārthametatsakalaṃ pravarttum /
vyavasthitaśceti tathānyathā ced āḍambareṇāsya phalaṃ kimanyat // LiP_1,72.97 //
puratrayasyāsya samīpavartī sureśvarair nandimukhaiś ca nandī /
gaṇairgaṇeśastu rarāja devyā jagadratho merurivāṣṭaśṛṅgaiḥ // LiP_1,72.98 //
atha nirīkṣya sureśvaramīśvaraṃ sagaṇamadrisutāsahitaṃ tadā /
tripuraraṅgatalopari saṃsthitaḥ suragaṇo 'nujagāma svayaṃ tathā // LiP_1,72.99 //
jagattrayaṃ sarvamivāparaṃ tat puratrayaṃ tatra vibhāti samyak /
nareśvaraiścaiva gaṇaiś ca devaiḥ suretaraiś ca trividhairmunīndrāḥ // LiP_1,72.100 //
(Śiva burns Tripura)
atha sajyaṃ dhanuḥ kṛtvā śarvaḥ saṃdhāya taṃ śaram /
yuktvā pāśupatāstreṇa tripuraṃ samacintayat // LiP_1,72.101 //
tasmin sthite mahādeve rudre vitatakārmuke /
purāṇi tena kālena jagmurekatvamāśu vai // LiP_1,72.102 //
ekībhāvaṃ gate caiva tripure samupāgate /
babhūva tumulo harṣo devatānāṃ mahātmanām // LiP_1,72.103 //
tato devagaṇāḥ sarve siddhāś ca paramarṣayaḥ /
jayeti vāco mumucuḥ saṃstuvanto 'ṣṭamūrtikam // LiP_1,72.104 //
athāha bhagavānbrahmā bhaganetranipātanam /
puṣyayoge 'pi samprāpte līlāvaśamumāpatim // LiP_1,72.105 //
sthāne tava mahādeva ceṣṭeyaṃ parameśvara /
pūrvadevāś ca devāś ca samāstava yataḥ prabho // LiP_1,72.106 //
tathāpi devā dharmiṣṭhāḥ pūrvadevāś ca pāpinaḥ /
yatastasmājjagannātha līlāṃ tyaktumihārhasi // LiP_1,72.107 //
kiṃ rathena dhvajeneśa tava dagdhuṃ puratrayam /
iṣuṇā bhūtasaṃghaiś ca viṣṇunā ca mayā prabho // LiP_1,72.108 //
puṣyayoge tvanuprāpte puraṃ dagdhumihārhasi /
yāvanna yānti deveśa viyogaṃ tāvadeva tu // LiP_1,72.109 //
dagdhumarhasi śīghraṃ tvaṃ trīṇyetāni purāṇi vai /
atha devo mahādevaḥ sarvajñastadavaikṣata // LiP_1,72.110 //
puratrayaṃ virūpākṣas tatkṣaṇādbhasma vai kṛtam /
somaś ca bhagavānviṣṇuḥ kālāgnirvāyureva ca // LiP_1,72.111 //
śare vyavasthitāḥ sarve devamūcuḥ praṇamya tam /
dagdhamapyatha deveśa vīkṣaṇena puratrayam // LiP_1,72.112 //
asmaddhitārthaṃ deveśa śaraṃ moktumihārhasi /
atha saṃmṛjya dhanuṣo jyāṃ hasan tripurārdanaḥ // LiP_1,72.113 //
mumoca bāṇaṃ viprendrā vyākṛṣyākarṇam īśvaraḥ /
tatkṣaṇāttripuraṃ dagdhvā tripurāntakaraḥ śaraḥ // LiP_1,72.114 //
devadevaṃ samāsādya namaskṛtvā vyavasthitaḥ /
reje puratrayaṃ dagdhaṃ daityakoṭiśatairvṛtam // LiP_1,72.115 //
iṣuṇā tena kalpānte rudreṇeva jagattrayam /
ye pūjayanti tatrāpi daityā rudraṃ sabāndhavāḥ // LiP_1,72.116 //
gāṇapatyaṃ tadā śaṃbhor yayuḥ pūjāvidherbalāt /
na kiṃcid abruvan devāḥ sendropendrā gaṇeśvarāḥ // LiP_1,72.117 //
bhayāddevaṃ nirīkṣyaiva devīṃ himavataḥ sutām /
dṛṣṭvā bhītaṃ tadānīkaṃ devānāṃ devapuṅgavaḥ // LiP_1,72.118 //
kiṃ cetyāha tadā devān praṇemustaṃ samantataḥ // LiP_1,72.119 //
vavandire nandinamindubhūṣaṇaṃ vavandire parvatarājasaṃbhavām /
vavandire cādrisutāsutaṃ prabhuṃ vavandire devagaṇā maheśvaram // LiP_1,72.120 //
tuṣṭāva hṛdaye brahmā devaiḥ saha samāhitaḥ /
viṣṇunā ca bhavaṃ devaṃ tripurārātimīśvaram // LiP_1,72.121 //
śrīpitāmaha uvāca
prasīda devadeveśa prasīda parameśvara /
prasīda jagatāṃ nātha prasīdānandadāvyaya // LiP_1,72.122 //
pañcāsyarudrarudrāya pañcāśatkoṭimūrtaye /
ātmatrayopaviṣṭāya vidyātattvāya te namaḥ // LiP_1,72.123 //
śivāya śivatattvāya aghorāya namonamaḥ /
aghorāṣṭakatattvāya dvādaśātmasvarūpiṇe // LiP_1,72.124 //
vidyutkoṭipratīkāśam aṣṭakāśaṃ suśobhanam /
rūpamāsthāya loke 'smin saṃsthitāya śivātmane // LiP_1,72.125 //
agnivarṇāya raudrāya aṃbikārdhaśarīriṇe /
dhavalaśyāmaraktānāṃ muktidāyāmarāya ca // LiP_1,72.126 //
jyeṣṭhāya rudrarūpāya somāya varadāya ca /
trilokāya tridevāya vaṣaṭkārāya vai namaḥ // LiP_1,72.127 //
madhye gaganarūpāya gaganasthāya te namaḥ /
aṣṭakṣetrāṣṭarūpāya aṣṭatattvāya te namaḥ // LiP_1,72.128 //
caturdhā ca caturdhā ca caturdhā saṃsthitāya ca /
pañcadhā pañcadhā caiva pañcamantraśarīriṇe // LiP_1,72.129 //
catuḥṣaṣṭiprakārāya akārāya namonamaḥ /
dvātriṃśattattvarūpāya ukārāya namonamaḥ // LiP_1,72.130 //
ṣoḍaśātmasvarūpāya makārāya namonamaḥ /
aṣṭadhātmasvarūpāya ardhamātrātmane namaḥ // LiP_1,72.131 //
oṅkārāya namastubhyaṃ caturdhā saṃsthitāya ca /
gaganeśāya devāya svargeśāya namo namaḥ // LiP_1,72.132 //
saptalokāya pātāla- narakeśāya vai namaḥ /
aṣṭakṣetrāṣṭarūpāya parātparatarāya ca // LiP_1,72.133 //
sahasraśirase tubhyaṃ sahasrāya ca te namaḥ /
sahasrapādayuktāya śarvāya parameṣṭhine // LiP_1,72.134 //
navātmatattvarūpāya navāṣṭātmātmaśaktaye /
punaraṣṭaprakāśāya tathāṣṭāṣṭakamūrtaye // LiP_1,72.135 //
catuḥṣaṣṭyātmatattvāya punaraṣṭavidhāya te /
guṇāṣṭakavṛtāyaiva guṇine nirguṇāya te // LiP_1,72.136 //
mūlasthāya namastubhyaṃ śāśvatasthānavāsine /
nābhimaṇḍalasaṃsthāya hṛdi niḥsvanakāriṇe // LiP_1,72.137 //
kandhare ca sthitāyaiva tālurandhrasthitāya ca /
bhrūmadhye saṃsthitāyaiva nādamadhye sthitāya ca // LiP_1,72.138 //
candrabimbasthitāyaiva śivāya śivarūpiṇe /
vahnisomārkarūpāya ṣaṭtriṃśacchaktirūpiṇe // LiP_1,72.139 //
tridhā saṃvṛtya lokānvai prasuptabhujagātmane /
triprakāraṃ sthitāyaiva tretāgnimayarūpiṇe // LiP_1,72.140 //
sadāśivāya śāntāya maheśāya pinākine /
sarvajñāya śaraṇyāya sadyojātāya vai namaḥ // LiP_1,72.141 //
aghorāya namastubhyaṃ vāmadevāya te namaḥ /
tatpuruṣāya namo 'stu īśānāya namonamaḥ // LiP_1,72.142 //
namastriṃśatprakāśāya śāntātītāya vai namaḥ /
ananteśāya sūkṣmāya uttamāya namo 'stu te // LiP_1,72.143 //
ekākṣāya namastubhyam ekarudrāya te namaḥ /
namastrimūrtaye tubhyaṃ śrīkaṇṭhāya śikhaṇḍine // LiP_1,72.144 //
anantāsanasaṃsthāya anantāyāntakāriṇe /
vimalāya viśālāya vimalāṅgāya te namaḥ // LiP_1,72.145 //
vimalāsanasaṃsthāya vimalārthārtharūpiṇe /
yogapīṭhāntarasthāya yogine yogadāyine // LiP_1,72.146 //
yogināṃ hṛdi saṃsthāya sadā nīvāraśūkavat /
pratyāhārāya te nityaṃ pratyāhāraratāya te // LiP_1,72.147 //
pratyāhāraratānāṃ ca pratisthānasthitāya ca /
dhāraṇāyai namastubhyaṃ dhāraṇābhiratāya te // LiP_1,72.148 //
dhāraṇābhyāsayuktānāṃ purastātsaṃsthitāya ca /
dhyānāya dhyānarūpāya dhyānagamyāya te namaḥ // LiP_1,72.149 //
dhyeyāya dhyeyagamyāya dhyeyadhyānāya te namaḥ /
dhyeyānāmapi dhyeyāya namo dhyeyatamāya te // LiP_1,72.150 //
samādhānābhigamyāya samādhānāya te namaḥ /
samādhānaratānāṃ tu nirvikalpārtharūpiṇe // LiP_1,72.151 //
dagdhvoddhṛtaṃ sarvamidaṃ tvayādya jagattrayaṃ rudra puratrayaṃ hi /
kaḥ stotumicchet kathamīdṛśaṃ tvāṃ stoṣye hi tuṣṭāya śivāya tubhyam // LiP_1,72.152 //
bhaktyā ca tuṣṭyādbhutadarśanācca martyā amartyā api devadeva /
ete gaṇāḥ siddhagaṇaiḥ praṇāmaṃ kurvanti deveśa gaṇeśa tubhyam // LiP_1,72.153 //
nirīkṣaṇādeva vibho 'si dagdhuṃ puratrayaṃ caiva jagattrayaṃ ca /
līlālasenāṃbikayā kṣaṇena dagdhaṃ kileṣuś ca tadātha muktaḥ // LiP_1,72.154 //
kṛto rathaśceṣuvaraś ca śubhraṃ śarasanaṃ te tripurakṣayāya /
anekayatnaiś ca mayātha tubhyaṃ phalaṃ na dṛṣṭaṃ surasiddhasaṃghaiḥ // LiP_1,72.155 //
ratho rathī devavaro hariś ca rudraḥ svayaṃ śakrapitāmahau ca /
tvameva sarve bhagavan kathaṃ tu stoṣye hy atoṣyaṃ praṇipatya mūrdhnā // LiP_1,72.156 //
anantapādas tvam anantabāhur anantamūrdhāntakaraḥ śivaś ca /
anantamūrtiḥ katham īdṛśaṃ tvāṃ toṣye hy atoṣyaṃ kathamīdṛśaṃ tvām // LiP_1,72.157 //
namonamaḥ sarvavide śivāya rudrāya śarvāya bhavāya tubhyam /
sthūlāya sūkṣmāya susūkṣmasūkṣma- sūkṣmāya sūkṣmārthavide vidhātre // LiP_1,72.158 //
sraṣṭre namaḥ sarvasurāsurāṇāṃ bhartre ca hartre jagatāṃ vidhātre /
netre surāṇāmasureśvarāṇāṃ dātre praśāstre mama sarvaśāstre // LiP_1,72.159 //
vedāntavedyāya sunirmalāya vedārthavidbhiḥ satataṃ stutāya /
vedātmarūpāya bhavāya tubhyam antāya madhyāya sumadhyamāya // LiP_1,72.160 //
ādyantaśūnyāya ca saṃsthitāya tathā tvaśūnyāya ca liṅgine ca /
aliṅgine liṅgamayāya tubhyaṃ liṅgāya vedādimayāya sākṣāt // LiP_1,72.161 //
rudrāya mūrdhānanikṛntanāya mamādidevasya ca yajñamūrteḥ /
vidhvāntabhaṅgaṃ mama kartumīśa dṛṣṭvaiva bhūmau karajāgrakoṭyā // LiP_1,72.162 //
aho vicitraṃ tava devadeva viceṣṭitaṃ sarvasurāsureśa /
dehīva devaiḥ saha devakāryaṃ kariṣyase nirguṇarūpatattva // LiP_1,72.163 //
ekaṃ sthūlaṃ sūkṣmamekaṃ susūkṣmaṃ mūrtāmūrtaṃ mūrtamekaṃ hyamūrtam /
ekaṃ dṛṣṭaṃ vāṅmayaṃ caikamīśaṃ dhyeyaṃ caikaṃ tattvamatrādbhutaṃ te // LiP_1,72.164 //
svapne dṛṣṭaṃ yatpadārthaṃ hyalakṣyaṃ dṛṣṭaṃ nūnaṃ bhāti manye na cāpi /
mūrtirno vai daivakīśāna devair lakṣyā yatnairapyalakṣyaṃ kathaṃ tu // LiP_1,72.165 //
divyaḥ kva deveśa bhavatprabhāvo vayaṃ kva bhaktiḥ kva ca te stutiś ca /
tathāpi bhaktyā vilapantamīśa pitāmahaṃ māṃ bhagavankṣamasva // LiP_1,72.166 //
sūta uvāca
ya imaṃ śṛṇuyāddvijottamā bhuvi devaṃ praṇipatya paṭhet /
sa ca muñcati pāpabandhanaṃ bhavabhaktyā puraśāsituḥ stavam // LiP_1,72.167 //
śrutvā ca bhaktyā caturānanena stuto hasañśailasutāṃ nirīkṣya /
stavaṃ tadā prāha mahānubhāvaṃ mahābhujo mandaraśṛṅgavāsī // LiP_1,72.168 //
śiva uvāca
stavenānena tuṣṭo 'smi tava bhaktyā ca padmaja /
varān varaya bhadraṃ te devānāṃ ca yathepsitān // LiP_1,72.169 //
sūta uvāca
tataḥ praṇamya deveśaṃ bhagavānpadmasaṃbhavaḥ /
kṛtāñjalipuṭo bhūtvā prāhedaṃ prītamānasaḥ // LiP_1,72.170 //
śrīpitāmaha uvāca
bhagavandevadeveśa tripurāntaka śaṅkara /
tvayi bhaktiṃ parāṃ me 'dya prasīda parameśvaram // LiP_1,72.171 //
devānāṃ caiva sarveṣāṃ tvayi sarvārthadeśvara /
prasīda bhaktiyogena sārathyena ca sarvadā // LiP_1,72.172 //
janārdano 'pi bhagavān namaskṛtya maheśvaram /
kṛtāñjalipuṭo bhūtvā prāha sāṃbaṃ triyaṃbakam // LiP_1,72.173 //
vāhanatvaṃ taveśāna nityamīhe prasīda me /
tvayi bhaktiṃ ca deveśa devadeva namo 'stu te // LiP_1,72.174 //
sāmarthyaṃ ca sadā mahyaṃ bhavantaṃ voḍhumīśvaram /
sarvajñatvaṃ ca varada sarvagatvaṃ ca śaṅkara // LiP_1,72.175 //
sūta uvāca
tayoḥ śrutvā mahādevo vijñaptiṃ parameśvaraḥ /
sārathye vāhanatve ca kalpayāmāsa vai bhavaḥ // LiP_1,72.176 //
dattvā tasmai brahmaṇe viṣṇave ca dagdhvā daityāndevadevo mahātmā /
sārdhaṃ devyā nandinā bhūtasaṃghair antardhānaṃ kārayāmāsa śarvaḥ // LiP_1,72.177 //
tatastadā maheśvare gate raṇādgaṇaiḥ saha /
sureśvarāḥ suvismitā bhavaṃ praṇamya pārvatīm // LiP_1,72.178 //
yayuś ca duḥkhavarjitāḥ svavāhanairdivaṃ tataḥ /
sureśvarā munīśvarā gaṇeśvarāś ca bhāskarāḥ // LiP_1,72.179 //
tripurārerimaṃ puṇyaṃ nirmitaṃ brahmaṇā purā /
yaḥ paṭhecchrāddhakāle vā daive karmaṇi ca dvijāḥ // LiP_1,72.180 //
śrāvayedvā dvijān bhaktyā brahmalokaṃ sa gacchati /
mānasairvācikaiḥ pāpais tathā vai kāyikaiḥ punaḥ // LiP_1,72.181 //
sthūlaiḥ sūkṣmaiḥ susūkṣmaiś ca mahāpātakasaṃbhavaiḥ /
pātakaiś ca dvijaśreṣṭhā upapātakasaṃbhavaiḥ // LiP_1,72.182 //
pāpaiś ca mucyate jantuḥ śrutvādhyāyamimaṃ śubham /
śatravo nāśamāyānti saṃgrāme vijayībhavet // LiP_1,72.183 //
sarvarogairna bādhyeta āpado na spṛśanti tam /
dhanamāyuryaśo vidyāṃ prabhāvamatulaṃ labhet // LiP_1,72.184 //
iti śrīliṅgamahāpurāṇe pūrvabhāge tripuradāhe brahmastavo nāma dvisaptitamo 'dhyāyaḥ
LiP, 1, 73
sūta uvāca
gate maheśvare deve dagdhvā ca tripuraṃ kṣaṇāt /
sadasyāha surendrāṇāṃ bhagavānpadmasaṃbhavaḥ // LiP_1,73.1 //
pitāmaha uvāca
saṃtyajya devadeveśaṃ liṅgamūrtimaheśvaram /
tārapautro mahātejās tārakasya suto balī // LiP_1,73.2 //
tārakākṣo 'pi ditijaḥ kamalākṣaś ca vīryavān /
vidyunmālī ca daityeśaḥ anye cāpi sabāndhavāḥ // LiP_1,73.3 //
tyaktvā devaṃ mahādevaṃ māyayā ca hareḥ prabhoḥ /
sarve vinaṣṭāḥ pradhvastāḥ svapuraiḥ purasaṃbhavaiḥ // LiP_1,73.4 //
tasmātsadā pūjanīyo liṅgamūrtiḥ sadāśivaḥ /
yāvatpūjā sureśānāṃ tāvadeva sthitiryataḥ // LiP_1,73.5 //
pūjanīyaḥ śivo nityaṃ śraddhayā devapuṅgavaiḥ /
sarvaliṅgamayo lokaḥ sarvaṃ liṅge pratiṣṭhitam // LiP_1,73.6 //
tasmāt sampūjayelliṅgaṃ ya icchetsiddhimātmanaḥ /
sarve liṅgārcanādeva devā daityāś ca dānavāḥ // LiP_1,73.7 //
yakṣā vidyādharāḥ siddhā rākṣasāḥ piśitāśanāḥ /
pitaro munayaścāpi piśācāḥ kinnarādayaḥ // LiP_1,73.8 //
arcayitvā liṅgamūrti saṃsiddhā nātra saṃśayaḥ /
tasmālliṅgaṃ yajennityaṃ yena kenāpi vā surāḥ // LiP_1,73.9 //
paśavaś ca vayaṃ tasya devadevasya dhīmataḥ /
paśutvaṃ ca parityajya kṛtvā pāśupataṃ tataḥ // LiP_1,73.10 //
pūjanīyo mahādevo liṅgamūrtiḥ sanātanaḥ /
viśodhya caiva bhūtāni pañcabhiḥ praṇavaiḥ samam // LiP_1,73.11 //
prāṇāyāmaiḥ samāyuktaiḥ pañcabhiḥ surapuṅgavāḥ /
caturbhiḥ praṇavaiścaiva prāṇāyāmaparāyaṇaiḥ // LiP_1,73.12 //
tribhiś ca praṇavairdevāḥ prāṇāyāmaistathāvidhaiḥ /
dvidhā nyasya tathauṃkāraṃ prāṇāyāmaparāyaṇaḥ // LiP_1,73.13 //
tataścauṃkāram uccārya prāṇāpānau niyamya ca /
jñānāmṛtena sarvāṅgāny āpūrya praṇavena ca // LiP_1,73.14 //
guṇatrayaṃ caturdhākhyam ahaṅkāraṃ ca suvratāḥ /
tanmātrāṇi ca bhūtāni tathā buddhīndriyāṇi ca // LiP_1,73.15 //
karmendriyāṇi saṃśodhya puruṣaṃ yugalaṃ tathā /
cidātmānaṃ tanuṃ kṛtvā cāgnirbhasmeti saṃspṛśet // LiP_1,73.16 //
vāyurbhasmeti ca vyoma tathāmbhaḥ pṛthivī tathā /
triyāyuṣaṃ trisaṃdhyaṃ ca dhūlayed bhasitena yaḥ // LiP_1,73.17 //
sa yogī sarvatattvajño vrataṃ pāśupataṃ tvidam /
bhavena pāśamokṣārthaṃ kathitaṃ devasattamāḥ // LiP_1,73.18 //
evaṃ pāśupataṃ kṛtvā sampūjya parameśvaram /
liṅge purā mayā dṛṣṭe viṣṇunā ca mahātmanā // LiP_1,73.19 //
paśavo naiva jāyante varṣamātreṇa devatāḥ /
asmābhiḥ sarvakāryāṇāṃ devamabhyarcya yatnataḥ // LiP_1,73.20 //
bāhye cābhyantare caiva manye kartavyamīśvaram /
pratijñā mama viṣṇoś ca divyaiṣā surasattamāḥ // LiP_1,73.21 //
munīnāṃ ca na saṃdehas tasmāt sampūjayecchivam /
sā hānistanmahacchidraṃ sa mohaḥ sā ca mūkatā // LiP_1,73.22 //
yatkṣaṇaṃ vā muhūrtaṃ vā śivamekaṃ na cintayet /
bhavabhaktiparā ye ca bhavapraṇatacetasaḥ // LiP_1,73.23 //
bhavasaṃsmaraṇodyuktā na te duḥkhasya bhājanam /
bhavanāni manojñāni divyamābharaṇaṃ striyaḥ // LiP_1,73.24 //
dhanaṃ vā tuṣṭiparyantaṃ śivapūjāvidheḥ phalam /
ye vāñchanti mahābhogān rājyaṃ ca tridaśālaye /
te 'rcayantu sadā kālaṃ liṅgamūrtiṃ maheśvaram // LiP_1,73.25 //
hatvā bhittvā ca bhūtāni dagdhvā sarvamidaṃ jagat // LiP_1,73.26 //
yajedekaṃ virūpākṣaṃ na pāpaiḥ sa pralipyate /
śailaṃ liṅgaṃ madīyaṃ hi sarvadevanamaskṛtam // LiP_1,73.27 //
ityuktvā pūrvamabhyarcya rudraṃ tribhuvaneśvaram /
tuṣṭāva vāgbhir iṣṭābhir devadevaṃ triyaṃbakam // LiP_1,73.28 //
tadāprabhṛti śakrādyāḥ pūjayāmāsurīśvaram /
sākṣātpāśupataṃ kṛtvā bhasmoddhūlitavigrahāḥ // LiP_1,73.29 //
iti śrīliṅgamahāpurāṇe pūrvabhāge brahmaproktaliṅgārcanavidhir nāma trisaptatitamo 'dhyāyaḥ
LiP, 1, 74
sūta uvāca
(deity =) liṅga)
liṅgāni kalpayitvaivaṃ svādhikārānurūpataḥ /
viśvakarmā dadau teṣāṃ niyogādbrahmaṇaḥ prabhoḥ // LiP_1,74.1 //
indranīlamayaṃ liṅgaṃ viṣṇunā pūjitaṃ sadā /
padmarāgamayaṃ śakro haimaṃ viśravasaḥ sutaḥ // LiP_1,74.2 //
viśvedevās tathā raupyaṃ vasavaḥ kāntikaṃ śubham /
ārakūṭamayaṃ vāyur aśvinau pārthivaṃ sadā // LiP_1,74.3 //
sphāṭikaṃ varuṇo rājā ādityāstāmranirmitam /
mauktikaṃ somarāḍ dhīmāṃs tathā liṅgamanuttamam // LiP_1,74.4 //
anantādyā mahānāgāḥ pravālakamayaṃ śubham /
daityā hyayomayaṃ liṅgaṃ rākṣasāś ca mahātmanaḥ // LiP_1,74.5 //
trailohikaṃ guhyakāś ca sarvalohamayaṃ gaṇāḥ /
cāmuṇḍā saikataṃ sākṣān mātaraś ca dvijottamāḥ // LiP_1,74.6 //
dārujaṃ nairṛtir bhaktyā yamo mārakataṃ śubham /
nīlādyāś ca tathā rudrāḥ śuddhaṃ bhasmamayaṃ śubham // LiP_1,74.7 //
lakṣmīvṛkṣamayaṃ lakṣmīr guho vai gomayātmakam /
munayo muniśārdūlāḥ kuśāgramayam uttamam // LiP_1,74.8 //
vāmādyāḥ puṣpaliṅgaṃ tu gandhaliṅgaṃ manonmanī /
sarasvatī ca ratnena kṛtaṃ rudrasya vāgbhavā // LiP_1,74.9 //
durgā haimaṃ mahādevaṃ savedikamanuttamam /
ugrā piṣṭamayaṃ sarve mantrā hyājyamayaṃ śubham // LiP_1,74.10 //
vedāḥ sarve dadhimayaṃ piśācāḥ sīsanirmitam /
lebhire ca yathāyogyaṃ prasādādbrahmaṇaḥ padam // LiP_1,74.11 //
bahunātra kimuktena carācaramidaṃ jagat /
śivaliṅgaṃ samabhyarcya sthitamatra na saṃśayaḥ // LiP_1,74.12 //
(types of liṅgas acc. to material)
ṣaḍvidhaṃ liṅgamityāhur dravyāṇāṃ ca prabhedataḥ /
teṣāṃ bhedāścaturyukta- catvāriṃśaditi smṛtāḥ // LiP_1,74.13 //
śailajaṃ prathamaṃ proktaṃ taddhi sākṣāccaturvidham /
dvitīyaṃ ratnajaṃ tacca saptadhā munisattamāḥ // LiP_1,74.14 //
tṛtīyaṃ dhātujaṃ liṅgam aṣṭadhā parameṣṭhinaḥ /
turīyaṃ dārujaṃ liṅgaṃ tattu ṣoḍaśadhocyate // LiP_1,74.15 //
mṛnmayaṃ pañcamaṃ liṅgaṃ dvidhā bhinnaṃ dvijottamāḥ /
ṣaṣṭhaṃ tu kṣaṇikaṃ liṅgaṃ saptadhā parikīrtitam // LiP_1,74.16 //
śrīpradaṃ ratnajaṃ liṅgaṃ śailajaṃ sarvasiddhidam /
dhātujaṃ dhanadaṃ sākṣād dārujaṃ bhogasiddhidam // LiP_1,74.17 //
mṛnmayaṃ caiva viprendrāḥ sarvasiddhikaraṃ śubham /
śailajaṃ cottamaṃ proktaṃ madhyamaṃ caiva dhātujam // LiP_1,74.18 //
bahudhā liṅgabhedāś ca nava caiva samāsataḥ /
mūle brahmā tathā madhye viṣṇustribhuvaneśvaraḥ // LiP_1,74.19 //
rudropari mahādevaḥ praṇavākhyaḥ sadāśivaḥ /
liṅgavedī mahādevī triguṇā trimayāṃbikā // LiP_1,74.20 //
tayā ca pūjayedyastu devī devaś ca pūjitau /
śailajaṃ ratnajaṃ vāpi dhātujaṃ vāpi dārujam // LiP_1,74.21 //
mṛnmayaṃ kṣaṇikaṃ vāpi bhaktyā sthāpya phalaṃ śubham /
surendrāmbhojagarbhāgni- yamāmbupadhaneśvaraiḥ // LiP_1,74.22 //
siddhavidyādharāhīndrair yakṣadānavakinnaraiḥ /
stūyamānaḥ supuṇyātmā devadundubhiniḥsvanaiḥ // LiP_1,74.23 //
bhūrbhūvaḥsvarmaharlokān kramād vai janataḥ param /
tapaḥ satyaṃ parākramya bhāsayan svena tejasā // LiP_1,74.24 //
liṅgasthāpanasanmārga- nihitasvāyatāsinā /
āśu brahmāṇḍamudbhidya nirgacchannirviśaṅkayā // LiP_1,74.25 //
śailajaṃ ratnajaṃ vāpi dhātujaṃ vāpi dārujam /
mṛnmayaṃ kṣaṇikaṃ tyaktvā sthāpayetsakalaṃ vapuḥ // LiP_1,74.26 //
vidhinā caiva kṛtvā tu skandomāsahitaṃ śubham /
kundagokṣīrasaṃkāśaṃ liṅgaṃ yaḥ sthāpayennaraḥ // LiP_1,74.27 //
nṛṇāṃ tanuṃ samāsthāya sthito rudro na saṃśayaḥ /
darśanātsparśanāttasya labhante nirvṛtiṃ narāḥ // LiP_1,74.28 //
tasya puṇyaṃ mayā vaktuṃ samyagyugaśatairapi /
śakyate naiva viprendrās tasmād vai sthāpayet tathā // LiP_1,74.29 //
sarveṣāmeva martyānāṃ vibhordivyaṃ vapuḥ śubham /
sakalaṃ bhāvanāyogyaṃ yogināmeva niṣkalam // LiP_1,74.30 //
iti śrīliṅgamahāpurāṇe pūrvabhāge śivaliṅgabhedasaṃsthāpanādivarṇanaṃ nāma catuḥsaptatitamo 'dhyāyaḥ
LiP, 1, 75
ṛṣaya ūcuḥ
niṣkalo nirmalo nityaḥ sakalatvaṃ kathaṃ gataḥ /
vaktumarhasi cāsmākaṃ yathā pūrvaṃ yathā śrutam // LiP_1,75.1 //
sūta uvāca
paramārthavidaḥ kecid ūcuḥ praṇavarūpiṇam /
vijñānamiti viprendrāḥ śrutvā śrutiśirasyajam // LiP_1,75.2 //
śabdādiviṣayaṃ jñānaṃ jñānamityabhidhīyate /
tajjñānaṃ bhrāntirahitam ityanye neti cāpare // LiP_1,75.3 //
yajjñānaṃ nirmalaṃ śuddhaṃ nirvikalpaṃ nirāśrayam /
guruprakāśakaṃ jñānam ityanye munayo dvijāḥ // LiP_1,75.4 //
jñānenaiva bhavenmuktiḥ prasādo jñānasiddhaye /
ubhābhyāṃ mucyate yogī tatrānandamayo bhavet // LiP_1,75.5 //
vadanti munayaḥ kecit karmaṇā tasya saṃgatim /
kalpanākalpitaṃ rūpaṃ saṃhṛtya svecchayaiva hi // LiP_1,75.6 //
dyaurmūrdhā tu vibhostasya khaṃ nābhiḥ parameṣṭhinaḥ /
somasūryāgnayo netre diśaḥ śrotraṃ mahātmanaḥ // LiP_1,75.7 //
caraṇau caiva pātālaṃ samudrastasya cāṃbaram /
devāstasya bhujāḥ sarve nakṣatrāṇi ca bhūṣaṇam // LiP_1,75.8 //
prakṛtistasya patnī ca puruṣo liṅgamucyate /
vaktrādvai brāhmaṇāḥ sarve brahmā ca bhagavānprabhuḥ // LiP_1,75.9 //
indropendrau bhujābhyāṃ tu kṣatriyāś ca mahātmanaḥ /
vaiśyāścorupradeśāttu śūdrāḥ pādātpinākinaḥ // LiP_1,75.10 //
puṣkarāvartakādyāstu keśāstasya prakīrtitāḥ /
vāyavo ghrāṇajāstasya gatiḥ śrautaṃ smṛtis tathā // LiP_1,75.11 //
athānenaiva karmātmā prakṛtestu pravartakaḥ /
puṃsāṃ tu puruṣaḥ śrīmān jñānagamyo na cānyathā // LiP_1,75.12 //
karmayajñasahasrebhyas tapoyajño viśiṣyate /
tapoyajñasahasrebhyo japayajño viśiṣyate // LiP_1,75.13 //
japayajñasahasrebhyo dhyānayajño viśiṣyate /
dhyānayajñātparo nāsti dhyānaṃ jñānasya sādhanam // LiP_1,75.14 //
yadā samarase niṣṭho yogī dhyānena paśyati /
dhyānayajñaratasyāsya tadā saṃnihitaḥ śivaḥ // LiP_1,75.15 //
nāsti vijñānināṃ śaucaṃ prāyaścittādi codanā /
viśuddhā vidyayā sarve brahmavidyāvido janāḥ // LiP_1,75.16 //
nāsti kriyā ca lokeṣu sukhaṃ duḥkhaṃ vicārataḥ /
dharmādharmau japo homo dhyānināṃ saṃnidhiḥ sadā // LiP_1,75.17 //
parānandātmakaṃ liṅgaṃ viśuddhaṃ śivamakṣaram /
niṣkalaṃ sarvagaṃ jñeyaṃ yogināṃ hṛdi saṃsthitam // LiP_1,75.18 //
liṅgaṃ tu dvividhaṃ prāhur bāhyamābhyantaraṃ dvijāḥ /
bāhyaṃ sthūlaṃ muniśreṣṭhāḥ sūkṣmamābhyantaraṃ dvijāḥ // LiP_1,75.19 //
karmayajñaratāḥ sthūlāḥ sthūlaliṅgārcane ratāḥ /
asatāṃ bhāvanārthāya nānyathā sthūlavigrahaḥ // LiP_1,75.20 //
ādhyātmikaṃ ca yalliṅgaṃ pratyakṣaṃ yasya no bhavet /
asau mūḍho bahiḥ sarvaṃ kalpayitvaiva nānyathā // LiP_1,75.21 //
jñānināṃ sūkṣmamamalaṃ bhavetpratyakṣamavyayam /
yathā sthūlamayuktānāṃ mṛtkāṣṭhādyaiḥ prakalpitam // LiP_1,75.22 //
artho vicārato nāstīty anye tattvārthavedinaḥ /
niṣkalaḥ sakalaśceti sarvaṃ śivamayaṃ tataḥ // LiP_1,75.23 //
vyomaikamapi dṛṣṭaṃ hi śarāvaṃ prati suvratāḥ /
pṛthaktvaṃ cāpṛthaktvaṃ ca śaṅkarasyeti cāpare // LiP_1,75.24 //
pratyayārthaṃ hi jagatām ekastho 'pi divākaraḥ /
eko 'pi bahudhā dṛṣṭo jalādhāreṣu suvratāḥ // LiP_1,75.25 //
jantavo divi bhūmau ca sarve vai pāñcabhautikāḥ /
tathāpi bahulā dṛṣṭā jātivyaktivibhedataḥ // LiP_1,75.26 //
dṛśyate śrūyate yadyat tattadviddhi śivātmakam /
bhedo janānāṃ loke 'smin pratibhāso vicārataḥ // LiP_1,75.27 //
svapne ca vipulān bhogān bhuktvā martyaḥ sukhī bhavet /
duḥkhī ca bhogaṃ duḥkhaṃ ca nānubhūtaṃ vicārataḥ // LiP_1,75.28 //
evamāhustathānye ca sarve vedārthatattvagāḥ /
hṛdi saṃsāriṇāṃ sākṣāt sakalaḥ parameśvaraḥ // LiP_1,75.29 //
yogināṃ niṣkalo devo jñānināṃ ca jaganmayaḥ /
trividhaṃ parameśasya vapurloke praśasyate // LiP_1,75.30 //
niṣkalaṃ prathamaṃ caikaṃ tataḥ sakalaniṣkalam /
tṛtīyaṃ sakalaṃ caiva nānyatheti dvijottamāḥ // LiP_1,75.31 //
arcayanti muhuḥ kecit sadā sakalaniṣkalam /
sarvajñaṃ hṛdaye kecic chivaliṅge vibhāvasau // LiP_1,75.32 //
sakalaṃ munayaḥ kecit sadā saṃsāravartinaḥ /
evamabhyarcayantyeva sadārāḥ sasutā narāḥ // LiP_1,75.33 //
yathā śivas tathā devī yathā devī tathā śivaḥ /
tasmādabhedabuddhyaiva saptaviṃśatprabhedataḥ // LiP_1,75.34 //
yajanti dehe bāhye ca catuṣkoṇe ṣaḍasrake /
daśāre dvādaśāre ca ṣoḍaśāre trirasrake // LiP_1,75.35 //
sa svecchayā śivaḥ sākṣād devyā sārdhaṃ sthitaḥ prabhuḥ /
saṃtāraṇārthaṃ ca śivaḥ sadasadvyaktivarjitaḥ // LiP_1,75.36 //
tamekamāhurdviguṇaṃ ca kecit kecittamāhustriguṇātmakaṃ ca /
ūcus tathā taṃ ca śivaṃ tathānye saṃsāriṇaṃ vedavido vadanti // LiP_1,75.37 //
bhaktyā ca yogena śubhena yuktā viprāḥ sadā dharmaratā viśiṣṭāḥ /
yajanti yogeśam aśeṣamūrtiṃ ṣaḍasramadhye bhagavantameva // LiP_1,75.38 //
ye tatra paśyanti śivaṃ trirasre tritattvamadhye triguṇaṃ triyakṣam /
te yānti cainaṃ na ca yogino 'nye tayā ca devyā puruṣaṃ purāṇam // LiP_1,75.39 //
iti śrīliṅgamahāpurāṇe pūrvabhāge śivādvaitakathanaṃ nāma pañcasaptatitamo 'dhyāyaḥ
LiP, 1, 76
sūta uvāca
ataḥ paraṃ pravakṣyāmi svecchāvigrahasaṃbhavam /
pratiṣṭhāyāḥ phalaṃ sarvaṃ sarvalokahitāya vai // LiP_1,76.1 //
skandomāsahitaṃ devam āsīnaṃ paramāsane /
kṛtvā bhaktyā pratiṣṭhāpya sarvānkāmānavāpnuyāt // LiP_1,76.2 //
skandomāsahitaṃ devaṃ sampūjya vidhinā sakṛt /
yatphalaṃ labhate martyas tadvadāmi yathāśrutam // LiP_1,76.3 //
sūryakoṭipratikāśair vimānaiḥ sārvakāmikaiḥ /
rudrakanyāsamākīrṇair geyanāṭyasamanvitaiḥ // LiP_1,76.4 //
śivavatkrīḍate yogī yāvadābhūtasaṃplavam /
tatra bhuktvā mahābhogān vimānaiḥ sārvakāmikaiḥ // LiP_1,76.5 //
aumaṃ kaumāramaiśānaṃ vaiṣṇavaṃ brāhmameva ca /
prājāpatyaṃ mahātejā janalokaṃ mahas tathā // LiP_1,76.6 //
aindram āsādya caindratvaṃ kṛtvā varṣāyutaṃ punaḥ /
bhuktvā caiva bhuvarloke bhogān divyān suśobhanān // LiP_1,76.7 //
merumāsādya devānāṃ bhavaneṣu pramodate /
ekapādaṃ caturbāhuṃ trinetraṃ śūlasaṃyutam // LiP_1,76.8 //
sṛṣṭvā sthitaṃ hariṃ vāme dakṣiṇe caturānanam /
aṣṭāviṃśatirudrāṇāṃ koṭiḥ sarvāṅgasuprabham // LiP_1,76.9 //
pañcaviṃśatikaṃ sākṣāt puruṣaṃ hṛdayāttathā /
prakṛtiṃ vāmataścaiva buddhiṃ vai buddhideśataḥ // LiP_1,76.10 //
ahaṅkāramahaṅkārāt tanmātrāṇi tu tatra vai /
indriyāṇīndriyādeva līlayā parameśvaram // LiP_1,76.11 //
pṛthivīṃ pādamūlāttu guhyadeśājjalaṃ tathā /
nābhideśāt tathā vahniṃ hṛdayādbhāskaraṃ tathā // LiP_1,76.12 //
kaṇṭhātsomaṃ tathātmānaṃ bhrūmadhyānmastakāddivam /
sṛṣṭaivaṃ saṃsthitaṃ sākṣāj jagatsarvaṃ carācaram // LiP_1,76.13 //
sarvajñaṃ sarvagaṃ devaṃ kṛtvā vidyāvidhānataḥ /
pratiṣṭhāpya yathānyāyaṃ śivasāyujyamāpnuyāt // LiP_1,76.14 //
tripādaṃ saptahastaṃ ca catuḥśṛṅgaṃ dviśīrṣakam /
kṛtvā yajñeśamīśānaṃ viṣṇuloke mahīyate // LiP_1,76.15 //
tatra bhuktvā mahābhogān kalpalakṣaṃ sukhī naraḥ /
kramādāgatya loke 'smin sarvayajñāntago bhavet // LiP_1,76.16 //
vṛṣārūḍhaṃ tu yaḥ kuryāt somaṃ somārdhabhūṣaṇam /
hayamedhāyutaṃ kṛtvā yatpuṇyaṃ tad avāpya saḥ // LiP_1,76.17 //
kāñcanena vimānena kiṅkiṇījālamālinā /
gatvā śivapuraṃ divyaṃ tatraiva sa vimucyate // LiP_1,76.18 //
nandinā sahitaṃ devaṃ sāmbaṃ sarvagaṇairvṛtam /
kṛtvā yatphalamāpnoti vakṣye tadvai yathāśrutam // LiP_1,76.19 //
sūryamaṇḍalasaṃkāśair vimānair vṛṣasaṃyutaiḥ /
apsarogaṇasaṃkīrṇair devadānavadurlabhaiḥ // LiP_1,76.20 //
nṛtyadbhir apsaraḥsaṃghaiḥ sarvataḥ sarvaśobhitaiḥ /
gatvā śivapuraṃ divyaṃ gāṇapatyamavāpnuyāt // LiP_1,76.21 //
nṛtyantaṃ devadeveśaṃ śailajāsahitaṃ prabhum /
sahasrabāhuṃ sarvajñaṃ caturbāhum athāpi vā // LiP_1,76.22 //
bhṛgvādyairbhūtasaṃghaiś ca saṃvṛtaṃ parameśvaram /
śailajāsahitaṃ sākṣād vṛṣabhadhvajamīśvaram // LiP_1,76.23 //
brahmendraviṣṇusomādyaiḥ sadā sarvairnamaskṛtam /
mātṛbhir munibhiścaiva saṃvṛtaṃ parameśvaram // LiP_1,76.24 //
kṛtvā bhaktyā pratiṣṭhāpya yatphalaṃ tadvadāmyaham /
sarvayajñatapodāna- tīrthadeveṣu yat phalam // LiP_1,76.25 //
tatphalaṃ koṭiguṇitaṃ labdhvā yāti śivaṃ padam /
tatra bhuktvā mahābhogān yāvad ābhūtasaṃplavam // LiP_1,76.26 //
sṛṣṭyantare punaḥ prāpte mānavaṃ padamāpnuyāt /
nagnaṃ caturbhujaṃ śvetaṃ trinetraṃ sarpamekhalam // LiP_1,76.27 //
kapālahastaṃ deveśaṃ kṛṣṇakuñcitamūrdhajam /
kṛtvā bhaktyā pratiṣṭhāpya śivasāyujyamāpnuyāt // LiP_1,76.28 //
ibhendradārakaṃ devaṃ sāṃbaṃ siddhārthadaṃ prabhum /
sudhūmravarṇaṃ raktākṣaṃ trinetraṃ candrabhūṣaṇam // LiP_1,76.29 //
kākapakṣadharaṃ mūrdhnā nāgaṭaṅkadharaṃ haram /
siṃhājinottarīyaṃ ca mṛgacarmāṃbaraṃ prabhum // LiP_1,76.30 //
tīkṣṇadaṃṣṭraṃ gadāhastaṃ kapālodyatapāṇinam /
huṃphaṭkāre mahāśabda- śabditākhiladiṅmukham // LiP_1,76.31 //
puṇḍarīkājinaṃ dorbhyāṃ bibhrantaṃ kambukaṃ tathā /
hasantaṃ ca nadantaṃ ca pibantaṃ kṛṣṇasāgaram // LiP_1,76.32 //
nṛtyantaṃ bhūtasaṃghaiś ca gaṇasaṃghais tvalaṃkṛtam /
kṛtvā bhaktyā pratiṣṭhāpya yathāvibhavavistaram // LiP_1,76.33 //
sarvavighnān atikramya śivaloke mahīyate /
tatra bhuktvā mahābhogān yāvadābhūtasaṃplavam // LiP_1,76.34 //
jñānaṃ vicārato labdhvā rudrebhyastatra mucyate /
ardhanārīśvaraṃ devaṃ caturbhujamanuttamam // LiP_1,76.35 //
varadābhayahastaṃ ca śūlapadmadharaṃ prabhum /
strīpuṃbhāvena saṃsthānaṃ sarvābharaṇabhūṣitam // LiP_1,76.36 //
kṛtvā bhaktyā pratiṣṭhāpya śivaloke mahīyate /
tatra bhuktvā mahābhogān aṇimādiguṇairyutaḥ // LiP_1,76.37 //
ācandratārakaṃ jñānaṃ tato labdhvā vimucyate /
yaḥ kuryāddevadeveśaṃ sarvajñaṃ lakulīśvaram // LiP_1,76.38 //
vṛtaṃ śiṣyapraśiṣyaiś ca vyākhyānodyatapāṇinam /
kṛtvā bhaktyā pratiṣṭhāpya śivalokaṃ sa gacchati // LiP_1,76.39 //
bhuktvā tu vipulāṃstatra bhogān yugaśataṃ naraḥ /
jñānayogaṃ samāsādya tatraiva ca vimucyate // LiP_1,76.40 //
pūrvadevāmarāṇāṃ ca yatsthānaṃ sakalepsitam /
kṛtamudrasya devasya citābhasmānulepinaḥ // LiP_1,76.41 //
tripuṇḍradhāriṇasteṣāṃ śiromālādharasya ca /
brahmaṇaḥ keśakenaikam upavītaṃ ca bibhrataḥ // LiP_1,76.42 //
bibhrato vāmahastena kapālaṃ brahmaṇo varam /
viṣṇoḥ kalevaraṃ caiva bibhrataḥ parameṣṭhinaḥ // LiP_1,76.43 //
kṛtvā bhaktyā pratiṣṭhāpya mucyate bhavasāgarāt /
oṃnamo nīlakaṇṭhāya iti puṇyākṣarāṣṭakam // LiP_1,76.44 //
mantramāha sakṛdvā yaḥ pātakaiḥ sa vimucyate /
mantreṇānena gandhādyair bhaktyā vittānusārataḥ // LiP_1,76.45 //
sampūjya devadeveśaṃ śivaloke mahīyate /
jālandharāntakaṃ devaṃ sudarśanadharaṃ prabhum // LiP_1,76.46 //
kṛtvā bhaktyā pratiṣṭhāpya dvidhābhūtaṃ jalaṃdharam /
prayāti śivasāyujyaṃ nātra kāryā vicāraṇā // LiP_1,76.47 //
sudarśanapradaṃ devaṃ sākṣātpūrvoktalakṣaṇam /
arcamānena devena cārcitaṃ netrapūjayā // LiP_1,76.48 //
kṛtvā bhaktyā pratiṣṭhāpya śivaloke mahīyate /
tiṣṭhato 'tha nikumbhasya pṛṣṭhataścaraṇāṃbujam // LiP_1,76.49 //
vāmetaraṃ suvinyasya vāme cāliṅgya cādrijām /
śūlāgre kūrparaṃ sthāpya kiṅkiṇīkṛtapannagam // LiP_1,76.50 //
samprekṣya cāndhakaṃ pārśve kṛtāñjalipuṭaṃ sthitam /
rūpaṃ kṛtvā yathānyāyaṃ śivasāyujyamāpnuyāt // LiP_1,76.51 //
yaḥ kuryāddevadeveśaṃ tripurāntakamīśvaram /
dhanurbāṇasamāyuktaṃ somaṃ somārdhabhūṣaṇam // LiP_1,76.52 //
rathe susaṃsthitaṃ devaṃ caturānanasārathim /
tadākāratayā so 'pi gatvā śivapuraṃ sukhī // LiP_1,76.53 //
krīḍate nātra saṃdeho dvitīya iva śaṅkaraḥ /
tatra bhuktvā mahābhogān yāvad icchā dvijottamāḥ // LiP_1,76.54 //
jñānaṃ vicāritaṃ labdhvā tatraiva sa vimucyate // LiP_1,76.55 //
gaṅgādharaṃ sukhāsīnaṃ candraśekharameva ca // LiP_1,76.56 //
gaṅgayā sahitaṃ caiva vāmotsaṅge 'ṃbikānvitam /
vināyakaṃ tathā skandaṃ jyeṣṭhaṃ durgāṃ suśobhanām // LiP_1,76.57 //
bhāskaraṃ ca tathā somaṃ brahmāṇīṃ ca maheśvarīm /
kaumārīṃ vaiṣṇavīṃ devīṃ vārāhīṃ varadāṃ tathā // LiP_1,76.58 //
indrāṇīṃ caiva cāmuṇḍāṃ vīrabhadrasamanvitām /
vighneśena ca yo dhīmān śivasāyujyamāpnuyāt // LiP_1,76.59 //
liṅgamūrtiṃ mahājvālām- ālāsaṃvṛtam avyayam /
liṅgasya madhye vai kṛtvā candraśekharamīśvaram // LiP_1,76.60 //
vyomni kuryāt tathā liṅgaṃ brahmāṇaṃ haṃsarūpiṇam /
viṣṇuṃ varāharūpeṇa liṅgasyādhastvadhomukham // LiP_1,76.61 //
brahmāṇaṃ dakṣiṇe tasya kṛtāñjalipuṭaṃ sthitam /
madhye liṅgaṃ mahāghoraṃ mahāmbhasi ca saṃsthitam // LiP_1,76.62 //
kṛtvā bhaktyā pratiṣṭhāpya śivasāyujyamāpnuyāt /
kṣetrasaṃrakṣakaṃ devaṃ tathā pāśupataṃ prabhum // LiP_1,76.63 //
kṛtvā bhaktyā yathānyāyaṃ śivaloke mahīyate // LiP_1,76.64 //
iti śrīliṅgamahāpurāṇe pūrvabhāge śivamūrtipratiṣṭhāphalakathanaṃ nāma ṣaṭsaptatitamo 'dhyāyaḥ
LiP, 1, 77
ṛṣaya ūcuḥ
liṅgapratiṣṭhāpuṇyaṃ ca liṅgasthāpanameva ca /
liṅgānāṃ caiva bhedāś ca śrutaṃ tava mukhādiha // LiP_1,77.1 //
mṛdādiratnaparyantair dravyaiḥ kṛtvā śivālayam /
yatphalaṃ labhate martyas tatphalaṃ vaktumarhasi // LiP_1,77.2 //
sūta uvāca
yasya bhakto 'pi loke 'smin putradāragṛhādibhiḥ /
bādhyate jñānayuktaścen na ca tasya gṛhaistu kim // LiP_1,77.3 //
tathāpi bhaktāḥ parameśvarasya kṛtveṣṭaloṣṭairapi rudralokam /
prayānti divyaṃ hi vimānavaryaṃ surendrapadmodbhavavanditasya // LiP_1,77.4 //
bālyāttu loṣṭena ca kṛtvā mṛdāpi vā pāṃsubhir ādidevam /*
gṛhaṃ ca tādṛgvidhamasya śaṃbhoḥ sampūjya rudratvamavāpnuvanti // LiP_1,77.5 //*
tasmātsarvaprayatnena bhaktyā bhaktaiḥ śivālayam /
kartavyaṃ sarvayatnena dharmakāmārthasiddhaye // LiP_1,77.6 //
kesaraṃ nāgaraṃ vāpi drāviḍaṃ vā tathāparam /
kṛtvā rudrālayaṃ bhaktyā śivaloke mahīyate // LiP_1,77.7 //
kailāsākhyaṃ ca yaḥ kuryāt prāsādaṃ parameṣṭhinaḥ /
kailāsaśikharākārair vimānair modate sukhī // LiP_1,77.8 //
mandaraṃ vā prakurvīta śivāya vidhipūrvakam /
bhaktyā vittānusāreṇa uttamādhamamadhyamam // LiP_1,77.9 //
mandarādripratīkāśair vimānairviśvatomukhaiḥ /
apsarogaṇasaṃkīrṇair devadānavadurlabhaiḥ // LiP_1,77.10 //
gatvā śivapuraṃ ramyaṃ bhuktvā bhogān yathepsitān /
jñānayogaṃ samāsādya gāṇapatyaṃ labhennaraḥ // LiP_1,77.11 //
yaḥ kuryānmerunāmānaṃ prāsādaṃ parameṣṭhinaḥ /
sa yatphalamavāpnoti na tat sarvair mahāmakhaiḥ // LiP_1,77.12 //
sarvayajñatapodāna- tīrthavedeṣu yatphalam /
tatphalaṃ sakalaṃ labdhvā śivavanmodate ciram // LiP_1,77.13 //
niṣadhaṃ nāma yaḥ kuryāt prāsādaṃ bhaktitaḥ sudhīḥ /
śivalokamanuprāpya śivavanmodate ciram // LiP_1,77.14 //
kuryādvā yaḥ śubhaṃ viprā himaśailamanuttamam /
himaśailopamair yānair gatvā śivapuraṃ śubham // LiP_1,77.15 //
jñānayogaṃ samāsādya gāṇapatyamavāpnuyāt /
nīlādriśikharākhyaṃ vā prāsādaṃ yaḥ suśobhanam // LiP_1,77.16 //
kṛtvā vittānusāreṇa bhaktyā rudrāya śaṃbhave /
yatphalaṃ labhate martyas tatphalaṃ pravadāmyaham // LiP_1,77.17 //
himaśaile kṛte bhaktyā yatphalaṃ prāk tavoditam /
tatphalaṃ sakalaṃ labdhvā sarvadevanamaskṛtaḥ // LiP_1,77.18 //
rudralokamanuprāpya rudraiḥ sārdhaṃ pramodate /
mahendraśailanāmānaṃ prāsādaṃ rudrasaṃmatam // LiP_1,77.19 //
kṛtvā yatphalamāpnoti tatphalaṃ pravadāmyaham /
mahendraparvatākārair vimānairvṛṣasaṃyutaiḥ // LiP_1,77.20 //
gatvā śivapuraṃ divyaṃ bhuktvā bhogānyathepsitān /
jñānaṃ vicāritaṃ rudraiḥ samprāpya munipuṅgavāḥ // LiP_1,77.21 //
viṣayān viṣavat tyaktvā śivasāyujyamāpnuyāt /
hemnā yastu prakurvīta prāsādaṃ ratnaśobhitam // LiP_1,77.22 //
drāviḍaṃ nāgaraṃ vāpi kesaraṃ vā vidhānataḥ /
kūṭaṃ vā maṇḍapaṃ vāpi samaṃ vā dīrgham eva ca // LiP_1,77.23 //
na tasya śakyate vaktuṃ puṇyaṃ śatayugairapi /
jīrṇaṃ vā patitaṃ vāpi khaṇḍitaṃ sphuṭitaṃ tathā // LiP_1,77.24 //
pūrvavatkārayedyastu dvārādyaiḥ suśubhaṃ dvijāḥ /
prāsādaṃ maṇḍapaṃ vāpi prākāraṃ gopuraṃ tu vā // LiP_1,77.25 //
karturapyadhikaṃ puṇyaṃ labhate nātra saṃśayaḥ /
vṛttyarthaṃ vā prakurvīta naraḥ karma śivālaye // LiP_1,77.26 //
yaḥ sa yāti na saṃdehaḥ svargalokaṃ sabāndhavaḥ /
yaścātmabhogasiddhyartham api rudrālaye sakṛt // LiP_1,77.27 //
karma kuryādyadi sukhaṃ labdhvā cāpi pramodate /
tasmād āyatanaṃ bhaktyā yaḥ kuryān munisattamāḥ // LiP_1,77.28 //
kāṣṭheṣṭakādibhir martyaḥ śivaloke mahīyate /
prasādārthaṃ maheśasya prāsāde munipuṅgavāḥ // LiP_1,77.29 //
kartavyaḥ sarvayatnena dharmakāmārthamuktaye /
aśaktaścenmuniśreṣṭhāḥ prāsādaṃ kartumuttamam // LiP_1,77.30 //
saṃmārjanādibhir vāpi sarvānkāmānavāpnuyāt /
saṃmārjanaṃ tu yaḥ kuryān mārjanyā mṛdusūkṣmayā // LiP_1,77.31 //
cāndrāyaṇasahasrasya phalaṃ māsena labhyate /
yaḥ kuryādvastrapūtena gandhagomayavāriṇā // LiP_1,77.32 //
ālepanaṃ yathānyāyaṃ varṣacāndrāyaṇaṃ labhet /
ardhakrośaṃ śivakṣetraṃ śivaliṅgātsamantataḥ // LiP_1,77.33 //
yas tyajed dustyajān prāṇāñ śivasāyujyam āpnuyāt /
svāyaṃbhuvasya mānaṃ hi tathā bāṇasya suvratāḥ // LiP_1,77.34 //
svāyaṃbhuve tadardhaṃ syāt syād ārṣe ca tadardhakam /
mānuṣe ca tadardhaṃ syāt kṣetramānaṃ dvijottamāḥ // LiP_1,77.35 //
evaṃ yatīnāmāvāse kṣetramānaṃ dvijottamāḥ /
rudrāvatāre cādyaṃ yac chiṣye caiva praśiṣyake // LiP_1,77.36 //
narāvatāre tacchiṣye tacchiṣye ca praśiṣyake /
śrīparvate mahāpuṇye tasya prānte ca vā dvijāḥ // LiP_1,77.37 //
tasminvā yastyajetprāṇāñ chivasāyujyamāpnuyāt /
vārāṇasyāṃ tathāpyevam avimukte viśeṣataḥ // LiP_1,77.38 //
kedāre ca mahākṣetre prayāge ca viśeṣataḥ /
kurukṣetre ca yaḥ prāṇān saṃtyajedyāti nirvṛtim // LiP_1,77.39 //
prabhāse puṣkare 'vantyāṃ tathā caivāmareśvare /
vaṇīśailākule caiva mṛto yāti śivātmatām // LiP_1,77.40 //
vārāṇasyāṃ mṛto jantur na jātu jantutāṃ vrajet /
triviṣṭape vimukte ca kedāre saṃgameśvare // LiP_1,77.41 //
śālaṅke vā tyajetprāṇāṃs tathā vai jambukeśvare /
śukreśvare vā gokarṇe bhāskareśe guheśvare // LiP_1,77.42 //
hiraṇyagarbhe nandīśe sa yāti paramāṃ gatim /
niyamaiḥ śoṣya yo dehaṃ tyajetkṣetre śivasya tu // LiP_1,77.43 //
sa yāti śivatāṃ yogī mānuṣe daivike 'pi vā /
ārṣe vāpi muniśreṣṭhās tathā svāyaṃbhuve 'pi vā // LiP_1,77.44 //
svayaṃbhūte tathā deve nātra kāryā vicāraṇā /
ādhāyāgniṃ śivakṣetre sampūjya parameśvaram // LiP_1,77.45 //
svadehapiṇḍaṃ juhuyād yaḥ sa yāti parāṃ gatim /
yāvattāvannirāhāro bhūtvā prāṇān parityajet // LiP_1,77.46 //
śivakṣetre muniśreṣṭhāḥ śivasāyujyamāpnuyāt /
chittvā pādadvayaṃ cāpi śivakṣetre vasettu yaḥ // LiP_1,77.47 //
sa yāti śivatāṃ caiva nātra kāryā vicāraṇā /
kṣetrasya darśanaṃ puṇyaṃ praveśastacchatādhikaḥ // LiP_1,77.48 //
tasmācchataguṇaṃ puṇyaṃ sparśanaṃ ca pradakṣiṇam /
tasmācchataguṇaṃ puṇyaṃ jalasnānamataḥ param // LiP_1,77.49 //
kṣīrasnānaṃ tato viprāḥ śatādhikamanuttamam /
dadhnā sahasramākhyātaṃ madhunā tacchatādhikam // LiP_1,77.50 //
ghṛtasnānena cānantaṃ śārkare tacchatādhikam /
śivakṣetrasamīpasthāṃ nadīṃ prāpyāvagāhya ca // LiP_1,77.51 //
tyajeddehaṃ vihāyānnaṃ śivaloke mahīyate /
śivakṣetrasamīpasthā nadyaḥ sarvāḥ suśobhanāḥ // LiP_1,77.52 //
vāpīkūpataḍāgāś ca śivatīrthā iti smṛtāḥ /
snātvā teṣu naro bhaktyā tīrtheṣu dvijasattamāḥ // LiP_1,77.53 //
brahmahatyādibhiḥ pāpair mucyate nātra saṃśayaḥ /
prātaḥ snātvā muniśreṣṭhāḥ śivatīrtheṣu mānavaḥ // LiP_1,77.54 //
aśvamedhaphalaṃ prāpya rudralokaṃ sa gacchati /
madhyāhne śivatīrtheṣu snātvā bhaktyā sakṛnnaraḥ // LiP_1,77.55 //
gaṅgāsnānasamaṃ puṇyaṃ labhate nātra saṃśayaḥ /
astaṃ gate tathā cārke snātvā gacchecchivaṃ padam // LiP_1,77.56 //
pāpakañcukamutsṛjya śivatīrtheṣu mānavaḥ /
dvijās triṣavaṇaṃ snātvā śivatīrthe sakṛnnaraḥ // LiP_1,77.57 //
śivasāyujyamāpnoti nātra kāryā vicāraṇā /
purātha sūkaraḥ kaścit śvānaṃ dṛṣṭvā bhayātpathi // LiP_1,77.58 //
prasaṃgādvāramekaṃ tu śivatīrthe 'vagāhya ca /
mṛtaḥ svayaṃ dvijaśreṣṭhā gāṇapatyamavāptavān // LiP_1,77.59 //
yaḥ prātardevadeveśaṃ śivaṃ liṅgasvarūpiṇam /
paśyetsa yāti sarvasmād adhikāṃ gatimeva ca // LiP_1,77.60 //
madhyāhne ca mahādevaṃ dṛṣṭvā yajñaphalaṃ labhet /
sāyāhne sarvayajñānāṃ phalaṃ prāpya vimucyate // LiP_1,77.61 //
mānasairvācikaiḥ pāpaiḥ kāyikaiś ca mahattaraiḥ /
tathopapātakaiścaiva pāpaiścaivānupātakaiḥ // LiP_1,77.62 //
saṃkrame devamīśānaṃ dṛṣṭvā liṅgākṛtiṃ prabhum /
māsena yatkṛtaṃ pāpaṃ tyaktvā yāti śivaṃ padam // LiP_1,77.63 //
ayane cārdhamāsena dakṣiṇe cottarāyaṇe /
viṣuve caiva sampūjya prayāti paramāṃ gatim // LiP_1,77.64 //
pradakṣiṇatrayaṃ kuryād yaḥ prāsādaṃ samantataḥ /
savyāpasavyanyāyena mṛdugatyā śucirnaraḥ // LiP_1,77.65 //
pade pade 'śvamedhasya yajñasya phalamāpnuyāt /
vācā yastu śivaṃ nityaṃ saṃrauti parameśvaram // LiP_1,77.66 //
so 'pi yāti śivaṃ sthānaṃ prāpya kiṃ punareva ca /
kṛtvā maṇḍalakaṃ kṣetraṃ gandhagomayavāriṇā // LiP_1,77.67 //
muktāphalamayaiścūrṇair indranīlamayais tathā /
padmarāgamayaiścaiva sphāṭikaiś ca suśobhanaiḥ // LiP_1,77.68 //
tathā mārakataiścaiva sauvarṇai rājatais tathā /
tadvarṇair laukikaiścaiva cūrṇairvittavivarjitaiḥ // LiP_1,77.69 //
ālikhya kamalaṃ bhadraṃ daśahastapramāṇataḥ /
sakarṇikaṃ mahābhāgā mahādevasamīpataḥ // LiP_1,77.70 //
tatrāvāhya mahādevaṃ navaśaktisamanvitam /
pañcabhiśca tathā ṣaḍbhir aṣṭābhiśceṣṭadaṃ param // LiP_1,77.71 //
punaraṣṭābhir īśānaṃ daśāre daśabhis tathā /
punarbāhye ca daśabhiḥ sampūjya praṇipatya ca // LiP_1,77.72 //
nivedya devadevāya kṣitidānaphalaṃ labhet /
śālipiṣṭādibhir vāpi padmamālikhya nirdhanaḥ // LiP_1,77.73 //
pūrvoktamakhilaṃ puṇyaṃ labhate nātra saṃśayaḥ /
dvādaśāraṃ tathālikhya maṇḍalaṃ padam uttamam // LiP_1,77.74 //
ratnacūrṇādibhiścūrṇais tathā dvādaśamūrtibhiḥ /
maṇḍalasya ca madhye tu bhāskaraṃ sthāpya pūjayet // LiP_1,77.75 //
grahaiś ca saṃvṛtaṃ vāpi sūryasāyujyamuttamam /
evaṃ prākṛtam apyārthyāṃ ṣaḍasraṃ parikalpya ca // LiP_1,77.76 //
madhyadeśe ca deveśīṃ prakṛtiṃ brahmarūpiṇīm /
dakṣiṇe sattvamūrtiṃ ca vāmataś ca rajoguṇam // LiP_1,77.77 //
agratastu tamomūrtiṃ madhye devīṃ tathāṃbikām /
pañcabhūtāni tanmātrā- pañcakaṃ caiva dakṣiṇe // LiP_1,77.78 //
karmendriyāṇi pañcaiva tathā buddhīndriyāṇi ca /
uttare vidhivatpūjya ṣaḍasre caiva pūjayet // LiP_1,77.79 //
ātmānaṃ cāntarātmānaṃ yugalaṃ buddhimeva ca /
ahaṅkāraṃ ca mahatā sarvayajñaphalaṃ labhet // LiP_1,77.80 //
evaṃ vaḥ kathitaṃ sarvaṃ prākṛtaṃ maṇḍalaṃ param /
ato vakṣyāmi viprendrāḥ sarvakāmārthasādhanam // LiP_1,77.81 //
gocarmamātramālikhya maṇḍalaṃ gomayena tu /
caturaśraṃ vidhānena cādbhir abhyukṣya mantravit // LiP_1,77.82 //
alaṃkṛtya vitānādyaiś chatrair vāpi manoramaiḥ /
budbudairardhacandraiś ca haimairaśvatthapatrakaiḥ // LiP_1,77.83 //
sitairvikasitaiḥ padmai raktair nīlotpalais tathā /
muktādāmair vitānānte lambitastu sitairdhvajaiḥ // LiP_1,77.84 //
sitamṛtpātrakaiścaiva suślakṣṇaiḥ pūrṇakumbhakaiḥ /
phalapallavamālābhir vaijayantībhir aṃśukaiḥ // LiP_1,77.85 //
pañcāśaddīpamālābhir dhūpaiḥ pañcavidhais tathā /
pañcāśaddalasaṃyuktam ālikhetpadmamuttamam // LiP_1,77.86 //
tattadvarṇais tathā cūrṇaiḥ śvetacūrṇairathāpi vā /
ekahastapramāṇena kṛtvā padmaṃ vidhānataḥ // LiP_1,77.87 //
karṇikāyāṃ nyased devaṃ devyā deveśvaraṃ bhavam /
varṇāni ca nyasetpatre rudraiḥ prāgādyanukramāt // LiP_1,77.88 //
praṇavādinamo 'ntāni sarvavarṇāni suvratāḥ /
sampūjyaivaṃ muniśreṣṭhā gandhapuṣpādibhiḥ kramāt // LiP_1,77.89 //
brāhmaṇān bhojayettatra pañcāśadvidhipūrvakam /
akṣamālopavītaṃ ca kuṇḍalaṃ ca kamaṇḍalum // LiP_1,77.90 //
āsanaṃ ca tathā daṇḍam uṣṇīṣaṃ vastrameva ca /
dattvā teṣāṃ munīndrāṇāṃ devadevāya śaṃbhave // LiP_1,77.91 //
mahācaruṃ nivedyaivaṃ kṛṣṇaṃ gomithunaṃ tathā /
ante ca devadevāya dāpayeccūrṇamaṇḍalam // LiP_1,77.92 //
yāgopayogadravyāṇi śivāya vinivedayet /
oṅkārādyaṃ japeddhīmān prativarṇam anukramāt // LiP_1,77.93 //
evamālikhya yo bhaktyā sarvamaṇḍalamuttamam /
yatphalaṃ labhate martyas tadvadāmi samāsataḥ // LiP_1,77.94 //
sāṅgān vedān yathānyāyam adhītya vidhipūrvakam /
iṣṭvā yajñairyathānyāyaṃ jyotiṣṭomādibhiḥ kramāt // LiP_1,77.95 //
tato viśvajidantaiś ca putrānutpādya tādṛśān /
vānaprasthāśramaṃ gatvā sadāraḥ sāgnireva ca // LiP_1,77.96 //
cāndrāyaṇādikāḥ sarvāḥ kṛtvā nyasya kriyā dvijāḥ /
brahmavidyāmadhītyaiva jñānamāsādya yatnataḥ // LiP_1,77.97 //
jñānena jñeyam ālokya yogī yatkāmamāpnuyāt /
tatphalaṃ labhate sarvaṃ varṇamaṇḍaladarśanāt // LiP_1,77.98 //
yena kenāpi vā martyaḥ pralipyāyatanāgrataḥ /
uttare dakṣiṇe vāpi pṛṣṭhato vā dvijottamāḥ // LiP_1,77.99 //
catuṣkoṇaṃ tu vā cūrṇair alaṃkṛtya samantataḥ /
puṣpākṣatādibhiḥ pūjya sarvapāpaiḥ pramucyate // LiP_1,77.100 //
yastu garbhagṛhaṃ bhaktyā sakṛdālipya sarvataḥ /
candanādyaiḥ sakarpūrair gandhadravyaiḥ samantataḥ // LiP_1,77.101 //
vikīrya gandhakusumair dhūpairdhūpya caturvidhaiḥ /
prārthayeddevamīśānaṃ śivalokaṃ sa gacchati // LiP_1,77.102 //
tatra bhuktvā mahābhogān kalpakoṭiśataṃ naraḥ /
svadehagandhakusumaiḥ pūrayañchivamandiram // LiP_1,77.103 //
kramādgāndharvamāsādya gandharvaiś ca supūjitaḥ /
kramādāgatya loke 'smin rājā bhavati vīryavān // LiP_1,77.104 //
ādidevo mahādevaḥ pralayasthitikārakaḥ /
sargaś ca bhuvanādhīśaḥ śarvavyāpī sadāśivaḥ /
śivabrahmāmṛtaṃ grāhyaṃ mokṣasādhanam uttamam // LiP_1,77.105 //
vyaktāvyaktaṃ sadā nityam acintyam arcayet prabhum // LiP_1,77.106 //
iti śrīliṅgamahāpurāṇe pūrvabhāge upalepanādikathanaṃ nāma saptasaptatitamo 'dhyāyaḥ
LiP, 1, 78
sūta uvāca
vastrapūtena toyena kāryaṃ caivopalepanam /
śivakṣetre muniśreṣṭhā nānyathā siddhiriṣyate // LiP_1,78.1 //
āpaḥ pūtā bhavantyetā vastrapūtāḥ samuddhṛtāḥ /
aphenā muniśārdūlā nādeyāś ca viśeṣataḥ // LiP_1,78.2 //
tasmādvai sarvakāryāṇi daivikāni dvijottamāḥ /
adbhiḥ kāryāṇi pūtābhiḥ sarvakāryaprasiddhaye // LiP_1,78.3 //
jantubhir miśritā hyāpaḥ sūkṣmābhistānnihatya tu /
yatpāpaṃ sakalaṃ cādbhir apūtābhiściraṃ labhet // LiP_1,78.4 //
saṃmārjane tathā nṝṇāṃ mārjane ca viśeṣataḥ /
agnau kaṇḍanake caiva peṣaṇe toyasaṃgrahe // LiP_1,78.5 //
hiṃsā sadā gṛhasthānāṃ tasmāddhiṃsāṃ vivarjayet /
ahiṃseyaṃ paro dharmaḥ sarveṣāṃ prāṇināṃ dvijāḥ // LiP_1,78.6 //
tasmātsarvaprayatnena vastrapūtaṃ samācaret /
taddānamabhayaṃ puṇyaṃ sarvadānottamottamam // LiP_1,78.7 //
tasmāttu parihartavyā hiṃsā sarvatra sarvadā /
manasā karmaṇā vācā sarvadāhiṃsakaṃ naram // LiP_1,78.8 //
rakṣanti jantavaḥ sarve hiṃsakaṃ bādhayanti ca /
trailokyamakhilaṃ dattvā yatphalaṃ vedapārage // LiP_1,78.9 //
tatphalaṃ koṭiguṇitaṃ labhate 'hiṃsako naraḥ /
manasā karmaṇā vācā sarvabhūtahite ratāḥ // LiP_1,78.10 //
dayādarśitapanthāno rudralokaṃ vrajanti ca /
svāmivatparirakṣanti bahūni vividhāni ca // LiP_1,78.11 //
ye putrapautravatsnehād rudralokaṃ vrajanti te /
tasmātsarvaprayatnena vastrapūtena vāriṇā // LiP_1,78.12 //
kāryamabhyukṣaṇaṃ nityaṃ snapanaṃ ca viśeṣataḥ /
trailokyamakhilaṃ hatvā yatphalaṃ parikīrtyate // LiP_1,78.13 //
śivālaye nihatyaikam api tatsakalaṃ labhet /
śivārthaṃ sarvadā kāryā puṣpahiṃsā dvijottamāḥ // LiP_1,78.14 //
yajñārthaṃ paśuhiṃsā ca kṣatriyairduṣṭaśāsanam /
vihitāvihitaṃ nāsti yogināṃ brahmavādinām // LiP_1,78.15 //
yatastasmānna hantavyā niṣiddhānāṃ niṣevaṇāt /
sarvakarmāṇi vinyasya saṃnyastā brahmavādinaḥ // LiP_1,78.16 //
na hantavyāḥ sadā pūjyāḥ pāpakarmaratā api /
pavitrāstu striyaḥ sarvā atreś ca kulasaṃbhavāḥ // LiP_1,78.17 //
brahmahatyāsamaṃ pāpam ātreyīṃ vinihatya ca /
striyaḥ sarvā na hantavyāḥ pāpakarmaratā api // LiP_1,78.18 //
na yajñārthaṃ striyo grāhyāḥ sarvaiḥ sarvatra sarvadā /
sarvavarṇeṣu viprendrāḥ pāpakarmaratā api // LiP_1,78.19 //
malinā rūpavatyaś ca virūpā malināṃbarāḥ /
na hantavyāḥ sadā martyaiḥ śivavacchaṅkayā tathā // LiP_1,78.20 //
vedabāhyavratācārāḥ śrautasmārtabahiṣkṛtāḥ /
pāṣaṇḍina iti khyātā na saṃbhāṣyā dvijātibhiḥ // LiP_1,78.21 //
na spṛṣṭavyā na draṣṭavyā dṛṣṭvā bhānuṃ samīkṣate /
tathāpi tena vadhyāś ca nṛpairanyaiś ca jantubhiḥ // LiP_1,78.22 //
prasaṃgādvāpi yo martyaḥ satāṃ sakṛdaho dvijāḥ /
rudralokamavāpnoti samabhyarcya maheśvaram // LiP_1,78.23 //
bhavanti duḥkhitāḥ sarve nirdayā munisattamāḥ /
bhaktihīnā narāḥ sarve bhave paramakāraṇe // LiP_1,78.24 //
ye bhaktā devadevasya śivasya parameṣṭhinaḥ /
bhāgyavanto vimucyante bhuktvā bhogānihaiva te // LiP_1,78.25 //
putreṣu dāreṣu gṛheṣu nṝṇāṃ bhaktaṃ yathā cittamathādideve /
sakṛtprasaṃgādyatitāpasānāṃ teṣāṃ na dūraḥ parameśalokaḥ // LiP_1,78.26 //
iti śrīliṅgamahāpurāṇe pūrvabhāge bhaktimahimavarṇanaṃ nāmāṣṭasaptatitamo 'dhyāyaḥ
LiP, 1, 79
ṛṣaya ūcuḥ
kathaṃ pūjyo mahādevo martyairmandairmahāmate /
kalpāyuṣair alpavīryair alpasattvaiḥ prajāpatiḥ // LiP_1,79.1 //
saṃvatsarasahasraiś ca tapasā pūjya śaṅkaram /
na paśyanti surāścāpi kathaṃ devaṃ yajanti te // LiP_1,79.2 //
sūta uvāca
kathitaṃ tathyam evātra yuṣmābhir munipuṅgavāḥ /
tathāpi śraddhayā dṛśyaḥ pūjyaḥ saṃbhāṣya eva ca // LiP_1,79.3 //
prasaṃgāccaiva sampūjya bhaktihīnairapi dvijāḥ /
bhāvānurūpaphalado bhagavāniti kīrtitaḥ // LiP_1,79.4 //
ucchiṣṭaḥ pūjayanyāti paiśācaṃ tu dvijādhamaḥ /
saṃkruddho rākṣasaṃ sthānaṃ prāpnuyān mūḍhadhīr dvijāḥ // LiP_1,79.5 //
abhakṣyabhakṣī sampūjya yākṣaṃ prāpnoti durjanaḥ /
gānaśīlaś ca gāndharvaṃ nṛtyaśīlastathaiva ca // LiP_1,79.6 //
khyātiśīlas tathā cāndraṃ strīṣu sakto narādhamaḥ /
madārtaḥ pūjayan rudraṃ somasthānamavāpnuyāt // LiP_1,79.7 //
gāyatryā devamabhyarcya prājāpatyamavāpnuyāt /
brāhmaṃ hi praṇavenaiva vaiṣṇavaṃ cābhinandya ca // LiP_1,79.8 //
śraddhayā sakṛdevāpi samabhyarcya maheśvaram /
rudralokamanuprāpya rudraiḥ sārdhaṃ pramodate // LiP_1,79.9 //
saṃśodhya ca śubhaṃ liṅgam amarāsurapūjitam /
jalaiḥ pūtaistathā pīṭhe devamāvāhya bhaktitaḥ // LiP_1,79.10 //
dṛṣṭvā devaṃ yathānyāyaṃ praṇipatya ca śaṅkaram /
kalpite cāsane sthāpya dharmajñānamaye śubhe // LiP_1,79.11 //
vairāgyaiśvaryasampanne sarvalokanamaskṛte /
oṅkārapadmamadhye tu somasūryāgnisaṃbhave // LiP_1,79.12 //
pādyamācamanaṃ cārghyaṃ dattvā rudrāya śaṃbhave /
snāpayeddivyatoyaiś ca ghṛtena payasā tathā // LiP_1,79.13 //
dadhnā ca snāpayedrudraṃ śodhayecca yathāvidhi /
tataḥ śuddhāṃbunā snāpya candanādyaiś ca pūjayet // LiP_1,79.14 //
rocanādyaiś ca sampūjya divyapuṣpaiś ca pūjayet /
bilvapatrairakhaṇḍaiś ca padmairnānāvidhais tathā // LiP_1,79.15 //
nīlotpalaiś ca rājīvair nadyāvartaiś ca mallikaiḥ /
campakair jātipuṣpaiśca bakulaiḥ karavīrakaiḥ // LiP_1,79.16 //
śamīpuṣpair bṛhatpuṣpair unmattāgastyajairapi /
apāmārgakadambaiś ca bhūṣaṇairapi śobhanaiḥ // LiP_1,79.17 //
dattvā pañcavidhaṃ dhūpaṃ pāyasaṃ ca nivedayet /
dadhibhaktaṃ ca madhvājya- pariplutamataḥ param // LiP_1,79.18 //
śuddhānnaṃ caiva mudgānnaṃ ṣaḍvidhaṃ ca nivedayet /
atha pañcavidhaṃ vāpi saghṛtaṃ vinivedayet // LiP_1,79.19 //
kevalaṃ cāpi śuddhānnam āḍhakaṃ taṇḍulaṃ pacet /
kṛtvā pradakṣiṇaṃ cānte namaskṛtya muhurmuhuḥ // LiP_1,79.20 //
stutvā ca devamīśānaṃ punaḥ sampūjya śaṅkaram /
īśānaṃ puruṣaṃ caiva aghoraṃ vāmameva ca // LiP_1,79.21 //
sadyojātaṃ japaṃścāpi pañcabhiḥ pūjayecchivam /
anena vidhinā devaḥ prasīdati maheśvaraḥ // LiP_1,79.22 //
vṛkṣāḥ puṣpādipatrādyair upayuktāḥ śivārcane /
gāvaścaiva dvijaśreṣṭhāḥ prayānti paramāṃ gatim // LiP_1,79.23 //
pūjayedyaḥ śivaṃ rudraṃ śarvaṃ bhavamajaṃ sakṛt /
sa yāti śivasāyujyaṃ punarāvṛttivarjitam // LiP_1,79.24 //
arcitaṃ parameśānaṃ bhavaṃ śarvamumāpatim /
sakṛtprasaṃgādvā dṛṣṭvā sarvapāpaiḥ pramucyate // LiP_1,79.25 //
pūjitaṃ vā mahādevaṃ pūjyamānamathāpi vā /
dṛṣṭvā prayāti vai martyo brahmalokaṃ na saṃśayaḥ // LiP_1,79.26 //
śrutvānumodayeccāpi sa yāti paramāṃ gatim /
yo dadyād ghṛtadīpaṃ ca sakṛlliṅgasya cāgrataḥ // LiP_1,79.27 //
sa tāṃ gatim avāpnoti svāśramair durlabhāṃ sthirām /
dīpavṛkṣaṃ pārthivaṃ vā dāravaṃ vā śivālaye // LiP_1,79.28 //
dattvā kulaśataṃ sāgraṃ śivaloke mahīyate /
āyasaṃ tāmrajaṃ vāpi raupyaṃ sauvarṇikaṃ tathā // LiP_1,79.29 //
śivāya dīpaṃ yo dadyād vidhinā vāpi bhaktitaḥ /
sūryāyutasamaiḥ ślakṣṇair yānaiḥ śivapuraṃ vrajet // LiP_1,79.30 //
kārtike māsi yo dadyād ghṛtadīpaṃ śivāgrataḥ /
sampūjyamānaṃ vā paśyed vidhinā parameśvaram // LiP_1,79.31 //
sa yāti brahmaṇo lokaṃ śraddhayā munisattamāḥ /
āvāhanaṃ susānnidhyaṃ sthāpanaṃ pūjanaṃ tathā // LiP_1,79.32 //
samproktaṃ rudragāyatryā āsanaṃ praṇavena vai /
pañcabhiḥ snapanaṃ proktaṃ rudrādyaiś ca viśeṣataḥ // LiP_1,79.33 //
evaṃ sampūjayennityaṃ devadevamumāpatim /
brahmāṇaṃ dakṣiṇe tasya praṇavena samarcayet // LiP_1,79.34 //
uttare devadeveśaṃ viṣṇuṃ gāyatriyā yajet /
vahnau hutvā yathānyāyaṃ pañcabhiḥ praṇavena ca // LiP_1,79.35 //
sa yāti śivasāyujyam evaṃ sampūjya śaṅkaram /
iti saṃkṣepataḥ prokto liṅgārcanavidhikramaḥ // LiP_1,79.36 //
vyāsena kathitaḥ pūrvaṃ śrutvā rudramukhātsvayam // LiP_1,79.37 //
iti śrīliṅgamahāpurāṇe pūrvabhāge śivārcanavidhir nāmaikonāśītitamo 'dhyāyaḥ
LiP, 1, 80
ṛṣaya ūcuḥ
kathaṃ paśupatiṃ dṛṣṭvā paśupāśavimokṣaṇam /
paśutvaṃ tatyajurdevās tanno vaktumihārhasi // LiP_1,80.1 //
sūta uvāca
purā kailāsaśikhare bhogyākhye svapure sthitam /
sametya devāḥ sarvajñam ājagmustatprasādataḥ // LiP_1,80.2 //
hitāya sarvadevānāṃ brahmaṇā ca janārdanaḥ /
garuḍasya tathā skandham āruhya puruṣottamaḥ // LiP_1,80.3 //
jagāma devatābhir vai devadevāntikaṃ hariḥ /
sarve samprāpya devasya sārdhaṃ girivaraṃ śubham // LiP_1,80.4 //
sendrāḥ sasādhyāḥ sayamāḥ praṇemur girimuttamam /
bhagavān vāsudevo 'sau garuḍād garuḍadhvajaḥ /
avatīrya giriṃ merum āruroha surottamaiḥ // LiP_1,80.5 //
(description of Mt. Meru)
sakaladuritahīnaṃ sarvadaṃ bhogamukhyaṃ muditakuraravṛndaṃ nāditaṃ nāgavṛndaiḥ /
madhuraraṇitagītaṃ sānukūlāndhakāraṃ padaracitavanāntaṃ kāntavātāntatoyam // LiP_1,80.6 //
bhavanaśatasahasrair juṣṭam ādityakalpair lalitagatividagdhair haṃsavṛndaiś ca bhinnam /
dhavakhadirapalāśaiś candanādyaiś ca vṛkṣair dvijavaragaṇavṛndaiḥ kokilādyairdvirephaiḥ // LiP_1,80.7 //
kvacidaśeṣasuradrumasaṃkulaṃ kurabakaiḥ priyakaistilakais tathā /
bahukadambatamālalatāvṛtaṃ girivaraṃ śikharairvividhais tathā // LiP_1,80.8 //
(description of Śivas city on Mt. Meru)
gireḥ pṛṣṭhe paraṃ śārvaṃ kalpitaṃ viśvakarmaṇā /
krīḍārthaṃ devadevasya bhavasya parameṣṭhinaḥ // LiP_1,80.9 //
apaśyaṃstatpuraṃ devāḥ sendropendrāḥ samāhitāḥ /
praṇemurdūrataścaiva prabhāvādeva śūlinaḥ // LiP_1,80.10 //
sahasrasūryapratimaṃ mahāntaṃ sahasraśaḥ sarvaguṇaiś ca bhinnam /
jagāma kailāsagiriṃ mahātmā meruprabhāge puramādidevaḥ // LiP_1,80.11 //
tato 'tha nārigajavājisaṃkulaṃ rathair anekair amarārisūdanaḥ /
gaṇairgaṇeśaiś ca girīndrasaṃnibhaṃ mahāpuradvāramajo hariś ca // LiP_1,80.12 //
atha jāṃbūnadamayair bhavanairmaṇibhūṣitaiḥ /
vimānairvividhākāraiḥ prākāraiś ca samāvṛtam // LiP_1,80.13 //
dṛṣṭvā śaṃbhoḥ puraṃ bāhyaṃ devaiḥ sabrahmakairhariḥ /
prahṛṣṭavadano bhūtvā praviveśa tataḥ puram // LiP_1,80.14 //
harmyaprāsādasambādhaṃ mahāṭṭālasamanvitam /
dvitīyaṃ devadevasya caturdvāraṃ suśobhanam // LiP_1,80.15 //
vajravaiḍūryamāṇikya- maṇijālaiḥ samāvṛtam /
dolāvikṣepasaṃyuktaṃ ghaṇṭācāmarabhūṣitam // LiP_1,80.16 //
mṛdaṅgamurajairjuṣṭaṃ vīṇāveṇunināditam /
nṛtyadbhir apsaraḥsaṃghair bhūtasaṃghaiś ca saṃvṛtam /
devendrabhavanākārair bhavanair dṛṣṭimohanaiḥ // LiP_1,80.17 //
prāsādaśṛṅgeṣvatha pauranāryaḥ sahasraśaḥ puṣpaphalākṣatādyaiḥ /
sthitāḥ karaistasya hareḥ samantāt pracikṣipurmūrdhni yathā bhavasya // LiP_1,80.18 //
dṛṣṭvā nāryastadā viṣṇuṃ madāghūrṇitalocanāḥ // LiP_1,80.19 //
viśālajaghanāḥ sadyo nanṛturmumudurjaguḥ /
kāściddṛṣṭvā hariṃ nāryaḥ kiṃcit prahasitānanāḥ // LiP_1,80.20 //
kiṃcid visrastavastrāś ca srastakāñcīguṇā jaguḥ /
caturthaṃ pañcamaṃ caiva ṣaṣṭhaṃ ca saptamaṃ tathā // LiP_1,80.21 //
aṣṭamaṃ navamaṃ caiva daśamaṃ ca purottamam /
atītyāsādya devasya puraṃ śaṃbhoḥ suśobhanam // LiP_1,80.22 //
suvṛttaṃ sutarāṃ śubhraṃ kailāsaśikhare śubhe /
sūryamaṇḍalasaṃkāśair vimānaiś ca vibhūṣitam // LiP_1,80.23 //
sphāṭikair maṇḍapaiḥ śubhrair jāṃbūnadamayais tathā /
nānāratnamayaiścaiva digvidikṣu vibhūṣitam // LiP_1,80.24 //
gopurairgopateḥ śaṃbhor nānābhūṣaṇabhūṣitaiḥ /
anekaiḥ sarvatobhadraiḥ sarvaratnamayais tathā // LiP_1,80.25 //
prākārairvividhākārair aṣṭāviṃśatibhir vṛtam /
upadvārairmahādvārair vidikṣu vividhairdṛḍhaiḥ // LiP_1,80.26 //
guhyālayairguhyagṛhair guhasya bhavanaiḥ śubhaiḥ /
grāmyair anyair mahābhāgā mauktikair dṛṣṭimohanaiḥ // LiP_1,80.27 //
gaṇeśāyatanair divyaiḥ padmarāgamayais tathā /
candanairvividhākāraiḥ puṣpodyānaiś ca śobhanaiḥ // LiP_1,80.28 //
taḍāgair dirghikābhiś ca hemasopānapaṅktibhiḥ /
strīṇāṃ gatijitair haṃsaiḥ sevitābhiḥ samantataḥ // LiP_1,80.29 //
mayūraiścaiva kāraṇḍaiḥ kokilaiścakravākakaiḥ /
śobhitābhiś ca vāpībhir divyāmṛtajalais tathā // LiP_1,80.30 //
saṃlāpālāpakuśalaiḥ sarvābharaṇabhūṣitaiḥ /
stanabhārāvanamraiś ca madāghūrṇitalocanaiḥ // LiP_1,80.31 //
geyanādaratairdivyai rudrakanyāsahasrakaiḥ /
nṛtyadbhir apsaraḥsaṃghair amarairapi durlabhaiḥ // LiP_1,80.32 //
praphullāṃbujavṛndādyais tathā dvijavarairapi /
rudrastrīgaṇasaṃkīrṇair jalakrīḍāratais tathā // LiP_1,80.33 //
ratotsavarataiścaiva lalitaiś ca pade pade /
grāmarāgānuraktaiś ca padmarāgasamaprabhaiḥ // LiP_1,80.34 //
strīsaṃghair devadevasya bhavasya paramātmanaḥ /
dṛṣṭvā vismayamāpannās tasthurdevāḥ samantataḥ // LiP_1,80.35 //
tatraiva dadṛśurdevā vṛndaṃ rudragaṇasya ca /
gaṇeśvarāṇāṃ vīrāṇām api vṛndaṃ sahasraśaḥ // LiP_1,80.36 //
suvarṇakṛtasopānān vajravaiḍūryabhūṣitān /
sphāṭikān devadevasya dadṛśuste vimānakān // LiP_1,80.37 //
teṣāṃ śṛṅgeṣu hṛṣṭāś ca nāryaḥ kamalalocanāḥ /
viśālajaghanā yakṣā gandharvāpsarasas tathā // LiP_1,80.38 //
kinnaryaḥ kiṃnarāścaiva bhujaṅgāḥ siddhakanyakāḥ /
nānāveṣadharāścānyā nānābhūṣaṇabhūṣitāḥ // LiP_1,80.39 //
nānāprabhāvasaṃyuktā nānābhogaratipriyāḥ /
nīlotpaladalaprakhyāḥ padmapatrāyatekṣaṇāḥ // LiP_1,80.40 //
padmakiñjalkasaṃkāśair aṃśukairatiśobhanāḥ /
valayairnūpurairhāraiś chatraiścitraistathāṃśukaiḥ // LiP_1,80.41 //
bhūṣitā bhūṣitaiś cānyair maṇḍitā maṇḍanapriyāḥ /
dṛṣṭvātha vṛndaṃ surasundarīṇāṃ gaṇeśvarāṇāṃ surasundarīṇām /
jagmurgaṇeśasya puraṃ sureśāḥ puradviṣaḥ śakrapurogamāś ca // LiP_1,80.42 //
dṛṣṭvā ca tasthuḥ surasiddhasaṃghāḥ purasya madhye puruhūtapūrvāḥ /
bhavasya bālārkasahasravarṇaṃ vimānamādyaṃ parameśvarasya // LiP_1,80.43 //
atha tasya vimānasya dvāri saṃsthaṃ gaṇeśvaram /
nandinaṃ dadṛśuḥ sarve devāḥ śakrapurogamāḥ // LiP_1,80.44 //
taṃ dṛṣṭvā nandinaṃ sarve praṇamyāhur gaṇeśvaram /
jayeti devāstaṃ dṛṣṭvā so 'pyāha ca gaṇeśvaraḥ // LiP_1,80.45 //
bho bho devā mahābhāgāḥ sarve nirdhūtakalmaṣāḥ /
samprāptāḥ sarvalokeśā vaktumarhatha suvratāḥ // LiP_1,80.46 //
tamāhurvaradaṃ devaṃ vāraṇendrasamaprabham /
paśupāśavimokṣārthaṃ darśayāsmān maheśvaram // LiP_1,80.47 //
purā puratrayaṃ dagdhuṃ paśutvaṃ paribhāṣitam /
śaṅkitāś ca vayaṃ tatra paśutvaṃ prati suvrata // LiP_1,80.48 //
vrataṃ pāśupataṃ proktaṃ bhavena parameṣṭhinā /
vratenānena bhūteśa paśutvaṃ naiva vidyate // LiP_1,80.49 //
atha dvādaśavarṣaṃ vā māsadvādaśakaṃ tu vā /
dinadvādaśakaṃ vāpi kṛtvā tad vratam uttamam // LiP_1,80.50 //
mucyante paśavaḥ sarve paśupāśairbhavasya tu /
darśayāmāsa tāndevān nārāyaṇapurogamān // LiP_1,80.51 //
nandī śilādatanayaḥ sarvabhūtagaṇāgraṇīḥ /
taṃ dṛṣṭvā devamīśānaṃ sāṃbaṃ sagaṇam avyayam // LiP_1,80.52 //
praṇemus tuṣṭuvuś caiva prītikaṇṭakitatvacaḥ /
vijñāpya śitikaṇṭhāya paśupāśavimokṣaṇam // LiP_1,80.53 //
tasthustadāgrataḥ śaṃbhoḥ praṇipatya punaḥ punaḥ /
tataḥ samprekṣya tān sarvān devadevo vṛṣadhvajaḥ // LiP_1,80.54 //
viśodhya teṣāṃ devānāṃ paśutvaṃ parameśvaraḥ /
vrataṃ pāśupataṃ caiva svayaṃ devo maheśvaraḥ // LiP_1,80.55 //
upadiśya munīnāṃ ca sahāste cāṃbayā bhavaḥ /
tadāprabhṛti te devāḥ sarve pāśupatāḥ smṛtāḥ // LiP_1,80.56 //
paśūnāṃ ca patiryasmāt teṣāṃ sākṣāddhi devatāḥ /
tasmātpāśupatāḥ proktās tapastepuś ca te punaḥ // LiP_1,80.57 //
tato dvādaśavarṣānte muktapāśāḥ surottamāḥ /
yayuryathāgataṃ sarve brahmaṇā saha viṣṇunā // LiP_1,80.58 //
etadvaḥ kathitaṃ sarvaṃ pitāmahamukhācchrutam /
purā sanatkumāreṇa tasmādvyāsena dhīmatā // LiP_1,80.59 //
yaḥ śrāvayecchucir viprāñ chṛṇuyādvā śucirnaraḥ /
sa dehabhedamāsādya paśupāśaiḥ pramucyate // LiP_1,80.60 //
iti śrīliṅgamahāpurāṇe pūrvabhāge pāśupatavratamāhātmyaṃ nāmāśītitamo 'dhyāyaḥ
LiP, 1, 81
ṛṣaya ūcuḥ
vratametattvayā proktaṃ paśupāśavimokṣaṇam /
vrataṃ pāśupataṃ laiṅgaṃ purā devair anuṣṭhitam // LiP_1,81.1 //
vaktumarhasi cāsmākaṃ yathāpūrvaṃ tvayā śrutam /
sūta uvāca
purā sanatkumāreṇa pṛṣṭaḥ śailādirādarāt // LiP_1,81.2 //
nandī prāha vacastasmai pravadāmi samāsataḥ /
(result of liṅga worship)
devairdaityais tathā siddhair gandharvaiḥ siddhacāraṇaiḥ // LiP_1,81.3 //
munibhiś ca mahābhāgair anuṣṭhitamanuttamam /
vrataṃ dvādaśaliṅgākhyaṃ paśupāśavimokṣaṇam // LiP_1,81.4 //
bhogadaṃ yogadaṃ caiva kāmadaṃ muktidaṃ śubham /
aviyogakaraṃ puṇyaṃ bhaktānāṃ bhayanāśanam // LiP_1,81.5 //
ṣaḍaṅgasahitān vedān mathitvā tena nirmitam /
sarvadānottamaṃ puṇyam aśvamedhāyutādhikam // LiP_1,81.6 //
sarvamaṅgaladaṃ puṇyaṃ sarvaśatruvināśanam /
saṃsārārṇavamagnānāṃ jantūnāmapi mokṣadam // LiP_1,81.7 //
sarvavyādhiharaṃ caiva sarvajvaravināśanam /
devairanuṣṭhitaṃ pūrvaṃ brahmaṇā viṣṇunā tathā // LiP_1,81.8 //
(creation of a liṅga)
kṛtvā kanīyasaṃ liṅgaṃ snāpya candanavāriṇā /
caitramāsādi viprendrāḥ śivaliṅgavrataṃ caret // LiP_1,81.9 //
kṛtvā haimaṃ śubhaṃ padmaṃ karṇikākesarānvitam /
navaratnaiś ca khacitam aṣṭapatraṃ yathāvidhi // LiP_1,81.10 //
karṇikāyāṃ nyaselliṅgaṃ sphāṭikaṃ pīṭhasaṃyutam /
tatra bhaktyā yathānyāyam arcayed bilvapatrakaiḥ // LiP_1,81.11 //
sitaiḥ sahasrakamalai raktairnīlotpalairapi /
śvetārkakarṇikāraiś ca karavīrairbakairapi // LiP_1,81.12 //
etairanyair yathālābhaṃ gāyatryā tasya suvratāḥ /
sampūjya caiva gandhādyair dhūpairdīpaiś ca maṅgalaiḥ // LiP_1,81.13 //
nīrājanādyaiścānyaiś ca liṅgamūrtimaheśvaram /
agaruṃ dakṣiṇe dadyād aghoreṇa dvijottamāḥ // LiP_1,81.14 //
paścime sadyamantreṇa divyāṃ caiva manaḥśilām /
uttare vāmadevena candanaṃ vāpi dāpayet // LiP_1,81.15 //
puruṣeṇa muniśreṣṭhā haritālaṃ ca pūrvataḥ /
sitāgarūdbhavaṃ viprās tathā kṛṣṇāgarūdbhavam // LiP_1,81.16 //
tathā gugguludhūpaṃ ca saugandhikamanuttamam /
sitāraṃ nāma dhūpaṃ ca dadyād īśāya bhaktitaḥ // LiP_1,81.17 //
mahācarurnivedyaḥ syād āḍhakānnamathāpi vā /
etad vaḥ kathitaṃ puṇyaṃ śivaliṅgamahāvratam // LiP_1,81.18 //
(time for this vrata)
sarvamāseṣu sāmānyaṃ viśeṣo 'pi ca kīrtyate /
vaiśākhe vajraliṅgaṃ ca jyeṣṭhe mārakataṃ tathā // LiP_1,81.19 //
āṣāḍhe mauktikaṃ liṅgaṃ śrāvaṇe nīlanirmitam /
māsi bhādrapade liṅgaṃ padmarāgamayaṃ śubham // LiP_1,81.20 //
āśvine caiva viprendrāḥ gomedakamayaṃ śubham /
pravālenaiva kārtikyāṃ tathā vai mārgaśīrṣake // LiP_1,81.21 //
(material for a liṅga)
vaiḍūryanirmitaṃ liṅgaṃ puṣparāgeṇa puṣyake /
māghe ca sūryakāntena phālgune sphāṭikena ca // LiP_1,81.22 //
sarvamāseṣu kamalaṃ haimamekaṃ vidhīyate /
alābhe rājataṃ vāpi kevalaṃ kamalaṃ tu vā // LiP_1,81.23 //
ratnānām apyalābhe tu hemnā vā rājatena vā /
rajatasyāpyalābhe tu tāmralohena kārayet // LiP_1,81.24 //
śailaṃ vā dārujaṃ vāpi mṛnmayaṃ vā savedikam /
sarvagandhamayaṃ vāpi kṣaṇikaṃ parikalpayet // LiP_1,81.25 //
haimantike mahādevaṃ śrīpattreṇaiva pūjayet /
sarvamāseṣu kamalaṃ haimamekamathāpi vā // LiP_1,81.26 //
rājataṃ vāpi kamalaṃ haimakarṇikamuttamam /
rājatasyāpyabhāve tu bilvapatraiḥ samarcayet // LiP_1,81.27 //
sahasrakamalālābhe tadardhenāpi pūjayet /
tadardhārdhena vā rudram aṣṭottaraśatena vā // LiP_1,81.28 //
(flower =) deity)
bilvapatre sthitā lakṣmīr devī lakṣaṇasaṃyutā /
nīlotpale 'ṃbikā sākṣād utpale ṣaṇmukhaḥ svayam // LiP_1,81.29 //
padmāśrito mahādevaḥ sarvadevapatiḥ śivaḥ /
tasmātsarvaprayatnena śrīpattraṃ na tyajedbudhaḥ // LiP_1,81.30 //
nīlotpalaṃ cotpalaṃ ca kamalaṃ ca viśeṣataḥ /
sarvavaśyakaraṃ padmaṃ śilā sarvārthasiddhidā // LiP_1,81.31 //
kṛṣṇāgarusamudbhūtaṃ sarvapāpanikṛntanam /
gugguluprabhṛtīnāṃ caiva dīpānāṃ ca nivedanam // LiP_1,81.32 //
sarvarogakṣayaṃ caiva candanaṃ sarvasiddhidam /
saugandhikaṃ tathā dhūpaṃ sarvakāmārthasādhakam // LiP_1,81.33 //
śvetāgarūdbhavaṃ caiva tathā kṛṣṇāgarūdbhavam /
saumyaṃ sītāridhūpaṃ ca sākṣānnirvāṇasiddhidam // LiP_1,81.34 //
śvetārkakusume sākṣāc caturvaktraḥ prajāpatiḥ /
karṇikārasya kusume medhā sākṣādvyavasthitā // LiP_1,81.35 //
karavīre gaṇādhyakṣo bake nārāyaṇaḥ svayam /
sugandhiṣu ca sarveṣu kusumeṣu nagātmajā // LiP_1,81.36 //
tasmādetairyathālābhaṃ puṣpadhūpādibhiḥ śubhaiḥ /
pūjayeddevadeveśaṃ bhaktyā vittānusārataḥ // LiP_1,81.37 //
nivedayettato bhaktyā pāyasaṃ ca mahācarum /
saghṛtaṃ sopadaṃśaṃ ca sarvadravyasamanvitam // LiP_1,81.38 //
śuddhānnaṃ vāpi mudgānnam āḍhakaṃ cārdhakaṃ tu vā /
cāmaraṃ tālavṛntaṃ ca tasmai bhaktyā nivedayet // LiP_1,81.39 //
upahārāṇi puṇyāni nyāyenaivārjitānyapi /
nānāvidhāni cārhāṇi prokṣitānyaṃbhasā punaḥ // LiP_1,81.40 //
nivedayecca rudrāya bhaktiyuktena cetasā /
kṣīrādvai sarvadevānāṃ sthityarthamamṛtaṃ dhruvam // LiP_1,81.41 //
viṣṇunā jiṣṇunā sākṣād anne sarvaṃ pratiṣṭhitam /
bhūtānām annadānena prītir bhavati śaṅkare // LiP_1,81.42 //
tasmāt sampūjayed devam anne prāṇāḥ pratiṣṭhitāḥ /
upahāre tathā tuṣṭir vyañjane pavanaḥ svayam // LiP_1,81.43 //
sarvātmako mahādevo gandhatoye hyapāmpatiḥ /
pīṭhe vai prakṛtiḥ sākṣān mahadādyairvyavasthitā // LiP_1,81.44 //
tasmāddevaṃ yajedbhaktyā pratimāsaṃ yathāvidhi /
paurṇamāsyāṃ vrataṃ kāryaṃ sarvakāmārthasiddhaye // LiP_1,81.45 //
satyaṃ śaucaṃ dayā śāntiḥ saṃtoṣo dānameva ca /
paurṇamāsyāmamāvāsyām upavāsaṃ ca kārayet // LiP_1,81.46 //
saṃvatsarānte godānaṃ vṛṣotsargaṃ viśeṣataḥ /
bhojayedbrāhmaṇānbhaktyā śrotriyān vedapāragān // LiP_1,81.47 //
tal liṅgaṃ pūjitaṃ tena sarvadravyasamanvitam /
sthāpayed vā śivakṣetre dāpayed brāhmaṇāya vā // LiP_1,81.48 //
ya evaṃ sarvamāseṣu śivaliṅgamahāvratam /
kuryādbhaktyā muniśreṣṭhāḥ sa eva tapatāṃ varaḥ // LiP_1,81.49 //
sūryakoṭipratīkāśair vimānai ratnabhūṣitaiḥ /
gatvā śivapuraṃ divyaṃ nehāyāti kadācana // LiP_1,81.50 //
athavā hyekamāsaṃ vā caredevaṃ vratottamam /
śivalokamavāpnoti nātra kāryā vicāraṇā // LiP_1,81.51 //
athavā saktacittaśced yānyān saṃcintayedvarān /
varṣamekaṃ caredevaṃ tāṃstānprāpya śivaṃ vrajet // LiP_1,81.52 //
devatvaṃ vā pitṛtvaṃ vā devarājatvameva ca /
gāṇapatyapadaṃ vāpi sakto 'pi labhate naraḥ // LiP_1,81.53 //
vidyārthī labhate vidyāṃ bhogārthī bhogamāpnuyāt /
dravyārthī ca nidhiṃ paśyed āyuḥkāmaś cirāyuṣam // LiP_1,81.54 //
yānyāṃścintayate kāmāṃs tāṃstānprāpyeha modate /
ekamāsavratādeva so 'nte rudratvamāpnuyāt // LiP_1,81.55 //
idaṃ pavitraṃ paramaṃ rahasyaṃ vratottamaṃ viśvasṛjāpi sṛṣṭam /
hitāya devāsurasiddhamartya- vidyādharāṇāṃ paramaṃ śivena // LiP_1,81.56 //
sampūjya pūjyaṃ vidhinaivamīśaṃ praṇamya mūrdhnā saha bhṛtyaputraiḥ /
vyapohanaṃ nāma japetstavaṃ ca pradakṣiṇaṃ kṛtya śivaṃ prayatnāt // LiP_1,81.57 //
purākṛtaṃ viśvasṛjā stavaṃ ca hitāya devena jagattrayasya /
pitāmahenaiva suraiśca sārdhaṃ mahānubhāvena mahārghyam etat // LiP_1,81.58 //
iti śrīliṅgamahāpurāṇe pūrvabhāge paśupāśavimocanaliṅgapūjādikathanaṃ nāmaikāśītitamo 'dhyāyaḥ
LiP, 1, 82
sūta uvāca
vyapohanastavaṃ vakṣye sarvasiddhipradaṃ śubham /
nandinaś ca mukhācchrutvā kumāreṇa mahātmanā // LiP_1,82.1 //
vyāsāya kathitaṃ tasmād bahumānena vai mayā /
namaḥ śivāya śuddhāya nirmalāya yaśasvine // LiP_1,82.2 //
duṣṭāntakāya sarvāya bhavāya paramātmane /
pañcavaktro daśabhujo hy akṣapañcadaśairyutaḥ // LiP_1,82.3 //
śuddhasphaṭikasaṃkāśaḥ sarvābharaṇabhūṣitaḥ /
sarvajñaḥ sarvagaḥ śāntaḥ sarvopari susaṃsthitaḥ // LiP_1,82.4 //
padmāsanasthaḥ someśaḥ pāpamāśu vyapohatu /
īśānaḥ puruṣaścaiva aghoraḥ sadya eva ca // LiP_1,82.5 //
vāmadevaś ca bhagavān pāpamāśu vyapohatu /
anantaḥ sarvavidyeśaḥ sarvajñaḥ sarvadaḥ prabhuḥ // LiP_1,82.6 //
śivadhyānaikasampannaḥ sa me pāpaṃ vyapohatu /
sūkṣmaḥ surāsureśāno viśveśo gaṇapūjitaḥ // LiP_1,82.7 //
śivadhyānaikasampannaḥ sa me pāpaṃ vyapohatu /
śivottamo mahāpūjyaḥ śivadhyānaparāyaṇaḥ // LiP_1,82.8 //
sarvagaḥ sarvadaḥ śāntaḥ sa me pāpaṃ vyapohatu /
ekākṣo bhagavānīśaḥ śivārcanaparāyaṇaḥ // LiP_1,82.9 //
śivadhyānaikasampannaḥ sa me pāpaṃ vyapohatu /
trimūrtir bhagavān īśaḥ śivabhaktiprabodhakaḥ // LiP_1,82.10 //
śivadhyānaikasampannaḥ sa me pāpaṃ vyapohatu /
śrīkaṇṭhaḥ śrīpatiḥ śrīmāñ śivadhyānarataḥ sadā // LiP_1,82.11 //
śivārcanarataḥ śrīmān sa me pāpaṃ vyapohatu /
trailokyanamitā devī solkākārā purātanī // LiP_1,82.12 //
śivārcanarataḥ śrīmān sa me pāpaṃ vyapohatu /
trailokyanamitā devī solkākārā purātanī // LiP_1,82.13 //
dākṣāyaṇī mahādevī gaurī haimavatī śubhā /
ekaparṇāgrajā saumyā tathā vai caikapāṭalā // LiP_1,82.14 //
aparṇā varadā devī varadānaikatatparā /
umā suraharā sākṣāt kauśikī vā kapardinī // LiP_1,82.15 //
khaṭvāṅgadhāriṇī divyā karāgratarupallavā /
naigameyādibhir divyaiś caturbhiḥ putrakairvṛtā // LiP_1,82.16 //
menāyā nandinī devī vārijā vārijekṣaṇā /
aṃbāyā vītaśokasya nandinaś ca mahātmanaḥ // LiP_1,82.17 //
śubhāvatyāḥ sakhī śāntā pañcacūḍā varapradā /
sṛṣṭyarthaṃ sarvabhūtānāṃ prakṛtitvaṃ gatāvyayā // LiP_1,82.18 //
trayoviṃśatibhis tattvair mahadādyair vijṛmbhitā /
lakṣmyādiśaktibhir nityaṃ namitā nandanandinī // LiP_1,82.19 //
manonmanī mahādevī māyāvī maṇḍanapriyā /
māyayā yā jagatsarvaṃ brahmādyaṃ sacarācaram // LiP_1,82.20 //
kṣobhiṇī mohinī nityaṃ yogināṃ hṛdi saṃsthitā /
ekānekasthitā loke indīvaranibhekṣaṇā // LiP_1,82.21 //
bhaktyā paramayā nityaṃ sarvadevairabhiṣṭutā /
gaṇendrāmbhojagarbhendra- yamavitteśapūrvakaiḥ // LiP_1,82.22 //
saṃstutā jananī teṣāṃ sarvopadravanāśinī /
bhaktānāmārtihā bhavyā bhavabhāvavināśanī // LiP_1,82.23 //
bhuktimuktipradā divyā bhaktānāmaprayatnataḥ /
sā me sākṣānmahādevī pāpam āśu vyapohatu // LiP_1,82.24 //
caṇḍaḥ sarvagaṇeśāno mukhācchaṃbhorvinirgataḥ /
śivārcanarataḥ śrīmān sa me pāpaṃ vyapohatu // LiP_1,82.25 //
śālaṅkāyanaputrastu halamārgotthitaḥ prabhuḥ /
jāmātā marutāṃ devaḥ sarvabhūtamaheśvaraḥ // LiP_1,82.26 //
sarvagaḥ sarvadṛk śarvaḥ sarveśasadṛśaḥ prabhuḥ /
sanārāyaṇakair devaiḥ sendracandradivākaraiḥ // LiP_1,82.27 //
siddhaiś ca yakṣagandharvair bhūtairbhūtavidhāyakaiḥ /
uragairṛṣibhiścaiva brahmaṇā ca mahātmanā // LiP_1,82.28 //
stutastrailokyanāthastu munirantaḥ puraṃ sthitaḥ /
sarvadā pūjitaḥ sarvair nandī pāpaṃ vyapohatu // LiP_1,82.29 //
mahākāyo mahātejā mahādeva ivāparaḥ /
śivārcanarataḥ śrīmān sa me pāpaṃ vyapohatu // LiP_1,82.30 //
merumandārakailāsa- taṭakūṭaprabhedanaḥ /
airāvatādibhir divyair diggajaiś ca supūjitaḥ // LiP_1,82.31 //
saptapātālapādaś ca saptadvīporujaṅghakaḥ /
saptārṇavāṅkuśaścaiva sarvatīrthodaraḥ śivaḥ // LiP_1,82.32 //
ākāśadeho digbāhuḥ somasūryāgnilocanaḥ /
hatāsuramahāvṛkṣo brahmavidyāmahotkaṭaḥ // LiP_1,82.33 //
brahmādyādhoraṇair divyair yogapāśasamanvitaiḥ /
baddho hṛtpuṇḍarīkākhye staṃbhe vṛttiṃ nirudhya ca // LiP_1,82.34 //
nāgendravaktro yaḥ sākṣād gaṇakoṭiśatairvṛtaḥ /
śivadhyānaikasampannaḥ sa me pāpaṃ vyapohatu // LiP_1,82.35 //
bhṛṅgīśaḥ piṅgalākṣo 'sau bhasitāśastu dehayuk /
śivārcanarataḥ śrīmān sa me pāpaṃ vyapohatu // LiP_1,82.36 //
caturbhistanubhir nityaṃ sarvāsuranibarhaṇaḥ /
skandaḥ śaktidharaḥ śāntaḥ senānīḥ śikhivāhanaḥ // LiP_1,82.37 //
devasenāpatiḥ śrīmān sa me pāpaṃ vyapohatu /
bhavaḥ śarvastatheśāno rudraḥ paśupatis tathā // LiP_1,82.38 //
ugro bhīmo mahādevaḥ śivārcanarataḥ sadā /
etāḥ pāpaṃ vyapohantu mūrtayaḥ parameṣṭhinaḥ // LiP_1,82.39 //
mahādevaḥ śivo rudraḥ śaṅkaro nīlalohitaḥ /
īśāno vijayo bhīmo devadevo bhavodbhavaḥ // LiP_1,82.40 //
kapālīśaś ca vijñeyo rudrā rudrāṃśasaṃbhavāḥ /
śivapraṇāmasampannā vyapohantu malaṃ mama // LiP_1,82.41 //
vikartano vivasvāṃś ca mārtaṇḍo bhāskaro raviḥ /
lokaprakāśakaścaiva lokasākṣītrivikramaḥ // LiP_1,82.42 //
ādityaś ca tathā sūryaś cāṃśumāṃś ca divākaraḥ /
ete vai dvādaśādityā vyapohantu malaṃ mama // LiP_1,82.43 //
gaganaṃ sparśanaṃ tejo rasaś ca pṛthivī tathā /
candraḥ sūryastathātmā ca tanavaḥ śivabhāṣitāḥ // LiP_1,82.44 //
pāpaṃ vyapohantu mama bhayaṃ nirṇāśayantu me /
vāsavaḥ pāvakaścaiva yamo nirṛtireva ca // LiP_1,82.45 //
varuṇo vāyusomau ca īśāno bhagavān hariḥ /
pitāmahaś ca bhagavān śivadhyānaparāyaṇaḥ // LiP_1,82.46 //
ete pāpaṃ vyapohantu manasā karmaṇā kṛtam /
nabhasvānsparśano vāyur anilo mārutas tathā // LiP_1,82.47 //
prāṇaḥ prāṇeśajīveśau mārutaḥ śivabhāṣitāḥ /
śivārcanaratāḥ sarve vyapohantu malaṃ mama // LiP_1,82.48 //
khecarī vasucārī ca brahmeśo brahmabrahmadhīḥ /
suṣeṇaḥ śāśvataḥ pṛṣṭaḥ supuṣṭaś ca mahābalaḥ // LiP_1,82.49 //
ete vai cāraṇāḥ śaṃbhoḥ pūjayātīva bhāvitāḥ /
vyapohantu malaṃ sarvaṃ pāpaṃ caiva mayā kṛtam // LiP_1,82.50 //
mantrajño mantravit prājño mantrarāṭ siddhapūjitaḥ /
siddhavatparamaḥ siddhaḥ sarvasiddhipradāyinaḥ // LiP_1,82.51 //
vyapohantu malaṃ sarve siddhāḥ śivapadārcakāḥ /
yakṣo yakṣeśadhanado jṛmbhako maṇibhadrakaḥ // LiP_1,82.52 //
pūrṇabhadreśvaro mālī śitikuṇḍalireva ca /
narendraścaiva yakṣeśā vyapohantu malaṃ mama // LiP_1,82.53 //
anantaḥ kulikaścaiva vāsukistakṣakastathā /
karkoṭako mahāpadmaḥ śaṅkhapālo mahābalaḥ // LiP_1,82.54 //
śivapraṇāmasampannāḥ śivadehaprabhūṣaṇāḥ /
mama pāpaṃ vyapohantu viṣaṃ sthāvarajaṅgamam // LiP_1,82.55 //
vīṇājñaḥ kinnaraścaiva surasenaḥ pramardanaḥ /
atīśayaḥ sa prayogī gītajñaścaiva kinnarāḥ // LiP_1,82.56 //
śivapraṇāmasampannā vyapohantu malaṃ mama /
vidyādharaś ca vibudho vidyārāśirvidāṃ varaḥ // LiP_1,82.57 //
vibuddho vibudhaḥ śrīmān kṛtajñaś ca mahāyaśāḥ /
ete vidyādharāḥ sarve śivadhyānaparāyaṇāḥ // LiP_1,82.58 //
vyapohantu malaṃ ghoraṃ mahādevaprasādataḥ /
vāmadevī mahājambhaḥ kālanemirmahābalaḥ // LiP_1,82.59 //
sugrīvo mardakaścaiva piṅgalo devamardanaḥ /
prahrādaścāpyanuhrādaḥ saṃhrādaḥ kila bāṣkalau // LiP_1,82.60 //
jambhaḥ kuṃbhaś ca māyāvī kārtavīryaḥ kṛtaṃjayaḥ /
ete 'surā mahātmāno mahādevaparāyaṇāḥ // LiP_1,82.61 //
vyapohantu bhayaṃ ghoram āsuraṃ bhāvameva ca /
garutmān khagatiścaiva pakṣirāṭ nāgamardanaḥ // LiP_1,82.62 //
nāgaśatrur hiraṇyāṅgo vainateyaḥ prabhañjanaḥ /
nāgāśīrviṣanāśaś ca viṣṇuvāhana eva ca // LiP_1,82.63 //
ete hiraṇyavarṇābhā garuḍā viṣṇuvāhanāḥ /
nānābharaṇasampannā vyapohantu malaṃ mama // LiP_1,82.64 //
agastyaś ca vasiṣṭhaś ca aṅgirā bhṛgureva ca /
kāśyapo nāradaścaiva dadhīcaścyavanas tathā // LiP_1,82.65 //
upamanyustathānye ca ṛṣayaḥ śivabhāvitāḥ /
śivārcanaratāḥ sarve vyapohantu malaṃ mama // LiP_1,82.66 //
pitaraḥ pitāmahāś ca tathaiva prapitāmahāḥ /
agniṣvāttā barhiṣadas tathā mātāmahādayaḥ // LiP_1,82.67 //
vyapohantu bhayaṃ pāpaṃ śivadhyānaparāyaṇāḥ /
lakṣmīś ca dharaṇī caiva gāyatrī ca sarasvatī // LiP_1,82.68 //
durgā uṣā śacī jyeṣṭhā mātaraḥ surapūjitāḥ /
devānāṃ mātaraś caiva gaṇānāṃ mātaras tathā // LiP_1,82.69 //
bhūtānāṃ mātaraḥ sarvā yatra yā gaṇamātaraḥ /
prasādāddevadevasya vyapohantu malaṃ mama // LiP_1,82.70 //
urvaśī menakā caiva raṃbhā ratitilottamāḥ /
sumukhī durmukhī caiva kāmukī kāmavardhanī // LiP_1,82.71 //
tathānyāḥ sarvalokeṣu divyāścāpsarasas tathā /
śivāya tāṇḍavaṃ nityaṃ kurvantyo 'tīva bhāvitāḥ // LiP_1,82.72 //
devyaḥ śivārcanaratā vyapohantu malaṃ mama /
arkaḥ somo 'ṅgārakaś ca budhaścaiva bṛhaspatiḥ // LiP_1,82.73 //
śukraḥ śanaiścaraścaiva rāhuḥ ketustathaiva ca /
vyapohantu bhayaṃ ghoraṃ grahapīḍāṃ śivārcakāḥ // LiP_1,82.74 //
meṣo vṛṣo 'tha mithunas tathā karkaṭakaḥ śubhaḥ /
siṃhaś ca kanyā vipulā tulā vai vṛścikas tathā // LiP_1,82.75 //
dhanuś ca makaraścaiva kuṃbho mīnastathaiva ca /
rāśayo dvādaśa hyete śivapūjāparāyaṇāḥ // LiP_1,82.76 //
vyapohantu bhayaṃ pāpaṃ prasādātparameṣṭhinaḥ /
aśvinī bharaṇī caiva kṛttikā rohiṇī tathā // LiP_1,82.77 //
śrīmanmṛgaśiraścārdrā punarvasupuṣyasārpakāḥ /
maghā vai pūrvaphālgunya uttarāphālgunī tathā // LiP_1,82.78 //
hastacitrā tathā svātī viśākhā cānurādhikā /
jyeṣṭhā mūlaṃ mahābhāgā pūrvāṣāḍhā tathaiva ca // LiP_1,82.79 //
uttarāṣāḍhikā caiva śravaṇaṃ ca śraviṣṭhikā /
śatabhiṣak pūrvabhadrā tathā proṣṭhapadā tathā // LiP_1,82.80 //
pauṣṇaṃ ca devyaḥ satataṃ vyapohantu malaṃ mama /
jvaraḥ kumbhodaraścaiva śaṅkukarṇo mahābalaḥ // LiP_1,82.81 //
mahākarṇaḥ prabhātaś ca mahābhūtapramardanaḥ /
śyenajicchivadūtaś ca pramathāḥ prītivardhanāḥ // LiP_1,82.82 //
koṭikoṭiśataiścaiva bhūtānāṃ mātaraḥ sadā /
vyapohantu bhayaṃ pāpaṃ mahādevaprasādataḥ // LiP_1,82.83 //
śivadhyānaikasampanno himarāḍ aṃbusannibhaḥ /
kundendusadṛśākāraḥ kuṃbhakundendubhūṣaṇaḥ // LiP_1,82.84 //
vaḍavānalaśatruryo vaḍavāmukhabhedanaḥ /
catuṣpādasamāyuktaḥ kṣīroda iva pāṇḍuraḥ // LiP_1,82.85 //
rudraloke sthito nityaṃ rudraiḥ sārdhaṃ gaṇeśvaraiḥ /
vṛṣendro viśvadhṛg devo viśvasya jagataḥ pitā // LiP_1,82.86 //
vṛto nandādibhir nityaṃ mātṛbhir makhamardanaḥ /
śivārcanarato nityaṃ sa me pāpaṃ vyapohatu // LiP_1,82.87 //
gaṅgā mātā jaganmātā rudraloke vyavasthitā /
śivabhaktā tu yā nandā sā me pāpaṃ vyapohatu // LiP_1,82.88 //
bhadrā bhadrapadā devī śivaloke vyavasthitā /
mātā gavāṃ mahābhāgā sā me pāpaṃ vyapohatu // LiP_1,82.89 //
surabhiḥ sarvatobhadrā sarvapāpapraṇāśanī /
rudrapūjāratā nityaṃ sā me pāpaṃ vyapohatu // LiP_1,82.90 //
suśīlā śīlasampannā śrīpradā śivabhāvitā /
śivaloke sthitā nityaṃ sā me pāpaṃ vyapohatu // LiP_1,82.91 //
vedaśāstrārthatattvajñaḥ sarvakāryābhicintakaḥ /
samastaguṇasampannaḥ sarvadeveśvarātmajaḥ // LiP_1,82.92 //
jyeṣṭhaḥ sarveśvaraḥ saumyo mahāviṣṇutanuḥ svayam /
āryaḥ senāpatiḥ sākṣād gahano makhamardanaḥ // LiP_1,82.93 //
airāvatagajārūḍhaḥ kṛṣṇakuñcitamūrdhajaḥ /
kṛṣṇāṅgo raktanayanaḥ śaśipannagabhūṣaṇaḥ // LiP_1,82.94 //
bhūtaiḥ pretaiḥ piśācaiś ca kūṣmāṇḍaiś ca samāvṛtaḥ /
śivārcanarataḥ sākṣāt sa me pāpaṃ vyapohatu // LiP_1,82.95 //
brahmāṇī caiva māheśī kaumārī vaiṣṇavī tathā /
vārāhī caiva māhendrī cāmuṇḍāgneyikā tathā // LiP_1,82.96 //
etā vai mātaraḥ sarvāḥ sarvalokaprapūjitāḥ /
yoginībhir mahāpāpaṃ vyapohantu samāhitāḥ // LiP_1,82.97 //
vīrabhadro mahātejā himakundendusannibhaḥ /
rudrasya tanayo raudraḥ śūlāsaktamahākaraḥ // LiP_1,82.98 //
sahasrabāhuḥ sarvajñaḥ sarvāyudhadharaḥ svayam /
tretāgninayano devas trailokyābhayadaḥ prabhuḥ // LiP_1,82.99 //
mātṝṇāṃ rakṣako nityaṃ mahāvṛṣabhavāhanaḥ /
trailokyanamitaḥ śrīmān śivapādārcane rataḥ // LiP_1,82.100 //
yajñasya ca śiraśchettā pūṣṇo dantavināśanaḥ /
vahnerhastaharaḥ sākṣād bhaganetranipātanaḥ // LiP_1,82.101 //
pādāṅguṣṭhena somāṅga- peṣakaḥ prabhusaṃjñakaḥ /
upendrendrayamādīnāṃ devānāmaṅgarakṣakaḥ // LiP_1,82.102 //
sarasvatyā mahādevyā nāsikoṣṭhāvakartanaḥ /
gaṇeśvaro yaḥ senānīḥ sa me pāpaṃ vyapohatu // LiP_1,82.103 //
jyeṣṭhā variṣṭhā varadā varābharaṇabhūṣitā /
mahālakṣmīrjaganmātā sā me pāpaṃ vyapohatu // LiP_1,82.104 //
mahāmohā mahābhāgā mahābhūtagaṇairvṛtā /
śivārcanaratā nityaṃ sā me pāpaṃ vyapohatu // LiP_1,82.105 //
lakṣmīḥ sarvaguṇopetā sarvalakṣaṇasaṃyutā /
sarvadā sarvagā devī sā me pāpaṃ vyapohatu // LiP_1,82.106 //
siṃhārūḍhā mahādevī pārvatyāstanayāvyayā /
viṣṇornidrā mahāmāyā vaiṣṇavī surapūjitā // LiP_1,82.107 //
trinetrā varadā devī mahiṣāsuramardinī /
śivārcanaratā durgā sā me pāpaṃ vyapohatu // LiP_1,82.108 //
brahmāṇḍadhārakā rudrāḥ sarvalokaprapūjitāḥ /
satyāś ca mānasāḥ sarve vyapohantu bhayaṃ mama // LiP_1,82.109 //
bhūtāḥ pretāḥ piśācāś ca kūṣmāṇḍagaṇanāyakāḥ /
kūṣmāṇḍakāś ca te pāpaṃ vyapohantu samāhitāḥ // LiP_1,82.110 //
anena devaṃ stutvā tu cānte sarvaṃ samāpayet /
praṇamya śirasā bhūmau pratimāse dvijottamāḥ // LiP_1,82.111 //
vyapohanastavaṃ divyaṃ yaḥ paṭhecchṛṇuyādapi /
vidhūya sarvapāpāni rudraloke mahīyate // LiP_1,82.112 //
kanyārthī labhate kanyāṃ jayakāmo jayaṃ labhet /
arthakāmo labhedarthaṃ putrakāmo bahūn sutān // LiP_1,82.113 //
vidyārthī labhate vidyāṃ bhogārthī bhogamāpnuyāt /
yānyānprārthayate kāmān mānavaḥ śravaṇādiha // LiP_1,82.114 //
tānsarvān śīghramāpnoti devānāṃ ca priyo bhavet /
paṭhyamānamidaṃ puṇyaṃ yamuddiśya tu paṭhyate // LiP_1,82.115 //
tasya rogā na bādhante vātapittādisaṃbhavāḥ /
nākāle maraṇaṃ tasya na sarpairapi daśyate // LiP_1,82.116 //
yatpuṇyaṃ caiva tīrthānāṃ yajñānāṃ caiva yatphalam /
dānānāṃ caiva yatpuṇyaṃ vratānāṃ ca viśeṣataḥ // LiP_1,82.117 //
tatpuṇyaṃ koṭiguṇitaṃ japtvā cāpnoti mānavaḥ /
goghnaścaiva kṛtaghnaś ca vīrahā brahmahā bhavet // LiP_1,82.118 //
śaraṇāgataghātī ca mitraviśvāsaghātakaḥ /
duṣṭaḥ pāpasamācāro mātṛhā pitṛhā tathā // LiP_1,82.119 //
vyapohya sarvapāpāni śivaloke mahīyate // LiP_1,82.120 //
iti śrīliṅgamahāpurāṇe pūrvabhāge vyapohanastavanirūpaṇaṃ nāma dvyaśītitamo 'dhyāyaḥ
LiP, 1, 83
ṛṣaya ūcuḥ
vyapohanastavaṃ puṇyaṃ śrutamasmābhir ādarāt /
prasaṃgālliṅgadānasya vratānyapi vadasva naḥ // LiP_1,83.1 //
sūta uvāca
vratāni vaḥ pravakṣyāmi śubhāni munisattamāḥ /
nandinā kathitānīha brahmaputrāya dhīmate // LiP_1,83.2 //
tāni vyāsādupaśrutya yuṣmākaṃ pravadāmyaham /
aṣṭamyāṃ ca caturdaśyāṃ pakṣayorubhayorapi // LiP_1,83.3 //
varṣamekaṃ tu bhuñjāno naktaṃ yaḥ pūjayecchivam /
sarvayajñaphalaṃ prāpya sa yāti paramāṃ gatim // LiP_1,83.4 //
pṛthivīṃ bhājanaṃ kṛtvā bhuktvā parvasu mānavaḥ /
ahorātreṇa caikena trirātraphalamaśnute // LiP_1,83.5 //
dvayor māsasya pañcamyor dvayoḥ pratipadornaraḥ /
kṣīradhārāvrataṃ kuryāt so 'śvamedhaphalaṃ labhet // LiP_1,83.6 //
kṛṣṇāṣṭamyāṃ tu naktena yāvatkṛṣṇacaturdaśī /
bhuñjanbhogānavāpnoti brahmalokaṃ ca gacchati // LiP_1,83.7 //
yo 'bdamekaṃ prakurvīta naktaṃ parvasu parvasu /
brahmacārī jitakrodhaḥ śivadhyānaparāyaṇaḥ // LiP_1,83.8 //
saṃvatsarānte viprendrān bhojayedvidhipūrvakam /
sa yāti śāṅkaraṃ lokaṃ nātra kāryā vicāraṇā // LiP_1,83.9 //
upavāsāt paraṃ bhaikṣyaṃ bhaikṣyāt param ayācitam /
ayācitāt paraṃ naktaṃ tasmān naktena vartayet // LiP_1,83.10 //
devairbhuktaṃ tu pūrvāhṇe madhyāhne ṛṣibhis tathā /
aparāhṇe ca pitṛbhiḥ saṃdhyāyāṃ guhyakādibhiḥ // LiP_1,83.11 //
sarvavelāmatikramya naktabhojanamuttamam /
haviṣyabhojanaṃ snānaṃ satyamāhāralāghavam // LiP_1,83.12 //
agnikāryamadhaḥśayyāṃ naktabhojī samācaret /
pratimāsaṃ pravakṣyāmi śivavratamanuttamam // LiP_1,83.13 //
dharmakāmārthamokṣārthaṃ sarvapāpaviśuddhaye /
puṣyamāse ca sampūjya yaḥ kuryānnaktabhojanam // LiP_1,83.14 //
satyavādī jitakrodhaḥ śāligodhūmagorasaiḥ /
pakṣayoraṣṭamīṃ yatnād upavāsena vartayet // LiP_1,83.15 //
bhūmiśayyāṃ ca māsānte paurṇamāsyāṃ ghṛtādibhiḥ /
snāpya rudraṃ mahādevaṃ sampūjya vidhipūrvakam // LiP_1,83.16 //
yāvakaṃ caudanaṃ dattvā sakṣīraṃ saghṛtaṃ dvijāḥ /
bhojayed brāhmaṇāñśiṣṭāñ japecchāntiṃ viśeṣataḥ // LiP_1,83.17 //
tathā gomithunaṃ caiva kapilaṃ vinivedayet /
bhavāya devadevāya śivāya parameṣṭhine // LiP_1,83.18 //
sa yāti muniśārdūla vāhneyaṃ lokamuttamam /
bhuktvā sa vipulān lokān tatraiva sa vimucyate // LiP_1,83.19 //
māghamāse tu sampūjya yaḥ kuryān naktabhojanam /
kṛśaraṃ ghṛtasaṃyuktaṃ bhuñjānaḥ saṃyatendriyaḥ // LiP_1,83.20 //
sopavāsaṃ caturdaśyāṃ bhavedubhayapakṣayoḥ /
rudrāya paurṇamāsyāṃ tu dadyādvai ghṛtakambalam // LiP_1,83.21 //
kṛṣṇaṃ gomithunaṃ dadyāt pūjayeccaiva śaṃkaram /
bhojayedbrāhmaṇāṃścaiva yathāvibhavavistaram // LiP_1,83.22 //
yāmyamāsādya vai lokaṃ yamena saha modate /
phālgune caiva samprāpte kuryādvai naktabhojanam // LiP_1,83.23 //
śyāmākānnaghṛtakṣīrair jitakrodho jitendriyaḥ /
caturdaśyāmathāṣṭamyām upavāsaṃ ca kārayet // LiP_1,83.24 //
paurṇamāsyāṃ mahādevaṃ snāpya sampūjya śaṅkaram /
dadyādgomithunaṃ vāpi tāmrābhaṃ śūlapāṇaye // LiP_1,83.25 //
brāhmaṇān bhojayitvā tu prārthayetparameśvaram /
sa yāti candrasāyujyaṃ nātra kāryā vicāraṇā // LiP_1,83.26 //
caitre 'pi rudramabhyarcya kuryādvai naktabhojanam /
śālyannaṃ payasā yuktaṃ ghṛtena ca yathāsukham // LiP_1,83.27 //
goṣṭhaśāyī muniśreṣṭhāḥ kṣitau niśi bhavaṃ smaret /
paurṇamāsyāṃ śivaṃ snāpya dadyādgomithunaṃ sitam // LiP_1,83.28 //
brāhmaṇān bhojayeccaiva nirṛteḥ sthānamāpnuyāt /
vaiśākhe ca tathā māse kṛtvā vai naktabhojanam // LiP_1,83.29 //
paurṇamāsyāṃ bhavaṃ snāpya pañcagavyaghṛtādibhiḥ /
śvetaṃ gomithunaṃ dattvā so 'śvamedhaphalaṃ labhet // LiP_1,83.30 //
jyeṣṭhe māse ca deveśaṃ bhavaṃ śarvamumāpatim /
sampūjya śraddhayā bhaktyā kṛtvā vai naktabhojanam // LiP_1,83.31 //
raktaśālyannamadhvā ca adbhiḥ pūtaṃ ghṛtādibhiḥ /
vīrāsano niśārdhaṃ ca gavāṃ śuśrūṣaṇe rataḥ // LiP_1,83.32 //
paurṇamāsyāṃ tu sampūjya devadevamumāpatim /
snāpya śaktyā yathānyāyaṃ caruṃ dadyāc ca śūline // LiP_1,83.33 //
brāhmaṇān bhojayitvā ca yathāvibhavavistaram /
dhūmraṃ gomithunaṃ dattvā vāyuloke mahīyate // LiP_1,83.34 //
āṣāḍhe māsi cāpyevaṃ naktabhojanatatparaḥ /
bhūrikhaṇḍājyasaṃmiśraṃ saktubhiścaiva gorasam // LiP_1,83.35 //
paurṇamāsyāṃ ghṛtādyaistu snāpya pūjya yathāvidhi /
brāhmaṇān bhojayitvā ca śrotriyān vedapāragān // LiP_1,83.36 //
dadyādgomithunaṃ gauraṃ vāruṇaṃ lokamāpnuyāt /
śrāvaṇe ca dvijā māse kṛtvā vai naktabhojanam // LiP_1,83.37 //
kṣīraṣaṣṭikabhaktena sampūjya vṛṣabhadhvajam /
paurṇamāsyāṃ ghṛtādyaistu snāpya pūjya yathāvidhi // LiP_1,83.38 //
brāhmaṇān bhojayitvā ca śrotriyān vedapāragān /
śvetāgrapādaṃ pauṇḍraṃ ca dadyādgomithunaṃ punaḥ // LiP_1,83.39 //
sa yāti vāyusāyujyaṃ vāyuvatsarvago bhavet /
prāpte bhādrapade māse kṛtvaivaṃ naktabhojanam // LiP_1,83.40 //
hutaśeṣaṃ ca viprendrān vṛkṣamūlāśrito divā /
paurṇamāsyāṃ tu deveśaṃ snāpya sampūjya śaṅkaram // LiP_1,83.41 //
nīlaskandhaṃ vṛṣaṃ gāṃ ca dattvā bhaktyā yathāvidhi /
brāhmaṇān bhojayitvā ca vedavedāṅgapāragān // LiP_1,83.42 //
yakṣalokamanuprāpya yakṣarājo bhavennaraḥ /
tataścāśvayuje māsi kṛtvaivaṃ naktabhojanam // LiP_1,83.43 //
saghṛtaṃ śaṅkaraṃ pūjya paurṇamāsyāṃ ca pūrvavat /
brāhmaṇān bhojayitvā ca śivabhaktān sadā śucīn // LiP_1,83.44 //
vṛṣabhaṃ nīlavarṇābham urodeśasamunnatam /
gāṃ ca dattvā yathānyāyam aiśānaṃ lokamāpnuyāt // LiP_1,83.45 //
kārtike ca tathā māse kṛtvā vai naktabhojanam /
kṣīraudanena sājyena sampūjya ca bhavaṃ prabhum // LiP_1,83.46 //
paurṇamāsyāṃ ca vidhivat snāpya dattvā caruṃ punaḥ /
brāhmaṇān bhojayitvā ca yathāvibhavavistaram // LiP_1,83.47 //
dattvā gomithunaṃ caiva kāpilaṃ pūrvavad dvijāḥ /
sūryasāyujyamāpnoti nātra kāryā vicāraṇā // LiP_1,83.48 //
mārgaśīrṣe ca māse 'pi kṛtvaivaṃ naktabhojanam /
yavānnena yathānyāyam ājyakṣīrādibhiḥ samam // LiP_1,83.49 //
paurṇamāsyāṃ ca pūrvoktaṃ kṛtvā śarvāya śaṃbhave /
brāhmaṇān bhojayitvā ca daridrānvedapāragān // LiP_1,83.50 //
dattvā gomithunaṃ caiva pāṇḍuraṃ vidhipūrvakam /
somalokamanuprāpya somena saha modate // LiP_1,83.51 //
ahiṃsā satyamasteyaṃ brahmacaryaṃ kṣamā dayā /
triḥsnānaṃ cāgnihotraṃ ca bhūśayyā naktabhojanam // LiP_1,83.52 //
pakṣayorupavāsaṃ ca caturdaśyaṣṭamīṣu ca // LiP_1,83.53 //
ityetadakhilaṃ proktaṃ pratimāsaṃ śivavratam // LiP_1,83.54 //
kuryādvarṣaṃ krameṇaiva vyutkrameṇāpi vā dvijāḥ /
sa yāti śivasāyujyaṃ jñānayogamavāpnuyāt // LiP_1,83.55 //
iti śrīliṅgamahāpurāṇe pūrvabhāge śivavratakathanaṃ nāma tryaśītitamo 'dhyāyaḥ
LiP, 1, 84
sūta uvāca
umāmaheśvaraṃ vakṣye vratamīśvarabhāṣitam /
naranāryādijantūnāṃ hitāya munisattamāḥ // LiP_1,84.1 //
paurṇamāsyāmamāvāsyāṃ caturdaśyaṣṭamīṣu ca /
naktamabdaṃ prakurvīta haviṣyaṃ pūjayedbhavam // LiP_1,84.2 //
umāmaheśapratimāṃ hemnā kṛtvā suśobhanām /
rājatīṃ vātha varṣānte pratiṣṭhāpya yathāvidhi // LiP_1,84.3 //
brāhmaṇān bhojayitvā ca dattvā śaktyā ca dakṣiṇām /
rathādyairvāpi deveśaṃ nītvā rudrālayaṃ prati // LiP_1,84.4 //
sarvātiśayasaṃyuktaiś chatracāmarabhūṣaṇaiḥ /
nivedayedvrataṃ caiva śivāya parameṣṭhine // LiP_1,84.5 //
sa yāti śivasāyujyaṃ nārī devyā yadi prabho /
aṣṭamyāṃ ca caturdaśyāṃ niyatā brahmacāriṇī // LiP_1,84.6 //
varṣamekaṃ na bhuñjati kanyā vā vidhavāpi vā /
varṣānte pratimāṃ kṛtvā pūrvoktavidhinā tataḥ // LiP_1,84.7 //
pratiṣṭhāpya yathānyāyaṃ dattvā rudrālaye punaḥ /
brāhmaṇān bhojayitvā ca bhavānyā saha modate // LiP_1,84.8 //
yā nāryevaṃ caredabdaṃ kṛṣṇāmekāṃ caturdaśīm /
varṣānte pratimāṃ kṛtvā yena kenāpi vā dvijāḥ // LiP_1,84.9 //
pūrvoktamakhilaṃ kṛtvā bhavānyā saha modate /
amāvāsyāṃ nirāhārā bhavedabdaṃ suyantritā // LiP_1,84.10 //
śūlaṃ ca vidhinā kṛtvā varṣānte vinivedayet /
snāpyeśānaṃ yajedbhaktyā sahasraiḥ kamalaiḥ sitaiḥ // LiP_1,84.11 //
rājataṃ kamalaṃ caiva jāṃbūnadasukarṇikam /
dattvā bhavāya viprebhyaḥ pradadyād dakṣiṇām api // LiP_1,84.12 //
kāmato 'pi kṛtaṃ pāpaṃ bhrūṇahatyādikaṃ ca yat /
tatsarvaṃ śūladānena bhindyānnārī na saṃśayaḥ // LiP_1,84.13 //
sāyujyaṃ caivamāpnoti bhavānyā dvijasattamāḥ /
kuryādyadvā naraḥ so 'pi rudrasāyujyamāpnuyāt // LiP_1,84.14 //
paurṇamāsyāmamāvāsyāṃ varṣamekamatandritā /
upavāsaratā nārī naro 'pi dvijasattamāḥ // LiP_1,84.15 //
niyogādeva tatkāryaṃ bhartṝṇāṃ dvijasattamāḥ /
japaṃ dānaṃ tapaḥ sarvam asvatantrā yataḥ striyaḥ // LiP_1,84.16 //
varṣānte sarvagandhāḍhyāṃ pratimāṃ saṃnivedayet /
sā bhavānyāś ca sāyujyaṃ sārūpyaṃ cāpi suvratā // LiP_1,84.17 //
labhate nātra saṃdehaḥ satyaṃ satyaṃ vadāmyaham /
kārtikyāṃ vā tu yā nārī ekabhaktena vartate // LiP_1,84.18 //
kṣamāhiṃsādiniyamaiḥ saṃyuktā brahmacāriṇī /
dadyātkṛṣṇatilānāṃ ca bhāramekam atandritā // LiP_1,84.19 //
saghṛtaṃ saguḍaṃ caiva odanaṃ parameṣṭhine /
dattvā ca brāhmaṇebhyaś ca yathā vibhavavistaram // LiP_1,84.20 //
aṣṭamyāṃ ca caturdaśyām upavāsaratā ca sā /
bhavānyā modate sārdhaṃ sārūpyaṃ prāpya suvratā // LiP_1,84.21 //
kṣamā satyaṃ dayā dānaṃ śaucamindriyanigrahaḥ /
sarvavrateṣvayaṃ dharmaḥ sāmānyo rudrapūjanam // LiP_1,84.22 //
samāsādvaḥ pravakṣyāmi pratimāsamanukramāt /
mārgaśīrṣakamāsādi- kārttikāntaṃ yathākramam // LiP_1,84.23 //
vrataṃ suvipulaṃ puṇyaṃ nandinā paribhāṣitam /
mārgaśīrṣakamāse 'tha vṛṣaṃ pūrṇāṅgamuttamam // LiP_1,84.24 //
alaṃkṛtya yathānyāyaṃ śivāya vinivedayet /
sā ca sārdhaṃ bhavānyā vai modate nātra saṃśayaḥ // LiP_1,84.25 //
puṣyamāse tu vai śūlaṃ pratiṣṭhāpya nivedayet /
pūrvoktamakhilaṃ kṛtvā bhavānyā saha modate // LiP_1,84.26 //
māghamāse rathaṃ kṛtvā sarvalakṣaṇalakṣitam /
dadyāt sampūjya deveśaṃ brāhmaṇāṃścaiva bhojayet // LiP_1,84.27 //
sā ca devyā mahābhāgā modate nātra saṃśayaḥ /
phālgune pratimāṃ kṛtvā hiraṇyena yathāvidhi // LiP_1,84.28 //
rājatenāpi tāmreṇa yathāvibhavavistaram /
pratiṣṭhāpya samabhyarcya sthāpayecchaṅkarālaye // LiP_1,84.29 //
sā ca sārdhaṃ mahādevyā modate nātra saṃśayaḥ /
caitre bhavaṃ kumāraṃ ca bhavānīṃ ca yathāvidhi // LiP_1,84.30 //
tāmrādyairvidhivatkṛtvā pratiṣṭhāpya yathāvidhi /
bhavānyā modate sārdhaṃ dattvā rudrāya śaṃbhave // LiP_1,84.31 //
kṛtvālayaṃ hi kauberaṃ rājataṃ rajatena vai /
īśvaromāsamāyuktaṃ gaṇeśaiś ca samantataḥ // LiP_1,84.32 //
sarvaratnasamāyuktaṃ pratiṣṭhāpya yathāvidhi /
sthāpayetparameśasya bhavasyāyatane śubhe // LiP_1,84.33 //
vaiśākhe vai cared evaṃ kailāsākhyaṃ vratottamam /
kailāsaparvataṃ prāpya bhavānyā saha modate // LiP_1,84.34 //
jyeṣṭhe māsi mahādevaṃ liṅgamūrtimumāpatim /
kṛtāñjalipuṭenaiva brahmaṇā viṣṇunā tathā // LiP_1,84.35 //
madhye bhavena saṃyuktaṃ liṅgamūrti dvijottamāḥ /
haṃsena ca varāheṇa kṛtvā tāmrādibhiḥ śubhām // LiP_1,84.36 //
pratiṣṭhāpya yathānyāyaṃ brāhmaṇān bhojayettataḥ /
śivāya śivamāsādya śivasthāne yathāvidhi // LiP_1,84.37 //
brāhmaṇaiḥ sahitāṃ sthāpya devyāḥ sāyujyamāpnuyāt /
āṣāḍhe ca śubhe māse gṛhaṃ kṛtvā suśobhanam // LiP_1,84.38 //
pakveṣṭakābhir vidhivad yathāvibhavavistaram /
sarvabījarasaiścāpi sampūrṇaṃ sarvaśobhanaiḥ // LiP_1,84.39 //
gṛhopakaraṇaiścaiva musalolūkhalādibhiḥ /
dāsīdāsādibhiścaiva śayanairaśanādibhiḥ // LiP_1,84.40 //
sampūrṇaiś ca gṛhaṃ vastrair ācchādya ca samantataḥ /
devaṃ ghṛtādibhiḥ snāpya mahādevamumāpatim // LiP_1,84.41 //
brāhmaṇānāṃ sahasraṃ ca bhojayitvā yathāvidhi /
vidyāvinayasampannaṃ brāhmaṇaṃ vedapāragam // LiP_1,84.42 //
prathamāśramiṇaṃ bhaktyā sampūjya ca yathāvidhi /
kanyāṃ sumadhyamāṃ yāvat kālajīvanasaṃyutām // LiP_1,84.43 //
kṣetraṃ gomithunaṃ caiva tadgṛhe ca nivedayet /
sāyanair vividhair divyair meruparvatasannibhaiḥ // LiP_1,84.44 //
golokaṃ samanuprāpya bhavānyā saha modate /
bhavānyā sadṛśībhūtvā sarvakalpeṣu sāvyayā // LiP_1,84.45 //
bhavānyāścaiva sāyujyaṃ labhate nātra saṃśayaḥ /
sarvadhātusamākīrṇaṃ vicitradhvajaśobhitam // LiP_1,84.46 //
nivedayīta śarvāya śrāvaṇe tilaparvatam /
vitānadhvajavastrādyair dhātubhiś ca nivedayet // LiP_1,84.47 //
brāhmaṇān bhojayitvā ca pūrvoktamakhilaṃ bhavet /
kṛtvā bhādrapade māsi śobhanaṃ śāliparvatam // LiP_1,84.48 //
vitānadhvajavastrādyair dhātubhiś ca nivedayet /
brāhmaṇān bhojayitvā ca dāpayecca yathāvidhi // LiP_1,84.49 //
sā ca sūryāṃśusaṃkāśā bhavānyā saha modate /
kṛtvā cāśvayuje māsi vipulaṃ dhānyaparvatam // LiP_1,84.50 //
suvarṇavastrasaṃyuktaṃ dattvā sampūjya śaṅkaram /
brāhmaṇān bhojayitvā ca pūrvoktamakhilaṃ bhavet // LiP_1,84.51 //
sarvadhānyasamāyuktaṃ sarvabījarasādibhiḥ /
sarvadhātusamāyuktaṃ sarvaratnopaśobhitam // LiP_1,84.52 //
śṛṅgaiścaturbhiḥ saṃyuktaṃ vitānacchatraśobhitam /
gandhamālyais tathā dhūpaiś citraiścāpi suśobhitam // LiP_1,84.53 //
vicitrairnṛtyageyaiś ca śaṅkhavīṇādibhis tathā /
brahmaghoṣairmahāpuṇyaṃ maṅgalaiś ca viśeṣataḥ // LiP_1,84.54 //
mahādhvajāṣṭasaṃyuktaṃ vicitrakusumojjvalam /
nagendraṃ merunāmānaṃ trailokyādhāramuttamam // LiP_1,84.55 //
tasya mūrdhni śivaṃ kuryān madhyato dhātunaiva tu /
dakṣiṇe ca yathānyāyaṃ brahmāṇaṃ ca caturmukham // LiP_1,84.56 //
uttare devadeveśaṃ nārāyaṇamanāmayam /
indrādilokapālāṃś ca kṛtvā bhaktyā yathāvidhi // LiP_1,84.57 //
pratiṣṭhāpya tataḥ snāpya samabhyarcya maheśvaram /
devasya dakṣiṇe haste śūlaṃ tridaśapūjitam // LiP_1,84.58 //
vāme pāśaṃ bhavānyāś ca kamalaṃ hemabhūṣitam /
viṣṇoś ca śaṅkhaṃ cakraṃ ca gadāmabjaṃ prayatnataḥ // LiP_1,84.59 //
brahmaṇaścākṣasūtraṃ ca kamaṇḍalumanuttamam /
indrasya vajram agneś ca śaktyākhyaṃ paramāyudham // LiP_1,84.60 //
yamasya daṇḍaṃ nirṛteḥ khaḍgaṃ niśicarasya tu /
varuṇasya mahāpāśaṃ nāgākhyaṃ rudramadbhutam // LiP_1,84.61 //
vāyor yaṣṭiṃ kuberasya gadāṃ lokaprapūjitām /
ṭaṅkaṃ ceśānadevasya nivedyaivaṃ krameṇa ca // LiP_1,84.62 //
śivasya mahatīṃ pūjāṃ kṛtvā carusamanvitām /
pūjayetsarvadevāṃś ca yathāvibhavavistaram // LiP_1,84.63 //
brāhmaṇānbhojayitvā ca pūjāṃ kṛtvā prayatnataḥ /
mahāmeruvrataṃ kṛtvā mahādevāya dāpayet // LiP_1,84.64 //
mahāmerumanuprāpya mahādevyā pramodate /
ciraṃ sāyujyam āpnoti mahādevyā na saṃśayaḥ // LiP_1,84.65 //
kārtikyāmapi yā nārī kṛtvā devīmumāṃ śubhām /
sarvābharaṇasampūrṇāṃ sarvalakṣaṇalakṣitām // LiP_1,84.66 //
hematāmrādibhiścaiva pratiṣṭhāpya vidhānataḥ /
devaṃ ca kṛtvā deveśaṃ sarvalakṣaṇasaṃyutam // LiP_1,84.67 //
tayoragre hutāśaṃ ca sruvahastaṃ pitāmaham /
nārāyaṇaṃ ca dātāraṃ sarvābharaṇabhūṣitam // LiP_1,84.68 //
lokapālais tathā siddhaiḥ saṃvṛtaṃ sthāpya yatnataḥ /
rudrālaye vrataṃ tasmai dāpayedbhaktipūrvakam // LiP_1,84.69 //
sā bhavānyāstanuṃ gatvā bhavena saha modate /
ekabhaktavrataṃ puṇyaṃ pratimāsamanukramāt // LiP_1,84.70 //
mārgaśīrṣakamāsādi- kārtikāntaṃ pravartitam /
naranāryādijantūnāṃ hitāya munisattamāḥ // LiP_1,84.71 //
naraḥ kṛtvā vrataṃ caiva śivasāyujyamāpnuyāt /
nārī devyā na saṃdehaḥ śivena paribhāṣitam // LiP_1,84.72 //
iti śrīliṅgamahāpurāṇe pūrvabhāge umāmaheśvaravrataṃ nāma caturaśītitamo 'dhyāyaḥ
LiP, 1, 85
sūta uvāca
sarvavrateṣu sampūjya devadevamumāpatim /
japetpañcākṣarīṃ vidyāṃ vidhinaiva dvijottamāḥ // LiP_1,85.1 //
japādeva na saṃdeho vratānāṃ vai viśeṣataḥ /
samāptirnānyathā tasmāj japetpañcākṣarīṃ śubhām // LiP_1,85.2 //
ṛṣaya ūcuḥ
kathaṃ pañcākṣarī vidyā prabhāvo vā kathaṃ vada /
kramopāyaṃ mahābhāga śrotuṃ kautūhalaṃ hi naḥ // LiP_1,85.3 //
sūta uvāca
purā devena rudreṇa devadevena śaṃbhunā /
pārvatyāḥ kathitaṃ puṇyaṃ pravadāmi samāsataḥ // LiP_1,85.4 //
śrīdevyuvāca
bhagavandevadeveśa sarvalokamaheśvara /
pañcākṣarasya māhātmyaṃ śrotumicchāmi tattvataḥ // LiP_1,85.5 //
śrībhagavānuvāca
(pralaya and sṛṣṭi)
pañcākṣarasya māhātmyaṃ varṣakoṭiśatairapi /
na śakyaṃ kathituṃ devi tasmāt saṃkṣepataḥ śṛṇu // LiP_1,85.6 //
pralaye samanuprāpte naṣṭe sthāvarajaṅgame /
naṣṭe devāsure caiva naṣṭe coragarākṣase // LiP_1,85.7 //
sarvaṃ prakṛtimāpannaṃ tvayā pralayameṣyati /
eko 'haṃ saṃsthito devi na dvitīyo 'sti kutracit // LiP_1,85.8 //
tasminvedāś ca śāstrāṇi mantre pañcākṣare sthitāḥ /
te nāśaṃ naiva samprāptā macchaktyā hyanupālitāḥ // LiP_1,85.9 //
ahameko dvidhāpyāsaṃ prakṛtyātmaprabhedataḥ /
sa tu nārāyaṇaḥ śete devo māyāmayīṃ tanum // LiP_1,85.10 //
āsthāya yogaparyaṅka- śayane toyamadhyagaḥ /
tannābhipaṅkajājjātaḥ pañcavaktraḥ pitāmahaḥ // LiP_1,85.11 //
(Brahmā creates 10 sons;
they get power from Śiva)
sisṛkṣamāṇo lokānvai trīnaśakto 'sahāyavān /
daśa brahmā sasarjādau mānasānamitaujasaḥ // LiP_1,85.12 //
teṣāṃ sṛṣṭiprasiddhyarthaṃ māṃ provāca pitāmahaḥ /
matputrāṇāṃ mahādeva śaktiṃ dehi maheśvara // LiP_1,85.13 //
iti tena samādiṣṭaḥ pañcavaktradharo hyaham /
pañcākṣarānpañcamukhaiḥ proktavān padmayonaye // LiP_1,85.14 //
tānpañcavadanairgṛhṇan brahmā lokapitāmahaḥ /
vācyavācakabhāvena jñātavānparameśvaram // LiP_1,85.15 //
vācyaḥ pañcākṣarairdevi śivastrailokyapūjitaḥ /
vācakaḥ paramo mantras tasya pañcākṣaraḥ sthitaḥ // LiP_1,85.16 //
jñātvā prayogaṃ vidhinā ca siddhiṃ labdhvā tathā pañcamukho mahātmā /
provāca putreṣu jagaddhitāya mantraṃ mahārthaṃ kila pañcavarṇam // LiP_1,85.17 //
te labdhvā mantraratnaṃ tu sākṣāllokapitāmahāt /
tamārādhayituṃ devaṃ parātparataraṃ śivam // LiP_1,85.18 //
tatastutoṣa bhagavān trimūrtīnāṃ paraḥ śivaḥ /
dattavānakhilaṃ jñānam aṇimādiguṇāṣṭakam // LiP_1,85.19 //
te 'pi labdhvā varānviprās tadārādhanakāṅkṣiṇaḥ /
merostu śikhare ramye muñjavānnāma parvataḥ // LiP_1,85.20 //
matpriyaḥ satataṃ śrīmān madbhūtaiḥ parirakṣitaḥ /
tasyābhyāśe tapastīvraṃ lokasṛṣṭisamutsukāḥ // LiP_1,85.21 //
divyavarṣasahasraṃ tu vāyubhakṣāḥ samācaran /
tiṣṭhanto 'nugrahārthāya devi te ṛṣayaḥ purā // LiP_1,85.22 //
teṣāṃ bhaktimahaṃ dṛṣṭvā sadyaḥ pratyakṣatāmiyām /
pañcākṣaram ṛṣicchando daivataṃ śaktibījavat // LiP_1,85.23 //
nyāsaṃ ṣaḍaṅgaṃ digbandhaṃ viniyogamaśeṣataḥ /
proktavānahamāryāṇāṃ lokānāṃ hitakāmyayā // LiP_1,85.24 //
tacchrutvā mantramāhātmyam ṛṣayaste tapodhanāḥ /
mantrasya viniyogaṃ ca kṛtvā sarvamanuṣṭhitāḥ // LiP_1,85.25 //
tanmāhātmyāt tadā lokān sadevāsuramānuṣān /
varṇānvarṇavibhāgāṃś ca sarvadharmāṃś ca śobhanān // LiP_1,85.26 //
pūrvakalpasamudbhūtāñ chrutavanto yathā purā /
pañcākṣaraprabhāvācca lokā vedā maharṣayaḥ // LiP_1,85.27 //
(description of pañcākṣara mantra)
tiṣṭhanti śāśvatā dharmā devāḥ sarvamidaṃ jagat /
tad idānīṃ pravakṣyāmi śṛṇu cāvahitākhilam // LiP_1,85.28 //
alpākṣaraṃ mahārthaṃ ca vedasāraṃ vimuktidam /
ājñāsiddhamasaṃdigdhaṃ vākyametacchivātmakam // LiP_1,85.29 //
nānāsiddhiyutaṃ divyaṃ lokacittānurañjakam /
suniścitārthaṃ gaṃbhīraṃ vākyaṃ me pārameśvaram // LiP_1,85.30 //
mantraṃ mukhasukhoccāryam aśeṣārthaprasādhakam /
tadbījaṃ sarvavidyānāṃ mantramādyaṃ suśobhanam // LiP_1,85.31 //
atisūkṣmaṃ mahārthaṃ ca jñeyaṃ tadvaṭabījavat /
vedaḥ sa triguṇātītaḥ sarvajñaḥ sarvakṛtprabhuḥ // LiP_1,85.32 //
omityekākṣaraṃ mantraṃ sthitaḥ sarvagataḥ śivaḥ /
mantre ṣaḍakṣare sūkṣme pañcākṣaratanuḥ śivaḥ // LiP_1,85.33 //
vācyavācakabhāvena sthitaḥ sākṣātsvabhāvataḥ /
vācyaḥ śivaḥ prameyatvān mantrastadvācakaḥ smṛtaḥ // LiP_1,85.34 //
vācyavācakabhāvo 'yam anādiḥ saṃsthitastayoḥ /
vede śivāgame vāpi yatra yatra ṣaḍakṣaraḥ // LiP_1,85.35 //
mantraḥ sthitaḥ sadā mukhyo loke pañcākṣaro mataḥ /
kiṃ tasya bahubhir mantraiḥ śāstrairvā bahuvistṛtaiḥ // LiP_1,85.36 //
yasyaivaṃ hṛdi saṃstho 'yaṃ mantraḥ syātpārameśvaraḥ /
tenādhītaṃ śrutaṃ tena tena sarvamanuṣṭhitam // LiP_1,85.37 //
yo vidvānvai japetsamyag adhītyaiva vidhānataḥ /
etāvaddhi śivajñānam etāvatparamaṃ padam // LiP_1,85.38 //
etāvad brahmavidyā ca tasmānnityaṃ japedbudhaḥ /
pañcākṣaraiḥ sapraṇavo mantro 'yaṃ hṛdayaṃ mama // LiP_1,85.39 //
guhyādguhyataraṃ sākṣān mokṣajñānam anuttamam /
asya mantrasya vakṣyāmi ṛṣicchando 'dhidaivatam // LiP_1,85.40 //
bījaṃ śaktiṃ svaraṃ varṇaṃ sthānaṃ caivākṣaraṃ prati /
vāmadevo nāma ṛṣiḥ paṅktiśchanda udāhṛtaḥ // LiP_1,85.41 //
devatā śiva evāhaṃ mantrasyāsya varānane /
nakārādīni bījāni pañcabhūtātmakāni ca // LiP_1,85.42 //
ātmānaṃ praṇavaṃ viddhi sarvavyāpinamavyayam /
śaktistvameva deveśi sarvadevanamaskṛte // LiP_1,85.43 //
tvadīyaṃ praṇavaṃ kiṃcin madīyaṃ praṇavaṃ tathā /
tvadīyaṃ devi mantrāṇāṃ śaktibhūtaṃ na saṃśayaḥ // LiP_1,85.44 //
akārokāramakārā madīye praṇave sthitāḥ /
ukāraṃ ca makāraṃ ca akāraṃ ca krameṇa vai // LiP_1,85.45 //
tvadīyaṃ praṇavaṃ viddhi trimātraṃ plutamuttamam /
oṅkārasya svarodātta ṛṣirbrahma sitaṃ vapuḥ // LiP_1,85.46 //
chando devī ca gāyatrī paramātmādhidevatā /
udāttaḥ prathamastadvac caturthaś ca dvitīyakaḥ // LiP_1,85.47 //
pañcamaḥ svaritaścaiva madhyamo niṣadhaḥ smṛtāḥ /
nakāraḥ pītavarṇaś ca sthānaṃ pūrvamukhaṃ smṛtam // LiP_1,85.48 //
indro 'dhidaivataṃ chando gāyatrī gautama ṛṣiḥ /
makāraḥ kṛṣṇavarṇo 'sya sthānaṃ vai dakṣiṇāmukham // LiP_1,85.49 //
chando 'nuṣṭup ṛṣiścātrī rudro daivatamucyate /
śikāro dhūmravarṇo 'sya sthānaṃ vai paścimaṃ mukham // LiP_1,85.50 //
viśvāmitra ṛṣistriṣṭup chando viṣṇustu daivatam /
vākāro hemavarṇo 'sya sthānaṃ caivottaraṃ mukham // LiP_1,85.51 //
brahmādhidaivataṃ chando bṛhatī cāṅgirā ṛṣiḥ /
yakāro raktavarṇaś ca sthānam ūrdhvaṃ mukhaṃ virāṭ // LiP_1,85.52 //
chanda ṛṣirbharadvājaḥ skando daivatamucyate /
nyāsamasya pravakṣyāmi sarvasiddhikaraṃ śubham // LiP_1,85.53 //
(nyāsa (def.,
description))
sarvapāpaharaṃ caiva trividho nyāsa ucyate /
utpattisthitisaṃhāra- bhedatastrividhaḥ smṛtaḥ // LiP_1,85.54 //
brahmacārigṛhasthānāṃ yatīnāṃ kramaśo bhavet /
utpattirbrahmacāriṇāṃ gṛhasthānāṃ sthitiḥ sadā // LiP_1,85.55 //
yatīnāṃ saṃhṛtir nyāsaḥ siddhir bhavati nānyathā /
aṅganyāsaḥ karanyāso dehanyāsa iti tridhā // LiP_1,85.56 //
utpattyāditribhedena vakṣyate te varānane /
nyasetpūrvaṃ karanyāsaṃ dehanyāsam anantaram // LiP_1,85.57 //
aṅganyāsaṃ tataḥ paścād akṣarāṇāṃ vidhikramāt /
mūrdhādipādaparyantam utpattinyāsa ucyate // LiP_1,85.58 //
pādādimūrdhaparyantaṃ saṃhāro bhavati priye /
hṛdayāsyagalanyāsaḥ sthitinyāsa udāhṛtaḥ // LiP_1,85.59 //
brahmacārigṛhasthānāṃ yatīnāṃ caiva śobhane /
saśiraskaṃ tato dehaṃ sarvamantreṇa saṃspṛśet // LiP_1,85.60 //
sa dehanyāsa ityuktaḥ sarveṣāṃ sama eva sa /
dakṣiṇāṅguṣṭhamārabhya vāmāṅguṣṭhānta eva hi // LiP_1,85.61 //
nyasyate yattadutpattir viparītaṃ tu saṃhṛtiḥ /
aṅguṣṭhādikaniṣṭhāntaṃ nyasyate hastayor dvayoḥ // LiP_1,85.62 //
atīva bhogado devi sthitinyāsaḥ kuṭuṃbinām /
karanyāsaṃ purā kṛtvā dehanyāsam anantaram // LiP_1,85.63 //
aṅganyāsaṃ nyasetpaścād eṣa sādhāraṇo vidhiḥ /
oṅkāraṃ saṃpuṭīkṛtya sarvāṅgeṣu ca vinyaset // LiP_1,85.64 //
karayorubhayoścaiva daśāgrāṃguliṣu kramāt /
prakṣālya pādāvācamya śucirbhūtvā samāhitaḥ // LiP_1,85.65 //
prāṅmukhodaṅmukho vāpi nyāsakarma samācaret /
smaret pūrvam ṛṣiṃ chando daivataṃ bījameva ca // LiP_1,85.66 //
śaktiṃ ca paramātmānaṃ guruṃ caiva varānane /
mantreṇa pāṇī saṃmṛjya talayoḥ praṇavaṃ nyaset // LiP_1,85.67 //
aṅgulīnāṃ ca sarveṣāṃ tathā cādyantaparvasu /
sabindukāni bījāni pañca madhyamaparvasu // LiP_1,85.68 //
utpattyāditribhedena nyasedāśramataḥ kramāt /
ubhābhyāmeva pāṇibhyām āpādatalamastakam // LiP_1,85.69 //
mantreṇa saṃspṛśeddehaṃ praṇavenaiva saṃpuṭam /
mūrdhni vaktre ca kaṇṭhe ca hṛdaye guhyake tathā // LiP_1,85.70 //
pādayor ubhayoścaiva guhye ca hṛdaye tathā /
kaṇṭhe ca mukhamadhye ca mūrdhni ca praṇavādikam // LiP_1,85.71 //
hṛdaye guhyake caiva pādayormūrdhni vāci vā /
kaṇṭhe caiva nyasedeva praṇavāditribhedataḥ // LiP_1,85.72 //
kṛtvāṅganyāsamevaṃ hi mukhāni parikalpayet /
pūrvādi cordhvaparyantaṃ nakārādi yathākramam // LiP_1,85.73 //
ṣaḍaṅgāni nyasetpaścād yathāsthānaṃ ca śobhanam /
namaḥ svāhā vaṣaḍḍhuṃ ca vauṣaṭphaṭkārakaiḥ saha // LiP_1,85.74 //
praṇavaṃ hṛdayaṃ vidyān nakāraḥ śira ucyate /
śikhā makāra ākhyātaḥ śikāraḥ kavacaṃ tathā // LiP_1,85.75 //
ākāro netramastraṃ tu yakāraḥ parikīrtitaḥ /
itthamaṅgāni vinyasya tato vai bandhayeddiśaḥ // LiP_1,85.76 //
vighneśo mātaro durgā kṣetrajño devatā diśaḥ /
āgneyādiṣu koṇeṣu caturṣvapi yathākramam // LiP_1,85.77 //
aṅguṣṭhatarjanyagrābhyāṃ saṃsthāpya sumukhaṃ śubham /
rakṣadhvamiti coktvā tu namaskuryātpṛthakpṛthak // LiP_1,85.78 //
gale madhye tathāṅguṣṭhe tarjanyādyāṅgulīṣu ca /
aṅguṣṭhena karanyāsaṃ kuryādeva vicakṣaṇaḥ // LiP_1,85.79 //
evaṃ nyāsamimaṃ proktaṃ sarvapāpaharaṃ śubham /
sarvasiddhikaraṃ puṇyaṃ sarvarakṣākaraṃ śivam // LiP_1,85.80 //
nyaste mantre 'tha subhage śaṅkarapratimo bhavet /
janmāntarakṛtaṃ pāpam api naśyati tatkṣaṇāt // LiP_1,85.81 //
evaṃ vinyasya medhāvī śuddhakāyo dṛḍhavrataḥ /
japetpañcākṣaraṃ mantraṃ labdhvācāryaprasādataḥ // LiP_1,85.82 //
ataḥ paraṃ pravakṣyāmi mantrasaṃgrahaṇaṃ śubhe /
yaṃ vinā niṣphalaṃ nityaṃ yena vā saphalaṃ bhavet // LiP_1,85.83 //
ājñāhīnaṃ kriyāhīnaṃ śraddhāhīnam amānasam /
ājñaptaṃ dakṣiṇāhīnaṃ sadā japtaṃ ca niṣphalam // LiP_1,85.84 //
ājñāsiddhaṃ kriyāsiddhaṃ śraddhāsiddhaṃ sumānasam /
evaṃ ca dakṣiṇāsiddhaṃ mantraṃ siddhaṃ yatastataḥ // LiP_1,85.85 //
(guru/śiṣya)
upāgamya guruṃ vipraṃ mantratattvārthavedinam /
jñāninaṃ sadguṇopetaṃ dhyānayogaparāyaṇam // LiP_1,85.86 //
toṣayettaṃ prayatnena bhāvaśuddhisamanvitaḥ /
vācā ca manasā caiva kāyena draviṇena ca // LiP_1,85.87 //
ācāryaṃ pūjayecchiṣyaḥ sarvadātiprayatnataḥ /
hastyaśvaratharatnāni kṣetrāṇi ca gṛhāṇi ca // LiP_1,85.88 //
bhūṣaṇāni ca vāsāṃsi dhānyāni vividhāni ca /
etāni gurave dadyād bhaktyā ca vibhave sati // LiP_1,85.89 //
vittaśāṭhyaṃ na kurvīta yadīcchetsiddhimātmanaḥ /
paścānnivedayeddevi ātmānaṃ saparicchadam // LiP_1,85.90 //
evaṃ sampūjya vidhivad yathāśakti tvavañcayan /
ādadīta gurormantraṃ jñānaṃ caiva krameṇa tu // LiP_1,85.91 //
evaṃ tuṣṭo guruḥ śiṣyaṃ pūjitaṃ vatsaroṣitam /
śuśrūṣum anahaṅkāram upavāsakṛśaṃ śucim // LiP_1,85.92 //
snāpayitvā tu śiṣyāya brāhmaṇānapi pūjya ca /
samudratīre nadyāṃ ca goṣṭhe devālaye 'pi vā // LiP_1,85.93 //
śucau deśe gṛhe vāpi kāle siddhikare tithau /
nakṣatre śubhayoge ca sarvadā doṣavarjite // LiP_1,85.94 //
anugṛhya tato dadyāc chivajñānam anuttamam /
svareṇoccārayet samyag ekānte 'pi prasannadhīḥ // LiP_1,85.95 //
uccāryoccārayitvā tu ācāryaḥ siddhidaḥ svayam /
śivaṃ cāstu śubhaṃ cāstu śobhano 'stu priyo 'stviti // LiP_1,85.96 //
evaṃ labdhvā paraṃ mantraṃ jñānaṃ caiva gurostataḥ /
japennityaṃ sasaṃkalpaṃ puraścaraṇameva ca // LiP_1,85.97 //
yāvajjīvaṃ japennityam aṣṭottarasahasrakam /
anaśnaṃstatparo bhūtvā sa yāti paramāṃ gatim // LiP_1,85.98 //
japedakṣaralakṣaṃ vai caturguṇitamādarāt /
naktāśī saṃyamī yaś ca pauraścaraṇikaḥ smṛtaḥ // LiP_1,85.99 //
puraścaraṇajāpī vā api vā nityajāpakaḥ /
acirātsiddhikāṅkṣī tu tayoranyataro bhavet // LiP_1,85.100 //
(japa)
yaḥ puraścaraṇaṃ kṛtvā nityajāpī bhavennaraḥ /
tasya nāsti samo loke sa siddhaḥ siddhido vaśī // LiP_1,85.101 //
āsanaṃ ruciraṃ baddhvā maunī caikāgramānasaḥ /
prāṅmukhodaṅmukho vāpi japenmantramanuttamam // LiP_1,85.102 //
ādyāntayor japasyāpi kuryādvai prāṇasaṃyamān /
tathā cānte japedbījaṃ śatamaṣṭottaraṃ śubham // LiP_1,85.103 //
catvāriṃśatsamāvṛtti prāṇānāyamya saṃsmaret /
pañcākṣarasya mantrasya prāṇāyāma udāhṛtaḥ // LiP_1,85.104 //
prāṇāyāmādbhavetkṣipraṃ sarvapāpaparikṣayaḥ /
indriyāṇāṃ vaśitvaṃ ca tasmātprāṇāṃś ca saṃyamet // LiP_1,85.105 //
gṛhe japaḥ samaṃ vidyād goṣṭhe śataguṇaṃ bhavet /
nadyāṃ śatasahasraṃ tu anantaḥ śivasannidhau // LiP_1,85.106 //
samudratīre devahrade girau devālayeṣu ca /
puṇyāśrameṣu sarveṣu japaḥ koṭiguṇo bhavet // LiP_1,85.107 //
śivasya saṃnidhāne ca sūryasyāgre gurorapi /
dīpasya gorjalasyāpi japakarma praśasyate // LiP_1,85.108 //
aṅgulījapasaṃkhyānam ekamekaṃ śubhānane /
rekhairaṣṭaguṇaṃ proktaṃ putrajīvaphalair daśa // LiP_1,85.109 //
śataṃ vai śaṅkhamaṇibhiḥ pravālaiś ca sahasrakam /
sphāṭikair daśasāhasraṃ mauktikairlakṣamucyate // LiP_1,85.110 //
padmākṣairdaśalakṣaṃ tu sauvarṇaiḥ koṭirucyate /
kuśagranthyā ca rudrākṣair anantaguṇamucyate // LiP_1,85.111 //
pañcaviṃśati mokṣārthaṃ saptaviṃśati pauṣṭikam /
triṃśacca dhanasaṃpattyai pañcāśaccābhicārikam // LiP_1,85.112 //
tatpūrvābhimukhaṃ vaśyaṃ dakṣiṇaṃ cābhicārikam /
paścimaṃ dhanadaṃ vidyād uttaraṃ śāntikaṃ bhavet // LiP_1,85.113 //
aṅguṣṭhaṃ mokṣadaṃ vidyāt tarjanī śatrunāśanī /
madhyamā dhanadā śāntiṃ karotyeṣā hy anāmikā // LiP_1,85.114 //
kaniṣṭhā rakṣaṇīyā sā japakarmaṇi śobhane /
aṅguṣṭhena japejjapyam anyairaṅgulibhiḥ saha // LiP_1,85.115 //
aṅguṣṭhena vinā karma kṛtaṃ tadaphalaṃ yataḥ /
(japayajña)
śṛṇuṣva sarvayajñebhyo japayajño viśiṣyate // LiP_1,85.116 //
hiṃsayā te pravartante japayajño na hiṃsayā /
yāvantaḥ karmayajñāḥ syuḥ pradānāni tapāṃsi ca // LiP_1,85.117 //
sarve te japayajñasya kalāṃ nārhanti ṣoḍaśīm /
māhātmyaṃ vācikasyaiva japayajñasya kīrtitam // LiP_1,85.118 //
tasmācchataguṇopāṃśuḥ sahasro mānasaḥ smṛtaḥ /
yad uccanīcasvaritaiḥ śabdaiḥ spaṣṭapadākṣaraiḥ // LiP_1,85.119 //
mantramuccārayedvācā japayajñaḥ sa vācikaḥ /
śanairuccārayenmantram īṣad oṣṭhau tu cālayet // LiP_1,85.120 //
kiṃcit karṇāntaraṃ vidyād upāṃśuḥ sa japaḥ smṛtaḥ /
(mānasajapa)
dhiyā yadakṣaraśreṇyā varṇādvarṇaṃ padātpadam // LiP_1,85.121 //
śabdārthaṃ cintayedbhūyaḥ sa tūkto mānaso japaḥ /
trayāṇāṃ japayajñānāṃ śreyān syāduttarottaraḥ // LiP_1,85.122 //
bhavedyajñaviśeṣeṇa vaiśiṣṭyaṃ tatphalasya ca /
japena devatā nityaṃ stūyamānā prasīdati // LiP_1,85.123 //
prasannā vipulān bhogān dadyānmuktiṃ ca śāśvatīm /
yakṣarakṣaḥpiśācāś ca grahāḥ sarve ca bhīṣaṇāḥ /
jāpinaṃ nopasarpanti bhayabhītāḥ samantataḥ // LiP_1,85.124 //
japena pāpaṃ śamayedaśeṣaṃ yattatkṛtaṃ janmaparaṃparāsu /*
japena bhogān jayate ca mṛtyuṃ japena siddhiṃ labhate ca muktim // LiP_1,85.125 //*
evaṃ labdhvā śivaṃ jñānaṃ jñātvā japavidhikramam // LiP_1,85.126 //
sadācārī japannityaṃ dhyāyan bhadraṃ samaśnute /
(sadācāra)
sadācāraṃ pravakṣyāmi samyagdharmasya sādhanam // LiP_1,85.127 //
yasmādācārahīnasya sādhanaṃ niṣphalaṃ bhavet /
ācāraḥ paramo dharma ācāraḥ paramaṃ tapaḥ // LiP_1,85.128 //
ācāraḥ paramā vidyā ācāraḥ paramā gatiḥ /
sadācāravatāṃ puṃsāṃ sarvatrāpyabhayaṃ bhavet // LiP_1,85.129 //
tadvadācārahīnānāṃ sarvatraiva bhayaṃ bhavet /
sadācāreṇa devatvam ṛṣitvaṃ ca varānane // LiP_1,85.130 //
upayānti kuyonitvaṃ tadvad ācāralaṅghanāt /
ācārahīnaḥ puruṣo loke bhavati ninditaḥ // LiP_1,85.131 //
tasmātsaṃsiddhimanvicchan samyagācāravān bhavet /
durvṛttaḥ śuddhibhūyiṣṭhaḥ pāpīyān jñānadūṣakaḥ // LiP_1,85.132 //
varṇāśramavidhānoktaṃ dharmaṃ kurvīta yatnataḥ // LiP_1,85.133 //
yasya yadvihitaṃ karma tatkurvanmatpriyaḥ sadā /
(sandhyā)
saṃdhyopāsanaśīlaḥ syāt sāyaṃ prātaḥ prasannadhīḥ // LiP_1,85.134 //
udayāstamayātpūrvam āramya vidhinā śuciḥ /
kāmānmohādbhayāllobhāt saṃdhyāṃ nātikrameddvijaḥ // LiP_1,85.135 //
saṃdhyātikramaṇādvipro brāhmaṇyātpatate yataḥ /
asatyaṃ na vadet kiṃcin na satyaṃ ca parityajet // LiP_1,85.136 //
yatsatyaṃ brahma ityāhur asatyaṃ brahmadūṣaṇam /
anṛtaṃ paruṣaṃ śāṭhyaṃ paiśunyaṃ pāpahetukam // LiP_1,85.137 //
paradārānparadravyaṃ parahiṃsāṃ ca sarvadā /
kvaciccāpi na kurvīta vācā ca manasā tathā // LiP_1,85.138 //
(rules for food and a meal)
śūdrānnaṃ yātayāmānnaṃ naivedyaṃ śrāddhameva ca /
gaṇānnaṃ samudāyānnaṃ rājānnaṃ ca vivarjayet // LiP_1,85.139 //
annaśuddhau sattvaśuddhir na mṛdā na jalena vai /
sattvaśuddhau bhavetsiddhis tato 'nnaṃ pariśodhayet // LiP_1,85.140 //
rājapratigrahair dagdhān brāhmaṇān brahmavādinaḥ /
svinnānāmapi bījānāṃ punarjanma na vidyate // LiP_1,85.141 //
rājapratigraho ghoro buddhvā cādau viṣopamaḥ /
budhena parihartavyaḥ śvamāṃsaṃ cāpi varjayet // LiP_1,85.142 //
asnātvā na ca bhuñjīyād ajapo 'gnimapūjya ca /
parṇapṛṣṭhe na bhuñjīyād rātrau dīpaṃ vinā tathā // LiP_1,85.143 //
bhinnabhāṇḍe ca rathyāyāṃ patitānāṃ ca saṃnidhau /
śūdraśeṣaṃ na bhuñjīyāt sahānnaṃ śiśukairapi // LiP_1,85.144 //
śuddhānnaṃ snigdham aśnīyāt saṃskṛtaṃ cābhimantritam /
bhoktā śiva iti smṛtvā maunī caikāgramānasaḥ // LiP_1,85.145 //
āsyena na pibettoyaṃ tiṣṭhannañjalināpi vā /
vāmahastena śayyāyāṃ tathaivānyaṃkareṇa vā // LiP_1,85.146 //
vibhītakārkakārañja- snuhicchāyāṃ na cāśrayet /
staṃbhadīpamanuṣyāṇām anyeṣāṃ prāṇināṃ tathā // LiP_1,85.147 //
eko na gacchedadhvānaṃ bāhubhyāṃ nottarennadīm /
nāvaroheta kūpādiṃ nāroheduccapādapān // LiP_1,85.148 //
sūryāgnijaladevānāṃ gurūṇāṃ vimukhaḥ śubhe /
na kuryādiha kāryāṇi japakarma śubhāni vā // LiP_1,85.149 //
agnau na tāpayetpādau hastaṃ padbhyāṃ na saṃspṛśet /
agnernocchrayam āsīta nāgnau kiṃcin malaṃ tyajet // LiP_1,85.150 //
na jalaṃ tāḍayetpadbhyāṃ nāṃbhasyaṅgamalaṃ tyajet /
malaṃ prakṣālayet tīre prakṣālya snānamācaret // LiP_1,85.151 //
nakhāgrakeśanirdhūta- snānavastraghaṭodakam /
aśrīkaraṃ manuṣyāṇām aśuddhaṃ saṃspṛśedyadi // LiP_1,85.152 //
(no pets/)
ajāśvānakhuroṣṭrāṇāṃ mārjanāt tuṣareṇukān /
saṃspṛśed yadi mūḍhātmā śriyaṃ hanti harerapi // LiP_1,85.153 //
mārjāraś ca gṛhe yasya so 'pyantyajasamo naraḥ /
bhojayedyastu viprendrān mārjārasaṃnidhau yadi // LiP_1,85.154 //
taccāṇḍālasamaṃ jñeyaṃ nātra kāryā vicāraṇā /
sphigvātaṃ śūrpavātaṃ ca vātaṃ prāṇamukhānilam // LiP_1,85.155 //
sukṛtāni harantyete saṃspṛṣṭāḥ puruṣasya tu /
uṣṇīṣī kañcukī nagno muktakeśo malāvṛtaḥ // LiP_1,85.156 //
apavitrakaro 'śuddhaḥ pralapanna japet kvacit /
krodho madaḥ kṣudhā tandrā niṣṭhīvanavijṛmbhaṇe // LiP_1,85.157 //
śvanīcadarśanaṃ nidrā pralāpāste japadviṣaḥ /
eteṣāṃ saṃbhave vāpi kuryātsūryādidarśanam // LiP_1,85.158 //
ācamya vā japeccheṣaṃ kṛtvā vā prāṇasaṃyamam /
sūryo 'gniścandramāścaiva grahanakṣatratārakāḥ // LiP_1,85.159 //
ete jyotīṃṣi proktāni vidvadbhir brāhmaṇais tathā /
prasārya pādau na japet kukkuṭāsana eva ca // LiP_1,85.160 //
(performing āsana)
anāsanaḥ śayāno vā rathyāyāṃ śūdrasannidhau /
raktabhūmyāṃ ca khaṭvāyāṃ na japejjāpakas tathā // LiP_1,85.161 //
āsanastho japetsamyak mantrārthagatamānasaḥ /
kauśeyaṃ vyāghracarmaṃ vā cailaṃ taulamathāpi vā // LiP_1,85.162 //
dāravaṃ tālaparṇaṃ vā āsanaṃ parikalpayet /
trisaṃdhyaṃ tu guroḥ pūjā kartavyā hitamicchatā // LiP_1,85.163 //
yo guruḥ sa śivaḥ prokto yaḥ śivaḥ sa guruḥ smṛtaḥ /
yathā śivas tathā vidyā yathā vidyā tathā guruḥ // LiP_1,85.164 //
śivavidyāgurostasmād bhaktyā ca sadṛśaṃ phalam /
sarvadevamayo devi sarvaśaktimayo hi saḥ // LiP_1,85.165 //
saguṇo nirguṇo vāpi tasyājñāṃ śirasā vahet /
śreyo 'rthī yastu gurvājñāṃ manasāpi na laṅghayet // LiP_1,85.166 //
gurvājñāpālakaḥ samyak jñānasaṃpattimaśnute /
gacchaṃstiṣṭhansvapan bhuñjan yadyatkarma samācaret // LiP_1,85.167 //
samakṣaṃ yadi tatsarvaṃ kartavyaṃ gurvanujñayā /
gurordevasamakṣaṃ vā na yatheṣṭāsano bhavet // LiP_1,85.168 //
gururdevo yataḥ sākṣāt tadgṛhaṃ devamandiram /
pāpinā ca yathāsaṃgāt tatpāpaiḥ patanaṃ bhavet // LiP_1,85.169 //
tadvadācāryasaṃgena taddharmaphalabhāgbhavet /
yathaiva vahnisaṃparkān malaṃ tyajati kāñcanam // LiP_1,85.170 //
tathaiva gurusaṃparkāt pāpaṃ tyajati mānavaḥ /
yathā vahnisamīpastho ghṛtakuṃbho vilīyate // LiP_1,85.171 //
tathā pāpaṃ vilīyeta ācāryasya samīpataḥ /
yathā prajvalito vahnir viṣṭhāṃ kāṣṭhaṃ ca nirdahet // LiP_1,85.172 //
gurustuṣṭo dahatyevaṃ pāpaṃ tanmantratejasā /
brahmā haris tathā rudro devāś ca munayas tathā // LiP_1,85.173 //
kurvantyanugrahaṃ tuṣṭā gurau tuṣṭe na saṃśayaḥ /
karmaṇā manasā vācā guroḥ krodhaṃ na kārayet // LiP_1,85.174 //
tasya krodhena dahyante āyuḥśrījñānasatkriyāḥ /
tatkrodhaṃ ye kariṣyanti teṣāṃ yajñāś ca niṣphalāḥ // LiP_1,85.175 //
japānyaniyamāścaiva nātra kāryā vicāraṇā /
gurorviruddhaṃ yadvākyaṃ na vadetsarvayatnataḥ // LiP_1,85.176 //
vaded yadi mahāmohād rauravaṃ narakaṃ vrajet /
cittenaiva ca vittena tathā vācā ca suvratāḥ // LiP_1,85.177 //
mithyā na kārayeddevi kriyayā ca guroḥ sadā /
durguṇe khyāpite tasya nairguṇyaśatabhāgbhavet // LiP_1,85.178 //
guṇe tu khyāpite tasya sārvaguṇyaphalaṃ bhavet /
gurorhitaṃ priyaṃ kuryād ādiṣṭo vā na vā sadā // LiP_1,85.179 //
asamakṣaṃ samakṣaṃ vā guroḥ kāryaṃ samācaret /
gurorhitaṃ priyaṃ kuryān manovākkāyakarmabhiḥ // LiP_1,85.180 //
kurvanpatatyadho gatvā tatraiva parivartate /
tasmātsa sarvadopāsyo vandanīyaś ca sarvadā // LiP_1,85.181 //
samīpastho 'pyanujñāpya vadettadvimukho gurum /
evamācāravān bhakto nityaṃ japaparāyaṇaḥ // LiP_1,85.182 //
gurupriyakaro mantraṃ viniyoktuṃ tato 'rhati /
viniyogaṃ pravakṣyāmi siddhamantraprayojanam // LiP_1,85.183 //
daurbalyaṃ yāti tanmantraṃ viniyogamajānataḥ /
yasya yena viyuñjīta kāryeṇa tu viśeṣataḥ // LiP_1,85.184 //
viniyogaḥ sa vijñeya aihikāmuṣmikaṃ phalam /
viniyogajamāyuṣyam ārogyaṃ tanunityatā // LiP_1,85.185 //
rājyaiśvaryaṃ ca vijñānaṃ svargo nirvāṇa eva ca /
prokṣaṇaṃ cābhiṣekaṃ ca aghamarṣaṇameva ca // LiP_1,85.186 //
snāne ca saṃdhyayoścaiva kuryādekādaśena vai /
śuciḥ parvatamāruhya japellakṣamatandritaḥ // LiP_1,85.187 //
mahānadyāṃ dvilakṣaṃ tu dīrghamāyuravāpnuyāt /
dūrvāṅkurāstilā vāṇī guḍūcī ghuṭikā tathā // LiP_1,85.188 //
teṣāṃ tu daśasāhasraṃ homamāyuṣyavardhanam /
aśvatthavṛkṣamāśritya japellakṣadvayaṃ sudhīḥ // LiP_1,85.189 //
śanaiścaradine spṛṣṭvā dīrghāyuṣyaṃ labhennaraḥ /
śanaiścaradine 'śvatthaṃ pāṇibhyāṃ saṃspṛśetsudhīḥ // LiP_1,85.190 //
japedaṣṭottaraśataṃ somamṛtyuharo bhavet /
ādityābhimukho bhūtvā japellakṣamananyadhīḥ // LiP_1,85.191 //
arkairaṣṭaśataṃ japtvā juhvanvyādhervimucyate /
samastavyādhiśāntyarthaṃ palāśasamidhair naraḥ // LiP_1,85.192 //
hutvā daśasahasraṃ tu nirogī manujo bhavet /
nityamaṣṭaśataṃ japtvā pibed ambho 'rkasannidhau // LiP_1,85.193 //
audaryairvyādhibhiḥ sarvair māsenaikena mucyate /
ekādaśena bhuñjīyād annaṃ caivābhimantritam // LiP_1,85.194 //
bhakṣyaṃ cānyattathā peyaṃ viṣamapyamṛtaṃ bhavet /
japel lakṣaṃ tu pūrvāhṇe hutvā cāṣṭaśatena vai // LiP_1,85.195 //
sūryaṃ nityamupasthāya samyagārogyamāpnuyāt /
nadītoyena sampūrṇaṃ ghaṭaṃ saṃspṛśya śobhanam // LiP_1,85.196 //
japtvāyutaṃ ca tatsnānād rogāṇāṃ bheṣajaṃ bhavet /
aṣṭāviṃśajjapitvānnam aśnīyād anvahaṃ śuciḥ // LiP_1,85.197 //
hutvā ca tāvatpālāśair evaṃ vārogyam aśnute /
candrasūryagrahe pūrvam upoṣya vidhinā śuciḥ // LiP_1,85.198 //
yāvadgrahaṇamokṣaṃ tu tāvannadyāṃ samāhitaḥ /
japetsamudragāminyāṃ vimokṣe grahaṇasya tu // LiP_1,85.199 //
aṣṭottarasahasreṇa pibedbrāhmīrasaṃ dvijāḥ /
aihikāṃ labhate medhāṃ sarvaśāstradharāṃ śubhām // LiP_1,85.200 //
sārasvatī bhaveddevī tasya vāgatimānuṣī /
grahanakṣatrapīḍāsu japedbhaktyāyutaṃ naraḥ // LiP_1,85.201 //
hutvā cāṣṭasahasraṃ tu grahapīḍāṃ vyapohati /
duḥsvapnadarśane snātvā japedvai cāyutaṃ naraḥ // LiP_1,85.202 //
ghṛtenāṣṭaśataṃ hutvā sadyaḥ śāntirbhaviṣyati /
candrasūryagrahe liṅgaṃ samabhyarcya yathāvidhi // LiP_1,85.203 //
yat kiṃcit prārthayed devi japedayutamādarāt /
saṃnidhāvasya devasya śuciḥ saṃyatamānasaḥ // LiP_1,85.204 //
sarvānkāmānavāpnoti puruṣo nātra saṃśayaḥ /
gajānāṃ turagāṇāṃ tu gojātīnāṃ viśeṣataḥ // LiP_1,85.205 //
vyādhyāgame śucirbhūtvā juhuyātsamidhāhutim /
māsamabhyarcya vidhināyutaṃ bhaktisamanvitaḥ // LiP_1,85.206 //
teṣāmṛddhiś ca śāntiś ca bhaviṣyati na saṃśayaḥ /
utpāte śatrubādhāyāṃ juhuyādayutaṃ śuciḥ // LiP_1,85.207 //
pālāśasamidhair devi tasya śāntirbhaviṣyati /
ābhicārikabādhāyām etaddevi samācaret // LiP_1,85.208 //
pratyag bhavati tacchaktiḥ śatroḥ pīḍā bhaviṣyati /
vidveṣaṇārthaṃ juhuyād vaibhītasamidhāṣṭakam // LiP_1,85.209 //
akṣarapratilomyena ārdreṇa rudhireṇa vā /
viṣeṇa rudhirābhyakto vidveṣaṇakaraṃ nṛṇām // LiP_1,85.210 //
prāyaścittaṃ pravakṣyāmi sarvapāpaviśuddhaye /
pāpaśuddhiryathā samyak kartumabhyudyato naraḥ // LiP_1,85.211 //
pāpaśuddhir yataḥ samyag jñānasaṃpattihaitukī /
pāpaśuddhirna cetpuṃsaḥ kriyāḥ sarvāścaniṣphalāḥ // LiP_1,85.212 //
jñānaṃ ca hīyate tasmāt kartavyaṃ pāpaśodhanam /
vidyālakṣmīviśuddhyarthaṃ māṃ dhyātvāñjalinā śubhe // LiP_1,85.213 //
śivenaikādaśenādbhir abhiṣiñcetsamantataḥ /
aṣṭottaraśatenaiva snāyātpāpaviśuddhaye // LiP_1,85.214 //
sarvatīrthaphalaṃ tacca sarvapāpaharaṃ śubham /
saṃdhyopāsanavicchede japedaṣṭaśataṃ naraḥ // LiP_1,85.215 //
viḍvarāhaiś ca cāṇḍālair durjanaiḥ kukkuṭairapi /
spṛṣṭamannaṃ na bhuñjīta bhuktvā cāṣṭaśataṃ japet // LiP_1,85.216 //
brahmahatyāviśuddhyarthaṃ japellakṣāyutaṃ naraḥ /
pātakānāṃ tadardhaṃ syān nātra kāryā vicāraṇā // LiP_1,85.217 //
upapātakaduṣṭānāṃ tadardhaṃ parikīrtitam /
śeṣāṇāmapi pāpānāṃ japetpañcasahasrakam // LiP_1,85.218 //
ātmabodhaparaṃ guhyaṃ śivabodhaprakāśakam /
śivaḥ syātsa japenmantraṃ pañcalakṣam anākulaḥ // LiP_1,85.219 //
pañcavāyujayaṃ bhadre prāpnoti manujaḥ sukham /
japecca pañcalakṣaṃ tu vigṛhītendriyaḥ śuciḥ // LiP_1,85.220 //
pañcendriyāṇāṃ vijayo bhaviṣyati varānane /
dhyānayukto japedyastu pañcalakṣamanākulaḥ // LiP_1,85.221 //
viṣayāṇāṃ ca pañcānāṃ jayaṃ prāpnoti mānavaḥ /
caturthaṃ pañcalakṣaṃ tu yo japedbhaktisaṃyutaḥ // LiP_1,85.222 //
bhūtānāmiha pañcānāṃ vijayaṃ manujo labhet /
caturlakṣaṃ japedyastu manaḥ saṃyamya yatnataḥ // LiP_1,85.223 //
samyagvijayamāpnoti karaṇānāṃ varānane /
pañcaviṃśatilakṣāṇāṃ japena kamalānane // LiP_1,85.224 //
pañcaviṃśatitattvānāṃ vijayaṃ manujo labhet /
madhyarātre 'tinirvāte japedayutamādarāt // LiP_1,85.225 //
brahmasiddhimavāpnoti vratenānena suṃdari /
japellakṣamanālasyo nirvāte dhvanivarjite // LiP_1,85.226 //
madhyarātre ca śivayoḥ paśyatyeva na saṃśayaḥ /
andhakāravināśaś ca dīpasyeva prakāśanam // LiP_1,85.227 //
hṛdayāntarbahirvāpi bhaviṣyati na saṃśayaḥ /
sarvasaṃpatsamṛddhyarthaṃ japedayutamātmavān // LiP_1,85.228 //
sabījasaṃpuṭaṃ mantraṃ śatalakṣaṃ japecchuciḥ /
matsāyujyamavāpnoti bhaktimān kimataḥ param // LiP_1,85.229 //
iti te sarvamākhyātaṃ pañcākṣaravidhikramam /
yaḥ paṭhecchṛṇuyādvāpi sa yāti paramāṃ gatim // LiP_1,85.230 //
śrāvayecca dvijāñchuddhān pañcākṣaravidhikramam /
daive karmaṇi pitrye vā śivaloke mahīyate // LiP_1,85.231 //
iti śrīliṅgamahāpurāṇe pūrvabhāge pañcākṣaramāhātmyaṃ nāma pañcāśītitamo 'dhyāyaḥ
LiP, 1, 86
ṛṣaya ūcuḥ
japācchreṣṭhatamaṃ prāhur brāhmaṇā dagdhakilbiṣāḥ /
viraktānāṃ prabuddhānāṃ dhyānayajñaṃ suśobhanam // LiP_1,86.1 //
tasmādvadasva sūtādya dhyānayajñamaśeṣataḥ /
vistārātsarvayatnena viraktānāṃ mahātmanām // LiP_1,86.2 //
teṣāṃ tadvacanaṃ śrutvā munīnāṃ dīrghasattriṇām /
rudreṇa kathitaṃ prāha guhāṃ prāpya mahātmanām // LiP_1,86.3 //
saṃhṛtya kālakūṭākhyaṃ viṣaṃ vai viśvakarmaṇā /
sūta uvāca
guhāṃ prāpya sukhāsīnaṃ bhavānyā saha śaṅkaram // LiP_1,86.4 //
munayaḥ saṃśitātmānaḥ praṇemustaṃ guhāśrayam /
astuvaṃś ca tataḥ sarve nīlakaṇṭhamumāpatim // LiP_1,86.5 //
atyugraṃ kālakūṭākhyaṃ saṃhṛtaṃ bhagavaṃstvayā /
ataḥ pratiṣṭhitaṃ sarvaṃ tvayā deva vṛṣadhvaja // LiP_1,86.6 //
teṣāṃ tadvacanaṃ śrutvā bhagavānnīlalohitaḥ /
prahasanprāha viśvātmā sanandanapurogamān // LiP_1,86.7 //
kimanena dvijaśreṣṭhā viṣaṃ vakṣye sudāruṇam /
saṃharettadviṣaṃ yastu sa samartho hyanena kim // LiP_1,86.8 //
(curse of saṃsāra)
na viṣaṃ kālakūṭākhyaṃ saṃsāro viṣamucyate /
tasmātsarvaprayatnena saṃhareta sudāruṇam // LiP_1,86.9 //
saṃsāro dvividhaḥ proktaḥ svādhikārānurūpataḥ /
puṃsāṃ saṃmūḍhacittānām asaṃkṣīṇaḥ sudāruṇaḥ // LiP_1,86.10 //
īṣaṇārāgadoṣeṇa sargo jñānena suvratāḥ /
tadvaśādeva sarveṣāṃ dharmādharmau na saṃśayaḥ // LiP_1,86.11 //
asannikṛṣṭe tvarthe 'pi śāstraṃ tacchravaṇātsatām /
buddhimutpādayatyeva saṃsāre viduṣāṃ dvijāḥ // LiP_1,86.12 //
tasmāddṛṣṭānuśravikaṃ duṣṭamityubhayātmakam /
saṃtyajetsarvayatnena viraktaḥ so 'bhidhīyate // LiP_1,86.13 //
śāstramityucyate bhāgaṃ śruteḥ karmasu taddvijāḥ /
mūrdhānaṃ brahmaṇaḥ sāram ṛṣīṇāṃ karmaṇaḥ phalam // LiP_1,86.14 //
nanu svabhāvaḥ sarveṣāṃ kāmo dṛṣṭo na cānyathā /
śrutiḥ pravartikā teṣām iti karmaṇyatadvidaḥ // LiP_1,86.15 //
nivṛttilakṣaṇo dharmaḥ samarthānām ihocyate /
tasmādajñānamūlo hi saṃsāraḥ sarvadehinām // LiP_1,86.16 //
kalā saṃśoṣamāyāti karmaṇānyasvabhāvataḥ /
sakalastrividho jīvo jñānahīnastvavidyayā // LiP_1,86.17 //
nārakī pāpakṛtsvargī puṇyakṛt puṇyagauravāt /
vyatimiśreṇa vai jīvaś caturdhā saṃvyavasthitaḥ // LiP_1,86.18 //
udbhijjaḥ svedajaścaiva aṇḍajo vai jarāyujaḥ /
evaṃ vyavasthito dehī karmaṇājño hyanirvṛtaḥ // LiP_1,86.19 //
prajayā karmaṇā muktir dhanena ca satāṃ na hi /
tyāgenaikena muktiḥ syāt tadabhāvādbhramatyasau // LiP_1,86.20 //
(everything is duḥkha)
evamajñānadoṣeṇa nānākarmavaśena ca /
ṣaṭkauśikaṃ samudbhūtaṃ bhajatyeṣa kalevaram // LiP_1,86.21 //
garbhe duḥkhānyanekāni yonimārge ca bhūtale /
kaumāre yauvane caiva vārddhake maraṇe 'pi vā // LiP_1,86.22 //
vicārataḥ satāṃ duḥkhaṃ strīsaṃsargādibhir dvijāḥ /
duḥkhenaikena vai duḥkhaṃ praśāmyatīha duḥkhinaḥ // LiP_1,86.23 //
na jātu kāmaḥ kāmānām upabhogena śāmyati /
haviṣā kṛṣṇavartmeva bhūya evābhivardhate // LiP_1,86.24 //
tasmādvicārato nāsti saṃyogādapi vai nṛṇām /
arthānām arjane 'pyevaṃ pālane ca vyaye tathā // LiP_1,86.25 //
paiśāce rākṣase duḥkhaṃ yākṣe caiva vicārataḥ /
gāndharve ca tathā cāndre saumyaloke dvijottamāḥ // LiP_1,86.26 //
prājāpatye tathā brāhme prākṛte pauruṣe tathā /
kṣayasātiśayādyaistu duḥkhairduḥkhāni suvratāḥ // LiP_1,86.27 //
tāni bhāgyānyaśuddhāni saṃtyajecca dhanāni ca /
tasmādaṣṭaguṇaṃ bhogaṃ tathā ṣoḍaśadhā sthitam // LiP_1,86.28 //
caturviṃśatprakāreṇa saṃsthitaṃ cāpi suvratāḥ /
dvātriṃśadbhedamanaghāś catvāriṃśadguṇaṃ punaḥ // LiP_1,86.29 //
tathāṣṭacatvāriṃśacca ṣaṭpañcāśatprakārataḥ /
catuḥṣaṣṭividhaṃ caiva duḥkhameva vivekinaḥ // LiP_1,86.30 //
pārthivaṃ ca tathāpyaṃ ca taijasaṃ ca vicārataḥ /
vāyavyaṃ ca tathā vyauma[ṃ] mānasaṃ ca yathākramam // LiP_1,86.31 //
ābhimānikamapyevaṃ bauddhaṃ prākṛtameva ca /
duḥkhameva na saṃdeho yogināṃ brahmavādinām // LiP_1,86.32 //
gauṇaṃ gaṇeśvarāṇāṃ ca duḥkhameva vicārataḥ /
ādau madhye tathā cānte sarvalokeṣu sarvadā // LiP_1,86.33 //
vartamānāni duḥkhāni bhaviṣyāṇi yathātatham /
doṣaduṣṭeṣu deśeṣu duḥkhāni vividhāni ca // LiP_1,86.34 //
na bhāvayantyatītāni hy ajñāne jñānamāninaḥ /
kṣudvyādheḥ parihārārthaṃ na sukhāyānnamucyate // LiP_1,86.35 //
yathetareṣāṃ rogāṇām auṣadhaṃ na sukhāya tat /
śītoṣṇavātavarṣādyais tattatkāleṣu dehinām // LiP_1,86.36 //
duḥkhameva na saṃdeho na jānanti hyapaṇḍitāḥ /
svarge 'pyevaṃ muniśreṣṭhā hy aviśuddhakṣayādibhiḥ // LiP_1,86.37 //
rogair nānāvidhair grastā rāgadveṣabhayādibhiḥ /
chinnamūlataruryadvad avaśaḥ patati kṣitau // LiP_1,86.38 //
puṇyavṛkṣakṣayāttadvad gāṃ patanti divaukasaḥ /
duḥkhābhilāṣaniṣṭhānāṃ duḥkhabhogādisaṃpadām // LiP_1,86.39 //
asmāttu patatāṃ duḥkhaṃ kaṣṭaṃ svargāddivaukasām /
narake duḥkhamevātra narakāṇāṃ niṣevaṇāt // LiP_1,86.40 //
vihitākaraṇāccaiva varṇināṃ munipuṅgavāḥ // LiP_1,86.41 //
yathā mṛgo mṛtyubhayasya bhīta ucchinnavāso na labheta nidrām /
evaṃ yatirdhyānaparo mahātmā saṃsārabhīto na labheta nidrām // LiP_1,86.42 //
kīṭapakṣimṛgāṇāṃ ca paśūnāṃ gajavājinām /
dṛṣṭam evāsukhaṃ tasmāt tyajataḥ sukhamuttamam // LiP_1,86.43 //
vaimānikānāmapyevaṃ duḥkhaṃ kalpādhikāriṇām /
sthānābhimānināṃ caiva manvādīnāṃ ca suvratāḥ // LiP_1,86.44 //
devānāṃ caiva daityānām anyonyavijigīṣayā /
duḥkhameva nṛpāṇāṃ ca rākṣasānāṃ jagattraye // LiP_1,86.45 //
śramārthamāśramaścāpi varṇānāṃ paramārthataḥ /
āśramairna ca devaiś ca yajñaiḥ sāṃkhyairvratais tathā // LiP_1,86.46 //
ugraistapobhir vividhair dānairnānāvidhairapi /
na labhante tathātmānaṃ labhante jñāninaḥ svayam // LiP_1,86.47 //
(pāśupatavrata as escape from saṃsāra)
tasmātsarvaprayatnena caretpāśupatavratam /
bhasmaśāyī bhavennityaṃ vrate pāśupate budhaḥ // LiP_1,86.48 //
pañcārthajñānasampannaḥ śivatattve samāhitaḥ /
kaivalyakaraṇaṃ yoga- vidhikarmacchidaṃ budhaḥ // LiP_1,86.49 //
pañcārthayogasampanno duḥkhāntaṃ vrajate sudhīḥ /
parayā vidyayā vedyaṃ vidantyaparayā na hi // LiP_1,86.50 //
dve vidye veditavye hi parā caivāparā tathā /
aparā tatra ṛgvedo yajurvedo dvijottamāḥ // LiP_1,86.51 //
sāmavedastathātharvo vedaḥ sarvārthasādhakaḥ /
śikṣā kalpo vyākaraṇaṃ niruktaṃ chanda eva ca // LiP_1,86.52 //
jyotiṣaṃ cāparā vidyā parākṣaramiti sthitam /
tadadṛśyaṃ tadagrāhyam agotraṃ tadavarṇakam // LiP_1,86.53 //
tadacakṣustadaśrotraṃ tadapāṇi apādakam /
tadajātamabhūtaṃ ca tadaśabdaṃ dvijottamāḥ // LiP_1,86.54 //
asparśaṃ tadarūpaṃ ca rasagandhavivarjitam /
avyayaṃ cāpratiṣṭhaṃ ca tannityaṃ sarvagaṃ vibhum // LiP_1,86.55 //
mahāntaṃ tad bṛhantaṃ ca tadajaṃ cinmayaṃ dvijāḥ /
aprāṇamamanaskaṃ ca tadasnigdhamalohitam // LiP_1,86.56 //
aprameyaṃ tadasthūlam adīrghaṃ tadanulbaṇam /
ahrasvaṃ tadapāraṃ ca tadānandaṃ tadacyutam // LiP_1,86.57 //
anapāvṛtamadvaitaṃ tadanantamagocaram /
asaṃvṛtaṃ tadātmaikaṃ parā vidyā na cānyathā // LiP_1,86.58 //
parāpareti kathite naiveha paramārthataḥ /
ahameva jagatsarvaṃ mayyeva sakalaṃ jagat // LiP_1,86.59 //
matta utpadyate tiṣṭhan mayi mayyeva līyate /
matto nānyaditīkṣeta manovākpāṇibhis tathā // LiP_1,86.60 //
sarvamātmani saṃpaśyet saccāsacca samāhitaḥ /
sarvaṃ hyātmani saṃpaśyan na bāhye kurute manaḥ // LiP_1,86.61 //
(4 states of mind)
adhodṛṣṭyā vitastyāṃ tu nābhyāmuparitiṣṭhati /
hṛdayaṃ tadvijānīyād viśvasyāyatanaṃ mahat // LiP_1,86.62 //
hṛdayasyāsya madhye tu puṇḍarīkamavasthitam /
dharmakandasamudbhūtaṃ jñānanālaṃ suśobhanam // LiP_1,86.63 //
aiśvaryāṣṭadalaṃ śvetaṃ paraṃ vairāgyakarṇikam /
chidrāṇi ca diśo yasya prāṇādyāś ca pratiṣṭhitāḥ // LiP_1,86.64 //
prāṇādyaiścaiva saṃyuktaḥ paśyate bahudhā kramāt /
daśaprāṇavahā nāḍyaḥ pratyekaṃ munipuṅgavāḥ // LiP_1,86.65 //
dvisaptatisahasrāṇi nāḍyaḥ samparikīrtitāḥ /
netrasthaṃ jāgrataṃ vidyāt kaṇṭhe svapnaṃ samādiśet // LiP_1,86.66 //
suṣuptaṃ hṛdayasthaṃ tu turīyaṃ mūrdhani sthitam /
jāgre brahmā ca viṣṇuś ca svapne caiva yathākramāt // LiP_1,86.67 //
īśvarastu suṣupte tu turīye ca maheśvaraḥ /
vadanty evam athānye 'pi samastakaraṇaiḥ pumān // LiP_1,86.68 //
vartamānastadā tasya jāgradityabhidhīyate /
manobuddhir ahaṅkāraṃ cittaṃ ceti catuṣṭayam // LiP_1,86.69 //
yadā vyavasthitastvetaiḥ svapna ityabhidhīyate /
karaṇāni vilīnāni yadā svātmani suvratāḥ // LiP_1,86.70 //
suṣuptaḥ karaṇairbhinnas turīyaḥ parikīrtyate /
parasturīyātīto 'sau śivaḥ paramakāraṇam // LiP_1,86.71 //
jāgratsvapnasuṣuptiś ca turīyaṃ cādhibhautikam /
ādhyātmikaṃ ca viprendrāś cādhidaivikamucyate // LiP_1,86.72 //
tatsarvamaham eveti veditavyaṃ vijānatā /
buddhīndriyāṇi viprendrās tathā karmendriyāṇi ca // LiP_1,86.73 //
manobuddhir ahaṅkāraś cittaṃ ceti catuṣṭayam /
adhyātmaṃ pṛthagevedaṃ caturdaśavidhaṃ smṛtam // LiP_1,86.74 //
draṣṭavyaṃ caiva śrotavyaṃ ghrātavyaṃ ca yathākramam /
rasitavyaṃ muniśreṣṭhāḥ sparśitavyaṃ tathaiva ca // LiP_1,86.75 //
mantavyaṃ caiva boddhavyam ahaṃkartavyameva ca /
tathā cetayitavyaṃ ca vaktavyaṃ munipuṅgavāḥ // LiP_1,86.76 //
ādātavyaṃ ca gantavyaṃ visargāyitameva ca /
ānanditavyamityete hy adhibhūtamanukramāt // LiP_1,86.77 //
ādityo 'pi diśaścaiva pṛthivī varuṇas tathā /
vāyuścandras tathā brahmā rudraḥ kṣetrajña eva ca // LiP_1,86.78 //
agnirindras tathā viṣṇur mitro devaḥ prajāpatiḥ /
ādhidaivikamevaṃ hi caturdaśavidhaṃ kramāt // LiP_1,86.79 //
rājñī sudarśanā caiva jitā saumyā yathākramam /
moghā rudrāmṛtā satyā madhyamā ca dvijottamāḥ // LiP_1,86.80 //
nāḍī rāśiśukā caiva asurā caiva kṛttikā /
bhāsvatī nāḍayaścaitāś caturdaśanibandhanāḥ // LiP_1,86.81 //
vāyavo nāḍimadhyasthā vāhakāś ca caturdaśa /
prāṇo vyānastvapānaś ca udānaś ca samānakaḥ // LiP_1,86.82 //
vairambhaś ca tathā mukhyo hy antaryāmaḥ prabhañjanaḥ /
kūrmakaś ca tathā śyenaḥ śvetaḥ kṛṣṇas tathānilaḥ // LiP_1,86.83 //
nāga ityeva kathitā vāyavaś ca caturdaśa /
yaścakṣuḥṣvatha draṣṭavye tathāditye ca suvratāḥ // LiP_1,86.84 //
nāḍyāṃ prāṇe ca vijñāne tv ānande ca yathākramam /
hṛdyākāśe ya etasmin sarvasminnantare paraḥ // LiP_1,86.85 //
ātmā ekaś ca carati tamupāsīta māṃ prabhum /
ajaraṃ tamanantaṃ ca aśokamamṛtaṃ dhruvam // LiP_1,86.86 //
caturdaśavidheṣveva saṃcaratyeka eva saḥ /
līyante tāni tatraiva yadanyaṃ nāsti vai dvijāḥ // LiP_1,86.87 //
eka eva hi sarvajñaḥ sarveśastveka eva saḥ /
eṣa sarvādhipo devas tv antaryāmī mahādyutiḥ // LiP_1,86.88 //
upāsyamānaḥ sarvasya sarvasaukhyaḥ sanātanaḥ /
upāsyati na caiveha sarvasaukhyaṃ dvijottamāḥ // LiP_1,86.89 //
upāsyamāno vedaiś ca śāstrairnānāvidhairapi /
na vaiṣa vedaśāstrāṇi sarvajño yāsyati prabhuḥ // LiP_1,86.90 //
asyaivānnamidaṃ sarvaṃ na so 'nnaṃ bhavati svayam /
svātmanā rakṣitaṃ cādyād annabhūtaṃ na kutracit // LiP_1,86.91 //
sarvatra prāṇināmannaṃ prāṇināṃ granthirasmyaham /
praśāstā nayanaścaiva pañcātmā sa vibhāgaśaḥ // LiP_1,86.92 //
annamayo 'sau bhūtātmā cādyate hyannamucyate /
prāṇamayaścendriyātmā saṃkalpātmā manomayaḥ // LiP_1,86.93 //
kālātmā soma eveha vijñānamaya ucyate /
sadānandamayo bhūtvā maheśaḥ parameśvaraḥ // LiP_1,86.94 //
so 'ham evaṃ jagatsarvaṃ mayyeva sakalaṃ sthitam /
paratantraṃ svatantre 'pi tadabhāvādvicārataḥ // LiP_1,86.95 //
ekatvamapi nāstyeva dvaitaṃ tatra kutastvaho /
evaṃ nāstyatha martyaṃ ca kuto 'mṛtamajodbhavaḥ // LiP_1,86.96 //
(ajñāna = source of saṃsāra)
nāntaḥprajño bahiḥprajño na cobhayagatas tathā /
na prajñānaghanastvevaṃ na prājño jñānapūrvakaḥ // LiP_1,86.97 //
viditaṃ nāsti vedyaṃ ca nirvāṇaṃ paramārthataḥ /
nirvāṇaṃ caiva kaivalyaṃ niḥśreyasamanāmayam // LiP_1,86.98 //
amṛtaṃ cākṣaraṃ brahma paramātmā parāparam /
nirvikalpaṃ nirābhāsaṃ jñānaṃ paryāyavācakam // LiP_1,86.99 //
prasannaṃ ca yadekāgraṃ tadā jñānamiti smṛtam /
ajñānamitaratsarvaṃ nātra kāryā vicāraṇā // LiP_1,86.100 //
itthaṃ prasannaṃ vijñānaṃ gurusaṃparkajaṃ dhruvam /
rāgadveṣānṛtakrodhaṃ kāmatṛṣṇādibhiḥ sadā // LiP_1,86.101 //
aparāmṛṣṭamadyaiva vijñeyaṃ muktidaṃ tvidam /
ajñānamalapūrvatvāt puruṣo malinaḥ smṛtaḥ // LiP_1,86.102 //
tatkṣayāddhi bhavenmuktir nānyathā janmakoṭibhiḥ /
jñānamekaṃ vinā nāsti puṇyapāpaparikṣayaḥ // LiP_1,86.103 //
jñānam evābhyaset tasmān muktyarthaṃ brahmavittamāḥ /
jñānābhyāsāddhi vai puṃsāṃ buddhirbhavati nirmalā // LiP_1,86.104 //
tasmātsadābhyasejjñānaṃ tanniṣṭhastatparāyaṇaḥ /
jñānenaikena tṛptasya tyaktasaṃgasya yoginaḥ // LiP_1,86.105 //
kartavyaṃ nāsti viprendrā asti cettattvavinna ca /
iha loke pare cāpi kartavyaṃ nāsti tasya vai // LiP_1,86.106 //
jīvanmukto yatas tasmād brahmavit paramārthataḥ /
jñānābhyāsarato nityaṃ jñānatattvārthavit svayam // LiP_1,86.107 //
kartavyābhyāsamutsṛjya jñānamevādhigacchati /
varṇāśramābhimānī yas tyaktakrodho dvijottamāḥ // LiP_1,86.108 //
anyatra ramate mūḍhaḥ so 'jñānī nātra saṃśayaḥ /
saṃsāraheturajñānaṃ saṃsārastanusaṃgrahaḥ // LiP_1,86.109 //
mokṣahetus tathā jñānaṃ muktaḥ svātmanyavasthitaḥ /
ajñāne sati viprendrāḥ krodhādyā nātra saṃśayaḥ // LiP_1,86.110 //
krodho harṣas tathā lobho moho dambho dvijottamāḥ /
dharmādharmau hi teṣāṃ ca tadvaśāttanusaṃgrahaḥ // LiP_1,86.111 //
śarīre sati vai kleśaḥ so 'vidyāṃ saṃtyajedbudhaḥ /
avidyāṃ vidyayā hitvā sthitasyaiva ca yoginaḥ // LiP_1,86.112 //
krodhādyā nāśamāyānti dharmādharmau ca vai dvijāḥ /
tatkṣayācca śarīreṇa na punaḥ samprayujyate // LiP_1,86.113 //
sa eva muktaḥ saṃsārād duḥkhatrayavivarjitaḥ /
evaṃ jñānaṃ vinā nāsti dhyānaṃ dhyātur dvijarṣabhāḥ // LiP_1,86.114 //
jñānaṃ gurorhi saṃparkān na vācā paramārthataḥ /
caturvyūhamiti jñātvā dhyātā dhyānaṃ samabhyaset // LiP_1,86.115 //
sahajāgantukaṃ pāpam asthivāgudbhavaṃ tathā /
jñānāgnirdahate kṣipraṃ śuṣkendhanam ivānalaḥ // LiP_1,86.116 //
jñānātparataraṃ nāsti sarvapāpavināśanam /
abhyasecca sadā jñānaṃ sarvasaṃgavivarjitaḥ // LiP_1,86.117 //
jñāninaḥ sarvapāpāni jīryante nātra saṃśayaḥ /
krīḍannapi na lipyeta pāpairnānāvidhairapi // LiP_1,86.118 //
(importance of dhyāna)
jñānaṃ yathā tathā dhyānaṃ tasmāddhyānaṃ samabhyaset /
dhyānaṃ nirviṣayaṃ proktam ādau saviṣayaṃ tathā // LiP_1,86.119 //
ṣaṭprakāraṃ samabhyasya catuḥṣaḍdaśabhis tathā /
tathā dvādaśadhā caiva punaḥ ṣoḍaśadhā kramāt // LiP_1,86.120 //
dvidhābhyasya ca yogīndro mucyate nātra saṃśayaḥ /
śuddhajāṃbūnadākāraṃ vidhūmāṅgārasannibham // LiP_1,86.121 //
pītaṃ raktaṃ sitaṃ vidyut koṭikoṭisamaprabham /
athavā brahmarandhrasthaṃ cittaṃ kṛtvā prayatnataḥ // LiP_1,86.122 //
na sitaṃ vāsitaṃ pītaṃ na smared brahmavid bhavet /
ahiṃsakaḥ satyavādī asteyī sarvayatnataḥ // LiP_1,86.123 //
parigrahavinirmukto brahmacārī dṛḍhavrataḥ /
saṃtuṣṭaḥ śaucasampannaḥ svādhyāyanirataḥ sadā // LiP_1,86.124 //
madraktaścābhyaseddhyānaṃ gurusaṃparkajaṃ dhruvam /
na budhyati tathā dhyātā sthāpya cittaṃ dvijottamāḥ // LiP_1,86.125 //
na cābhimanyate yogī na paśyati samantataḥ /
na ghrāti na śṛṇotyeva līnaḥ svātmani yaḥ svayam // LiP_1,86.126 //
na ca sparśaṃ vijānāti sa vai samarasaḥ smṛtaḥ /
pārthive paṭale brahmā vāritattve hariḥ svayam // LiP_1,86.127 //
vāhneye kālarudrākhyo vāyutattve maheśvaraḥ /
suṣire sa śivaḥ sākṣāt kramādevaṃ vicintayet // LiP_1,86.128 //
kṣitau śarvaḥ smṛto devo hy apāṃ bhava iti smṛtaḥ /
rudra eva tathā vahnau ugro vāyau vyavasthitaḥ // LiP_1,86.129 //
bhīmaḥ suṣiranāke 'sau bhāskare maṇḍale sthitaḥ /
īśānaḥ somabimbe ca mahādeva iti smṛtaḥ // LiP_1,86.130 //
puṃsāṃ paśupatirdevaś cāṣṭadhāhaṃ vyavasthitaḥ /
kāṭhinyaṃ yattanau sarvaṃ pārthivaṃ parigīyate // LiP_1,86.131 //
āpyaṃ dravamiti proktaṃ varṇākhyo vahnirucyate /
yatsaṃcarati tadvāyuḥ suṣiraṃ yaddvijottamāḥ // LiP_1,86.132 //
tadākāśaṃ ca vijñānaṃ śabdajaṃ vyomasaṃbhavam /
tathaiva viprā vijñānaṃ sparśākhyaṃ vāyusaṃbhavam // LiP_1,86.133 //
rūpaṃ vāhneyamityuktam āpyaṃ rasamayaṃ dvijāḥ /
gandhākhyaṃ pārthivaṃ bhūyaś cintayedbhāskaraṃ kramāt // LiP_1,86.134 //
netre ca dakṣiṇe vāme somaṃ hṛdi vibhuṃ dvijāḥ /
ājānu pṛthivītattvam ānābher vārimaṇḍalam // LiP_1,86.135 //
ākaṇṭhaṃ vahnitattvaṃ syāl lalāṭāntaṃ dvijottamāḥ /
vāyavyaṃ vai lalāṭādyaṃ vyomākhyaṃ vā śikhāgrakam // LiP_1,86.136 //
haṃsākhyaṃ ca tato brahma vyomnaścordhvaṃ tataḥ param /
vyomākhyo vyomamadhyastho hy ayaṃ prāthamikaḥ smaret // LiP_1,86.137 //
na jīvaḥ prakṛtiḥ sattvaṃ rajaścātha tamaḥ punaḥ /
mahāṃstathābhimānaś ca tanmātrāṇīndriyāṇi ca // LiP_1,86.138 //
vyomādīni ca bhūtāni naiveha paramārthataḥ /
vyāpya tiṣṭhadyato viśvaṃ sthāṇurityabhidhīyate // LiP_1,86.139 //
udeti sūryo bhītaś ca pavate vāta eva ca /
dyotate candramā vahnir jvalatyāpo vahanti ca // LiP_1,86.140 //
dadhāti bhūmirākāśam avakāśaṃ dadāti ca /
tadājñayā tataṃ sarvaṃ tasmādvai cintayeddvijāḥ // LiP_1,86.141 //
tenaivādhiṣṭhitaṃ tasmād etatsarvaṃ dvijottamāḥ /
sarvarūpamayaḥ śarva iti matvā smaredbhavam // LiP_1,86.142 //
saṃsāraviṣataptānāṃ jñānadhyānāmṛtena vai /
pratīkāraḥ samākhyāto nānyathā dvijasattamāḥ // LiP_1,86.143 //
jñānaṃ dharmodbhavaṃ sākṣāj jñānād vairāgyasaṃbhavaḥ /
vairāgyātparamaṃ jñānaṃ paramārthaprakāśakam // LiP_1,86.144 //
jñānavairāgyayuktasya yogasiddhirdvijottamāḥ /
yogasiddhyā vimuktiḥ syāt sattvaniṣṭhasya nānyathā // LiP_1,86.145 //
tamovidyāpadacchannaṃ citraṃ yatpadamavyayam /
sattvaśaktiṃ samāsthāya śivamabhyarcayeddvijāḥ // LiP_1,86.146 //
yaḥ sattvaniṣṭho madbhakto madarcanaparāyaṇaḥ /
sarvato dharmaniṣṭhaś ca sadotsāhī samāhitaḥ // LiP_1,86.147 //
sarvadvandvasaho dhīraḥ sarvabhūtahite rataḥ /
ṛjusvabhāvaḥ satataṃ svasthacitto mṛduḥ sadā // LiP_1,86.148 //
amānī buddhimāñchāntas tyaktaspardho dvijottamāḥ /
sadā mumukṣurdharmajñaḥ svātmalakṣaṇalakṣaṇaḥ // LiP_1,86.149 //
ṛṇatrayavinirmuktaḥ pūrvajanmani puṇyabhāk /
jarāyukto dvijo bhūtvā śraddhayā ca guroḥ kramāt // LiP_1,86.150 //
anyathā vāpi śuśrūṣāṃ kṛtvā kṛtrimavarjitaḥ /
svargalokamanuprāpya bhuktvā bhogānanukramāt // LiP_1,86.151 //
āsādya bhārataṃ varṣaṃ brahmavijjāyate dvijāḥ /
saṃparkājjñānamāsādya jñānino yogavidbhavet // LiP_1,86.152 //
kramo 'yaṃ malapūrṇasya jñānaprāpterdvijottamāḥ /
tasmādanena mārgeṇa tyaktasaṃgo dṛḍhavrataḥ // LiP_1,86.153 //
saṃsārakālakūṭākhyān mucyate munipuṅgavāḥ /
evaṃ saṃkṣepataḥ proktaṃ mayā yuṣmākamacyutam // LiP_1,86.154 //
jñānasyaiveha māhātmyaṃ prasaṃgādiha śobhanam /
evaṃ pāśupataṃ yogaṃ kathitaṃ tvīśvareṇa tu // LiP_1,86.155 //
na deyaṃ yasya kasyāpi śivoktaṃ munipuṅgavāḥ /
dātavyaṃ yogine nityaṃ bhasmaniṣṭhāya supriyam // LiP_1,86.156 //
yaḥ paṭhecchṛṇuyādvāpi saṃsāraśamanaṃ naraḥ /
sa yāti brahmasāyujyaṃ nātra kāryā vicāraṇā // LiP_1,86.157 //
iti śrīliṅgamahāpurāṇe pūrvabhāge saṃsāraviṣakathanaṃ nāma ṣaḍaśītitamo 'dhyāyaḥ
LiP, 1, 87
sūta uvāca
niśamya te mahāprājñāḥ kumārādyāḥ pinākinam /
procuḥ praṇamya vai bhītāḥ prasannaṃ parameśvaram // LiP_1,87.1 //
evaṃ cedanayā devyā haimavatyā maheśvara /
krīḍase vividhairbhogaiḥ kathaṃ vaktumihārhasi // LiP_1,87.2 //
sūta uvāca
evamuktaḥ prahasyeśaḥ pinākī nīlalohitaḥ /
prāha tām aṃbikāṃ prekṣya praṇipatya sthitān dvijān // LiP_1,87.3 //
bandhamokṣau na caiveha mama svecchā śarīriṇaḥ /
akartajñaḥ paśurjīvo vibhurbhoktā hyaṇuḥ pumān // LiP_1,87.4 //
māyī ca māyayā baddhaḥ karmabhir yujyate tu saḥ /
jñānaṃ dhyānaṃ ca bandhaś ca mokṣo nāstyātmano dvijāḥ // LiP_1,87.5 //
yadaivaṃ mayi vidvān yas tasyāpi na ca sarvataḥ /
eṣā vidyā hyahaṃ vedyaḥ prajñaiṣā ca śrutiḥ smṛtiḥ // LiP_1,87.6 //
dhṛtireṣā mayā niṣṭhā jñānaśaktiḥ kriyā tathā /
icchākhyā ca tathā hyājñā dve vidye na ca saṃśayaḥ // LiP_1,87.7 //
na hyeṣā prakṛtirjaivī vikṛtiś ca vicārataḥ /
vikāro naiva māyaiṣā sadasadvyaktivarjitā // LiP_1,87.8 //
purā mamājñā madvaktrāt samutpannā sanātanī /
pañcavaktrā mahābhāgā jagatāmabhayapradā // LiP_1,87.9 //
tāmājñāṃ sampraviśyāhaṃ cintayan jagatāṃ hitam /
saptaviṃśatprakāreṇa sarvaṃ vyāpyānayā śivaḥ // LiP_1,87.10 //
tadāprabhṛti vai mokṣa- pravṛttirdvijasattamāḥ /
sūta uvāca
evamuktvā tadāpaśyad bhavānīṃ parameśvaraḥ // LiP_1,87.11 //
bhavānī ca tamālokya māyāmaharadavyayā /
te māyāmalanirmuktā munayaḥ prekṣya pārvatīm // LiP_1,87.12 //
prītā babhūvurmuktāś ca tasmādeṣā parā gatiḥ /
umāśaṅkarayorbhedo nāstyeva paramārthataḥ // LiP_1,87.13 //
dvidhāsau rūpamāsthāya sthita eva na saṃśayaḥ /
yadā vidvānasaṃgaḥ syād ājñayā parameṣṭhinaḥ // LiP_1,87.14 //
tadā muktiḥ kṣaṇādeva nānyathā karmakoṭibhiḥ /
kramo 'vivakṣito bhūta- vivṛddhaḥ parameṣṭhinaḥ // LiP_1,87.15 //
prasādena kṣaṇānmuktiḥ pratijñaiṣā na saṃśayaḥ /
garbhastho jāyamāno vā bālo vā taruṇo 'pi vā // LiP_1,87.16 //
vṛddho vā mucyate jantuḥ prasādātparameṣṭhinaḥ /
aṇḍajaś codbhijjo vāpi svedajo vāpi mucyate // LiP_1,87.17 //
prasādāddevadevasya nātra kāryā vicāraṇā /
eṣa eva jagannātho bandhamokṣakaraḥ śivaḥ // LiP_1,87.18 //
bhūrbhūvaḥsvarmahaś caiva janaḥ sākṣāttapaḥ svayam /
satyalokas tathāṇḍānāṃ koṭikoṭiśatāni ca // LiP_1,87.19 //
vigrahaṃ devadevasya tathāṇḍāvaraṇāṣṭakam /
saptadvīpeṣu sarveṣu parvateṣu vaneṣu ca // LiP_1,87.20 //
samudreṣu ca sarveṣu vāyuskandheṣu sarvataḥ /
tathānyeṣu ca lokeṣu vasanti ca carācarāḥ // LiP_1,87.21 //
sarve bhavāṃśajā nūnaṃ gatistveṣāṃ sa eva vai /
sarvo rudro namastasmai puruṣāya mahātmane // LiP_1,87.22 //
viśvaṃ bhūtaṃ tathā jātaṃ bahudhā rudra eva saḥ /
rudrājñaiṣā sthitā devī hy anayā muktiraṃbikā // LiP_1,87.23 //
ityevaṃ khecarāḥ siddhā jajalpuḥ prītamānasāḥ /
yadāvalokya tān sarvān prasādādanayāṃbikā // LiP_1,87.24 //
tadā tiṣṭhanti sāyujyaṃ prāptāste khecarāḥ prabhoḥ // LiP_1,87.25 //
iti śrīliṅgamahāpurāṇe pūrvabhāge munimohaśamanaṃ nāma saptāśītitamo 'dhyāyaḥ
LiP, 1, 88
ṛṣaya ūcuḥ
kena yogena vai sūta guṇaprāptiḥ satāmiha /
aṇimādiguṇopetā bhavantyeveha yoginaḥ /
tatsarvaṃ vistarātsūta vaktumarhasi sāṃpratam // LiP_1,88.1 //
sūta uvāca
ata ūrdhvaṃ pravakṣyāmi yogaṃ paramadurlabham /
pañcadhā saṃsmaredādau sthāpya citte sanātanam // LiP_1,88.2 //
kalpayeccāsanaṃ padmaṃ somasūryāgnisaṃyutam /
ṣaḍviṃśacchaktisaṃyuktam aṣṭadhā ca dvijottamāḥ // LiP_1,88.3 //
tataḥ ṣoḍaśadhā caiva punardvādaśadhā dvijāḥ /
smarec ca tat tathā madhye devyā devam umāpatim // LiP_1,88.4 //
aṣṭaśaktisamāyuktam aṣṭamūrtimajaṃ prabhum /
tābhiścāṣṭavidhā rudrāś catuḥṣaṣṭividhāḥ punaḥ // LiP_1,88.5 //
śaktayaś ca tathā sarvā guṇāṣṭakasamanvitāḥ /
evaṃ smaretkrameṇaiva labdhvā jñānamanuttamam // LiP_1,88.6 //
evaṃ pāśupataṃ yogaṃ mokṣasiddhipradāyakam /
tasyāṇimādayo viprā nānyathā karmakoṭibhiḥ // LiP_1,88.7 //
(aiśvarya)
tatrāṣṭaguṇamaiśvaryaṃ yogināṃ samudāhṛtam /
tatsarvaṃ kramayogena hy ucyamānaṃ nibodhata // LiP_1,88.8 //
aṇimā laghimā caiva mahimā prāptireva ca /
prākāmyaṃ caiva sarvatra īśitvaṃ caiva sarvataḥ // LiP_1,88.9 //
vaśitvamatha sarvatra yatra kāmāvasāyitā /
taccāpi trividhaṃ jñeyam aiśvaryaṃ sārvakāmikam // LiP_1,88.10 //
sāvadyaṃ niravadyaṃ ca sūkṣmaṃ caiva pravartate /
sāvadyaṃ nāma yattatra pañcabhūtātmakaṃ smṛtam // LiP_1,88.11 //
indriyāṇi manaścaiva ahaṅkāraś ca yaḥ smṛtaḥ /
tatra sūkṣmapravṛttistu pañcabhūtātmikā punaḥ // LiP_1,88.12 //
indriyāṇi manaścitta- buddhyahaṅkārasaṃjñitam /
tathā sarvamayaṃ caiva ātmasthā khyātireva ca // LiP_1,88.13 //
saṃyoga eva trividhaḥ sūkṣmeṣveva pravartate /
punaraṣṭaguṇaścāpi sūkṣmeṣveva vidhīyate // LiP_1,88.14 //
tasya rūpaṃ pravakṣyāmi yathāha bhagavānprabhuḥ /
trailokye sarvabhūteṣu yathāsya niyamaḥ smṛtaḥ // LiP_1,88.15 //
aṇimādyaṃ tathāvyaktaṃ sarvatraiva pratiṣṭhitam /
trailokye sarvabhūtānāṃ duṣprāpyaṃ samudāhṛtam // LiP_1,88.16 //
tat tasya bhavati prāpyaṃ prathamaṃ yogināṃ balam /
laṅghanaṃ plavanaṃ loke rūpamasya sadā bhavet // LiP_1,88.17 //
śīghratvaṃ sarvabhūteṣu dvitīyaṃ tu padaṃ smṛtam /
trailokye sarvabhūtānāṃ mahimnā caiva vanditam // LiP_1,88.18 //
mahitvaṃ cāpi loke 'smiṃs tṛtīyo yoga ucyate /
trailokye sarvabhūteṣu yatheṣṭagamanaṃ smṛtam // LiP_1,88.19 //
prākāmān viṣayān bhuṅkte tathāpratihataḥ kvacit /
trailokye sarvabhūtānāṃ sukhaduḥkhaṃ pravartate // LiP_1,88.20 //
īśo bhavati sarvatra pravibhāgena yogavit /
vaśyāni cāsya bhūtāni trailokye sacarācare // LiP_1,88.21 //
icchayā tasya rūpāṇi bhavanti na bhavanti ca /
yatra kāmāvasāyitvaṃ trailokye sacarācare // LiP_1,88.22 //
śabdaḥ sparśo raso gandho rūpaṃ caiva manas tathā /
pravartante 'sya cecchāto na bhavanti yathecchayā // LiP_1,88.23 //
(yogin is freed from attachment)
na jāyate na mriyate chidyate na ca bhidyate /
na dahyate na muhyeta līyate na ca lipyate // LiP_1,88.24 //
na kṣīyate na kṣarati khidyate na kadācana /
kriyate vā na sarvatra tathā vikriyate na ca // LiP_1,88.25 //
agandharasarūpastu asparśaḥ śabdavarjitaḥ /
avarṇo hyasvaraś caiva asavarṇastu karhicit // LiP_1,88.26 //
sa bhuṅkte viṣayāṃścaiva viṣayairna ca yujyate /
aṇutvāttu paraḥ sūkṣmaḥ sūkṣmatvād apavargikaḥ // LiP_1,88.27 //
vyāpakastvapavargācca vyāpakātpuruṣaḥ smṛtaḥ /
puruṣaḥ sūkṣmabhāvāttu aiśvarye parame sthitaḥ // LiP_1,88.28 //
guṇottaramathaiśvarye sarvataḥ sūkṣmamucyate /
aiśvaryaṃ cāpratīghātaṃ prāpya yogamanuttamam // LiP_1,88.29 //
apavargaṃ tato gacchet sūkṣmaṃ tatparamaṃ padam /
evaṃ pāśupataṃ yogaṃ jñātavyaṃ munipuṅgavāḥ // LiP_1,88.30 //
svargāpavargaphaladaṃ śivasāyujyakāraṇam /
athavā gatavijñāno rāgātkarma samācaret // LiP_1,88.31 //
rājasaṃ tāmasaṃ vāpi bhuktvā tatraiva mucyate /
(brahman guarantees liberation)
tathā sukṛtakarmā tu phalaṃ svarge samaśnute // LiP_1,88.32 //
tasmātsthānātpunaḥ śreṣṭho mānuṣyamupapadyate /
tasmādbrahma paraṃ saukhyaṃ brahma śāśvatam uttamam // LiP_1,88.33 //
brahma eva hi seveta brahmaiva hi paraṃ sukham /
pariśramo hi yajñānāṃ mahatārthena vartate // LiP_1,88.34 //
bhūyo mṛtyuvaśaṃ yāti tasmānmokṣaḥ paraṃ sukham /
athavā dhyānasaṃyukto brahmatattvaparāyaṇaḥ // LiP_1,88.35 //
na tu cyāvayituṃ śakyo manvantaraśatairapi /
dṛṣṭvā tu puruṣaṃ divyaṃ viśvākhyaṃ viśvatomukham // LiP_1,88.36 //
viśvapādaśirogrīvaṃ viśveśaṃ viśvarūpiṇam /
viśvagandhaṃ viśvamālyaṃ viśvāṃbaradharaṃ prabhum // LiP_1,88.37 //
gobhir mahīṃ saṃpatate patatriṇo naivaṃ bhūyo janayatyevameva /
kaviṃ purāṇam anuśāsitāraṃ sūkṣmācca sūkṣmaṃ mahato mahāntam // LiP_1,88.38 //
yogena paśyenna ca cakṣuṣā punar nirindriyaṃ puruṣaṃ rukmavarṇam /
aliṅginaṃ nirguṇaṃ cetanaṃ ca nityaṃ sadā sarvagaṃ sarvasāram // LiP_1,88.39 //
paśyanti yuktyā hyacalaprakāśaṃ tadbhāvitāstejasā dīpyamānam /*
apāṇipādodarapārśvajihvo hyatīndriyo vāpi susūkṣma ekaḥ // LiP_1,88.40 //*
paśyatyacakṣuḥ sa śṛṇotyakarṇo na cāstyabuddhaṃ na ca buddhir asti /*
sa veda sarvaṃ na ca sarvavedyaṃ tamāhuragryaṃ puruṣaṃ mahāntam // LiP_1,88.41 //*
acetanāṃ sarvagatāṃ sūkṣmāṃ prasavadharmiṇīm /
prakṛtiṃ sarvabhūtānāṃ yuktāḥ paśyanti yoginaḥ // LiP_1,88.42 //
sarvataḥ pāṇipādaṃ tat sarvato 'kṣiśiromukham /
sarvataḥ śrutimal loke sarvamāvṛtya tiṣṭhati // LiP_1,88.43 //
yukto yogena ceśānaṃ sarvataś ca sanātanam /
puruṣaṃ sarvabhūtānāṃ taṃ vidvānna vimuhyati // LiP_1,88.44 //
bhūtātmānaṃ mahātmānaṃ paramātmānamavyayam /
sarvātmānaṃ paraṃ brahma tadvai dhyātā na muhyati // LiP_1,88.45 //
pavano hi yathā grāhyo vicaransarvamūrtiṣu /
puri śete sudurgrāhyas tasmātpuruṣa ucyate // LiP_1,88.46 //
(development of an embryo)
atha celluptadharmā tu sāvaśeṣaiḥ svakarmabhiḥ /
tatastu brahmagarbhe vai śukraśoṇitasaṃyute // LiP_1,88.47 //
strīpuṃsoḥ saṃprayoge hi jāyate hi tataḥ prabhuḥ /
tatastu garbhakālena kalalaṃ nāma jāyate // LiP_1,88.48 //
kālena kalalaṃ cāpi budbudaṃ samprajāyate /
mṛtpiṇḍastu yathā cakre cakrāvartena pīḍitaḥ // LiP_1,88.49 //
hastābhyāṃ kriyamāṇastu biṃbatvamanugacchati /
evamādhyātmikairyuktā vāyunā saṃprapūritaḥ // LiP_1,88.50 //
yadi yoniṃ vimuñcāmi tatprapadye maheśvaram /
yāvaddhi vaiṣṇavo vāyur jātamātraṃ na saṃspṛśet // LiP_1,88.51 //
tāvatkālaṃ mahādevam arcayāmīti cintayet /
jāyate mānuṣastatra yathārūpaṃ yathāvayaḥ // LiP_1,88.52 //
vāyuḥ saṃbhavate khāttu vātādbhavati vai jalam /
jalāt sambhavati prāṇaḥ prāṇācchukraṃ vivardhate // LiP_1,88.53 //
raktabhāgās trayastriṃśad retobhāgāś caturdaśa /
bhāgato 'rdhaphalaṃ kṛtvā tato garbho niṣicyate // LiP_1,88.54 //
tatastu garbhasaṃyuktaḥ pañcabhir vāyubhir vṛtaḥ /
pituḥ śarīrātpratyaṅgaṃ rūpamasyopajāyate // LiP_1,88.55 //
tato 'sya māturāhārāt pītalīḍhapraveśanāt /
nābhideśena vai prāṇās te hy ādhārā hi dehinām // LiP_1,88.56 //
navamāsāt parikliṣṭaḥ saṃveṣṭitaśirodharaḥ /
veṣṭitaḥ sarvagātraiś ca aparyāptapraveśanaḥ // LiP_1,88.57 //
navamāsoṣitaścāpi yonicchidrādavāṅmukhaḥ /
(hell)
tataḥ svakarmabhiḥ pāpair nirayaṃ samprapadyate // LiP_1,88.58 //
asipatravanaṃ caiva śālmalicchedanaṃ tathā /
tāḍanaṃ bhakṣaṇaṃ caiva pūyaśoṇitabhakṣaṇam // LiP_1,88.59 //
yathā hyāpastu saṃchinnāḥ saṃśleṣmam upayānti vai /
tathā chinnāś ca bhinnāśca yātanāsthānam āgatāḥ // LiP_1,88.60 //
evaṃ jīvāstu taiḥ pāpais tapyamānāḥ svayaṃkṛtaiḥ /
prāpnuyuḥ karmabhiḥ śeṣair duḥkhaṃ vā yadi vetarat // LiP_1,88.61 //
ekenaiva tu gantavyaṃ sarvamutsṛjya vai janam /
ekenaiva tu bhoktavyaṃ tasmātsukṛtamācaret // LiP_1,88.62 //
na hyenaṃ prasthitaṃ kaścid gacchantam anugacchati /
yadanena kṛtaṃ karma tadenamanugacchati // LiP_1,88.63 //
te nityaṃ yamaviṣayeṣu sampravṛttāḥ krośantaḥ satatamaniṣṭasaṃprayogaiḥ /
śuṣyante parigatavedanāḥ śarīrā bahvībhiḥ subhṛśamanantayātanābhiḥ // LiP_1,88.64 //
(diff. forms of rebirth)
karmaṇā manasā vācā yadabhīkṣṇaṃ niṣevate /
tadabhyāso haratyenaṃ tasmātkalyāṇamācaret // LiP_1,88.65 //
anādimānprabandhaḥ syāt pūrvakarmaṇi dehinaḥ /
saṃsāraṃ tāmasaṃ ghoraṃ ṣaḍvidhaṃ pratipadyate // LiP_1,88.66 //
mānuṣyātpaśubhāvaś ca paśubhāvān mṛgo bhavet /
mṛgatvātpakṣibhāvaś ca tasmāccaiva sarīsṛpaḥ // LiP_1,88.67 //
sarīsṛpatvādgacchedvai sthāvaratvaṃ na saṃśayaḥ /
sthāvaratve punaḥ prāpte yāvad unmilate janaḥ // LiP_1,88.68 //
kulālacakravadbhrāntas tatraiva parivartate /
ityevaṃ hi manuṣyādiḥ saṃsāraḥ sthāvarāntikaḥ // LiP_1,88.69 //
vijñeyastāmaso nāma tatraiva parivartate /
sāttvikaścāpi saṃsāro brahmādiḥ parikīrtitaḥ // LiP_1,88.70 //
piśācāntaḥ sa vijñeyaḥ svargasthāneṣu dehinām /
brāhme tu kevalaṃ sattvaṃ sthāvare kevalaṃ tamaḥ // LiP_1,88.71 //
caturdaśānāṃ sthānānāṃ madhye viṣṭambhakaṃ rajaḥ /
marmasu chidyamāneṣu vedanārtasya dehinaḥ // LiP_1,88.72 //
tatastatparamaṃ brahma kathaṃ vipraḥ smariṣyati /
saṃsāraḥ pūrvadharmasya bhāvanābhiḥ praṇoditaḥ // LiP_1,88.73 //
mānuṣaṃ bhajate nityaṃ tasmāddhyānaṃ samācaret /
caturdaśavidhaṃ hyetad buddhvā saṃsāramaṇḍalam // LiP_1,88.74 //
nityaṃ samārabheddharmaṃ saṃsārabhayapīḍitaḥ /
tatastarati saṃsāraṃ krameṇa parivartitaḥ // LiP_1,88.75 //
tasmācca satataṃ yukto dhyānatatparayuñjakaḥ /
tathā samārabhedyogaṃ yathātmānaṃ sa paśyati // LiP_1,88.76 //
eṣa āpaḥ paraṃ jyotir eṣa seturanuttamaḥ /
vivṛtyā hyeṣa saṃbhedād bhūtānāṃ caiva śāśvataḥ // LiP_1,88.77 //
tadenaṃ setumātmānam agniṃ vai viśvatomukham /
hṛdisthaṃ sarvabhūtānām upāsīta maheśvaram // LiP_1,88.78 //
tathāntaḥ saṃsthitaṃ devaṃ svaśaktyā parimaṇḍitam /
aṣṭadhā cāṣṭadhā caiva tathā cāṣṭavidhena ca // LiP_1,88.79 //
sṛṣṭyarthaṃ saṃsthitaṃ vahniṃ saṃkṣipya ca hṛdi sthitam /
dhyātvā yathāvaddeveśaṃ rudraṃ bhuvananāyakam // LiP_1,88.80 //
hutvā pañcāhutīḥ samyak taccintāgatamānasaḥ /
vaiśvānaraṃ hṛdisthaṃ tu yathāvadanupūrvaśaḥ // LiP_1,88.81 //
āpaḥ pūtāḥ sakṛtprāśya tūṣṇīṃ hutvā hyupāviśan /
prāṇāyeti tatastasya prathamā hyāhutiḥ smṛtā // LiP_1,88.82 //
apānāya dvitīyā ca vyānāyeti tathā parā /
udānāya caturthī syāt samānāyeti pañcamī // LiP_1,88.83 //
svāhākāraiḥ pṛthagghutvā śeṣaṃ bhuñjīta kāmataḥ /
apaḥ punaḥ sakṛtprāśya ācamya hṛdayaṃ spṛśet // LiP_1,88.84 //
prāṇānāṃ granthirasyātmā rudro hyātmā viśāntakaḥ /
rudro vai hyātmanaḥ prāṇa evamāpyāyayetsvayam // LiP_1,88.85 //
prāṇe niviṣṭo vai rudras tasmātprāṇamayaḥ svayam /
prāṇāya caiva rudrāya juhotyamṛtamuttamam // LiP_1,88.86 //
śivāviśeha māmīśa svāhā brahmātmane svayam /
evaṃ pañcāhutīścaiva prabhuḥ prīṇātu śāśvataḥ // LiP_1,88.87 //
puruṣo 'si pure śeṣe tvaṃ aṅguṣṭhapramāṇataḥ /
āśritaścaiva cāṅguṣṭham īśaḥ paramakāraṇam // LiP_1,88.88 //
sarvasya jagataścaiva prabhuḥ prīṇātu śāśvataḥ /
tvaṃ devānāmasi jyeṣṭho rudrastvaṃ ca puro vṛṣā // LiP_1,88.89 //
mṛdustvamannamasmabhyam etadastu hutaṃ tava /
ityevaṃ kathitaṃ sarvaṃ guṇaprāptiviśeṣataḥ // LiP_1,88.90 //
yogācāraḥ svayaṃ tena brahmaṇā kathitaḥ purā /
evaṃ pāśupataṃ jñānaṃ jñātavyaṃ ca prayatnataḥ // LiP_1,88.91 //
bhasmasnāyī bhaven nityaṃ bhasmaliptaḥ sadā bhavet /
yaḥ paṭhecchṛṇuyādvāpi śrāvayedvā dvijottamān // LiP_1,88.92 //
daive karmaṇi pitrye vā sa yāti paramāṃ gatim // LiP_1,88.93 //
iti śrīliṅgamahāpurāṇe pūrvabhāge 'ṇimādyaṣṭasiddhitriguṇasaṃsāraprāgnau homādivarṇanaṃ nāmāṣṭāśītitamo 'dhyāyaḥ
LiP, 1, 89
sūta uvāca
ata ūrdhvaṃ pravakṣyāmi śaucācārasya lakṣaṇam /
yadanuṣṭhāya śuddhātmā paretya gatimāpnuyāt // LiP_1,89.1 //
brahmaṇā kathitaṃ pūrvaṃ sarvabhūtahitāya vai /
saṃkṣepātsarvavedārthaṃ saṃcayaṃ brahmavādinām // LiP_1,89.2 //
udayārthaṃ tu śaucānāṃ munīnāmuttamaṃ padam /
yastatrāthāpramattaḥ syāt sa munirnāvasīdati // LiP_1,89.3 //
mānāvamānau dvāvetau tāvevāhur viṣāmṛte /
avamāno 'mṛtaṃ tatra sanmāno viṣamucyate // LiP_1,89.4 //
gurorapi hite yuktaḥ sa tu saṃvatsaraṃ vaset /
niyameṣvapramattastu yameṣu ca sadā bhavet // LiP_1,89.5 //
prāpyānujñāṃ tataścaiva jñānayogamanuttamam /
avirodhena dharmasya careta pṛthivīmimām // LiP_1,89.6 //
cakṣuḥpūtaṃ carenmārgaṃ vastrapūtaṃ jalaṃ pibet /
satyapūtaṃ vadedvākyaṃ manaḥpūtaṃ samācaret // LiP_1,89.7 //
matsyagṛhyasya yatpāpaṃ ṣaṇmāsābhyantare bhavet /
ekāhaṃ tatsamaṃ jñeyam apūtaṃ yajjalaṃ bhavet // LiP_1,89.8 //
apūtodakapāne tu japecca śatapañcakam /
aghoralakṣaṇaṃ mantraṃ tataḥ śuddhimavāpnuyāt // LiP_1,89.9 //
athavā pūjayecchaṃbhuṃ ghṛtasnānādivistaraiḥ /
tridhā pradakṣiṇīkṛtya śudhyate nātra saṃśayaḥ // LiP_1,89.10 //
ātithyaśrāddhayajñeṣu na gacchedyogavitkvacit /
evaṃ hyahiṃsako yogī bhavediti vicāritam // LiP_1,89.11 //
(rules for bhaikṣyacaraṇa)
vahnau vidhūme 'tyaṅgāre sarvasminbhuktavajjane /
carettu matimān bhaikṣyaṃ na tu teṣveva nityaśaḥ // LiP_1,89.12 //
athainam avamanyante pare paribhavanti ca /
tathā yuktaṃ caredbhaikṣyaṃ satāṃ dharmamadūṣayan // LiP_1,89.13 //
bhaikṣyaṃ caredvanastheṣu yāyāvaragṛheṣu ca /
śreṣṭhā tu prathamā hīyaṃ vṛttirasyopajāyate // LiP_1,89.14 //
ata ūrdhvaṃ gṛhastheṣu śīlīneṣu careddvijāḥ /
śraddadhāneṣu dānteṣu śrotriyeṣu mahātmasu // LiP_1,89.15 //
ata ūrdhvaṃ punaścāpi aduṣṭāpatiteṣu ca /
bhaikṣyacaryā hi varṇeṣu jaghanyā vṛttirucyate // LiP_1,89.16 //
bhaikṣyaṃ yavāgūstakraṃ vā payo yāvakameva ca /
phalamūlādi pakvaṃ vā kaṇapiṇyākasaktavaḥ // LiP_1,89.17 //
ityeva te mayā proktā yogināṃ siddhivarddhanāḥ /
āhārāsteṣu siddheṣu śreṣṭhaṃ bhaikṣyamiti smṛtam // LiP_1,89.18 //
abbinduṃ yaḥ kuśāgreṇa māsi māsi samaśnute /
nyāyato yaścaredbhaikṣyaṃ pūrvoktātsa viśiṣyate // LiP_1,89.19 //
jarāmaraṇagarbhebhyo bhītasya narakādiṣu /
evaṃ dāyayate tasmāt tadbhaikṣyamiti saṃsmṛtam // LiP_1,89.20 //
dadhibhakṣāḥ payobhakṣā ye cānye jīvakṣīṇakāḥ /
sarve te bhaikṣyabhakṣasya kalāṃ nārhanti ṣoḍaśīm // LiP_1,89.21 //
bhasmaśāyī bhavennityaṃ bhikṣācārī jitendriyaḥ /
ya icchet paramaṃ sthānaṃ vrataṃ pāśupataṃ caret // LiP_1,89.22 //
(behaviour of a yogin)
yogināṃ caiva sarveṣāṃ śreṣṭhaṃ cāndrāyaṇaṃ bhavet /
ekaṃ dve trīṇi catvāri śaktito vā samācaret // LiP_1,89.23 //
asteyaṃ brahmacaryaṃ ca alobhastyāga eva ca /
vratāni pañca bhikṣūṇām ahiṃsā paramā tviha // LiP_1,89.24 //
akrodho guruśuśrūṣā śaucamāhāralāghavam /
nityaṃ svādhyāya ityete niyamāḥ parikīrtitāḥ // LiP_1,89.25 //
bījayoniguṇā vastu- bandhaḥ karmabhir eva ca /
yathā dvipa ivāraṇye manuṣyāṇāṃ vidhīyate // LiP_1,89.26 //
devaistulyāḥ sarvayajñakriyāstu yajñājjāpyaṃ jñānamāhuś ca jāpyāt /
jñānād dhyānaṃ saṃgarāgādapetaṃ tasminprāpte śāśvatasyopalambhaḥ // LiP_1,89.27 //
damaḥ śamaḥ satyamakalmaṣatvaṃ maunaṃ ca bhūteṣvakhileṣu cārjavam /
atīndriyaṃ jñānamidaṃ tathā śivaṃ prāhus tathā jñānaviśuddhabuddhayaḥ // LiP_1,89.28 //
samāhito brahmaparo 'pramādī śucis tathaikāntaratir jitendriyaḥ /*
samāpnuyādyogamimaṃ mahātmā maharṣayaścaivam aninditāmalāḥ // LiP_1,89.29 //*
prāpyate 'bhimatān deśān aṅkuśena nivāritaḥ /
etanmārgeṇa śuddhena dagdhabījo hyakalmaṣaḥ // LiP_1,89.30 //
sadācāraratāḥ śāntāḥ svadharmaparipālakāḥ /
sarvāṃllokān vinirjitya brahmalokaṃ vrajanti te // LiP_1,89.31 //
(salutation of superiors)
pitāmahenopadiṣṭo dharmaḥ sākṣātsanātanaḥ /
sarvalokopakārārthaṃ śṛṇudhvaṃ pravadāmi vaḥ // LiP_1,89.32 //
gurūpadeśayuktānāṃ vṛddhānāṃ kramavarttinām /
abhyutthānādikaṃ sarvaṃ praṇāmaṃ caiva kārayet // LiP_1,89.33 //
aṣṭāṅgapraṇipātena tridhā nyastena suvratāḥ /
triḥpradakṣiṇayogena vandyo vai brahmaṇo guruḥ // LiP_1,89.34 //
jyeṣṭhānye 'pi ca te sarve vandanīyā vijānatā /
ājñābhaṅgaṃ na kurvīta yadīcchet siddhim uttamām // LiP_1,89.35 //
dhātuśūnyabilakṣetra- kṣudramantropajīvanam /
viṣagrahaviḍambādīn varjayet sarvayatnataḥ // LiP_1,89.36 //
kaitavaṃ vittaśāṭhyaṃ ca paiśunyaṃ varjayetsadā /
atihāsam avaṣṭambhaṃ līlāsvecchāpravartanam // LiP_1,89.37 //
varjayetsarvayatnena gurūṇāmapi saṃnidhau /
tadvākyapratikūlaṃ ca ayuktaṃ vai gurorvacaḥ // LiP_1,89.38 //
na vadetsarvayatnena aniṣṭaṃ na smaretsadā /
yatīnāmāsanaṃ vastraṃ daṇḍādyaṃ pāduke tathā // LiP_1,89.39 //
mālyaṃ ca śayanasthānaṃ pātraṃ chāyāṃ ca yatnataḥ /
yajñopakaraṇāṅgaṃ ca na spṛśed vai padena ca // LiP_1,89.40 //
devadrohaṃ gurudrohaṃ na kuryātsarvayatnataḥ /
kṛtvā pramādato viprāḥ praṇavasyāyutaṃ japet // LiP_1,89.41 //
devadrohagurudrohāt koṭimātreṇa śudhyati /
mahāpātakaśuddhyarthaṃ tathaiva ca yathāvidhi // LiP_1,89.42 //
pātakī ca tadardhena śudhyate vṛttavānyadi /
upapātakinaḥ sarve tadardhenaiva suvratāḥ // LiP_1,89.43 //
saṃdhyālope kṛte vipraḥ trirāvṛttyaiva śudhyati /
āhnikacchedane jāte śatamekamudāhṛtam // LiP_1,89.44 //
laṅghane samayānāṃ tu abhakṣyasya ca bhakṣaṇe /
avācyavācane caiva sahasrācchuddhirucyate // LiP_1,89.45 //
kākolūkakapotānāṃ pakṣiṇāmapi ghātane /
śatamaṣṭottaraṃ japtvā mucyate nātra saṃśayaḥ // LiP_1,89.46 //
yaḥ punastattvavettā ca brahmavid brāhmaṇottamaḥ /
smaraṇācchuddhimāpnoti nātra kāryā vicāraṇā // LiP_1,89.47 //
naivamātmavidāmasti prāyaścittāni codanā /
viśvasyaiva hi te śuddhā brahmavidyāvido janāḥ // LiP_1,89.48 //
yogadhyānaikaniṣṭhāś ca nirlepāḥ kāñcanaṃ yathā /
śuddhānāṃ śodhanaṃ nāsti viśuddhā brahmavidyayā // LiP_1,89.49 //
(cleaning of water)
uddhṛtānuṣṇaphenābhiḥ pūtābhir vastracakṣuṣā /
adbhiḥ samācaretsarvaṃ varjayetkaluṣodakam // LiP_1,89.50 //
gandhavarṇarasairduṣṭam aśucisthānasaṃsthitam /
paṅkāśmadūṣitaṃ caiva sāmudraṃ palvalodakam // LiP_1,89.51 //
saśaivālaṃ tathānyairvā doṣairduṣṭaṃ vivarjayet /
(cleaning of clothes)
vastraśaucānvitaḥ kuryāt sarvakāryāṇi vai dvijāḥ // LiP_1,89.52 //
namaskārādikaṃ sarvaṃ guruśuśrūṣaṇādikam /
vastraśaucavihīnātmā hy aśucirnātra saṃśayaḥ // LiP_1,89.53 //
devakāryopayuktānāṃ pratyahaṃ śaucamiṣyate /
itareṣāṃ hi vastrāṇāṃ śaucaṃ kāryaṃ malāgame // LiP_1,89.54 //
varjayetsarvayatnena vāso 'nyair vidhṛtaṃ dvijāḥ /
kauśeyāvikayo rūkṣaiḥ kṣaumāṇāṃ gaurasarṣapaiḥ // LiP_1,89.55 //
śrīphalairaṃśupaṭṭānāṃ kutapānāmariṣṭakaiḥ /
carmaṇāṃ vidalānāṃ ca vetrāṇāṃ vastravanmatam // LiP_1,89.56 //
valkalānāṃ tu sarveṣāṃ chatracāmarayorapi /
cailavacchaucamākhyātaṃ brahmavidbhir munīśvaraiḥ // LiP_1,89.57 //
(cleaning of objects)
bhasmanā śudhyate kāṃsyaṃ kṣāreṇāyasam ucyate /
tāmramamlena vai viprās trapusīsakayorapi // LiP_1,89.58 //
haimam adbhiḥ śubhaṃ pātraṃ raupyapātraṃ dvijottamāḥ /
maṇyaśmaśaṅkhamuktānāṃ śaucaṃ taijasavatsmṛtam // LiP_1,89.59 //
agner apāṃ ca saṃyogād atyantopahatasya ca /
rasānāmiha sarveṣāṃ śuddhirutplavanaṃ smṛtam // LiP_1,89.60 //
tṛṇakāṣṭhādivastūnāṃ śubhenābhyukṣaṇaṃ smṛtam /
uṣṇena vāriṇā śuddhis tathā sruksruvayorapi // LiP_1,89.61 //
tathaiva yajñapātrāṇāṃ muśalolūkhalasya ca /
śṛṅgāsthidārudantānāṃ takṣaṇenaiva śodhanam // LiP_1,89.62 //
saṃhatānāṃ mahābhāgā dravyāṇāṃ prokṣaṇaṃ smṛtam /
asaṃhatānāṃ dravyāṇāṃ pratyekaṃ śaucamucyate // LiP_1,89.63 //
abhuktarāśidhānyānām ekadeśasya dūṣaṇe /
tāvanmātraṃ samuddhṛtya prokṣayedvai kuśāṃbhasā // LiP_1,89.64 //
śākamūlaphalādīnāṃ dhānyavacchuddhiriṣyate /
mārjanonmārjanair veśma punaḥpākena mṛnmayam // LiP_1,89.65 //
ullekhanenāñjanena tathā saṃmārjanena ca /
gonivāsena vai śuddhā secanena dharā smṛtā // LiP_1,89.66 //
bhūmistham udakaṃ śuddhaṃ vaitṛṣṇyaṃ yatra gaurvrajet /
avyāptaṃ yadamedhyena gandhavarṇarasānvitam // LiP_1,89.67 //
vatsaḥ śuciḥ prasravaṇe śakuniḥ phalapātane /
svadārāsyaṃ gṛhasthānāṃ ratau bhāryābhikāṅkṣayā // LiP_1,89.68 //
hastābhyāṃ kṣālitaṃ vastraṃ kāruṇā ca yathāvidhi /
kuśāṃbunā susaṃprokṣya gṛhṇīyāddharmavittamaḥ // LiP_1,89.69 //
paṇyaṃ prasāritaṃ caiva varṇāśramavibhāgaśaḥ /
śucirākarajaṃ teṣāṃ śvā mṛgagrahaṇe śuciḥ // LiP_1,89.70 //
chāyā ca vipluṣo viprā makṣikādyā dvijottamāḥ /
rajo bhūr vāyur agniś ca medhyāni sparśane sadā // LiP_1,89.71 //
suptvā bhuktvā ca vai viprāḥ kṣuttvā pītvā ca vai tathā /
ṣṭhīvitvādhyayanādau ca śucirapyācametpunaḥ // LiP_1,89.72 //
pādau spṛśanti ye cāpi parācamanabindavaḥ /
te pārthivaiḥ samā jñeyā na tairaprayato bhavet // LiP_1,89.73 //
kṛtvā ca maithunaṃ spṛṣṭvā patitaṃ kukkuṭādikam /
sūkaraṃ caiva kākādi śvānamuṣṭraṃ kharaṃ tathā // LiP_1,89.74 //
yūpaṃ cāṇḍālakādyāṃś ca spṛṣṭvā snānena śudhyati /
rajasvalāṃ sūtikāṃ ca na spṛśedantyajāmapi // LiP_1,89.75 //
sūtikāśaucasaṃyuktaḥ śāvāśaucasamanvitaḥ /
saṃspṛśenna rajastāsāṃ spṛṣṭvā snātvaiva śudhyati // LiP_1,89.76 //
(undefilable people)
naivāśaucaṃ yatīnāṃ ca vanasthabrahmacāriṇām /
naiṣṭhikānāṃ nṛpāṇāṃ ca maṇḍalīnāṃ ca suvratāḥ // LiP_1,89.77 //
tataḥ kāryavirodhāddhi nṛpāṇāṃ nānyathā bhavet /
vaikhānasānāṃ viprāṇāṃ patitānāmasaṃbhavāt // LiP_1,89.78 //
asaṃcayād dvijānāṃ ca snānamātreṇa nānyathā /
tathā saṃnihitānāṃ ca yajñārthaṃ dīkṣitasya ca // LiP_1,89.79 //
ekāhād yajñayājināṃ śuddhiruktā svayaṃbhuvā /
tatastvadhītaśākhānāṃ caturbhiḥ sarvadehinām // LiP_1,89.80 //
(duration of defilement)
sūtakaṃ pretakaṃ nāsti tryahād ūrdhvam amutra vai /
arvāg ekādaśāhāntaṃ bāndhavānāṃ dvijottamāḥ // LiP_1,89.81 //
snānamātreṇa vai śuddhir maraṇe samupasthite /
tata ṛtutrayādarvāg ekāhaḥ parigīyate // LiP_1,89.82 //
saptavarṣāt tataścārvāk trirātraṃ hi tataḥ param /
daśāhaṃ brāhmaṇānāṃ vai prathame 'hani vā pituḥ // LiP_1,89.83 //
daśāhaṃ sūtikāśaucaṃ māturapyevamavyayāḥ /
arvāk trivarṣātsnānena bāndhavānāṃ pituḥ sadā // LiP_1,89.84 //
aṣṭābdād ekarātreṇa śuddhiḥ syād bāndhavasya tu /
dvādaśābdāttataścārvāk trirātraṃ strīṣu suvratāḥ // LiP_1,89.85 //
sapiṇḍatā ca puruṣe saptame vinivartate /
atikrānte daśāhe tu trirātramaśucirbhavet // LiP_1,89.86 //
tataḥ saṃnihito vipraś cārvāk pūrvaṃ tadeva vai /
saṃvatsare vyatīte tu snānamātreṇa śudhyati // LiP_1,89.87 //
(purification after touching a dead body)
spṛṣṭvā pretaṃ trirātreṇa dharmārthaṃ snānamucyate /
dāhakānāṃ ca netṝṇāṃ snānamātramabāndhave // LiP_1,89.88 //
anugamya ca vai snātvā ghṛtaṃ prāśya viśudhyati /
ācāryamaraṇe caiva trirātraṃ śrotriye mṛte // LiP_1,89.89 //
pakṣiṇī mātulānāṃ ca sodarāṇāṃ ca vā dvijāḥ /
bhūpānāṃ maṇḍalīnāṃ ca sadyo nīrāṣṭravāsinām // LiP_1,89.90 //
kevalaṃ dvādaśāhena kṣattriyāṇāṃ dvijottamāḥ /
nābhiṣiktasya cāśaucaṃ saṃpramādeṣu vai raṇe // LiP_1,89.91 //
vaiśyaḥ pañcadaśāhena śūdro māsena śudhyati /
iti saṃkṣepataḥ proktā dravyaśuddhiranuttamā // LiP_1,89.92 //
aśaucaṃ cānupūrvyeṇa yatīnāṃ naiva vidyate /
(menstruation)
tretāprabhṛti nārīṇāṃ māsi māsyārtavaṃ dvijāḥ // LiP_1,89.93 //
kṛte sakṛd yugavaśāj jāyante vai sahaiva tu /
prayānti ca mahābhāgā bhāryābhiḥ kuravo yathā // LiP_1,89.94 //
varṇāśramavyavasthā ca tretāprabhṛti suvratāḥ /
bhārate dakṣiṇe varṣe vyavasthā netareṣvatha // LiP_1,89.95 //
mahāvīte suvīte ca jaṃbūdvīpe tathāṣṭasu /
śākadvīpādiṣu prokto dharmo vai bhārate yathā // LiP_1,89.96 //
rasollāsā kṛte vṛttis tretāyāṃ gṛhavṛkṣajā /
saivārtavakṛtād doṣād rāgadveṣādibhir nṛṇām // LiP_1,89.97 //
maithunātkāmato viprās tathaiva paruṣādibhiḥ /
yavādyāḥ samprajāyante grāmyāraṇyāścaturdaśa // LiP_1,89.98 //
oṣadhyaś ca rajodoṣāḥ strīṇāṃ rāgādibhir nṛṇām /
akālakṛṣṭā vidhvastāḥ punarutpāditās tathā // LiP_1,89.99 //
tasmātsarvaprayatnena na saṃbhāṣyā rajasvalā /
prathame 'hani cāṇḍālī yathā varjyā tathāṅganā // LiP_1,89.100 //
dvitīye 'hani viprā hi yathā vai brahmaghātinī /
tṛtīye 'hni tadardhena caturthe 'hani suvratāḥ // LiP_1,89.101 //
snātvārdhamāsāt saṃśuddhā tataḥ śuddhirbhaviṣyati /
ā ṣoḍaśāt tataḥ strīṇāṃ mūtravacchaucamiṣyate // LiP_1,89.102 //
pañcarātraṃ tathāspṛśyā rajasā vartate yadi /
sā viṃśaddivasādūrdhvaṃ rajasā pūrvavattathā // LiP_1,89.103 //
snānaṃ śaucaṃ tathā gānaṃ rodanaṃ hasanaṃ tathā /
yānamabhyañjanaṃ nārī dyūtaṃ caivānulepanam // LiP_1,89.104 //
divāsvapnaṃ viśeṣeṇa tathā vai dantadhāvanam /
maithunaṃ mānasaṃ vāpi vācikaṃ devatārcanam // LiP_1,89.105 //
varjayetsarvayatnena namaskāraṃ rajasvalā /
rajasvalāṅganāsparśa- saṃbhāṣe ca rajasvalā // LiP_1,89.106 //
saṃtyāgaṃ caiva vastrāṇāṃ varjayetsarvayatnataḥ /
snātvānyapuruṣaṃ nārī na spṛśettu rajasvalā // LiP_1,89.107 //
īkṣayedbhāskaraṃ devaṃ brahmakūrcaṃ tataḥ pibet /
kevalaṃ pañcagavyaṃ vā kṣīraṃ vā cātmaśuddhaye // LiP_1,89.108 //
caturthyāṃ strī na gamyā tu gato 'lpāyuḥ prasūyate /
vidyāhīnaṃ vratabhraṣṭaṃ patitaṃ pāradārikam // LiP_1,89.109 //
dāridryārṇavamagnaṃ ca tanayaṃ sā prasūyate /
kanyārthinaiva gantavyā pañcamyāṃ vidhivatpunaḥ // LiP_1,89.110 //
raktādhikyādbhavennārī śukrādhikye bhavetpumān /
same napuṃsakaṃ caiva pañcamyāṃ kanyakā bhavet // LiP_1,89.111 //
ṣaṣṭhyāṃ gamyā mahābhāgā satputrajananī bhavet /
putratvaṃ vyañjayettasya jātaputro mahādyutiḥ // LiP_1,89.112 //
pumiti narakasyākhyā duḥkhaṃ ca narakaṃ viduḥ /
puṃsastrāṇānvitaṃ putraṃ tathābhūtaṃ prasūyate // LiP_1,89.113 //
saptamyāṃ caiva kanyārthī gacchetsaiva prasūyate /
aṣṭamyāṃ sarvasampannaṃ tanayaṃ samprasūyate // LiP_1,89.114 //
navamyāṃ dārikāyārthī daśamyāṃ paṇḍito bhavet /
ekādaśyāṃ tathā nārīṃ janayetsaiva pūrvavat // LiP_1,89.115 //
dvādaśyāṃ dharmatattvajñaṃ śrautasmārtapravartakam /
trayodaśyāṃ jaḍāṃ nārīṃ sarvasaṃkarakāriṇīm // LiP_1,89.116 //
janayatyaṅganā yasmān na gacchetsarvayatnataḥ /
caturdaśyāṃ yadā gacchet sā putrajananī bhavet // LiP_1,89.117 //
pañcadaśyāṃ ca dharmiṣṭhāṃ ṣoḍaśyāṃ jñānapāragam /
strīṇāṃ vai maithune kāle vāmapārśve prabhañjanaḥ // LiP_1,89.118 //
caredyadi bhavennārī pumāṃsaṃ dakṣiṇe labhet /
strīṇāṃ maithunakāle tu pāpagrahavivarjite // LiP_1,89.119 //
uktakāle śucirbhūtvā śuddhāṃ gacchecchucismitām /
ityevaṃ saṃprasaṃgena yatīnāṃ dharmasaṃgrahe // LiP_1,89.120 //
sarveṣāmeva bhūtānāṃ sadācāraḥ prakīrtitaḥ /
yaḥ paṭhecchṛṇuyād vāpi sadācāraṃ śucirnaraḥ // LiP_1,89.121 //
śrāvayedvā yathānyāyaṃ brāhmaṇān dagdhakilbiṣān /
brahmalokamanuprāpya brahmaṇā saha modate // LiP_1,89.122 //
iti śrīliṅgamahāpurāṇe pūrvabhāge sadācārakathanaṃ nāmaikonanavatitamo 'dhyāyaḥ
LiP, 1, 90
sūta uvāca
ata ūrdhvaṃ pravakṣyāmi yatīnāmiha niścitam /
prāyaścittaṃ śivaproktaṃ yatīnāṃ pāpaśodhanam // LiP_1,90.1 //
pāpaṃ hi trividhaṃ jñeyaṃ vāṅmanaḥkāyasaṃbhavam /
satataṃ hi divā rātrau yenedaṃ veṣṭyate jagat // LiP_1,90.2 //
tatkarmaṇā vināpyeṣa tiṣṭhatīti parā śrutiḥ /
kṣaṇamevaṃ prayojyaṃ tu āyuṣyaṃ tu vidhāraṇam // LiP_1,90.3 //
bhavedyogo 'pramattasya yogo hi paramaṃ balam /
na hi yogātparaṃ kiṃcin narāṇāṃ dṛśyate śubham // LiP_1,90.4 //
tasmād yogaṃ praśaṃsanti dharmayuktā manīṣiṇaḥ /
avidyāṃ vidyayā jitvā prāpyaiśvaryamanuttamam // LiP_1,90.5 //
dṛṣṭvā parāvaraṃ dhīrāḥ paraṃ gacchanti tatpadam /
vratāni yāni bhikṣūṇāṃ tathaivopavratāni ca // LiP_1,90.6 //
ekaikātikrame teṣāṃ prāyaścittaṃ vidhīyate /
upetya tu striyaṃ kāmāt prāyaścittaṃ vinirdiśet // LiP_1,90.7 //
prāṇāyāmasamāyuktaṃ caretsāṃtapanaṃ vratam /
tataścarati nirdeśāt kṛcchraṃ cānte samāhitaḥ // LiP_1,90.8 //
punar āśramam āgatya caredbhikṣuratandritaḥ /
na dharmayuktamanṛtaṃ hinastīti manīṣiṇaḥ // LiP_1,90.9 //
tathāpi na ca kartavyaṃ prasaṃgo hyeṣa dāruṇaḥ /
ahorātropavāsaś ca prāṇāyāmaśataṃ tathā // LiP_1,90.10 //
asadvādo na kartavyo yatinā dharmalipsunā /
paramāpadgatenāpi na kāryaṃ steyamapyuta // LiP_1,90.11 //
(importance of possession)
steyādabhyadhikaḥ kaścin nāstyadharma iti śrutiḥ /
hiṃsā hyeṣā parā sṛṣṭā stainyaṃ vai kathitaṃ tathā // LiP_1,90.12 //
yadetaddraviṇaṃ nāma prāṇā hyete bahiścarāḥ /
sa tasya harate prāṇān yo yasya harate dhanam // LiP_1,90.13 //
evaṃ kṛtvā suduṣṭātmā bhinnavṛtto vratāccyutaḥ /
bhūyo nirvedamāpannaś careccāndrāyaṇaṃ vratam // LiP_1,90.14 //
vidhinā śāstradṛṣṭena saṃvatsaramiti śrutiḥ /
tataḥ saṃvatsarasyānte bhūyaḥ prakṣīṇakalmaṣaḥ /
punarnirvedamāpannaś caredbhikṣuratandritaḥ // LiP_1,90.15 //
ahiṃsā sarvabhūtānāṃ karmaṇā manasā girā /
akāmādapi hiṃseta yadi bhikṣuḥ paśūn kṛmīn // LiP_1,90.16 //
kṛcchrātikṛcchraṃ kurvīta cāndrāyaṇamathāpi vā /
skandedindriyadaurbalyāt striyaṃ dṛṣṭvā yatiryadi // LiP_1,90.17 //
tena dhārayitavyā vai prāṇāyāmāstu ṣoḍaśa /
divā skannasya viprasya prāyaścittaṃ vidhīyate // LiP_1,90.18 //
trirātramupavāsāś ca prāṇāyāmaśataṃ tathā /
rātrau skannaḥ śuciḥ snātvā dvādaśaiva tu dhāraṇā // LiP_1,90.19 //
prāṇāyāmena śuddhātmā virajā jāyate dvijāḥ /
ekānnaṃ madhumāṃsaṃ vā aśṛtānnaṃ tathaiva ca // LiP_1,90.20 //
abhojyāni yatīnāṃ tu pratyakṣalavaṇāni ca /
ekaikātikramātteṣāṃ prāyaścittaṃ vidhīyate // LiP_1,90.21 //
prājāpatyena kṛcchreṇa tataḥ pāpātpramucyate /
vyatikramāś ca ye kecid vāṅmanaḥkāyasaṃbhavāḥ // LiP_1,90.22 //
sadbhiḥ saha viniścitya yadbrūyustatsamācaret // LiP_1,90.23 //
careddhi śuddhaḥ samaloṣṭakāñcanaḥ samastabhūteṣu ca satsamāhitaḥ /
sthānaṃ dhruvaṃ śāśvatamavyayaṃ tu paraṃ hi gatvā na punarhi jāyate // LiP_1,90.24 //
iti śrīliṅgamahāpurāṇe pūrvabhāge yatiprāyaścittaṃ nāma navatitamo 'dhyāyaḥ
LiP, 1, 91
sūta uvāca
ata ūrdhvaṃ pravakṣyāmi ariṣṭāni nibodhata /
yena jñānaviśeṣeṇa mṛtyuṃ paśyanti yoginaḥ // LiP_1,91.1 //
arundhatīṃ dhruvaṃ caiva somachāyāṃ mahāpatham /
yo na paśyenna jīvetsa naraḥ saṃvatsarātparam // LiP_1,91.2 //
ariśmavantam ādityaṃ raśmivantaṃ ca pāvakam /
yaḥ paśyati na jīvedvai māsādekādaśātparam // LiP_1,91.3 //
vamenmūtraṃ purīṣaṃ ca suvarṇaṃ rajataṃ tathā /
pratyakṣamathavā svapne daśamāsānna jīvati // LiP_1,91.4 //
rukmavarṇaṃ drumaṃ paśyed gandharvanagarāṇi ca /
paśyet pretapiśācāṃś ca navamāsān sa jīvati // LiP_1,91.5 //
akasmācca bhavetsthūlo hy akasmācca kṛśo bhavet /
prakṛteś ca nivarteta cāṣṭau māsāṃś ca jīvati // LiP_1,91.6 //
agrataḥ pṛṣṭhato vāpi khaṇḍaṃ yasya padaṃ bhavet /
pāṃsuke kardame vāpi saptamāsānsa jīvati // LiP_1,91.7 //
kākaḥ kapoto gṛdhro vā nilīyedyasya mūrdhani /
kravyādo vā khago yasya ṣaṇmāsān nātivartate // LiP_1,91.8 //
gacched vāyasapaṅktībhiḥ pāṃsuvarṣeṇa vā punaḥ /
svacchāyāṃ vikṛtāṃ paśyec catuḥpañca sa jīvati // LiP_1,91.9 //
anabhre vidyutaṃ paśyed dakṣiṇāṃ diśamāsthitām /
udake dhanur aindraṃ vā trīṇi dvau vā sa jīvati // LiP_1,91.10 //
apsu vā yadi vādarśe yo hyātmānaṃ na paśyati /
aśiraskaṃ tathā paśyen māsād ūrdhvaṃ na jīvati // LiP_1,91.11 //
śavagandhi bhavedgātraṃ vasāgandhamathāpi vā /
mṛtyurhyupāgatastasya ardhamāsānna jīvati // LiP_1,91.12 //
yasya vai snātamātrasya hṛdayaṃ pariśuṣyati /
dhūmaṃ vā mastakātpaśyed daśāhānna sa jīvati // LiP_1,91.13 //
saṃbhinno māruto yasya marmasthānāni kṛntati /
adbhiḥ spṛṣṭo na hṛṣyeta tasya mṛtyurupasthitaḥ // LiP_1,91.14 //
ṛkṣavānarayuktena rathenāśāṃ ca dakṣiṇām /
gāyannṛtyan vrajet svapne vidyānmṛtyurupasthitaḥ // LiP_1,91.15 //
kṛṣṇāṃbaradharā śyāmā gāyantī vāpyathāṅganā /
yaṃ nayeddakṣiṇāmāśāṃ svapne so 'pi na jīvati // LiP_1,91.16 //
chidraṃ vā svasya kaṇṭhasya svapne yo vīkṣate naraḥ /
nagnaṃ vā śramaṇaṃ dṛṣṭvā vidyānmṛtyumupasthitam // LiP_1,91.17 //
ā mastakatalādyas tu nimajjetpaṅkasāgare /
dṛṣṭvā tu tādṛśaṃ svapnaṃ sadya eva na jīvati // LiP_1,91.18 //
bhasmāṅgārāṃś ca keśāṃś ca nadīṃ śuṣkāṃ bhujaṅgamān /
paśyedyo daśarātraṃ tu na sa jīvati tādṛśaḥ // LiP_1,91.19 //
kṛṣṇaiś ca vikaṭaiścaiva puruṣairudyatāyudhaiḥ /
pāṣāṇaistāḍyate svapne yaḥ sadyo na sa jīvati // LiP_1,91.20 //
sūryodaye pratyuṣasi pratyakṣaṃ yasya vai śivāḥ /
krośantyabhimukhaṃ pretya sa gatāyurbhavennaraḥ // LiP_1,91.21 //
yasya vā snātamātrasya hṛdayaṃ pīḍyate bhṛśam /
jāyate dantaharṣaś ca taṃ gatāyuṣamādiśet // LiP_1,91.22 //
bhūyobhūyastrasedyastu rātrau vā yadi vā divā /
dīpagandhaṃ ca nāghrāti vidyānmṛtyum upasthitam // LiP_1,91.23 //
rātrau cendradhanuḥ paśyed divā nakṣatramaṇḍalam /
paranetreṣu cātmānaṃ na paśyenna sa jīvati // LiP_1,91.24 //
netramekaṃ sravedyasya karṇau sthānācca bhraśyataḥ /
vakrā ca nāsā bhavati vijñeyo gatajīvitaḥ // LiP_1,91.25 //
yasya kṛṣṇā kharā jihvā padmābhāsaṃ ca vai mukham /
gaṇḍe vā piṇḍikārakte tasya mṛtyurupasthitaḥ // LiP_1,91.26 //
muktakeśo hasaṃścaiva gāyannṛtyaṃś ca yo naraḥ /
yāmyāmabhimukhaṃ gacchet tadantaṃ tasya jīvitam // LiP_1,91.27 //
yasya śvetaghanābhāsā śvetasarṣapasaṃnibhā /
śvetā ca mūrtirhyasakṛt tasya mṛtyurupasthitaḥ // LiP_1,91.28 //
uṣṭrā vā rāsabhā vābhi- yuktāḥ svapne rathe śubhāḥ /
yasya so 'pi na jīvettu dakṣiṇābhimukho gataḥ // LiP_1,91.29 //
dve vātha parame 'riṣṭe ekībhūtaḥ paraṃ bhavet /
ghoṣaṃ na śṛṇuyātkarṇe jyotir netre na paśyati // LiP_1,91.30 //
śvabhre yo nipatetsvapne dvāraṃ cāpi pidhīyate /
na cottiṣṭhati yaḥ śvabhrāt tadantaṃ tasya jīvitam // LiP_1,91.31 //
ūrdhvā ca dṛṣṭirna ca sampratiṣṭhā raktā punaḥ samparivartamānā /*
mukhasya śoṣaḥ suṣirā ca nābhiratyuṣṇamūtro viṣamastha eva // LiP_1,91.32 //*
divā vā yadi vā rātrau pratyakṣaṃ yo nihanyate /
hantāraṃ na ca paśyecca sa gatāyurna jīvati // LiP_1,91.33 //
agnipraveśaṃ kurute svapnānte yastu mānavaḥ /
smṛtiṃ nopalabheccāpi tadantaṃ tasya jīvitam // LiP_1,91.34 //
yastu prāvaraṇaṃ śuklaṃ svakaṃ paśyati mānavaḥ /
kṛṣṇaṃ raktamapi svapne tasya mṛtyurupasthitaḥ // LiP_1,91.35 //
(preparation for death)
ariṣṭe sūcite dehe tasminkāla upasthite /
tyaktvā khedaṃ viṣādaṃ ca upekṣed buddhimān naraḥ // LiP_1,91.36 //
prācīṃ vā yadi vodīcīṃ diśaṃ niṣkramya vai śuciḥ /
same 'tisthāvare deśe vivikte jantuvarjite // LiP_1,91.37 //
udaṅmukhaḥ prāṅmukho vā svasthaś cācānta eva ca /
svastikenopaviṣṭastu namaskṛtvā maheśvaram // LiP_1,91.38 //
samakāyaśirogrīvo dhārayan nāvalokayet /
yathā dīpo nivātastho neṅgate sopamā smṛtā // LiP_1,91.39 //
prāgudakpravaṇe deśe tathā yuñjīta śāstravit /
kāmaṃ vitarkaṃ prītiṃ ca sukhaduḥkhe ubhe tathā // LiP_1,91.40 //
nigṛhya manasā sarvaṃ śuklaṃ dhyānam anusmaret /
ghrāṇe ca rasane nityaṃ cakṣuṣī sparśane tathā // LiP_1,91.41 //
śrotre manasi buddhau ca tatra vakṣasi dhārayet /
kālakarmāṇi vijñāya samūheṣveva nityaśaḥ // LiP_1,91.42 //
dvādaśādhyātmamityevaṃ yogadhāraṇamucyate /
śatamardhaśataṃ vāpi dhāraṇāṃ mūrdhni dhārayet // LiP_1,91.43 //
khinnasya dhāraṇāyogād vāyurūrdhvaṃ pravartate /
tataścāpūrayed deham oṅkāreṇa samanvitaḥ // LiP_1,91.44 //
tathauṃkāramayo yogī akṣare tvakṣarī bhavet /
(oṃkāra)
ata ūrdhvaṃ pravakṣyāmi oṅkāraprāptilakṣaṇam // LiP_1,91.45 //
eṣa trimātro vijñeyo vyañjanaṃ cātra ceśvaraḥ /
prathamā vidyutī mātrā dvitīyā tāmasī smṛtā // LiP_1,91.46 //
tṛtīyāṃ nirguṇāṃ caiva mātrāmakṣaragāminīm /
gāndhārī caiva vijñeyā gāndhārasvarasaṃbhavā // LiP_1,91.47 //
pipīlikāgatisparśā prayuktā mūrdhni lakṣyate /
yathā prayukta oṅkāraḥ pratiniryāti mūrdhani // LiP_1,91.48 //
tathauṃkāramayo yogī tv akṣarī tvakṣarī bhavet /
praṇavo dhanuḥ śaro hyātmā brahmalakṣaṇamucyate // LiP_1,91.49 //
apramattena veddhavyaṃ śaravat tanmayo bhavet /
omityekākṣaraṃ hyetad guhāyāṃ nihitaṃ padam // LiP_1,91.50 //
omityetattrayo lokās trayo vedāstrayo 'gnayaḥ /
viṣṇukramāstrayastvete ṛksāmāni yajūṃṣi ca // LiP_1,91.51 //
mātrā cārdhaṃ ca tisrastu vijñeyāḥ paramārthataḥ /
tatprayuktastu yo yogī tasya sālokyamāpnuyāt // LiP_1,91.52 //
akāro hyakṣaro jñeya ukāraḥ sahitaḥ smṛtaḥ /
makārasahitauṃkāras trimātra iti saṃjñitaḥ // LiP_1,91.53 //
akāras tveṣa bhūrloka ukāro bhuva ucyate /
savyañjano makārastu svarloka iti gīyate // LiP_1,91.54 //
oṅkārastu trayo lokāḥ śirastasya triviṣṭapam /
bhuvanāṅgaṃ ca tatsarvaṃ brāhmaṃ tatpadamucyate // LiP_1,91.55 //
mātrāpādo rudraloko hy amātraṃ tu śivaṃ padam /
evaṃ jñānaviśeṣeṇa tatpadaṃ samupāsyate // LiP_1,91.56 //
tasmāddhyānaratirnityam amātraṃ hi tadakṣaram /
upāsyaṃ hi prayatnena śāśvataṃ sukhamicchatā // LiP_1,91.57 //
hrasvā tu prathamā mātrā tato dīrghā tvanantaram /
tataḥ plutavatī caiva tṛtīyā copadiśyate // LiP_1,91.58 //
etāstu mātrā vijñeyā yathāvadanupūrvaśaḥ /
yāvadeva tu śakyante dhāryante tāvadeva hi // LiP_1,91.59 //
indriyāṇi mano buddhiṃ dhyāyannātmani yaḥ sadā /
ardhaṃ tanmātram api cec chṛṇu yat phalamāpnuyāt // LiP_1,91.60 //
māse māse 'śvamedhena yo yajeta śataṃ samāḥ /
tena yatprāpyate puṇyaṃ mātrayā tadavāpnuyāt // LiP_1,91.61 //
na tathā tapasogreṇa na yajñairbhūridakṣiṇaiḥ /
yatphalaṃ prāpyate samyaṅ mātrayā tadavāpnuyāt // LiP_1,91.62 //
tatra caiṣā tu yā mātrā plutā nāmopadiśyate /
eṣā eva bhavetkāryā gṛhasthānāṃ tu yoginām // LiP_1,91.63 //
eṣāṃ caiva viśeṣeṇa aiśvarye hyaṣṭalakṣaṇe /
aṇimādye tu vijñeyā tasmādyuñjīta tāṃ dvijāḥ // LiP_1,91.64 //
evaṃ hi yogasaṃyuktaḥ śucir dānto jitendriyaḥ /
ātmānaṃ vidyate yastu sa sarvaṃ vindate dvijāḥ // LiP_1,91.65 //
tasmātpāśupatairyogair ātmānaṃ cintayedbudhaḥ /
ātmānaṃ jānate ye tu śucayaste na saṃśayaḥ // LiP_1,91.66 //
ṛco yajūṃṣi sāmāni vedopaniṣadas tathā /
yogajñānādavāpnoti brāhmaṇo 'dhyātmacintakaḥ // LiP_1,91.67 //
sarvadevamayo bhūtvā abhūtaḥ sa tu jāyate /
yonisaṃkramaṇaṃ tyaktvā yāti vai śāśvataṃ padam // LiP_1,91.68 //
yathā vṛkṣāt phalaṃ pakvaṃ pavanena samīritam /
namaskāreṇa rudrasya tathā pāpaṃ praṇaśyati // LiP_1,91.69 //
yatra rudranamaskāraḥ sarvakarmaphalo dhruvaḥ /
anyadevanamaskārān na tatphalamavāpnuyāt // LiP_1,91.70 //
tasmāttriḥpravaṇaṃ yogī upāsīta maheśvaram /
daśavistārakaṃ brahma tathā ca brahmavistaraiḥ // LiP_1,91.71 //
evaṃ dhyānasamāyuktaḥ svadehaṃ yaḥ parityajet /
sa yāti śivasāyujyaṃ samuddhṛtya kulatrayam // LiP_1,91.72 //
athavāriṣṭamālokya maraṇe samupasthite /
avimukteśvaraṃ gatvā vārāṇasyāṃ tu śodhanam // LiP_1,91.73 //
yena kenāpi vā dehaṃ saṃtyajen mucyate naraḥ /
śrīparvate vā viprendrāḥ saṃtyajetsvatanuṃ naraḥ // LiP_1,91.74 //
sa yāti śivasāyujyaṃ nātra kāryā vicāraṇā /
avimuktaṃ paraṃ kṣetraṃ jantūnāṃ muktidaṃ sadā // LiP_1,91.75 //
seveta satataṃ dhīmān viśeṣānmaraṇāntike // LiP_1,91.76 //
iti śrīliṅgamahāpurāṇe pūrvabhāge ariṣṭakathanaṃ nāma ekanavatitamo 'dhyāyaḥ
LiP, 1, 92
ṛṣaya ūcuḥ
evaṃ vārāṇasī puṇyā yadi sūta mahāmate /
vaktumarhasi cāsmākaṃ tatprabhāvaṃ hi sāṃpratam // LiP_1,92.1 //
kṣetrasyāsya ca māhātmyam avimuktasya śobhanam /
vistareṇa yathānyāyaṃ śrotuṃ kautūhalaṃ hi naḥ // LiP_1,92.2 //
sūta uvāca
(description of Avimukta)
vakṣye saṃkṣepataḥ samyak vārāṇasyāḥ suśobhanam /
avimuktasya māhātmyaṃ yathāha bhagavān bhavaḥ // LiP_1,92.3 //
vistareṇa mayā vaktuṃ brahmaṇā ca mahātmanā /
śakyate naiva viprendrā varṣakoṭiśatairapi // LiP_1,92.4 //
devaḥ purā kṛtodvāhaḥ śaṅkaro nīlalohitaḥ /
himavacchikharāddevyā haimavatyā gaṇeśvaraiḥ // LiP_1,92.5 //
vārāṇasīmanuprāpya darśayāmāsa śaṅkaraḥ /
avimukteśvaraṃ liṅgaṃ vāsaṃ tatra cakāra saḥ // LiP_1,92.6 //
vārāṇasīkurukṣetra- śrīparvatamahālaye /
tuṅgeśvare ca kedāre tatsthāne yo yatirbhavet // LiP_1,92.7 //
yoge pāśupate samyak dinamekaṃ yatirbhavet /
tasmātsarvaṃ parityajya caret pāśupataṃ vratam // LiP_1,92.8 //
devodyāne vasettatra śarvodyānamanuttamam /
manasā nirmame rudro vimānaṃ ca suśobhanam // LiP_1,92.9 //
darśayāmāsa ca tadā devodyānamanuttamam /
haimavatyāḥ svayaṃ devaḥ sanandī parameśvaraḥ // LiP_1,92.10 //
kṣetrasyāsya ca māhātmyam avimuktasya śaṅkaraḥ /
uktavānparameśānaḥ pārvatyāḥ prītaye bhavaḥ // LiP_1,92.11 //
praphullanānāvidhagulmaśobhitaṃ latāpratānādimanoharaṃ bahiḥ /
virūḍhapuṣpaiḥ paritaḥ priyaṅgubhiḥ supuṣpitaiḥ kaṇṭakitaiś ca ketakaiḥ // LiP_1,92.12 //
tamālagulmairnicitaṃ sugandhibhir nikāmapuṣpairvakulaiś ca sarvataḥ /
aśokapunnāgaśataiḥ supuṣpitair dvirephamālākulapuṣpasaṃcayaiḥ // LiP_1,92.13 //
kvacit praphullāmbujareṇubhūṣitair vihaṅgamaiś cānukalapraṇādibhiḥ /
vināditaṃ sārasacakravākaiḥ pramattadātyūhavaraiś ca sarvataḥ // LiP_1,92.14 //
kvacicca kekārutanāditaṃ śubhaṃ kvacicca kāraṇḍavanādanāditam /
kvacicca mattālikulākulīkṛtaṃ madākulābhir bhramarāṅganādibhiḥ // LiP_1,92.15 //
niṣevitaṃ cārusugandhipuṣpakaiḥ kvacit supuṣpaiḥ sahakāravṛkṣaiḥ /
latopagūḍhaistilakaiś ca gūḍhaṃ pragītavidyādharasiddhacāraṇam // LiP_1,92.16 //
pravṛttanṛttānugatāpsarogaṇaṃ prahṛṣṭanānāvidhapakṣisevitam /
pranṛttahārītakulopanāditaṃ mṛgendranādākulamattamānasaiḥ // LiP_1,92.17 //
kvacit kvacid gandhakadambakair mṛgair vilūnadarbhāṅkurapuṣpasaṃcayam /
praphullanānāvidhacārupaṅkajaiḥ sarastaḍāgairupaśobhitaṃ kvacit // LiP_1,92.18 //
viṭapanicayalīnaṃ nīlakaṇṭhābhirāmaṃ madamuditavihaṅgaṃ prāptanādābhirāmam /
kusumitataruśākhālīnamattadvirephaṃ navakisalayaśobhāśobhitaṃ prāṃśuśākham // LiP_1,92.19 //
kvacicca dantakṣatacāruvīrudhaṃ kvacillatāliṅgitacāruvṛkṣakam /*
kvacidvilāsālasagāminībhir niṣevitaṃ kiṃpuruṣāṅganābhiḥ // LiP_1,92.20 //*
pārāvatadhvanivikūjitacāruśṛṅgair abhraṅkaṣaiḥ sitamanoharacārurūpaiḥ /
ākīrṇapuṣpanikarapravibhaktahaṃsair vibhrājitaṃ tridaśadivyakulairanekaiḥ // LiP_1,92.21 //
phullotpalāṃbujavitānasahasrayuktaṃ toyāśayaiḥ samanuśobhitadevamārgam /
mārgāntarākalitapuṣpavicitrapaṅkti- sambaddhagulmaviṭapair vividhairupetam // LiP_1,92.22 //
tuṅgāgrair nīlapuṣpastabakabharanataprāṃśuśākhair aśokair dolāprāntāntanīlaśrutisukhajanakair bhāsitāntaṃ manojñaiḥ /
rātrau candrasya bhāsā kusumitatilakairekatāṃ samprayātaṃ chāyāsuptaprabuddhasthitahariṇakulāluptadūrvāṅkurāgram // LiP_1,92.23 //
haṃsānāṃ pakṣavātapracalitakamalasvacchavistīrṇatoyaṃ toyānāṃ tīrajātapracakitakadalīcāṭunṛtyanmayūram /
māyūraiḥ pakṣacandraiḥ kvacidavanigatai rañjitakṣmāpradeśaṃ deśe deśe vilīnapramuditavilasanmattahārītavṛndam // LiP_1,92.24 //
sāraṅgaiḥ kvacidupaśobhitapradeśaṃ pracchannaṃ kusumacayaiḥ kvacidvicitraiḥ /
hṛṣṭābhiḥ kvacidapi kinnarāṅganābhir vīṇābhiḥ sumadhuragītanṛttakaṇṭham // LiP_1,92.25 //
saṃsṛṣṭaiḥ kvacidupaliptakīrṇapuṣpair āvāsaiḥ parivṛtapādapaṃ munīnām /
ā mūlāt phalanicitaiḥ kvacidviśālair uttuṅgaiḥ panasamahīruhairupetam // LiP_1,92.26 //
phullātimuktakalatāgṛhanītasiddhasiddhāṅganākanakanūpurarāvaramyam /*
ramyaṃ priyaṅgutarumañjarisaktabhṛṅgaṃ bhṛṅgāvalīkavalitāmrakadambapuṣpam // LiP_1,92.27 //*
puṣpotkarānilavighūrṇitavāriramyaṃ ramyadvirephavinipātitamañjugulmam /
gulmāntaraprasabhabhītamṛgīsamūhaṃ vāteritaṃ tanubhṛtāmapavargadātṛ // LiP_1,92.28 //
candrāṃśujālaśabalais tilakair manojñaiḥ sindūrakuṅkumakusumbhanibhair aśokaiḥ /
cāmīkaradyutisamairatha karṇikāraiḥ puṣpotkarairupacitaṃ suviśālaśākhaiḥ // LiP_1,92.29 //
kvacidañjanacūrṇābhaiḥ kvacid vidrumasannibhaiḥ /
kvacitkāñcanasaṃkāśaiḥ puṣpair ācitabhūtalam // LiP_1,92.30 //
punnāgeṣu dvijaśatavirutaṃ raktāśokastabakabharanatam /
ramyopāntaklamahārabhavanaṃ phullābjeṣu bhramaravilasitam // LiP_1,92.31 //
sakalabhuvanabhartā lokanāthastadānīṃ tuhinaśikharaputryā sārdhamiṣṭairgaṇeśaiḥ /
vividhataruviśālaṃ mattahṛṣṭānnapuṣṭair upavanam atiramyaṃ darśayāmāsa devyāḥ // LiP_1,92.32 //
puṣpairvanyaiḥ śubhaśubhatamaiḥ kalpitairdivyabhūṣair devīṃ divyāmupavanagatāṃ bhūṣayāmāsa śarvaḥ /
sā cāpyenaṃ tuhinagirisutā śaṅkaraṃ devadevaṃ puṣpairdivyaiḥ śubhataratamair bhūṣayāmāsa bhaktyā // LiP_1,92.33 //
sampūjya pūjyaṃ tridaśeśvarāṇāṃ samprekṣya codyānam atīva ramyam /
gaṇeśvarair nandimukhaiś ca sārdham uvāca devaṃ praṇipatya devī // LiP_1,92.34 //
śrīdevyuvāca
udyānaṃ darśitaṃ deva prabhayā parayā yutam /
kṣetrasya ca guṇānsarvān punarme vaktumarhasi // LiP_1,92.35 //
asya kṣetrasya māhātmyam avimuktasya sarvathā /
vaktumarhasi deveśa devadeva vṛṣadhvaja // LiP_1,92.36 //
sūta uvāca
devyāstadvacanaṃ śrutvā devadevo varaprabhuḥ /
āghrāya vadanāmbhojaṃ tadāha girijāṃ hasan // LiP_1,92.37 //
(holiness of Avimukta)
śrībhagavānuvāca
idaṃ guhyatamaṃ kṣetraṃ sadā vārāṇasī mama /
sarveṣāmeva jantūnāṃ heturmokṣasya sarvadā // LiP_1,92.38 //
asminsiddhāḥ sadā devi madīyaṃ vratamāsthitāḥ /
nānāliṅgadharā nityaṃ mama lokābhikāṅkṣiṇaḥ // LiP_1,92.39 //
abhyasyanti paraṃ yogaṃ yuktātmāno jitendriyāḥ /
nānāvṛkṣasamākīrṇe nānāvihagaśobhite // LiP_1,92.40 //
kamalotpalapuṣpāḍhyaiḥ sarobhiḥ samalaṃkṛte /
apsarogaṇagandharvaiḥ sadā saṃsevite śubhe // LiP_1,92.41 //
rocate me sadā vāso yena kāryeṇa tacchṛṇu /
manmanā mama bhaktaś ca mayi nityārpitakriyaḥ // LiP_1,92.42 //
yathā mokṣamavāpnoti anyatra na tathā kvacit /
kāmaṃ hyatra mṛto devi janturmokṣāya kalpate // LiP_1,92.43 //
etanmama puraṃ divyaṃ guhyādguhyatamaṃ mahat /
brahmādayo vijānanti ye ca siddhā mumukṣavaḥ // LiP_1,92.44 //
ataḥ paramidaṃ kṣetraṃ parā ceyaṃ gatirmama /
vimuktaṃ na mayā yasmān mokṣyate vā kadācana // LiP_1,92.45 //
mama kṣetramidaṃ tasmād avimuktamiti smṛtam /
naimiṣe ca kurukṣetre gaṅgādvāre ca puṣkare // LiP_1,92.46 //
snānātsaṃsevanādvāpi na mokṣaḥ prāpyate yataḥ /
iha samprāpyate yena tata etadviśiṣyate // LiP_1,92.47 //
prayāge vā bhavenmokṣa iha vā matparigrahāt /
prayāgādapi tīrthāgryād avimuktamidaṃ śubham // LiP_1,92.48 //
dharmasyopaniṣat satyaṃ mokṣasyopaniṣac chamaḥ /
kṣetratīrthopaniṣadaṃ na vidurbudhasattamāḥ // LiP_1,92.49 //
kāmaṃ bhuñjan svapan krīḍan kurvan hi vividhāḥ kriyāḥ /
avimukte tyajetprāṇān janturmokṣāya kalpate // LiP_1,92.50 //
kṛtvā pāpasahasrāṇi piśācatvaṃ varaṃ nṛṇām /
na tu śakrasahasratvaṃ svarge kāśīpurīṃ vinā // LiP_1,92.51 //
tasmātsaṃsevanīyaṃ hi avimuktaṃ hi muktaye /
jaigīṣavyaḥ parāṃ siddhiṃ gato yatra mahātapāḥ // LiP_1,92.52 //
asya kṣetrasya māhātmyād bhaktyā ca mama bhāvitaḥ /
jaigīṣavyaguhā śreṣṭhā yogināṃ sthānamiṣyate // LiP_1,92.53 //
dhyāyantastatra māṃ nityaṃ yogāgnirdīpyate bhṛśam /
kaivalyaṃ paramaṃ yāti devānāmapi durlabham // LiP_1,92.54 //
avyaktaliṅgairmunibhiḥ sarvasiddhāntavedibhiḥ /
iha samprāpyate mokṣo durlabho 'nyatra karhicit // LiP_1,92.55 //
tebhyaścāhaṃ pravakṣyāmi yogaiśvaryamanuttamam /
ātmanaścaiva sāyujyam īpsitaṃ sthānameva ca // LiP_1,92.56 //
kubero 'tra mama kṣetre mayi sarvārpitakriyaḥ /
kṣetrasaṃsevanādeva gaṇeśatvamavāpa ha // LiP_1,92.57 //
saṃvarto bhavitā yaś ca so 'pi bhakto mamaiva tu /
ihaivārādhya māṃ devi siddhiṃ yāsyatyanuttamām // LiP_1,92.58 //
parāśarasutau yogī ṛṣirvyāso mahātapāḥ /
mama bhakto bhaviṣyaś ca vedasaṃsthāpravartakaḥ // LiP_1,92.59 //
raṃsyate so 'pi padmākṣi kṣetre 'sminmunipuṅgavaḥ /
brahmā devarṣibhiḥ sārddhaṃ viṣṇurvāpi divākaraḥ // LiP_1,92.60 //
devarājastathā śakro ye 'pi cānye divaukasaḥ /
upāsate mahātmānaḥ sarve māmiha suvrate // LiP_1,92.61 //
anye 'pi yogino divyāś channarūpā mahātmanaḥ /
ananyamanaso bhūtvā māmihopāsate sadā // LiP_1,92.62 //
viṣayāsaktacitto 'pi tyaktadharmaratirnaraḥ /
iha kṣetre mṛtaḥ so 'pi saṃsāre na punarbhavet // LiP_1,92.63 //
ye punarnirmamā dhīrāḥ sattvasthā vijitendriyāḥ /
vratinaś ca nirārambhāḥ sarve te mayi bhāvitāḥ // LiP_1,92.64 //
devadevaṃ samāsādya dhīmantaḥ saṃgavarjitāḥ /
gatā iha paraṃ mokṣaṃ prasādānmama suvrate // LiP_1,92.65 //
janmāntarasahasreṣu yaṃ na yogī samāpnuyāt /
tamihaiva paraṃ mokṣaṃ prasādānmama suvrate // LiP_1,92.66 //
goprekṣakam idaṃ kṣetraṃ brahmaṇā sthāpitaṃ purā /
kailāsabhavanaṃ cātra paśya divyaṃ varānane // LiP_1,92.67 //
goprekṣakam athāgamya dṛṣṭvā māmatra mānavaḥ /
na durgatimavāpnoti kalmaṣaiś ca vimucyate // LiP_1,92.68 //
kapilāhradam ityevaṃ tathā vai brahmaṇā kṛtam /
gavāṃ stanyajatoyena tīrthaṃ puṇyatamaṃ mahat // LiP_1,92.69 //
atrāpi svayamevāhaṃ vṛṣadhvaja iti smṛtaḥ /
sānnidhyaṃ kṛtavān devi sadāhaṃ dṛśyate tvayā // LiP_1,92.70 //
bhadratoyaṃ ca paśyeha brahmaṇā ca kṛtaṃ hradam /
sarvairdevairahaṃ devi asmindeśe prasāditaḥ // LiP_1,92.71 //
gacchopaśamam īśeti upaśāntaḥ śivas tathā /
atrāhaṃ brahmaṇānīya sthāpitaḥ parameṣṭhinā // LiP_1,92.72 //
brahmaṇā cāpi saṃgṛhya viṣṇunā sthāpitaḥ punaḥ /
brahmaṇāpi tato viṣṇuḥ proktaḥ saṃvignacetasā // LiP_1,92.73 //
mayānītamidaṃ liṅgaṃ kasmāt sthāpitavān asi /
tamuvāca punar viṣṇur brahmāṇaṃ kupitānanam // LiP_1,92.74 //
rudre deve mamātyantaṃ parā bhaktirmahattarā /
mayaiva sthāpitaṃ liṅgaṃ tava nāmnā bhaviṣyati // LiP_1,92.75 //
hiraṇyagarbha ityevaṃ tato 'trāhaṃ samāsthitaḥ /
dṛṣṭvainamapi deveśaṃ mama lokaṃ vrajennaraḥ // LiP_1,92.76 //
tataḥ punarapi brahmā mama liṅgamidaṃ śubham /
sthāpayāmāsa vidhivad bhaktyā paramayā yutaḥ // LiP_1,92.77 //
svarlīneśvara ityevam atrāhaṃ svayamāgataḥ /
prāṇān iha narastyaktvā na punarjāyate kvacit // LiP_1,92.78 //
ananyā sā gatistasya yogināṃ caiva yā smṛtā /
(Vyāghreśvara)
asminnapi mayā deśe daityo daivatakaṇṭakaḥ // LiP_1,92.79 //
vyāghrarūpaṃ samāsthāya nihato darpito balī /
vyāghreśvara iti khyāto nityamatrāhamāsthitaḥ // LiP_1,92.80 //
na punardurgatiṃ yāti dṛṣṭvainaṃ vyāghramīśvaram /
utpalo vidalaścaiva yau daityau brahmaṇā purā // LiP_1,92.81 //
strīvadhyau darpitau dṛṣṭvā tvayaiva nihatau raṇe /
sāvajñaṃ kandukenātra tasyedaṃ dehamāsthitam // LiP_1,92.82 //
ādāvatrāhamāgamya prasthito gaṇapaiḥ saha /
jyeṣṭhasthānamidaṃ tasmād etanme puṇyadarśanam // LiP_1,92.83 //
devaiḥ samantād etāni liṅgāni sthāpitānyataḥ /
dṛṣṭvāpi niyato martyo dehabhede gaṇo bhavet // LiP_1,92.84 //
pitrā te śailarājena purā himavatā svayam /
mama priyahitaṃ sthānaṃ jñātvā liṅgaṃ pratiṣṭhitam // LiP_1,92.85 //
śaileśvaramiti khyātaṃ dṛśyatāmiha cādarāt /
dṛṣṭvaitanmanujo devi na durgatimato vrajet // LiP_1,92.86 //
nadyeṣā varuṇā devi puṇyā pāpapramocanī /
kṣetrametad alaṃkṛtya jāhnavyā saha saṃgatā // LiP_1,92.87 //
sthāpitaṃ brahmaṇā cāpi saṃgame liṅgamuttamam /
saṃgameśvaram ityevaṃ khyātaṃ jagati dṛśyatām // LiP_1,92.88 //
saṃgame devanadyā hi yaḥ snātvā manujaḥ śuciḥ /
arcayet saṃgameśvaraṃ tasya janmabhayaṃ kutaḥ // LiP_1,92.89 //
idaṃ manye mahākṣetraṃ nivāso yogināṃ param /
kṣetramadhye ca yatrāhaṃ svayaṃ bhūtvāgramāsthitaḥ // LiP_1,92.90 //
madhyameśvaramityevaṃ khyātaḥ sarvasurāsuraiḥ /
siddhānāṃ sthānametaddhi madīyavratadhāriṇām // LiP_1,92.91 //
yogināṃ mokṣalipsūnāṃ jñānayogaratātmanām /
dṛṣṭvainaṃ madhyameśānaṃ janma prati na śocati // LiP_1,92.92 //
sthāpitaṃ liṅgametattu śukreṇa bhṛgusūnunā /
nāmnā śukreśvaraṃ nāma sarvasiddhāmarārcitam // LiP_1,92.93 //
dṛṣṭvainaṃ niyataḥ sadyo mucyate sarvakilbiṣaiḥ /
mṛtaś ca na punarjantuḥ saṃsārī tu bhavennaraḥ // LiP_1,92.94 //
purā jambūkarūpeṇa asuro devakaṇṭakaḥ /
brahmaṇo hi varaṃ labdhvā gomāyurbandhaśaṅkitaḥ // LiP_1,92.95 //
nihato himavatputri jambūkeśastato hyaham /
adyāpi jagati khyātaṃ surāsuranamaskṛtam // LiP_1,92.96 //
dṛṣṭvainamapi deveśaṃ sarvānkāmānavāpnuyāt /
grahaiḥ śukrapurogaiś ca etāni sthāpitāni ha // LiP_1,92.97 //
paśya puṇyāni liṅgāni sarvakāmapradāni tu /
evametāni puṇyāni mannivāsāni pārvati // LiP_1,92.98 //
kathitāni mama kṣetre guhyaṃ cānyadidaṃ śṛṇu /
catuḥkrośaṃ caturdikṣu kṣetrametatprakīrtitam // LiP_1,92.99 //
yojanaṃ viddhi cārvaṅgi mṛtyukāle 'mṛtapradam /
mahālayagiristhaṃ māṃ kedāre ca vyavasthitam // LiP_1,92.100 //
gaṇatvaṃ labhate dṛṣṭvā hy asminmokṣo hyavāpyate /
gāṇapatyaṃ labhedyasmād yataḥ sā muktiruttamā // LiP_1,92.101 //
tato mahālayāt tasmāt kedārānmadhyamādapi /
smṛtaṃ puṇyatamaṃ kṣetram avimuktaṃ varānane // LiP_1,92.102 //
kedāraṃ madhyamaṃ kṣetraṃ sthānaṃ caiva mahālayam /
mama puṇyāni bhūrloke tebhyaḥ śreṣṭhatamaṃ tvidam // LiP_1,92.103 //
yataḥ sṛṣṭāstvime lokās tataḥ kṣetramidaṃ śubham /
kadācinna mayā muktam avimuktaṃ tato 'bhavat // LiP_1,92.104 //
avimukteśvaraṃ liṅgaṃ mama dṛṣṭveha mānavaḥ /
sadyaḥ pāpavinirmuktaḥ paśupāśairvimucyate // LiP_1,92.105 //
śaileśaṃ saṃgameśaṃ ca svarlīnaṃ madhyameśvaram /
hiraṇyagarbham īśānaṃ goprekṣaṃ vṛṣabhadhvajam // LiP_1,92.106 //
upaśāntaṃ śivaṃ caiva jyeṣṭhasthānanivāsinam /
śukreśvaraṃ ca vikhyātaṃ vyāghreśaṃ jambukeśvaram // LiP_1,92.107 //
dṛṣṭvā na jāyate martyaḥ saṃsāre duḥkhasāgare /
sūta uvāca
evam uktvā mahādevo diśaḥ sarvā vyalokayat // LiP_1,92.108 //
vilokya saṃsthite paścād devadeve maheśvare /
akasmādabhavatsarvaḥ sa deśojjvalito yathā // LiP_1,92.109 //
tataḥ pāśupatāḥ siddhā bhasmābhyaṅgasitaprabhāḥ /
māheśvarā mahātmānas tathā vai niyatavratāḥ // LiP_1,92.110 //
bahavaḥ śataśo 'bhyetya namaścakrurmaheśvaram /
punarnirīkṣya yogeśaṃ dhyānayogaṃ ca kṛtsnaśaḥ // LiP_1,92.111 //
tasthurātmānamāsthāya līyamānā iveśvare /
sthitānāṃ sa tadā teṣāṃ devadeva umāpatiḥ // LiP_1,92.112 //
sa bibhratparamāṃ mūrtiṃ babhūva puruṣaḥ prabhuḥ /
kṛtsnaṃ jagadihaikasthaṃ kartum anta iva sthitaḥ // LiP_1,92.113 //
tasya tāṃ paramāṃ mūrtim āsthitasya jagatprabhoḥ /
na śaśāka punardraṣṭuṃ hṛṣṭaromā girīndrajā // LiP_1,92.114 //
tatastvadṛṣṭamākāraṃ buddhvā sā prakṛtisthitam /
prakṛtermūrtimāsthāya yogena parameśvarī // LiP_1,92.115 //
taṃ śaśāka punardraṣṭuṃ harasya ca mahātmanaḥ /
tataste layamādhāya yoginaḥ puruṣasya tu // LiP_1,92.116 //
viviśurhṛdayaṃ sarve dagdhasaṃsārabījinaḥ /
pañcākṣarasya vai bījaṃ saṃsmarantaḥ suśobhanam // LiP_1,92.117 //
sarvapāpaharaṃ divyaṃ purā caiva prakāśitam /
nīlalohitamūrtisthaṃ punaścakre vapuḥ śubham // LiP_1,92.118 //
taṃ dṛṣṭvā śailajā prāha hṛṣṭasarvatanūruhā /
stuvatī caraṇau natvā ka ime bhagavanniti // LiP_1,92.119 //
tāmuvāca suraśreṣṭhas tadā devīṃ girīndrajām /
śrībhagavānuvāca
madīyaṃ vratamāśritya bhaktimadbhir dvijottamaiḥ // LiP_1,92.120 //
yairyairyogā ihābhyastās teṣām ekena janmanā /
kṣetrasyāsya prabhāvena bhaktyā ca mama bhāmini // LiP_1,92.121 //
anugraho mayā hyevaṃ kriyate mūrtitaḥ svayam /
tasmād etan mahat kṣetraṃ brahmādyaiḥ sevitaṃ tathā // LiP_1,92.122 //
śrutimadbhiś ca viprendraiḥ saṃsiddhaiś ca tapasvibhiḥ /
pratimāsaṃ tathāṣṭamyāṃ pratimāsaṃ caturdaśīm // LiP_1,92.123 //
ubhayoḥ pakṣayordevi vārāṇasyāmupāsyate /
śaśibhānūparāge ca kārtikyāṃ ca viśeṣataḥ // LiP_1,92.124 //
sarvaparvasu puṇyeṣu viṣuveṣvayaneṣu ca /
pṛthivyāṃ sarvatīrthāni vārāṇasyāṃ tu jāhnavīm // LiP_1,92.125 //
uttarapravahāṃ puṇyāṃ mama mauliviniḥsṛtām /
pituste girirājasya śubhāṃ himavataḥ sutām // LiP_1,92.126 //
puṇyasthānasthitāṃ puṇyāṃ puṇyadikpravahāṃ sadā /
bhajante sarvato 'bhyetya ye tāñchṛṇu varānane // LiP_1,92.127 //
saṃnihatya kurukṣetraṃ sārdhaṃ tīrthaśatais tathā /
puṣkaraṃ nimiṣaṃ caiva prayāgaṃ ca pṛthūdakam // LiP_1,92.128 //
drumakṣetraṃ kurukṣetraṃ naimiṣaṃ tīrthasaṃyutam /
kṣetrāṇi sarvato devi devatā ṛṣayas tathā // LiP_1,92.129 //
saṃdhyā ca ṛtavaścaiva sarvā nadyaḥ sarāṃsi ca /
samudrāḥ sapta caivātra devatīrthāni kṛtsnaśaḥ // LiP_1,92.130 //
bhāgīrathīṃ sameṣyanti sarvaparvasu suvrate /
avimukteśvaraṃ dṛṣṭvā dṛṣṭvā caiva triviṣṭapam // LiP_1,92.131 //
kālabhairavamāsādya dhūtapāpāni sarvaśaḥ /
bhavanti hi sureśāni sarvaparvasu parvasu // LiP_1,92.132 //
pṛthivyāṃ yāni puṇyāni mahāntyāyatanāni ca /
praviśanti sadābhyetya puṇyaṃ parvasu parvasu /
avimuktaṃ kṣetravaraṃ mahāpāpanibarhaṇam // LiP_1,92.133 //
kedāre caiva yalliṅgaṃ yacca liṅgaṃ mahālaye // LiP_1,92.134 //
madhyameśvarasaṃjñaṃ ca tathā pāśupateśvaram /
śaṅkukarṇeśvaraṃ caiva gokarṇau ca tathā hyubhau // LiP_1,92.135 //
drumacaṇḍeśvaraṃ nāma bhadreśvaram anuttamam /
sthāneśvaraṃ tathaikāgraṃ kāleśvaram ajeśvaram // LiP_1,92.136 //
bhairaveśvaram īśānaṃ tathauṃkārakasaṃjñitam /
amareśaṃ mahākālaṃ jyotiṣaṃ bhasmagātrakam // LiP_1,92.137 //
yāni cānyāni puṇyāni sthānāni mama bhūtale /
aṣṭaṣaṣṭisamākhyāni rūḍhānyanyāni kṛtsnaśaḥ // LiP_1,92.138 //
tāni sarvāṇyaśeṣāṇi vārāṇasyāṃ viśanti mām /
sarvaparvasu puṇyeṣu guhyaṃ caitadudāhṛtam // LiP_1,92.139 //
teneha labhate jantur mṛto divyāmṛtaṃ padam /
snātasya caiva gaṅgāyāṃ dṛṣṭena ca mayā śubhe // LiP_1,92.140 //
sarvayajñaphalaistulyam iṣṭaiḥ śatasahasraśaḥ /
sadya eva samāpnoti kiṃ tataḥ paramādbhutam // LiP_1,92.141 //
sarvāyatanamukhyāni divi bhūmau giriṣv api /
parātparataraṃ devī budhyasveti mayoditam // LiP_1,92.142 //
aviśabdena pāpastu vedoktaḥ kathyate dvijaiḥ /
tena muktaṃ mayā juṣṭam avimuktam ata ucyate // LiP_1,92.143 //
ityuktvā bhagavān rudraḥ sarvalokamaheśvaraḥ /
sudṛṣṭaṃ kuru deveśi avimuktaṃ gṛhaṃ mama // LiP_1,92.144 //
(śrīśaila)
ityuktvā bhagavān devas tayā sārdham umāpatiḥ /
darśayāmāsa bhagavān śrīparvatamanuttamam // LiP_1,92.145 //
avimukteśvare nityam avasacca sadā tayā /
sarvagatvācca sarvatvāt sarvātmā sadasanmayaḥ // LiP_1,92.146 //
śrīparvatamanuprāpya devyā deveśvaro haraḥ /
kṣetrāṇi darśayāmāsa sarvabhūtapatirbhavaḥ // LiP_1,92.147 //
kuṇḍīprabhaṃ ca paramaṃ divyaṃ vaiśravaṇeśvaram /
āśāliṅgaṃ ca deveśaṃ divyaṃ yacca bileśvaram // LiP_1,92.148 //
rāmeśvaraṃ ca paramaṃ viṣṇunā yatpratiṣṭhitam /
dakṣiṇadvārapārśve tu kuṇḍaleśvaramīśvaram // LiP_1,92.149 //
pūrvadvārasamīpasthaṃ tripurāntakamuttamam /
vivṛddhaṃ giriṇā sārdhaṃ devadevanamaskṛtam // LiP_1,92.150 //
madhyameśvaramityuktaṃ triṣu lokeṣu viśrutam /
amareśvaraṃ ca varadaṃ devaiḥ pūrvaṃ pratiṣṭhitam // LiP_1,92.151 //
gocarmeśvaram īśānaṃ tathendreśvaram adbhutam /
karmeśvaraṃ ca vipulaṃ kāryārthaṃ brahmaṇā kṛtam // LiP_1,92.152 //
śrīmatsiddhavaṭaṃ caiva sadāvāso mamāvyaye /
ajena nirmitaṃ divyaṃ sākṣādajabilaṃ śubham // LiP_1,92.153 //
tatraiva pāduke divye madīye ca bileśvare /
tatra śṛṅgāṭakākāraṃ śṛṅgāṭācalamadhyame // LiP_1,92.154 //
śṛṅgāṭakeśvaraṃ nāma śrīdevyā tu pratiṣṭhitam /
mallikārjunakaṃ caiva mama vāsamidaṃ śubham // LiP_1,92.155 //
rajeśvaraṃ ca paryāye rajasā supratiṣṭhitam /
gajeśvaraṃ ca vaiśākhaṃ kapoteśvaramavyayam // LiP_1,92.156 //
koṭīśvaraṃ mahātīrthaṃ rudrakoṭigaṇaiḥ purā /
sevitaṃ devi paśyādya sarvasmādadhikaṃ śubham // LiP_1,92.157 //
dvidevakulasaṃjñaṃ ca brahmaṇā dakṣiṇe śubham /
uttare sthāpitaṃ caiva viṣṇunā caiva śailajam // LiP_1,92.158 //
mahāpramāṇaliṅgaṃ ca mayā pūrvaṃ pratiṣṭhitam /
paścime parvate paśya brahmeśvaramaleśvaram // LiP_1,92.159 //
alaṃkṛtaṃ tvayā brahman purastān munibhiḥ saha /
ityuktvā tadgṛhe tiṣṭhad alaṃgṛhamiti smṛtam // LiP_1,92.160 //
tatrāpi tīrthaṃ tīrthajñe vyomaliṅgaṃ ca paśya me /
kadambeśvaram etaddhi skandenaiva pratiṣṭhitam // LiP_1,92.161 //
gomaṇḍaleśvaraṃ caiva nandādyaiḥ supratiṣṭhitam /
devaiḥ sarvaistu śakrādyaiḥ sthāpitāni varānane // LiP_1,92.162 //
śrīmaddevahradaprānte sthānānīmāni paśya me /
tathā hārapure devi tava hāre nipātite // LiP_1,92.163 //
tvayā hitāya jagatāṃ hārakuṇḍamidaṃ kṛtam /
śivarudrapure caiva tatkāyopari suvrate // LiP_1,92.164 //
tatra pitrā suśailena sthāpitaṃ tvacaleśvaram /
alaṃkṛtaṃ mayā brahma purastān munibhiḥ saha // LiP_1,92.165 //
caṇḍikeśvarakaṃ devi caṇḍikeśā tavātmajā /
caṇḍikānirmitaṃ sthānam aṃbikātīrtham uttamam // LiP_1,92.166 //
rucikeśvarakaṃ caiva dhāraiṣā kapilā śubhā /
eteṣu devi sthāneṣu tīrtheṣu vividheṣu ca // LiP_1,92.167 //
pūjayenmāṃ sadā bhaktyā mayā sārdhaṃ hi modate /
śrīśaile saṃtyajed dehaṃ brāhmaṇo dagdhakilbiṣaḥ // LiP_1,92.168 //
mucyate nātra saṃdeho hy avimukte yathā śubham /
mahāsnānaṃ ca yaḥ kuryād ghṛtena vidhinaiva tu // LiP_1,92.169 //
sa yāti mama sāyujyaṃ sthāneṣveteṣu suvrate /
snānaṃ palaśataṃ jñeyam abhyaṅgaṃ pañcaviṃśati // LiP_1,92.170 //
palānāṃ dve sahasre tu mahāsnānaṃ prakīrtitam /
snāpya liṅgaṃ madīyaṃ tu gavyenaiva ghṛtena ca // LiP_1,92.171 //
viśodhya sarvadravyaistu vāribhir abhiṣiñcati /
saṃmārjya śatayajñānāṃ snānena prayutaṃ tathā // LiP_1,92.172 //
pūjayā śatasāhasram anantaṃ gītavādinām /
mahāsnāne prasaktaṃ tu snānamaṣṭaguṇaṃ smṛtam // LiP_1,92.173 //
jalena kevalenaiva gandhatoyena bhaktitaḥ /
anulepanaṃ tu tat sarvaṃ pañcaviṃśatpalena vai // LiP_1,92.174 //
śamīpuṣpaṃ ca vidhinā bilvapatraṃ ca paṅkajam /
anyānyapi ca puṣpāṇi bilvapatraṃ na saṃtyajet // LiP_1,92.175 //
caturdroṇair mahādevam aṣṭadroṇairathāpi vā /
daśadroṇais tu naivedyam aṣṭadroṇairathāpi vā // LiP_1,92.176 //
śatadroṇasamaṃ puṇyam āḍhake 'pi vidhīyate /
vittahīnasya viprasya nātra kāryā vicāraṇā // LiP_1,92.177 //
bherīmṛdaṅgamuraja- timirāpaṭahādibhiḥ /
vāditrairvividhaiścānyair ninādairvividhairapi // LiP_1,92.178 //
jāgaraṃ kārayedyastu prārthayecca yathākramam /
sa bhṛtyaputradāraiś ca tathā saṃbandhibāndhavaiḥ // LiP_1,92.179 //
sārdhaṃ pradakṣiṇaṃ kṛtvā prārthayelliṅgam uttamam /
dravyahīnaṃ kriyāhīnaṃ śraddhāhīnaṃ sureśvara // LiP_1,92.180 //
kṛtaṃ vā na kṛtaṃ vāpi kṣantumarhasi śaṅkara /
ityuktvā vai japedrudraṃ tvaritaṃ śāntimeva ca // LiP_1,92.181 //
japitvaivaṃ mahābījaṃ tathā pañcākṣarasya vai /
sa evaṃ sarvatīrtheṣu sarvayajñeṣu yatphalam // LiP_1,92.182 //
tatphalaṃ samavāpnoti vārāṇasyāṃ yathā mṛtaḥ /
tathaiva mama sāyujyaṃ labhate nātra saṃśayaḥ // LiP_1,92.183 //
matpriyārthamidaṃ kāryaṃ madbhaktairvidhipūrvakam /
ye na kurvanti te bhaktā na bhavanti na saṃśayaḥ // LiP_1,92.184 //
sūta uvāca
niśamya vacanaṃ devī gatvā vārāṇasīṃ purīm /
avimukteśvaraṃ liṅgaṃ payasā ca ghṛtena ca // LiP_1,92.185 //
arcayāmāsa deveśaṃ rudraṃ bhuvananāyakam /
avimukte ca tapasā mandarasya mahātmanaḥ // LiP_1,92.186 //
kalpayāmāsa vai kṣetraṃ mandare cārukandare /
tatrāndhakaṃ mahādaityaṃ hiraṇyākṣasutaṃ prabhuḥ // LiP_1,92.187 //
anugṛhya gaṇatvaṃ ca prāpayāmāsa līlayā /
etadvaḥ kathitaṃ sarvaṃ kathāsarvasvamādarāt // LiP_1,92.188 //
yaḥ paṭhecchṛṇuyādvāpi kṣetramāhātmyamuttamam /
sarvakṣetreṣu yatpuṇyaṃ tatsarvaṃ sahasā labhet // LiP_1,92.189 //
śrāvayedvā dvijānsarvān kṛtaśaucān jitendriyān /
sa eva sarvayajñasya phalaṃ prāpnoti mānavaḥ // LiP_1,92.190 //
iti śrīliṅgamahāpurāṇe pūrvabhāge vārāṇasīśrīśailamāhātmyakathanaṃ nāma dvinavatitamo 'dhyāyaḥ
LiP, 1, 93
ṛṣaya ūcuḥ
andhako nāma daityendro mandare cārukandare /
damitastu kathaṃ lebhe gāṇapatyaṃ maheśvarāt // LiP_1,93.1 //
vaktumarhasi cāsmākaṃ yathāvṛttaṃ yathāśrutam /
sūta uvāca
andhakānugrahaṃ caiva mandare śoṣaṇaṃ tathā // LiP_1,93.2 //
varalābhamaśeṣaṃ ca pravadāmi samāsataḥ /
hiraṇyākṣasya tanayo hiraṇyanayanopamaḥ // LiP_1,93.3 //
purāndhaka iti khyātas tapasā labdhavikramaḥ /
prasādādbrahmaṇaḥ sākṣād avadhyatvamavāpya ca // LiP_1,93.4 //
trailokyamakhilaṃ bhuktvā jitvā cendrapuraṃ purā /
līlayā cāprayatnena trāsayāmāsa vāsavam // LiP_1,93.5 //
bādhitāstāḍitā baddhāḥ pātitāstena te surāḥ /
viviśurmandaraṃ bhītā nārāyaṇapurogamāḥ // LiP_1,93.6 //
evaṃ saṃpīḍya vai devān andhako 'pi mahāsuraḥ /
yadṛcchayā giriṃ prāpto mandaraṃ cārukandaram // LiP_1,93.7 //
tataste samastāḥ surendrāḥ sasādhyāḥ sureśaṃ maheśaṃ puretyāhurevam /
drutaṃ cālpavīryaprabhinnāṅgabhinnā vayaṃ daityarājasya śastrairnikṛttāḥ // LiP_1,93.8 //
itīdamakhilaṃ śrutvā daityāgamam anaupamam /
gaṇeśvaraiś ca bhagavān andhakābhimukhaṃ yayau // LiP_1,93.9 //
tatrendrapadmodbhavaviṣṇumukhyāḥ sureśvarā vipravarāś ca sarve /*
jayeti vācā bhagavantam ūcuḥ kirīṭabaddhāñjalayaḥ samantāt // LiP_1,93.10 //*
athāśeṣāsurāṃstasya koṭikoṭiśatais tataḥ /
bhasmīkṛtya mahādevo nirbibhedāndhakaṃ tadā // LiP_1,93.11 //
śūlena śūlinā protaṃ dagdhakalmaṣakañcukam /
dṛṣṭvāndhakaṃ nanādeśaṃ praṇamya sa pitāmahaḥ // LiP_1,93.12 //
tannādaśravaṇānnedur devā devaṃ praṇamya tam /
nanṛturmunayaḥ sarve mumudurgaṇapuṅgavāḥ // LiP_1,93.13 //
sasṛjuḥ puṣpavarṣāṇi devāḥ śaṃbhostadopari /
trailokyamakhilaṃ harṣān nananda ca nanāda ca // LiP_1,93.14 //
dagdho 'gninā ca śūlena protaḥ preta ivāndhakaḥ /
sāttvikaṃ bhāvamāsthāya cintayāmāsa cetasā // LiP_1,93.15 //
janmāntare 'pi devena dagdho yasmācchivena vai /
ārādhito mayā śaṃbhuḥ purā sākṣānmaheśvaraḥ // LiP_1,93.16 //
tasmādetanmayā labdham anyathā nopapadyate /
yaḥ smarenmanasā rudraṃ prāṇānte sakṛdeva vā // LiP_1,93.17 //
sa yāti śivasāyujyaṃ kiṃ punarbahuśaḥ smaran /
brahmā ca bhagavānviṣṇuḥ sarve devāḥ savāsavāḥ // LiP_1,93.18 //
śaraṇaṃ prāpya tiṣṭhanti tameva śaraṇaṃ vrajet /
evaṃ saṃcintya tuṣṭātmā so 'ndhakaś cāndhakārdanam // LiP_1,93.19 //
sagaṇaṃ śivamīśānam astuvatpuṇyagauravāt /
prārthitastena bhagavān paramārtiharo haraḥ // LiP_1,93.20 //
hiraṇyanetratanayaṃ śūlāgrasthaṃ sureśvaraḥ /
provāca dānavaṃ prekṣya ghṛṇayā nīlalohitaḥ // LiP_1,93.21 //
tuṣṭo 'smi vatsa bhadraṃ te kāmaṃ kiṃ karavāṇi te /
varānvaraya daityendra varado 'haṃ tavāndhaka // LiP_1,93.22 //
śrutvā vākyaṃ tadā śaṃbhor hiraṇyanayanātmajaḥ /
harṣagadgadayā vācā provācedaṃ maheśvaram // LiP_1,93.23 //
bhagavandevadeveśa bhaktārtihara śaṅkara /
tvayi bhaktiḥ prasīdeśa yadi deyo varaś ca me // LiP_1,93.24 //
śrutvā bhavo 'pi vacanam andhakasya mahātmanaḥ /
pradadau durlabhāṃ śraddhāṃ daityendrāya mahādyutiḥ // LiP_1,93.25 //
gāṇapatyaṃ ca daityāya pradadau cāvaropya tam /
praṇemustaṃ surendrādyā gāṇapatye pratiṣṭhitam // LiP_1,93.26 //
iti śrīliṅgamahāpurāṇe pūrvabhāge andhakagāṇapatyātmako nāma trinavatitamo 'dhyāyaḥ
LiP, 1, 94
ṛṣaya ūcuḥ
kathamasya pitā daityo hiraṇyākṣaḥ sudāruṇaḥ /
viṣṇunā sūdito viṣṇur vārāhatvaṃ kathaṃ gataḥ // LiP_1,94.1 //
tasya śṛṅgaṃ maheśasya bhūṣaṇatvaṃ kathaṃ gatam /
etatsarvaṃ viśeṣeṇa sūta vaktumihārhasi // LiP_1,94.2 //
sūta uvāca
hiraṇyakaśiporbhrātā hiraṇyākṣa iti smṛtaḥ /
purāndhakāsureśasya pitā kālāntakopamaḥ // LiP_1,94.3 //
devāñjitvātha daityendro baddhvā ca dharaṇīmimām /
nītvā rasātalaṃ cakre vandīm indīvaraprabhām // LiP_1,94.4 //
tataḥ sabrahmakā devāḥ parimlānamukhaśriyaḥ /
bādhitāstāḍitā baddhvā hiraṇyākṣeṇa tena vai // LiP_1,94.5 //
balinā daityamukhyena krūreṇa sudurātmanā /
praṇamya śirasā viṣṇuṃ daityakoṭivimardanam // LiP_1,94.6 //
sarve vijñāpayāmāsur dharaṇībandhanaṃ hareḥ /
śrutvaitadbhagavān viṣṇur dharaṇībandhanaṃ hariḥ // LiP_1,94.7 //
bhūtvā yajñavarāho 'sau yathā liṅgodbhave tathā /
daityaiś ca sārdhaṃ daityendraṃ hiraṇyākṣaṃ mahābalam // LiP_1,94.8 //
daṃṣṭrāgrakoṭyā hatvainaṃ reje daityāntakṛtprabhuḥ /
kalpādiṣu yathāpūrvaṃ praviśya ca rasātalam // LiP_1,94.9 //
ānīya vasudhāṃ devīm aṅkasthāmakarodbahiḥ /
tatas tuṣṭāva deveśaṃ devadevaḥ pitāmahaḥ // LiP_1,94.10 //
śakrādyaiḥ sahito bhūtvā harṣagadgadayā girā /
śāśvatāya varāhāya daṃṣṭriṇe daṇḍine namaḥ // LiP_1,94.11 //
nārāyaṇāya sarvāya brahmaṇe paramātmane /
kartre dhartre dharāyāstu hartre devāriṇāṃ svayam /
kartre netre surendrāṇāṃ śāstre ca sakalasya ca // LiP_1,94.12 //
tvamaṣṭamūrtistvamanantamūrtis tvamādidevastvamanantaveditaḥ /
tvayā kṛtaṃ sarvamidaṃ prasīda sureśa lokeśa varāha viṣṇo // LiP_1,94.13 //
tathaikadaṃṣṭrāgramukhāgrakoṭi- bhāgaikabhāgārdhatamena viṣṇo /
hatāḥ kṣaṇāt kāmada daityamukhyāḥ svadaṃṣṭrakoṭyā saha putrabhṛtyaiḥ // LiP_1,94.14 //
tvayoddhṛtā deva dharā dhareśa dharādharākāra dhṛtāgradaṃṣṭre /
dharādharaiḥ sarvajanaiḥ samudraiḥ surāsuraiḥ sevitacandravaktra // LiP_1,94.15 //
tvayaiva deveśa vibho kṛtaś ca jayaḥ surāṇāmasureśvarāṇām /
aho pradattastu varaḥ prasīda vāgdevatā vārijasaṃbhavāya // LiP_1,94.16 //
tava romṇi sakalāmareśvarānayanadvaye śaśiravī padadvaye /*
nihitā rasātalagatā vasuṃdharā tava pṛṣṭhataḥ sakalatārakādayaḥ // LiP_1,94.17 //*
jagatāṃ hitāya bhavatā vasuṃdharā bhagavan rasātalapuṭaṃ gatā tadā /
abaloddhṛtā ca bhagavaṃstavaiva sakalaṃ tvayaiva hi dhṛtaṃ jagadguro // LiP_1,94.18 //
iti vākpatirbahuvidhaistavārcanaiḥ praṇipatya viṣṇumamaraiḥ prajāpatiḥ /
vividhānvarān harimukhāttu labdhavān harinābhivārijadehabhṛt svayam // LiP_1,94.19 //
atha tāmuddhṛtāṃ tena dharāṃ devā munīśvarāḥ /
mūrdhnyāropya namaścakruś cakriṇaḥ saṃnidhau tadā // LiP_1,94.20 //
anenaiva varāheṇa coddhṛtāsi varaprade /
kṛṣṇenākliṣṭakāryeṇa śatahastena viṣṇunā // LiP_1,94.21 //
dharaṇi tvaṃ mahābhoge bhūmistvaṃ dhenuravyaye /
lokānāṃ dhāriṇī tvaṃ hi mṛttike hara pātakam // LiP_1,94.22 //
manasā karmaṇā vācā varade vārijekṣaṇe /
tvayā hatena pāpena jīvāmastvatprasādataḥ // LiP_1,94.23 //
ityuktā sā tadā devī dharā devair athābravīt /
varāhadaṃṣṭrābhinnāyāṃ dharāyāṃ mṛttikāṃ dvijāḥ // LiP_1,94.24 //
mantreṇānena yo bibhrat mūrdhni pāpātpramucyate /
āyuṣmān balavān dhanyaḥ putrapautrasamanvitaḥ // LiP_1,94.25 //
kramādbhuvi divaṃ prāpya karmānte modate suraiḥ /
atha deve gate tyaktvā varāhe kṣīrasāgaram // LiP_1,94.26 //
vārāharūpamanaghaṃ cacāla ca dharā punaḥ /
tasya daṃṣṭrābharākrāntā devadevasya dhīmataḥ // LiP_1,94.27 //
yadṛcchayā bhavaḥ paśyan jagāma jagadīśvaraḥ /
daṃṣṭrāṃ jagrāha dṛṣṭvā tāṃ bhūṣaṇārthamathātmanaḥ // LiP_1,94.28 //
dadhāra ca mahādevaḥ kūrcānte vai mahorasi /
devāś ca tuṣṭuvuḥ sendrā devadevasya vaibhavam // LiP_1,94.29 //
dharā pratiṣṭhitā hyevaṃ devadevena līlayā /
bhūtānāṃ saṃplave cāpi viṣṇoścaiva kalevaram // LiP_1,94.30 //
brahmaṇaś ca tathānyeṣāṃ devānāmapi līlayā /
vibhuraṅgavibhāgena bhūṣito na yadi prabhuḥ // LiP_1,94.31 //
kathaṃ vimuktirviprāṇāṃ tasmāddaṃṣṭrī maheśvaraḥ // LiP_1,94.32 //
iti śrīliṅgamahāpurāṇe pūrvabhāge varāhaprādurbhāvo nāma caturnavatitamo 'dhyāyaḥ
LiP, 1, 95
ṛṣaya ūcuḥ
nṛsiṃhena hataḥ pūrvaṃ hiraṇyākṣāgrajaḥ śrutam /
kathaṃ niṣūditastena hiraṇyakaśipurvada // LiP_1,95.1 //
sūta uvāca
(Viṣṇu transforms into Nṛsiṃha and kills Hiraṇyakaśipu)
hiraṇyakaśipoḥ putraḥ prahrāda iti viśrutaḥ /
dharmajñaḥ satyasampannas tapasvī cābhavatsudhīḥ // LiP_1,95.2 //
janmaprabhṛti deveśaṃ pūjayāmāsa cāvyayam /
sarvajñaṃ sarvagaṃ viṣṇuṃ sarvadevabhavodbhavam // LiP_1,95.3 //
tamādipuruṣaṃ bhaktyā parabrahmasvarūpiṇam /
brahmaṇo 'dhipatiṃ sṛṣṭi- sthitisaṃhārakāraṇam // LiP_1,95.4 //
so 'pi viṣṇostathābhūtaṃ dṛṣṭvā putraṃ samāhitam /
namo nārāyaṇāyeti govindeti muhurmuhuḥ // LiP_1,95.5 //
stuvantaṃ prāha devāriḥ pradahanniva pāpadhīḥ /
na māṃ jānāsi durbuddhe sarvadaityāmareśvaram // LiP_1,95.6 //
prahrāda vīra duṣputra dvijadevārtikāraṇam /
ko viṣṇuḥ padmajo vāpi śakraś ca varuṇo 'thavā // LiP_1,95.7 //
vāyuḥ somastatheśānaḥ pāvako mama yaḥ samaḥ /
māmevārcaya bhaktyā ca svalpaṃ nārāyaṇaṃ sadā // LiP_1,95.8 //
prahrāda jīvite vāñchā tavaiṣā śṛṇu cāsti cet /
śrutvāpi tasya vacanaṃ hiraṇyakaśipoḥ sudhīḥ // LiP_1,95.9 //
prahrādaḥ pūjayāmāsa namo nārāyaṇeti ca /
namo nārāyaṇāyeti sarvadaityakumārakān // LiP_1,95.10 //
adhyāpayāmāsa ca tāṃ brahmavidyāṃ suśobhanām /
durlaṅghyāṃ cātmano dṛṣṭvā śakrādibhir api svayam // LiP_1,95.11 //
putreṇa laṅghitāmājñāṃ hiraṇyaḥ prāha dānavān /
etaṃ nānāvidhairvadhyaṃ duṣputraṃ hantumarhatha // LiP_1,95.12 //
evamuktāstadā tena daityena sudurātmanā /
nijaghnurdevadevasya bhṛtyaṃ prahrādamavyayam // LiP_1,95.13 //
tatra tatpratikṛtaṃ tadā surair daityarājatanayaṃ dvijottamāḥ /
kṣīravārinidhiśāyinaḥ prabhor niṣphalaṃ tvatha babhūva tejasā // LiP_1,95.14 //
tadātha garvabhinnasya hiraṇyakaśipoḥ prabhuḥ /
tatraivāvirabhūddhantuṃ nṛsiṃhākṛtimāsthitaḥ // LiP_1,95.15 //
jaghāna ca sutaṃ prekṣya pitaraṃ dānavādhamam /
bibheda tatkṣaṇādeva karajair niśitaiḥ śataiḥ // LiP_1,95.16 //
tato nihatya taṃ daityaṃ sabāndhavamaghāpahaḥ /
pīḍayāmāsa daityendraṃ yugāntāgnirivāparaḥ // LiP_1,95.17 //
nādaistasya nṛsiṃhasya ghorairvitrāsitaṃ jagat /
ā brahmabhuvanād viprāḥ pracacāla ca suvratāḥ // LiP_1,95.18 //
dṛṣṭvā surāsuramahoragasiddhasādhyās tasmin kṣaṇe hariviriñcimukhā nṛsiṃham /
dhairyaṃ balaṃ ca samavāpya yayurvisṛjya ā diṅmukhāntam asurakṣaṇatatparāś ca // LiP_1,95.19 //
tatastairgataiḥ saiṣa devo nṛsiṃhaḥ sahasrākṛtiḥ sarvapāt sarvabāhuḥ /
sahasrekṣaṇaḥ somasūryāgninetras tadā saṃsthitaḥ sarvamāvṛtya māyī // LiP_1,95.20 //
taṃ tuṣṭuvuḥ suraśreṣṭhā lokā lokācale sthitāḥ /
sabrahmakāḥ sasādhyāś ca sayamāḥ samarudgaṇāḥ // LiP_1,95.21 //
parātparataraṃ brahma tattvāt tattvatamaṃ bhavān /
jyotiṣāṃ tu paraṃ jyotiḥ paramātmā jaganmayaḥ // LiP_1,95.22 //
sthūlaṃ sūkṣmaṃ susūkṣmaṃ ca śabdabrahmamayaḥ śubhaḥ /
vāgatīto nirālaṃbo nirdvandvo nirupaplavaḥ // LiP_1,95.23 //
yajñabhugyajñamūrtistvaṃ yajñināṃ phaladaḥ prabhuḥ /
bhavānmatsyākṛtiḥ kaurmam āsthāya jagati sthitaḥ // LiP_1,95.24 //
vārāhīṃ caiva tāṃ saiṃhīm āsthāyehavyavasthitaḥ /
devānāṃ devarakṣārthaṃ nihatya ditijeśvaram // LiP_1,95.25 //
dvijaśāpacchalenaivam avatīrṇo 'si līlayā /
na dṛṣṭaṃ yattvadanyaṃ hi bhavān sarvaṃ carācaram // LiP_1,95.26 //
bhavānviṣṇurbhavān rudro bhavāneva pitāmahaḥ /
bhavānādirbhavānanto bhavāneva vayaṃ vibho // LiP_1,95.27 //
bhavāneva jagatsarvaṃ pralāpena kimīśvara /
māyayā bahudhā saṃstham advitīyamayaṃ prabho // LiP_1,95.28 //
stoṣyāmastvāṃ kathaṃ bhāsi devadeva mṛgādhipa /
stuto 'pi vividhaiḥ stutyair bhāvairnānāvidhaiḥ prabhuḥ // LiP_1,95.29 //
na jagāma dvijāḥ śāntiṃ mānayanyonimātmanaḥ /
yo nṛsiṃhastavaṃ bhaktyā paṭhedvārthaṃ vicārayet // LiP_1,95.30 //
śrāvayedvā dvijānsarvān viṣṇuloke mahīyate /
(devas take refuge to Śiva)
tadantare śivaṃ devāḥ sendrāḥ sabrahmakāḥ prabhum // LiP_1,95.31 //
samprāpya tuṣṭuvuḥ sarvaṃ vijñāpya mṛgarūpiṇaḥ /
tato brahmādayastūrṇaṃ saṃstūya parameśvaram // LiP_1,95.32 //
ātmatrāṇāya śaraṇaṃ jagmuḥ paramakāraṇam /
mandarasthaṃ mahādevaṃ krīḍamānaṃ sahomayā // LiP_1,95.33 //
sevitaṃ gaṇagandharvaiḥ siddhairapsarasāṃ gaṇaiḥ /
devatābhiḥ saha brahmā bhītabhītaḥ sagadgadam /
praṇamya daṇḍavadbhūmau tuṣṭāva parameśvaram // LiP_1,95.34 //
brahmovāca
namaste kālakālāya namaste rudra manyave /
namaḥ śivāya rudrāya śaṅkarāya śivāya te // LiP_1,95.35 //
ugro 'si sarvabhūtānāṃ niyantāsi śivo 'si naḥ /
namaḥ śivāya śarvāya śaṅkarāyārttihāriṇe // LiP_1,95.36 //
mayaskarāya viśvāya viṣṇave brahmaṇe namaḥ /
antakāya namastubhyam umāyāḥ pataye namaḥ // LiP_1,95.37 //
hiraṇyabāhave sākṣād dhiraṇyapataye namaḥ /
śarvāya sarvarūpāya puruṣāya namonamaḥ // LiP_1,95.38 //
sadasadvyaktihīnāya mahataḥ kāraṇāya te /
nityāya viśvarūpāya jāyamānāya te namaḥ // LiP_1,95.39 //
jātāya bahudhā loke prabhūtāya namonamaḥ /
rudrāya nīlarudrāya kadrudrāya pracetase // LiP_1,95.40 //
kālāya kālarūpāya namaḥ kālāṅgahāriṇe /
mīḍhuṣṭamāya devāya śitikaṇṭhāya te namaḥ // LiP_1,95.41 //
mahīyase namastubhyaṃ hantre devāriṇāṃ sadā /
tārāya ca sutārāya tāraṇāya namonamaḥ // LiP_1,95.42 //
harikeśāya devāya śaṃbhave paramātmane /
devānāṃ śaṃbhave tubhyaṃ bhūtānāṃ śaṃbhave namaḥ // LiP_1,95.43 //
śambhave haimavatyāś ca manyave rudrarūpiṇe /
kapardine namastubhyaṃ kālakaṇṭhāya te namaḥ // LiP_1,95.44 //
hiraṇyāya maheśāya śrīkaṇṭhāya namonamaḥ /
bhasmadigdhaśarīrāya daṇḍamuṇḍīśvarāya ca // LiP_1,95.45 //
namo hrasvāya dīrghāya vāmanāya namonamaḥ /
nama ugratriśūlāya ugrāya ca namo namaḥ // LiP_1,95.46 //
bhīmāya bhīmarūpāya bhīmakarmaratāya te /
agrevadhāya vai bhūtvā namo dūrevadhāya ca // LiP_1,95.47 //
dhanvine śūline tubhyaṃ gadine haline namaḥ /
cakriṇe varmiṇe nityaṃ daityānāṃ karmabhedine // LiP_1,95.48 //
sadyāya sadyarūpāya sadyojātāya te namaḥ /
vāmāya vāmarūpāya vāmanetrāya te namaḥ // LiP_1,95.49 //
aghorarūpāya vikaṭāya vikaṭaśarīrāya te namaḥ /*
puruṣarūpāya puruṣaikatatpuruṣāya vai namaḥ // LiP_1,95.50 //*
puruṣārthapradānāya pataye parameṣṭhine /
īśānāya namastubhyam īśvarāya namonamaḥ // LiP_1,95.51 //
brahmaṇe brahmarūpāya namaḥ sākṣācchivāya te /
sarvaviṣṇurnṛsiṃhasya rūpamāsthāya viśvakṛt // LiP_1,95.52 //
hiraṇyakaśipuṃ hatvā karajairniśitaiḥ svayam /
daityendrairbahubhiḥ sārdhaṃ hitārthaṃ jagatāṃ prabhuḥ // LiP_1,95.53 //
saiṃhīṃ samānayanyoniṃ bādhate nikhilaṃ jagat /
yatkṛtyamatra deveśa tatkuruṣva bhavāniha // LiP_1,95.54 //
ugro 'si sarvaduṣṭānāṃ niyantāsi śivo 'si naḥ /
kālakūṭādivapuṣā trāhi naḥ śaraṇāgatān // LiP_1,95.55 //
śukraṃ tu vṛttaṃ viśveśa krīḍā vai kevalaṃ vayam /
tavonmeṣanimeṣābhyām asmākaṃ pralayodayau // LiP_1,95.56 //
unmīlayet tvayi brahman vināśo 'sti na te śiva /
saṃtaptāsmo vayaṃ deva hariṇāmitatejasā // LiP_1,95.57 //
sarvalokahitāyainaṃ tattvaṃ saṃhartumicchasi /
sūta uvāca
vijñāpitas tathā devaḥ prahasanprāha tān surān // LiP_1,95.58 //
abhayaṃ ca dadau teṣāṃ haniṣyāmīti taṃ prabhuḥ /
so 'pi śakraḥ suraiḥ sārdhaṃ praṇipatya yathāgatam // LiP_1,95.59 //
jagāma bhagavān brahmā tathānye ca surottamāḥ /
athotthāya mahādevaḥ śārabhaṃ rūpamāsthitaḥ // LiP_1,95.60 //
yayau prānte nṛsiṃhasya garvitasya mṛgāśinaḥ /
apahṛtya tadā prāṇān śarabhaḥ surapūjitaḥ // LiP_1,95.61 //
siṃhāttato naro bhūtvā jagāma ca yathākramam /
evaṃ stutastadā devair jagāma sa yathākramam // LiP_1,95.62 //
yaḥ paṭhecchṛṇuyādvāpi saṃstavaṃ śārvamuttamam /
rudralokamanuprāpya rudreṇa saha modate // LiP_1,95.63 //
iti śrīliṅgamahāpurāṇe pūrvabhāge nārasiṃhe pañcanavatitamo 'dhyāyaḥ
LiP, 1, 96
ṛṣaya ūcuḥ
kathaṃ devo mahādevo viśvasaṃhārakārakaḥ /
śarabhākhyaṃ mahāghoraṃ vikṛtaṃ rūpamāsthitaḥ // LiP_1,96.1 //
kiṃ kiṃ dhairyaṃ kṛtaṃ tena brūhi sarvam aśeṣataḥ /
sūta uvāca
evamabhyarthito devair matiṃ cakre kṛpālayaḥ // LiP_1,96.2 //
yattejastu nṛsiṃhākhyaṃ saṃhartuṃ parameśvaraḥ /
tadarthaṃ smṛtavān rudro vīrabhadraṃ mahābalam // LiP_1,96.3 //
(Bhairava (description))
ātmano bhairavaṃ rūpaṃ mahāpralayakārakam /
ājagāma purā sadyo gaṇānāmagrato hasan // LiP_1,96.4 //
sāṭṭahāsair gaṇavarair utpatadbhir itastataḥ /
nṛsiṃharūpairatyugraiḥ koṭibhiḥ parivāritaḥ // LiP_1,96.5 //
tāvadbhir abhito vīrair nṛtyadbhiś ca mudānvitaiḥ /
krīḍadbhiś ca mahādhīrair brahmādyaiḥ kandukairiva // LiP_1,96.6 //
adṛṣṭapūrvairanyaiś ca veṣṭito vīravanditaḥ /
kalpāntajvalanajvālo vilasallocanatrayaḥ // LiP_1,96.7 //
āttaśastro jaṭājūṭe jvaladbālendumaṇḍitaḥ /
bālendudvitayākāra- tīkṣṇadaṃṣṭrāṅkuradvayaḥ // LiP_1,96.8 //
ākhaṇḍaladhanuḥkhaṇḍa- saṃnibhabhrūlatāyutaḥ /
mahāpracaṇḍahuṅkāra- badhirīkṛtadiṅmukhaḥ // LiP_1,96.9 //
nīlameghāñjanākāra- bhīṣaṇaśmaśruradbhutaḥ /
vādakhaṇḍam akhaṇḍābhyāṃ bhrāmayaṃstriśikhaṃ muhuḥ // LiP_1,96.10 //
vīrabhadro 'pi bhagavān vīraśaktivijṛmbhitaḥ /
svayaṃ vijñāpayāmāsa kimatra smṛtikāraṇam // LiP_1,96.11 //
ājñāpaya jagatsvāmin prasādaḥ kriyatāṃ mayi /
(Śiva orders the destruction of Nṛsiṃha)
śrībhagavānuvāca
akāle bhayamutpannaṃ devānāmapi bhairava // LiP_1,96.12 //
jvalitaḥ sa nṛsiṃhāgniḥ śamayainaṃ durāsadam /
sāntvayan bodhayādau taṃ tena kiṃ nopaśāmyati // LiP_1,96.13 //
tato matparamaṃ bhāvaṃ bhairavaṃ saṃpradarśaya /
sūkṣmaṃ sūkṣmeṇa saṃhṛtya sthūlaṃ sthūlena tejasā // LiP_1,96.14 //
vaktramānaya kṛttiṃ ca vīrabhadra mamājñayā /
ityādiṣṭo gaṇādhyakṣaḥ praśāntavapurāsthitaḥ // LiP_1,96.15 //
jagāma raṃhasā tatra yatrāste narakesarī /
tatastaṃ bodhayāmāsa vīrabhadro haro harim // LiP_1,96.16 //
uvāca vākyamīśānaḥ pitā putramivaurasam /
(discussion of Nṛsiṃha and Vīrabhadra)
śrīvīrabhadra uvāca
jagatsukhāya bhagavann avatīrṇo 'si mādhava // LiP_1,96.17 //
sthityarthena ca yukto 'si pareṇa parameṣṭhinā /
jantucakraṃ bhagavatā rakṣitaṃ matsyarūpiṇā // LiP_1,96.18 //
pucchenaiva samābadhya bhramannekārṇave purā /
bibharṣi kūrmarūpeṇa vārāheṇoddhṛtā mahī // LiP_1,96.19 //
anena harirūpeṇa hiraṇyakaśipurhataḥ /
vāmanena balirbaddhas tvayā vikramatā punaḥ // LiP_1,96.20 //
tvam eva sarvabhūtānāṃ prabhāvaḥ prabhur avyayaḥ /
yadā yadā hi lokasya duḥkhaṃ kiṃcit prajāyate // LiP_1,96.21 //
tadā tadāvatīrṇastvaṃ kariṣyasi nirāmayam /
nādhikastvatsamo 'pyasti hare śivaparāyaṇa // LiP_1,96.22 //
tvayā dharmāś ca vedāś ca śubhe mārge pratiṣṭhitāḥ /
yadartham avatāro 'yaṃ nihataḥ so 'pi keśava // LiP_1,96.23 //
atyantaghoraṃ bhagavan narasiṃha vapustava /
upasaṃhara viśvātmaṃs tvameva mama saṃnidhau // LiP_1,96.24 //
sūta uvāca
ityukto vīrabhadreṇa nṛsiṃhaḥ śāntayā girā /
tato 'dhikaṃ mahāghoraṃ kopaṃ prajvālayaddhariḥ // LiP_1,96.25 //
śrīnṛsiṃha uvāca
āgato 'si yatastatra gaccha tvaṃ mā hitaṃ vada /
idānīṃ saṃhariṣyāmi jagadetaccarācaram // LiP_1,96.26 //
saṃhartur na hi saṃhāraḥ svato vā parato 'pi vā /
śāsitaṃ mama sarvatra śāstā ko 'pi na vidyate // LiP_1,96.27 //
matprasādena sakalaṃ samaryādaṃ pravartate /
ahaṃ hi sarvaśaktīnāṃ pravartakanivartakaḥ // LiP_1,96.28 //
yad yad vibhūtimat sattvaṃ śrīmadūrjitameva vā /
tattadviddhi gaṇādhyakṣa mama tejovijṛmbhitam // LiP_1,96.29 //
devatāparamārthajñā mamaiva paramaṃ viduḥ /
madaṃśāḥ śaktisampannā brahmaśakrādayaḥ surāḥ // LiP_1,96.30 //
mannābhipaṅkajājjātaḥ purā brahmā caturmukhaḥ /
tallalāṭasamutpanno bhagavānvṛṣabhadhvajaḥ // LiP_1,96.31 //
rajasādhiṣṭhitaḥ sraṣṭā rudrastāmasa ucyate /
ahaṃ niyantā sarvasya matparaṃ nāsti daivatam // LiP_1,96.32 //
viśvādhikaḥ svatantraś ca kartā hartākhileśvaraḥ /
idaṃ tu matparaṃ tejaḥ kaḥ punaḥ śrotumicchati // LiP_1,96.33 //
ato māṃ śaraṇaṃ prāpya gaccha tvaṃ vigatajvaraḥ /
avehi paramaṃ bhāvam idaṃ bhūtamaheśvaraḥ // LiP_1,96.34 //
kālo 'smyahaṃ kālavināśahetur lokān samāhartum ahaṃ pravṛttaḥ /
mṛtyormṛtyuṃ viddhi māṃ vīrabhadra jīvantyete matprasādena devāḥ // LiP_1,96.35 //
sūta uvāca
sāhaṅkāramidaṃ śrutvā harer amitavikramaḥ /
vihasyovāca sāvajñaṃ tato visphuritādharaḥ // LiP_1,96.36 //
śrīvīrabhadra uvāca
kiṃ na jānāsi viśveśaṃ saṃhartāraṃ pinākinam /
asadvādo vivādaś ca vināśastvayi kevalaḥ // LiP_1,96.37 //
tavānyonyāvatārāṇi kāni śeṣāṇi sāṃpratam /
kṛtāni yena kenāpi kathāśeṣo bhaviṣyati // LiP_1,96.38 //
doṣaṃ tvaṃ paśya etattvam avasthāmīdṛśīṃ gataḥ /
tena saṃhāradakṣeṇa kṣaṇātsaṃkṣayameṣyasi // LiP_1,96.39 //
prakṛtistvaṃ pumān rudras tvayi vīryaṃ samāhitam /
tvannābhipaṅkajājjātaḥ pañcavaktraḥ pitāmahaḥ // LiP_1,96.40 //
sṛṣṭyarthena jagatpūrvaṃ śaṅkaraṃ nīlalohitam /
lalāṭe cintayāmāsa tapasyugre vyavasthitaḥ // LiP_1,96.41 //
tallalāṭādabhūcchaṃbhoḥ sṛṣṭyarthaṃ tanna dūṣaṇam /
aṃśo 'haṃ devadevasya mahābhairavarūpiṇaḥ // LiP_1,96.42 //
tvatsaṃhāre niyukto 'smi vinayena balena ca /
evaṃ rakṣo vidāryaiva tvaṃ śaktikalayā yutaḥ // LiP_1,96.43 //
ahaṅkārāvalepena garjasi tvamatandritaḥ /
upakāro hyasādhūnām apakārāya kevalam // LiP_1,96.44 //
yadi siṃha maheśānaṃ svapunarbhūta manyase /
na tvaṃ sraṣṭā na saṃhartā na svatantro hi kutracit // LiP_1,96.45 //
kulālacakravacchaktyā prerito 'si pinākinā /
adyāpi tava nikṣiptaṃ kapālaṃ kūrmarūpiṇaḥ // LiP_1,96.46 //
harahāralatāmadhye mugdha kasmānna budhyase /
vismṛtaṃ kiṃ tadaṃśena daṃṣṭrotpātanapīḍitaḥ // LiP_1,96.47 //
vārāhavigrahaste 'dya sākrośaṃ tārakāriṇā /
dagdho 'si yasya śūlāgre viṣvaksenacchalādbhavān // LiP_1,96.48 //
dakṣayajñe śiraśchinnaṃ mayā te yajñarūpiṇaḥ /
adyāpi tava putrasya brahmaṇaḥ pañcamaṃ śiraḥ // LiP_1,96.49 //
chinnaṃ tamenābhisaṃdhaṃ tadaṃśaṃ tasya tadbalam /
nirjitastvaṃ dadhīcena saṃgrāme samarudgaṇaḥ // LiP_1,96.50 //
kaṇḍūyamāne śirasi kathaṃ tadvismṛtaṃ tvayā /
cakraṃ vikramato yasya cakrapāṇe tava priyam // LiP_1,96.51 //
kutaḥ prāptaṃ kṛtaṃ kena tvayā tadapi vismṛtam /
te mayā sakalā lokā gṛhītāstvaṃ payonidhau // LiP_1,96.52 //
nidrāparavaśaḥ śeṣe sa kathaṃ sāttviko bhavān /
tvadādistambaparyantaṃ rudraśaktivijṛmbhitam // LiP_1,96.53 //
śaktimānabhitastvaṃ ca hy analastvaṃ ca mohitaḥ /
tattejaso 'pi māhātmyaṃ yuvāṃ draṣṭuṃ na hi kṣamau // LiP_1,96.54 //
sthūlā ye hi prapaśyanti tadviṣṇoḥ paramaṃ padam /
dyāvāpṛthivyā indrāgni- yamasya varuṇasya ca // LiP_1,96.55 //
dhvāntodare śaśāṅkasya janitvā parameśvaraḥ /
kālo 'si tvaṃ mahākālaḥ kālakālo maheśvaraḥ // LiP_1,96.56 //
atastvamugrakalayā mṛtyormṛtyurbhaviṣyasi /
sthiradhanvā kṣayo vīro vīro viśvādhikaḥ prabhuḥ // LiP_1,96.57 //
upahastā jvaraṃ bhīmo mṛgapakṣihiraṇmayaḥ /
śāstāśeṣasya jagato na tvaṃ naivacaturmukhaḥ // LiP_1,96.58 //
itthaṃ sarvaṃ samālokya saṃharātmānam ātmanā /
no cedidānīṃ krodhasya mahābhairavarūpiṇaḥ // LiP_1,96.59 //
vajrāśaniriva sthāṇos tv evaṃ mṛtyuḥ patiṣyati /
sūta uvāca
ityukto vīrabhadreṇa nṛsiṃhaḥ krodhavihvalaḥ // LiP_1,96.60 //
nanāda tanuvegena taṃ gṛhītuṃ pracakrame /
atrāntare mahāghoraṃ vipakṣabhayakāraṇam // LiP_1,96.61 //
gaganavyāpi durdharṣa- śaivatejaḥsamudbhavam /
vīrabhadrasya tadrūpaṃ tatkṣaṇādeva dṛśyate // LiP_1,96.62 //
na taddhiraṇmayaṃ saumyaṃ na sauraṃ nāgnisaṃbhavam /
na taḍiccandrasadṛśam anaupamyaṃ maheśvaram // LiP_1,96.63 //
tadā tejāṃsi sarvāṇi tasmin līnāni śāṅkare /
tato vyakto mahātejā vyakte saṃbhavatastataḥ // LiP_1,96.64 //
rudrasādhāraṇaṃ caiva cihnitaṃ vikṛtākṛti /
tataḥ saṃhārarūpeṇa suvyaktaḥ parameśvaraḥ // LiP_1,96.65 //
paśyatāṃ sarvadevānāṃ jayaśabdādimaṅgalaiḥ /
sahasrabāhur jaṭilaś candrārdhakṛtaśekharaḥ // LiP_1,96.66 //
sa mṛgārdhaśarīreṇa pakṣābhyāṃ cañcunā dvijāḥ /
atitīkṣṇamahādaṃṣṭro vajratulyanakhāyudhaḥ // LiP_1,96.67 //
kaṇṭhe kālo mahābāhuś catuṣpād vahnisaṃbhavaḥ /
yugāntodyatajīmūta- bhīmagaṃbhīraniḥsvanaḥ // LiP_1,96.68 //
samaṃ kupitavṛttāgni- vyāvṛttanayanatrayaḥ /
spaṣṭadaṃṣṭro 'dharoṣṭhaś ca huṅkāreṇa yuto haraḥ // LiP_1,96.69 //
(Śiva overcomes Viṣṇu)
haristaddarśanādeva vinaṣṭabalavikramaḥ /
bibhrad aurmyaṃ sahasrāṃśor adhaḥ khadyotavibhramam // LiP_1,96.70 //
atha vibhramya pakṣābhyāṃ nābhipāde 'bhyudārayan /
pādāvābadhya pucchena bāhubhyāṃ bāhumaṇḍalam // LiP_1,96.71 //
bhindannurasi bāhubhyāṃ nijagrāha haro harim /
tato jagāma gaganaṃ devaiḥ saha maharṣibhiḥ // LiP_1,96.72 //
sahasaiva bhayādviṣṇuṃ vihagaś ca yathoragam /
utkṣipyotkṣipya saṃgṛhya nipātya ca nipātya ca // LiP_1,96.73 //
uḍḍīyoḍḍīya bhagavān pakṣāghātavimohitam /
hariṃ harantaṃ vṛṣabhaṃ viśveśānaṃ tamīśvaram // LiP_1,96.74 //
anuyānti surāḥ sarve namovākyena tuṣṭuvuḥ /
nīyamānaḥ paravaśo dīnavaktraḥ kṛtāñjaliḥ // LiP_1,96.75 //
tuṣṭāva parameśānaṃ haristaṃ lalitākṣaraiḥ /
(Viṣṇu praises Śiva)
śrīnṛsiṃha uvāca
namo rudrāya śarvāya mahāgrāsāya viṣṇave // LiP_1,96.76 //
nama ugrāya bhīmāya namaḥ krodhāya manyave /
namo bhavāya śarvāya śaṅkarāya śivāya te // LiP_1,96.77 //
kālakālāya kālāya mahākālāya mṛtyave /
vīrāya vīrabhadrāya kṣayadvīrāya śūline // LiP_1,96.78 //
mahādevāya mahate paśūnāṃ pataye namaḥ /
ekāya nīlakaṇṭhāya śrīkaṇṭhāya pinākine // LiP_1,96.79 //
namo 'nantāya sūkṣmāya namaste mṛtyumanyave /
parāya parameśāya parātparatarāya te // LiP_1,96.80 //
parātparāya viśvāya namaste viśvamūrttaye /
namo viṣṇukalatrāya viṣṇukṣetrāya bhānave // LiP_1,96.81 //
kaivartāya kirātāya mahāvyādhāya śāśvate /
bhairavāya śaraṇyāya mahābhairavarūpiṇe // LiP_1,96.82 //
namo nṛsiṃhasaṃhartre kāmakālapurāraye /
mahāpāśaughasaṃhartre viṣṇumāyāntakāriṇe // LiP_1,96.83 //
tryaṃbakāya tryakṣarāya śipiviṣṭāya mīḍhuṣe /
mṛtyuñjayāya śarvāya sarvajñāya makhāraye // LiP_1,96.84 //
makheśāya vareṇyāya namaste vahnirūpiṇe /
mahāghrāṇāya jihvāya prāṇāpānapravartine // LiP_1,96.85 //
triguṇāya triśūlāya guṇātītāya yogine /
saṃsārāya pravāhāya mahāyantrapravartine // LiP_1,96.86 //
namaścandrāgnisūryāya muktivaicitryahetave /
varadāyāvatārāya sarvakāraṇahetave // LiP_1,96.87 //
kapāline karālāya pataye puṇyakīrttaye /
amoghāyāgninetrāya lakulīśāya śaṃbhave // LiP_1,96.88 //
bhiṣaktamāya muṇḍāya daṇḍine yogarūpiṇe /
meghavāhāya devāya pārvatīpataye namaḥ // LiP_1,96.89 //
avyaktāya viśokāya sthirāya sthiradhanvine /
sthāṇave kṛttivāsāya namaḥ pañcārthahetave // LiP_1,96.90 //
varadāyaikapādāya namaścandrārdhamauline /
namaste 'dhvararājāya vayasāṃ pataye namaḥ // LiP_1,96.91 //
yogīśvarāya nityāya satyāya parameṣṭhine /
sarvātmane namastubhyaṃ namaḥ sarveśvarāya te // LiP_1,96.92 //
ekadvitricatuḥpañca- kṛtvas te 'stu namonamaḥ /
daśakṛtvastu sāhasra- kṛtvaste ca namonamaḥ // LiP_1,96.93 //
namo 'parimitaṃ kṛtvānantakṛtvo namonamaḥ /
namonamo namo bhūyaḥ punarbhūyo namonamaḥ // LiP_1,96.94 //
sūta uvāca
nāmnāmaṣṭaśatenaivaṃ stutvāmṛtamayena tu /
punastu prārthayāmāsa nṛsiṃhaḥ śarabheśvaram // LiP_1,96.95 //
yadā yadā mamājñānam atyahaṅkāradūṣitam /
tadā tadāpanetavyaṃ tvayaiva parameśvara // LiP_1,96.96 //
evaṃ vijñāpayanprītaḥ śaṅkaraṃ narakesarī /
nanvaśakto bhavān viṣṇo jīvitāntaṃ parājitaḥ // LiP_1,96.97 //
tadvaktraśeṣamātrāntaṃ kṛtvā sarvasya vigraham /
śuktiśityaṃ tadā maṅgaṃ vīrabhadraḥ kṣaṇāttataḥ // LiP_1,96.98 //
devā ūcuḥ
atha brahmādayaḥ sarve vīrabhadra tvayā dṛśā /
jīvitāḥ smo vayaṃ devāḥ parjanyeneva pādapāḥ // LiP_1,96.99 //
yasya bhīṣā dahatyagnir udeti ca raviḥ svayam /
vāto vāti ca so 'si tvaṃ mṛtyurdhāvati pañcamaḥ // LiP_1,96.100 //
yadavyaktaṃ paraṃ vyoma kalātītaṃ sadāśivam /
bhagavaṃstvāmeva bhavaṃ vadanti brahmavādinaḥ // LiP_1,96.101 //
ke vayameva dhātukye vedane parameśvaraḥ /
na viddhi paramaṃ dhāma rūpalāvaṇyavarṇane // LiP_1,96.102 //
upasargeṣu sarveṣu trāyasvāsmān gaṇādhipa /
ekādaśātman bhagavān vartate rūpavān haraḥ // LiP_1,96.103 //
īdṛśān te 'vatārāṇi dṛṣṭvā śiva bahūṃstamaḥ /
kadācit saṃdihen nāsmāṃs tvaccintāstamayā tathā // LiP_1,96.104 //
guñjāgirivarataṭāmitarūpāṇi sarvaśaḥ /
abhyasaṃhara gamyaṃ te na nītavyaṃ parāparā // LiP_1,96.105 //
dve tanū tava rudrasya vedajñā brāhmaṇā viduḥ /
ghorāpyanyā śivāpyanyā te pratyekamanekadhā // LiP_1,96.106 //
ihāsmānpāhi bhagavan nityāhatamahābalaḥ /
bhavatā hi jagatsarvaṃ vyāptaṃ svenaiva tejasā // LiP_1,96.107 //
brahmaviṣṇvindracandrādi vayaṃ ca pramukhāḥ surāḥ /
surāsurāḥ samprasūtās tvattaḥ sarve maheśvara // LiP_1,96.108 //
brahmā ca indro viṣṇuś ca yamādyā na surāsurān /
tato nigṛhya ca hariṃ siṃha ity upacetasam // LiP_1,96.109 //
yato bibharṣi sakalaṃ vibhajya tanumaṣṭadhā /
ato 'smān pāhi bhagavan surān dānair abhīpsitaiḥ // LiP_1,96.110 //
uvāca tān surāndevo maharṣīṃś ca purātanān /
yathā jale jalaṃ kṣiptaṃ kṣīraṃ kṣīre ghṛtaṃ ghṛte // LiP_1,96.111 //
eka eva tadā viṣṇuḥ śivalīno na cānyathā /
eṣa eva nṛsiṃhātmā sadarpaś ca mahābalaḥ // LiP_1,96.112 //
jagatsaṃhārakāreṇa pravṛtto narakesarī /
yājanīyo namastasmai madbhaktisiddhikāṅkṣibhiḥ // LiP_1,96.113 //
etāvaduktvā bhagavān vīrabhadro mahābalaḥ /
apaśyan sarvabhūtānāṃ tatraivāntaradhīyata // LiP_1,96.114 //
nṛsiṃhakṛttivasanas tadāprabhṛti śaṅkaraḥ /
vaktraṃ tanmuṇḍamālāyāṃ nāyakatvena kalpitam // LiP_1,96.115 //
tato devā nirātaṅkāḥ kīrtayantaḥ kathāmimām /
vismayotphullanayanā jagmuḥ sarve yathāgatam // LiP_1,96.116 //
ya idaṃ paramākhyānaṃ puṇyaṃ vedaiḥ samanvitam /
paṭhitvā śṛṇute caiva sarvaduḥkhavināśanam // LiP_1,96.117 //
dhanyaṃ yaśasyam āyuṣyam ārogyaṃ puṣṭivardhanam /
sarvavighnapraśamanaṃ sarvavyādhivināśanam // LiP_1,96.118 //
apamṛtyupraśamanaṃ mahāśāntikaraṃ śubham /
aricakrapraśamanaṃ sarvādhipravināśanam // LiP_1,96.119 //
tato duḥsvapnaśamanaṃ sarvabhūtanivāraṇam /
viṣagrahakṣayakaraṃ putrapautrādivardhanam // LiP_1,96.120 //
yogasiddhipradaṃ samyak śivajñānaprakāśakam /
śeṣalokasya sopānaṃ vāñchitārthaikasādhanam // LiP_1,96.121 //
viṣṇumāyānirasanaṃ devatāparamārthadam /
vāñchāsiddhipradaṃ caiva ṛddhiprajñādisādhanam // LiP_1,96.122 //
idaṃ tu śarabhākāraṃ paraṃ rūpaṃ pinākinaḥ /
prakāśitavyaṃ bhakteṣu cireṣūdyamiteṣu ca // LiP_1,96.123 //
taireva paṭhitavyaṃ ca śrotavyaṃ ca śivātmabhiḥ /
śivotsaveṣu sarveṣu caturdaśyaṣṭamīṣu ca // LiP_1,96.124 //
paṭhetpratiṣṭhākāleṣu śivasannidhikāraṇam /
coravyāghrāhisiṃhānta- kṛto rājabhayeṣu ca // LiP_1,96.125 //
atrānyotpātabhūkampa- davāgnipāṃsuvṛṣṭiṣu /
ulkāpāte mahāvāte vinā vṛṣṭyātivṛṣṭiṣu // LiP_1,96.126 //
atastatra paṭhedvidvāñ chivabhakto dṛḍhavrataḥ /
yaḥ paṭhecchṛṇuyādvāpi stavaṃ sarvamanuttamam // LiP_1,96.127 //
sa rudratvaṃ samāsādya rudrasyānucaro bhavet // LiP_1,96.128 //
iti śrīliṅgamahāpurāṇe pūrvabhāge śarabhaprādurbhāvo nāma ṣaṇṇavatitamo 'dhyāyaḥ
LiP, 1, 97
ṛṣaya ūcuḥ
jalandharaṃ jaṭāmauliḥ purā jambhārivikramam /
kathaṃ jaghāna bhagavān bhaganetraharo haraḥ // LiP_1,97.1 //
vaktumarhasi cāsmākaṃ romaharṣaṇa suvrata /
sūta uvāca
jalandhara iti khyāto jalamaṇḍalasaṃbhavaḥ // LiP_1,97.2 //
āsīdantakasaṃkāśas tapasā labdhavikramaḥ /
tena devāḥ sagandharvāḥ sayakṣoragarākṣasāḥ // LiP_1,97.3 //
nirjitāḥ samare sarve brahmā ca bhagavānajaḥ /
jitvaiva devasaṃghātaṃ brahmāṇaṃ vai jalandharaḥ // LiP_1,97.4 //
jagāma devadeveśaṃ viṣṇuṃ viśvaharaṃ gurum /
tayoḥ samabhavadyuddhaṃ divārātram aviśramam // LiP_1,97.5 //
jalandhareśayostena nirjito madhusūdanaḥ /
jalandharo 'pi taṃ jitvā devadevaṃ janārdanam // LiP_1,97.6 //
provācedaṃ diteḥ putrān nyāyadhīrjetumīśvaram /
sarve jitā mayā yuddhe śaṅkaro hyajito raṇe // LiP_1,97.7 //
taṃ jitvā sarvamīśānaṃ gaṇapair nandinā kṣaṇāt /
ahameva bhavatvaṃ ca brahmatvaṃ vaiṣṇavaṃ tathā // LiP_1,97.8 //
vāsavatvaṃ ca yuṣmākaṃ dāsye dānavapuṅgavāḥ /
jalandharavacaḥ śrutvā sarve te dānavādhamāḥ // LiP_1,97.9 //
jagarjuruccaiḥ pāpiṣṭhā mṛtyudarśanatatparāḥ /
daityairetaistathānyaiś ca rathanāgaturaṅgamaiḥ // LiP_1,97.10 //
saṃnaddhaiḥ saha saṃnahya śarvaṃ prati yayau balī /
bhavo 'pi dṛṣṭvā daityendraṃ merukūṭamiva sthitam // LiP_1,97.11 //
avadhyatvam api śrutvā tathānyair bhaganetrahā /
brahmaṇo vacanaṃ rakṣan rakṣako jagatāṃ prabhuḥ // LiP_1,97.12 //
sāṃbaḥ sanandī sagaṇaḥ provāca prahasanniva /
kiṃ kṛtyamasureśāna yuddhenānena sāṃpratam // LiP_1,97.13 //
madbāṇairbhinnasarvāṅgo martumabhyudyate mudā /
jalandharo 'pi tadvākyaṃ śrutvā śrotravidāraṇam // LiP_1,97.14 //
sureśvaramuvācedaṃ suretarabaleśvaraḥ /
vākyenālaṃ mahābāho devadeva vṛṣadhvaja // LiP_1,97.15 //
candrāṃśusannibhaiḥ śastrair hara yoddhumihāgataḥ /
niśamyāsya vacaḥ śūlī pādāṅguṣṭhena līlayā /
mahāṃbhasi cakārāśu rathāṅgaṃ raudramāyudham // LiP_1,97.16 //
kṛtvārṇavāṃbhasi sitaṃ bhagavān rathāṅgaṃ smṛtvā jagattrayamanena hatāḥ surāś ca /
dakṣāndhakāntakapuratrayayajñahartā lokatrayāntakakaraḥ prahasaṃtadāha // LiP_1,97.17 //
pādena nirmitaṃ daitya jalandhara mahārṇave /
balavān yadi coddhartuṃ tiṣṭha yoddhuṃ na cānyathā // LiP_1,97.18 //
tasya tadvacanaṃ śrutvā krodhenādīptalocanaḥ /
pradahanniva netrābhyāṃ prāhālokya jagattrayam // LiP_1,97.19 //
jalandhara uvāca
gadāmuddhṛtya hatvā ca nandinaṃ tvāṃ ca śaṅkara /
hatvā lokānsuraiḥ sārdhaṃ ḍuṇḍubhān garuḍo yathā // LiP_1,97.20 //
hantuṃ carācaraṃ sarvaṃ samartho 'haṃ savāsavam /
ko maheśvara madbāṇair acchedyo bhuvanatraye // LiP_1,97.21 //
bālabhāve ca bhagavān tapasaiva vinirjitaḥ /
brahmā balī yauvane vai munayaḥ surapuṅgavaiḥ // LiP_1,97.22 //
dagdhaṃ kṣaṇena sakalaṃ trailokyaṃ sacarācaram /
tapasā kiṃ tvayā rudra nirjito bhagavānapi // LiP_1,97.23 //
indrāgniyamavitteśa- vāyuvārīśvarādayaḥ /
na sehire yathā nāgā gandhaṃ pakṣipateriva // LiP_1,97.24 //
na labdhvā divi bhūmau ca bāhavo mama śaṅkara /
samastānparvatānprāpya gharṣitāś ca gaṇeśvara // LiP_1,97.25 //
girīndro mandaraḥ śrīmān nīlo meruḥ suśobhanaḥ /
gharṣito bāhudaṇḍena kaṇḍūnodārtham āpatat // LiP_1,97.26 //
gaṅgā niruddhā bāhubhyāṃ līlārthaṃ himavadgirau /
nārīṇāṃ mama bhṛtyaiś ca vajro baddho divaukasām // LiP_1,97.27 //
vaḍavāyā mukhaṃ bhagnaṃ gṛhītvā vai kareṇa tu /
tatkṣaṇādeva sakalaṃ caikārṇavamabhūdidam // LiP_1,97.28 //
airāvatādayo nāgāḥ kṣiptāḥ sindhujalopari /
saratho bhagavānindraḥ kṣiptaś ca śatayojanam // LiP_1,97.29 //
garuḍo 'pi mayā baddho nāgapāśena viṣṇunā /
urvaśyādyā mayā nītā nāryaḥ kārāgṛhāntaram // LiP_1,97.30 //
kathaṃcillabdhavān śakraḥ śacīmekāṃ praṇamya mām /
māṃ na jānāsi daityendraṃ jalandharamumāpate // LiP_1,97.31 //
sūta uvāca
evamukto mahādevaḥ prādahadvai rathaṃ tadā /
tasya netrāgnibhāgaika- kalārdhārdhena cākulam // LiP_1,97.32 //
daityānāmatulabalairhayaiś ca nāgair daityendrās tripuraripor nirīkṣaṇena /
nāgād vaiśasam anusaṃvṛtaś ca nāgair deveśaṃ vacanamuvāca cālpabuddhiḥ // LiP_1,97.33 //
kiṃ kāryaṃ mama yudhi devadaityasaṃghair hantuṃ yatsakalamidaṃ kṣaṇātsamarthaḥ /
yattasmādbhayamihanāsti yoddhum īśa vāñchaiṣā vipulatarā na saṃśayo 'tra // LiP_1,97.34 //
tasmāttvaṃ mama madanāridakṣaśatro yajñāre tripuraripo mamaiva vīraiḥ /
bhūtendrairharivadanena devasaṃghair yoddhuṃ te balamiha cāsti ceddhi tiṣṭha // LiP_1,97.35 //
ityuktvātha mahādevaṃ mahādevārinandanaḥ /
na cacāla na sasmāra nihatānbāndhavānyudhi // LiP_1,97.36 //
durmadenāvinītātmā dorbhyāmāsphoṭya dorbalāt /
sudarśanākhyaṃ yaccakraṃ tena hantuṃ samudyataḥ // LiP_1,97.37 //
durdhareṇa rathāṅgena kṛcchreṇāpi dvijottamāḥ /
sthāpayāmāsa vai skandhe dvidhābhūtaś ca tena vai // LiP_1,97.38 //
kuliśena yathā chinno dvidhā girivaro dvijāḥ /
papāta daityo balavān añjanādririvāparaḥ // LiP_1,97.39 //
tasya raktena raudreṇa sampūrṇam abhavatkṣaṇāt /
tadraktamakhilaṃ rudra- niyogānmāṃsameva ca // LiP_1,97.40 //
mahārauravamāsādya raktakuṇḍamabhūdaho /
jalandharaṃ hataṃ dṛṣṭvā devagandharvapārṣadāḥ // LiP_1,97.41 //
siṃhanādaṃ mahatkṛtvā sādhu deveti cābruvan /
yaḥ paṭhecchṛṇuyādvāpi jalandharavimardanam // LiP_1,97.42 //
śrāvayedvā yathānyāyaṃ gāṇapatyamavāpnuyāt // LiP_1,97.43 //
iti śrīliṅgamahāpurāṇe pūrvabhāge jalandharavadho nāma saptanavatitamo 'dhyāyaḥ
LiP, 1, 98
ṛṣaya ūcuḥ
kathaṃ devena vai sūta devadevānmaheśvarāt /
sudarśanākhyaṃ vai labdhaṃ vaktumarhasi viṣṇunā // LiP_1,98.1 //
sūta uvāca
devānām asurendrāṇām abhavacca sudāruṇaḥ /
sarveṣāmeva bhūtānāṃ vināśakaraṇo mahān // LiP_1,98.2 //
te devāḥ śaktimuśalaiḥ sāyakairnataparvabhiḥ /
prabhidyamānāḥ kuntaiś ca dudruvurbhayavihvalāḥ // LiP_1,98.3 //
parājitāstadā devā devadeveśvaraṃ harim /
praṇemustaṃ sureśānaṃ śokasaṃvignamānasāḥ // LiP_1,98.4 //
tān samīkṣyātha bhagavān devadeveśvaro hariḥ /
praṇipatya sthitāndevān idaṃ vacanamabravīt // LiP_1,98.5 //
vatsāḥ kimiti vai devāś cyutālaṅkāravikramāḥ /
samāgatāḥ sasaṃtāpā vaktumarhatha suvratāḥ // LiP_1,98.6 //
tasya tadvacanaṃ śrutvā tathābhūtāḥ surottamāḥ /
praṇamyāhuryathāvṛttaṃ devadevāya viṣṇave // LiP_1,98.7 //
bhagavandevadeveśa viṣṇo jiṣṇo janārdana /
dānavaiḥ pīḍitāḥ sarve vayaṃ śaraṇamāgatāḥ // LiP_1,98.8 //
tvameva devadeveśa gatirnaḥ puruṣottama /
tvameva paramātmā hi tvaṃ pitā jagatāmapi // LiP_1,98.9 //
tvameva bhartā hartā ca bhoktā dātā janārdana /
hantumarhasi tasmāttvaṃ dānavāndānavārdana // LiP_1,98.10 //
daityāś ca vaiṣṇavairbrāhmai raudrairyāmyaiḥ sudāruṇaiḥ /
kauberaiścaiva saumyaiś ca nairṛtyairvāruṇairdṛḍhaiḥ // LiP_1,98.11 //
vāyavyaiś ca tathāgneyair aiśānair vārṣikaiḥ śubhaiḥ /
saurai raudrais tathā bhīmaiḥ kampanair jṛmbhaṇair dṛḍhaiḥ // LiP_1,98.12 //
avadhyā varalābhātte sarve vārijalocana /
sūryamaṇḍalasambhūtaṃ tvadīyaṃ cakram udyatam // LiP_1,98.13 //
kuṇṭhitaṃ hi dadhīcena cyāvanena jagadguro /
daṇḍaṃ śārṅgaṃ tavāstraṃ ca labdhaṃ daityaiḥ prasādataḥ // LiP_1,98.14 //
purā jalandharaṃ hantuṃ nirmitaṃ tripurāriṇā /
rathāṅgaṃ suśitaṃ ghoraṃ tena tān hantum arhasi // LiP_1,98.15 //
tasmāttena nihantavyā nānyaiḥ śastraśatairapi /
tato niśamya teṣāṃ vai vacanaṃ vārijekṣaṇaḥ // LiP_1,98.16 //
vācaspatimukhānāha sa hariścakrabhṛt svayam /
śrīviṣṇur uvāca
bhobho devā mahādevaṃ sarvair devaiḥ sanātanaiḥ // LiP_1,98.17 //
samprāpya sāṃprataṃ sarvaṃ kariṣyāmi divaukasām /
devā jalandharaṃ hantuṃ nirmitaṃ hi purāriṇā // LiP_1,98.18 //
labdhvā rathāṅgaṃ tenaiva nihatya ca mahāsurān /
sarvāndhundhumukhāndaityān aṣṭaṣaṣṭiśatān surān // LiP_1,98.19 //
sabāndhavānkṣaṇādeva yuṣmān saṃtārayāmyaham /
sūta uvāca
evam uktvā suraśreṣṭhān suraśreṣṭhamanusmaran // LiP_1,98.20 //
suraśreṣṭhastadā śreṣṭhaṃ pūjayāmāsa śaṅkaram /
liṅgaṃ sthāpya yathānyāyaṃ himavacchikhare śubhe // LiP_1,98.21 //
meruparvatasaṃkāśaṃ nirmitaṃ viśvakarmaṇā /
tvaritākhyena rudreṇa raudreṇa ca janārdanaḥ // LiP_1,98.22 //
snāpya sampūjya gandhādyair jvālākāraṃ manoramam /
tuṣṭāva ca tadā rudraṃ sampūjyāgnau praṇamya ca // LiP_1,98.23 //
devaṃ nāmnāṃ sahasreṇa bhavādyena yathākramam /
pūjayāmāsa ca śivaṃ praṇavādyaṃ namo 'ntakam // LiP_1,98.24 //
devaṃ nāmnāṃ sahasreṇa bhavādyena maheśvaram /
pratināma sa padmena pūjayāmāsa śaṅkaram // LiP_1,98.25 //
agnau ca nāmabhir devaṃ bhavādyaiḥ samidādibhiḥ /
svāhāntairvidhivaddhutvā pratyekamayutaṃ prabhum // LiP_1,98.26 //
tuṣṭāva ca punaḥ śaṃbhuṃ bhavādyairbhavamīśvaram /
śrīviṣṇuruvāca
bhavaḥ śivo haro rudraḥ puruṣaḥ padmalocanaḥ // LiP_1,98.27 //
arthitavyaḥ sadācāraḥ sarvaśaṃbhurmaheśvaraḥ /
īśvaraḥ sthāṇurīśānaḥ sahasrākṣaḥ sahasrapāt // LiP_1,98.28 //
varīyān varado vandyaḥ śaṅkaraḥ parameśvaraḥ /
gaṅgādharaḥ śūladharaḥ parārthaikaprayojanaḥ // LiP_1,98.29 //
sarvajñaḥ sarvadevādi- giridhanvā jaṭādharaḥ /
candrāpīḍaścandramaulir vidvānviśvāmareśvaraḥ // LiP_1,98.30 //
vedāntasārasaṃdohaḥ kapālī nīlalohitaḥ /
dhyānādhāroparicchedyo gaurībhartā gaṇeśvaraḥ // LiP_1,98.31 //
aṣṭamūrtirviśvamūrtis trivargaḥ svargasādhanaḥ /
jñānagamyo dṛḍhaprajño devadevastrilocanaḥ // LiP_1,98.32 //
vāmadevo mahādevaḥ pāṇḍuḥ paridṛḍho dṛḍhaḥ /
viśvarūpo virūpākṣo vāgīśaḥ śucirantaraḥ // LiP_1,98.33 //
sarvapraṇayasaṃvādī vṛṣāṅko vṛṣavāhanaḥ /
īśaḥ pinākī khaṭvāṅgī citraveṣaścirantanaḥ // LiP_1,98.34 //
tamoharo mahāyogī goptā brahmāṅgahṛjjaṭī /
kālakālaḥ kṛttivāsāḥ subhagaḥ praṇavātmakaḥ // LiP_1,98.35 //
unmattaveṣaś cakṣuṣyo durvāsāḥ smaraśāsanaḥ /
dṛḍhāyudhaḥ skandaguruḥ parameṣṭhī parāyaṇaḥ // LiP_1,98.36 //
anādimadhyanidhano giriśo giribāndhavaḥ /
kuberabandhuḥ śrīkaṇṭho lokavarṇottamottamaḥ // LiP_1,98.37 //
sāmānyadevaḥ kodaṇḍī nīlakaṇṭhaḥ paraśvadhī /
viśālākṣo mṛgavyādhaḥ sureśaḥ sūryatāpanaḥ // LiP_1,98.38 //
dharmakarmākṣamaḥ kṣetraṃ bhagavān bhaganetrabhit /
ugraḥ paśupatis tārkṣyaḥ priyabhaktaḥ priyaṃvadaḥ // LiP_1,98.39 //
dātā dayākaro dakṣaḥ kapardī kāmaśāsanaḥ /
śmaśānanilayaḥ sūkṣmaḥ śmaśānastho maheśvaraḥ // LiP_1,98.40 //
lokakartā bhūtapatir mahākartā mahauṣadhī /
uttaro gopatirgoptā jñānagamyaḥ purātanaḥ // LiP_1,98.41 //
nītiḥ sunītiḥ śuddhātmā somaḥ somarataḥ sukhī /
somapo 'mṛtapaḥ somo mahānītirmahāmatiḥ // LiP_1,98.42 //
ajātaśatrurālokaḥ saṃbhāvyo havyavāhanaḥ /
lokakāro vedakāraḥ sūtrakāraḥ sanātanaḥ // LiP_1,98.43 //
maharṣiḥ kapilācāryo viśvadīptistrilocanaḥ /
pinākapāṇir bhūdevaḥ svastidaḥ svastikṛtsadā // LiP_1,98.44 //
tridhāmā saubhagaḥ śarvaḥ sarvajñaḥ sarvagocaraḥ /
brahmadhṛg viśvasṛk svargaḥ karṇikāraḥ priyaḥ kaviḥ // LiP_1,98.45 //
śākho viśākho gośākhaḥ śivo naikaḥ kratuḥ samaḥ /
gaṅgāplavodako bhāvaḥ sakalaḥ sthapatiḥ sthiraḥ // LiP_1,98.46 //
vijitātmā vidheyātmā bhūtavāhanasārathiḥ /
sagaṇo gaṇakāryaś ca sukīrtiś chinnasaṃśayaḥ // LiP_1,98.47 //
kāmadevaḥ kāmapālo bhasmoddhūlitavigrahaḥ /
bhasmapriyo bhasmaśāyī kāmī kāntaḥ kṛtāgamaḥ // LiP_1,98.48 //
samāyukto nivṛttātmā dharmayuktaḥ sadāśivaḥ /
caturmukhaścaturbāhur durāvāso durāsadaḥ // LiP_1,98.49 //
durgamo durlabho durgaḥ sarvāyudhaviśāradaḥ /
adhyātmayoganilayaḥ sutantustantuvardhanaḥ // LiP_1,98.50 //
śubhāṅgo lokasāraṅgo jagadīśo 'mṛtāśanaḥ /
bhasmaśuddhikaro merur ojasvī śuddhavigrahaḥ // LiP_1,98.51 //
hiraṇyaretās taraṇir marīcir mahimālayaḥ /
mahāhrado mahāgarbhaḥ siddhavṛndāravanditaḥ // LiP_1,98.52 //
vyāghracarmadharo vyālī mahābhūto mahānidhiḥ /
amṛtāṅgo 'mṛtavapuḥ pañcayajñaḥ prabhañjanaḥ // LiP_1,98.53 //
pañcaviṃśatitattvajñaḥ pārijātaḥ parāvaraḥ /
sulabhaḥ suvrataḥ śūro vāṅmayaikanidhirnidhiḥ // LiP_1,98.54 //
varṇāśramagururvarṇī śatrujicchatrutāpanaḥ /
āśramaḥ kṣapaṇaḥ kṣāmo jñānavānacalācalaḥ // LiP_1,98.55 //
pramāṇabhūto durjñeyaḥ suparṇo vāyuvāhanaḥ /
dhanurdharo dhanurvedo guṇarāśirguṇākaraḥ // LiP_1,98.56 //
anantadṛṣṭirānando daṇḍo damayitā damaḥ /
abhivādyo mahācāryo viśvakarmā viśāradaḥ // LiP_1,98.57 //
vītarāgo vinītātmā tapasvī bhūtabhāvanaḥ /
unmattaveṣaḥ pracchanno jitakāmo jitapriyaḥ // LiP_1,98.58 //
kalyāṇaprakṛtiḥ kalpaḥ sarvalokaprajāpatiḥ /
tapasvī tārako dhīmān pradhānaprabhur avyayaḥ // LiP_1,98.59 //
lokapālo 'ntarhitātmā kalpādiḥ kamalekṣaṇaḥ /
vedaśāstrārthatattvajño niyamo niyamāśrayaḥ // LiP_1,98.60 //
candraḥ sūryaḥ śaniḥ ketur virāmo vidrumacchaviḥ /
bhaktigamyaḥ paraṃ brahma mṛgabāṇārpaṇo 'naghaḥ // LiP_1,98.61 //
adrirājālayaḥ kāntaḥ paramātmā jagadguruḥ /
sarvakarmācalastvaṣṭā maṅgalyo maṅgalāvṛtaḥ // LiP_1,98.62 //
mahātapā dīrghatapāḥ sthaviṣṭhaḥ sthaviro dhruvaḥ /
ahaḥ saṃvatsaro vyāptiḥ pramāṇaṃ paramaṃ tapaḥ // LiP_1,98.63 //
saṃvatsarakaro mantraḥ pratyayaḥ sarvadarśanaḥ /
ajaḥ sarveśvaraḥ snigdho mahāretā mahābalaḥ // LiP_1,98.64 //
yogī yogyo mahāretāḥ siddhaḥ sarvādir agnidaḥ /
vasurvasumanāḥ satyaḥ sarvapāpaharo haraḥ // LiP_1,98.65 //
amṛtaḥ śāśvataḥ śānto bāṇahastaḥ pratāpavān /
kamaṇḍaludharo dhanvī vedāṅgo vedavinmuniḥ // LiP_1,98.66 //
bhrājiṣṇur bhojanaṃ bhoktā lokanetā durādharaḥ /
atīndriyo mahāmāyaḥ sarvāvāsaścatuṣpathaḥ // LiP_1,98.67 //
kālayogī mahānādo mahotsāho mahābalaḥ /
mahābuddhir mahāvīryo bhūtacārī purandaraḥ // LiP_1,98.68 //
niśācaraḥ pretacārī mahāśaktir mahādyutiḥ /
anirdeśyavapuḥ śrīmān sarvahāryamito gatiḥ // LiP_1,98.69 //
bahuśruto bahumayo niyatātmā bhavodbhavaḥ /
ojastejo dyutikaro nartakaḥ sarvakāmakaḥ // LiP_1,98.70 //
nṛtyapriyo nṛtyanṛtyaḥ prakāśātmā pratāpanaḥ /
buddhaspaṣṭākṣaro mantraḥ sanmānaḥ sārasaṃplavaḥ // LiP_1,98.71 //
yugādikṛd yugāvarto gaṃbhīro vṛṣavāhanaḥ /
iṣṭo viśiṣṭaḥ śiṣṭeṣṭaḥ śarabhaḥ śarabho dhanuḥ // LiP_1,98.72 //
apāṃ nidhiradhiṣṭhānaṃ vijayo jayakālavit /
pratiṣṭhitaḥ pramāṇajño hiraṇyakavaco hariḥ // LiP_1,98.73 //
virocanaḥ suragaṇo vidyeśo vibudhāśrayaḥ /
bālarūpo balonmāthī vivarto gahano guruḥ // LiP_1,98.74 //
karaṇaṃ kāraṇaṃ kartā sarvabandhavimocanaḥ /
vidvattamo vītabhayo viśvabhartā niśākaraḥ // LiP_1,98.75 //
vyavasāyo vyavasthānaḥ sthānado jagadādijaḥ /
dundubho lalito viśvo bhavātmātmani saṃsthitaḥ // LiP_1,98.76 //
vīreśvaro vīrabhadro vīrahā vīrabhṛd virāṭ /
vīracūḍāmaṇirvettā tīvranādo nadīdharaḥ // LiP_1,98.77 //
ājñādharastriśūlī ca śipiviṣṭaḥ śivālayaḥ /
vālakhilyo mahācāpas tigmāṃśur nidhir avyayaḥ // LiP_1,98.78 //
abhirāmaḥ suśaraṇaḥ subrahmaṇyaḥ sudhāpatiḥ /
maghavānkauśiko gomān viśrāmaḥ sarvaśāsanaḥ // LiP_1,98.79 //
lalāṭākṣo viśvadehaḥ sāraḥ saṃsāracakrabhṛt /
amoghadaṇḍī madhyastho hiraṇyo brahmavarcasī // LiP_1,98.80 //
paramārthaḥ paramayaḥ śambaro vyāghrako 'nalaḥ /
rucir vararucir vandyo vācaspatiraharpatiḥ // LiP_1,98.81 //
ravirvirocanaḥ skandhaḥ śāstā vaivasvato janaḥ /
yuktirunnatakīrtiś ca śāntarāgaḥ parājayaḥ // LiP_1,98.82 //
kailāsapatikāmāriḥ savitā ravilocanaḥ /
vidvattamo vītabhayo viśvahartā nivāritaḥ // LiP_1,98.83 //
nityo niyatakalyāṇaḥ puṇyaśravaṇakīrtanaḥ /
dūraśravā viśvasaho dhyeyo duḥsvapnanāśanaḥ // LiP_1,98.84 //
uttārako duṣkṛtihā durdharṣo duḥsaho 'bhayaḥ /
anādirbhūrbhuvolakṣmīḥ kirīṭī tridaśādhipaḥ // LiP_1,98.85 //
viśvagoptā viśvabhartā sudhīro rucirāṅgadaḥ /
janano janajanmādiḥ prītimānnītimānnayaḥ // LiP_1,98.86 //
viśiṣṭaḥ kāśyapo bhānur bhīmo bhīmaparākramaḥ /
praṇavaḥ saptadhācāro mahākāyo mahādhanuḥ // LiP_1,98.87 //
janmādhipo mahādevaḥ sakalāgamapāragaḥ /
tattvātattvavivekātmā vibhūṣṇur bhūtibhūṣaṇaḥ // LiP_1,98.88 //
ṛṣirbrāhmaṇavijjiṣṇur janmamṛtyujarātigaḥ /
yajño yajñapatiryajvā yajñānto 'moghavikramaḥ // LiP_1,98.89 //
mahendro durbharaḥ senī yajñāṅgo yajñavāhanaḥ /
pañcabrahmasamutpattir viśveśo vimalodayaḥ // LiP_1,98.90 //
ātmayonir anādyantaḥ ṣaḍviṃśatsaptalokadhṛk /
gāyatrīvallabhaḥ prāṃśur viśvāvāsaḥ prabhākaraḥ // LiP_1,98.91 //
śiśurgirirataḥ samrāṭ suṣeṇaḥ suraśatruhā /
amogho 'riṣṭamathano mukundo vigatajvaraḥ // LiP_1,98.92 //
svayaṃjyotir anujyotir ātmajyotir acañcalaḥ /
piṅgalaḥ kapilaśmaśruḥ śāstranetras trayītanuḥ // LiP_1,98.93 //
jñānaskandho mahājñānī nirutpattir upaplavaḥ /
bhago vivasvānādityo yogācāryo bṛhaspatiḥ // LiP_1,98.94 //
udārakīrtir udyogī sadyogī sadasanmayaḥ /
nakṣatramālī rākeśaḥ sādhiṣṭhānaḥ ṣaḍāśrayaḥ // LiP_1,98.95 //
pavitrapāṇiḥ pāpārir maṇipūro manogatiḥ /
hṛtpuṇḍarīkamāsīnaḥ śuklaḥ śānto vṛṣākapiḥ // LiP_1,98.96 //
viṣṇurgrahapatiḥ kṛṣṇaḥ samartho 'narthanāśanaḥ /
adharmaśatrurakṣayyaḥ puruhūtaḥ puruṣṭutaḥ // LiP_1,98.97 //
brahmagarbho bṛhadgarbho dharmadhenurdhanāgamaḥ /
jagaddhitaiṣī sugataḥ kumāraḥ kuśalāgamaḥ // LiP_1,98.98 //
hiraṇyavarṇo jyotiṣmān nānābhūtadharo dhvaniḥ /
arogo niyamādhyakṣo viśvāmitro dvijottamaḥ // LiP_1,98.99 //
bṛhajjyotiḥ sudhāmā ca mahājyotiranuttamaḥ /
mātāmaho mātariśvā nabhasvān nāgahāradhṛk // LiP_1,98.100 //
pulastyaḥ pulaho 'gastyo jātūkarṇyaḥ parāśaraḥ /
nirāvaraṇadharmajño viriñco viṣṭaraśravāḥ // LiP_1,98.101 //
ātmabhūr aniruddho 'tri- jñānamūrtir mahāyaśāḥ /
lokacūḍāmaṇirvīraḥ caṇḍasatyaparākramaḥ // LiP_1,98.102 //
vyālakalpo mahākalpo mahāvṛkṣaḥ kalādharaḥ /
alaṃkariṣṇus tvacalo rociṣṇurvikramottamaḥ // LiP_1,98.103 //
āśuśabdapatirvegī plavanaḥ śikhisārathiḥ /
asaṃsṛṣṭo 'tithiḥ śakraḥ pramāthī pāpanāśanaḥ // LiP_1,98.104 //
vasuśravāḥ kavyavāhaḥ pratapto viśvabhojanaḥ /
jaryo jarādhiśamano lohitaś ca tanūnapāt // LiP_1,98.105 //
pṛṣadaśvo nabhoyoniḥ supratīkas tamisrahā /
nidāghastapano meghaḥ pakṣaḥ parapuraṃjayaḥ // LiP_1,98.106 //
mukhānilaḥ suniṣpannaḥ surabhiḥ śiśirātmakaḥ /
vasaṃto mādhavo grīṣmo nabhasyo bījavāhanaḥ // LiP_1,98.107 //
aṅgirā munirātreyo vimalo viśvavāhanaḥ /
pāvanaḥ purujicchakras trividyo naravāhanaḥ // LiP_1,98.108 //
mano buddhirahaṅkāraḥ kṣetrajñaḥ kṣetrapālakaḥ /
tejonidhir jñānanidhir vipāko vighnakārakaḥ // LiP_1,98.109 //
adharo 'nuttaro jñeyo jyeṣṭho niḥśreyasālayaḥ /
śailo nagastanurdeho dānavārirarindamaḥ // LiP_1,98.110 //
cārudhīr janakaścāru- viśalyo lokaśalyakṛt /
caturvedaścaturbhāvaś caturaścaturapriyaḥ // LiP_1,98.111 //
āmnāyo 'tha samāmnāyas tīrthadevaśivālayaḥ /
bahurūpo mahārūpaḥ sarvarūpaś carācaraḥ // LiP_1,98.112 //
nyāyanirvāhako nyāyo nyāyagamyo nirañjanaḥ /
sahasramūrdhā devendraḥ sarvaśastraprabhañjanaḥ // LiP_1,98.113 //
muṇḍo virūpo vikṛto daṇḍī dānto guṇottamaḥ /
piṅgalākṣo 'tha haryakṣo nīlagrīvo nirāmayaḥ // LiP_1,98.114 //
sahasrabāhuḥ sarveśaḥ śaraṇyaḥ sarvalokabhṛt /
padmāsanaḥ paraṃ jyotiḥ parāvaraṃ paraṃ phalam // LiP_1,98.115 //
padmagarbho mahāgarbho viśvagarbho vicakṣaṇaḥ /
parāvarajño bījeśaḥ sumukhaḥ sumahāsvanaḥ // LiP_1,98.116 //
devāsuragururdevo devāsuranamaskṛtaḥ /
devāsuramahāmātro devāsuramahāśrayaḥ // LiP_1,98.117 //
devādidevo devarṣi- devāsuravarapradaḥ /
devāsureśvaro divyo devāsuramaheśvaraḥ // LiP_1,98.118 //
sarvadevamayo 'cintyo devatātmātmasaṃbhavaḥ /
īḍyo 'nīśaḥ suravyāghro devasiṃho divākaraḥ // LiP_1,98.119 //
vibudhāgravaraśreṣṭhaḥ sarvadevottamottamaḥ /
śivajñānarataḥ śrīmān śikhiśrīparvatapriyaḥ // LiP_1,98.120 //
jayastaṃbho viśiṣṭambho narasiṃhanipātanaḥ /
brahmacārī lokacārī dharmacārī dhanādhipaḥ // LiP_1,98.121 //
nandī nandīśvaro nagno nagnavratadharaḥ śuciḥ /
liṅgādhyakṣaḥ surādhyakṣo yugādhyakṣo yugāvahaḥ // LiP_1,98.122 //
svavaśaḥ savaśaḥ svargaḥ svaraḥ svaramayasvanaḥ /
bījādhyakṣo bījakartā dhanakṛd dharmavardhanaḥ // LiP_1,98.123 //
daṃbho 'dambho mahādaṃbhaḥ sarvabhūtamaheśvaraḥ /
śmaśānanilayastiṣyaḥ seturapratimākṛtiḥ // LiP_1,98.124 //
lokottarasphuṭālokas tryaṃbako nāgabhūṣaṇaḥ /
andhakārirmakhadveṣī viṣṇukandharapātanaḥ // LiP_1,98.125 //
vītadoṣo 'kṣayaguṇo dakṣāriḥ pūṣadantahṛt /
dhūrjaṭiḥ khaṇḍaparaśuḥ sakalo niṣkalo 'naghaḥ // LiP_1,98.126 //
ādhāraḥ sakalādhāraḥ pāṇḍurābho mṛḍo naṭaḥ /
pūrṇaḥ pūrayitā puṇyaḥ sukumāraḥ sulocanaḥ // LiP_1,98.127 //
sāmageyaḥ priyakaraḥ puṇyakīrtiranāmayaḥ /
manojavastīrthakaro jaṭilo jīviteśvaraḥ // LiP_1,98.128 //
jīvitāntakaro nityo vasuretā vasupriyaḥ /
sadgatiḥ satkṛtiḥ saktaḥ kālakaṇṭhaḥ kalādharaḥ // LiP_1,98.129 //
mānī mānyo mahākālaḥ sadbhūtiḥ satparāyaṇaḥ /
candrasaṃjīvanaḥ śāstā lokagūḍho 'marādhipaḥ // LiP_1,98.130 //
lokabandhurlokanāthaḥ kṛtajñaḥ kṛtibhūṣaṇaḥ /
anapāyyakṣaraḥ kāntaḥ sarvaśāstrabhṛtāṃ varaḥ // LiP_1,98.131 //
tejomayo dyutidharo lokamāyo 'graṇīr aṇuḥ /
śucismitaḥ prasannātmā durjayo duratikramaḥ // LiP_1,98.132 //
jyotirmayo nirākāro jagannātho jaleśvaraḥ /
tumbavīṇī mahākāyo viśokaḥ śokanāśanaḥ // LiP_1,98.133 //
trilokātmā trilokeśaḥ śuddhaḥ śuddhī rathākṣajaḥ /
avyaktalakṣaṇo vyakto vyaktāvyakto viśāṃpatiḥ // LiP_1,98.134 //
varaśīlo varatulo māno mānadhano mayaḥ /
brahmā viṣṇuḥ prajāpālo haṃso haṃsagatiryamaḥ // LiP_1,98.135 //
vedhā dhātā vidhātā ca attā hartā caturmukhaḥ /
kailāsaśikharāvāsī sarvāvāsī satāṃ gatiḥ // LiP_1,98.136 //
hiraṇyagarbho hariṇaḥ puruṣaḥ pūrvajaḥ pitā /
bhūtālayo bhūtapatir bhūtido bhuvaneśvaraḥ // LiP_1,98.137 //
saṃyogī yogavidbrahma brahmaṇyo brāhmaṇapriyaḥ /
devapriyo devanātho devajño devacintakaḥ // LiP_1,98.138 //
viṣamākṣaḥ kalādhyakṣo vṛṣāṅko vṛṣavardhanaḥ /
nirmado nirahaṅkāro nirmoho nirupadravaḥ // LiP_1,98.139 //
darpahā darpito dṛptaḥ sarvartuparivartakaḥ /
saptajihvaḥ sahasrārciḥ snigdhaḥ prakṛtidakṣiṇaḥ // LiP_1,98.140 //
bhūtabhavyabhavannāthaḥ prabhavo bhrāntināśanaḥ /
artho 'nartho mahākośaḥ parakāryaikapaṇḍitaḥ // LiP_1,98.141 //
niṣkaṇṭakaḥ kṛtānando nirvyājo vyājamardanaḥ /
sattvavān sāttvikaḥ satya- kīrtistambhakṛtāgamaḥ // LiP_1,98.142 //
akaṃpito guṇagrāhī naikātmā naikakarmakṛt /
suprītaḥ sumukhaḥ sūkṣmaḥ sukaro dakṣiṇo 'nalaḥ // LiP_1,98.143 //
skandhaḥ skandhadharo dhuryaḥ prakaṭaḥ prītivardhanaḥ /
aparājitaḥ sarvasaho vidagdhaḥ sarvavāhanaḥ // LiP_1,98.144 //
adhṛtaḥ svadhṛtaḥ sādhyaḥ pūrvamūrtiryaśodharaḥ /
varāhaśṛṅgadhṛg vāyur balavān ekanāyakaḥ // LiP_1,98.145 //
śrutiprakāśaḥ śrutimān ekabandhur anekadhṛk /
śrīvallabhaśivārambhaḥ śāntabhadraḥ samañjasaḥ // LiP_1,98.146 //
bhūśayo bhūtikṛdbhūtir bhūṣaṇo bhūtavāhanaḥ /
akāyo bhaktakāyasthaḥ kālajñānī kalāvapuḥ // LiP_1,98.147 //
satyavratamahātyāgī niṣṭhāśāntiparāyaṇaḥ /
parārthavṛttir varado viviktaḥ śrutisāgaraḥ // LiP_1,98.148 //
anirviṇṇo guṇagrāhī kalaṅkāṅkaḥ kalaṅkahā /
svabhāvarudro madhyasthaḥ śatrughno madhyanāśakaḥ // LiP_1,98.149 //
śikhaṇḍī kavacī śūlī caṇḍī muṇḍī ca kuṇḍalī /
mekhalī kavacī khaḍgī māyī saṃsārasārathiḥ // LiP_1,98.150 //
amṛtyuḥ sarvadṛk siṃhas tejorāśir mahāmaṇiḥ /
asaṃkhyeyo 'prameyātmā vīryavān kāryakovidaḥ // LiP_1,98.151 //
vedyo vedārthavidgoptā sarvācāro munīśvaraḥ /
anuttamo durādharṣo madhuraḥ priyadarśanaḥ // LiP_1,98.152 //
sureśaḥ śaraṇaṃ sarvaḥ śabdabrahma satāṃ gatiḥ /
kālabhakṣaḥ kalaṅkāriḥ kaṅkaṇīkṛtavāsukiḥ // LiP_1,98.153 //
maheṣvāso mahībhartā niṣkalaṅko viśṛṅkhalaḥ /
dyumaṇis taraṇir dhanyaḥ siddhidaḥ siddhisādhanaḥ // LiP_1,98.154 //
nivṛttaḥ saṃvṛtaḥ śilpo vyūḍhorasko mahābhujaḥ /
ekajyotir nirātaṅko naro nārāyaṇapriyaḥ // LiP_1,98.155 //
nirlepo niṣprapañcātmā nirvyagro vyagranāśanaḥ /
stavyastavapriyaḥ stotā vyāsamūrtiranākulaḥ // LiP_1,98.156 //
niravadyapadopāyo vidyārāśiravikramaḥ /
praśāntabuddhirakṣudraḥ kṣudrahā nityasundaraḥ // LiP_1,98.157 //
dhairyāgryadhuryo dhātrīśaḥ śākalyaḥ śarvarīpatiḥ /
paramārthagurur dṛṣṭir gurur āśritavatsalaḥ // LiP_1,98.158 //
raso rasajñaḥ sarvajñaḥ sarvasattvāvalaṃbanaḥ /
sūta uvāca
evaṃ nāmnāṃ sahasreṇa tuṣṭāva vṛṣabhadhvajam // LiP_1,98.159 //
snāpayāmāsa ca vibhuḥ pūjayāmāsa paṅkajaiḥ /
parīkṣārthaṃ hareḥ pūjā- kamaleṣu maheśvaraḥ // LiP_1,98.160 //
gopayāmāsa kamalaṃ tadaikaṃ bhuvaneśvaraḥ /
hṛtapuṣpo haristatra kimidaṃ tvabhyacintayat // LiP_1,98.161 //
jñātvā svanetramuddhṛtya sarvasattvāvalambanam /
pūjayāmāsa bhāvena nāmnā tena jagadgurum // LiP_1,98.162 //
tatastatra vibhurdṛṣṭvā tathābhūtaṃ haro harim /
tasmādavatatārāśu maṇḍalātpāvakasya ca // LiP_1,98.163 //
koṭibhāskarasaṃkāśaṃ jaṭāmukuṭamaṇḍitam /
jvālāmālāvṛtaṃ divyaṃ tīkṣṇadaṃṣṭraṃ bhayaṅkaram // LiP_1,98.164 //
śūlaṭaṅkagadācakra- kuntapāśadharaṃ haram /
varādabhayahastaṃ ca dvīpicarmottarīyakam // LiP_1,98.165 //
itthaṃbhūtaṃ tadā dṛṣṭvā bhavaṃ bhasmavibhūṣitam /
hṛṣṭo namaścakārāśu devadevaṃ janārdanaḥ // LiP_1,98.166 //
dudruvustaṃ parikramya sendrā devāstrilocanam /
cacāla brahmabhuvanaṃ cakampe ca vasuṃdharā // LiP_1,98.167 //
dadāha tejastacchaṃbhoḥ prāntaṃ vai śatayojanam /
adhastāccordhvataścaiva hāhetyakṛta bhūtale // LiP_1,98.168 //
tadā prāha mahādevaḥ prahasanniva śaṅkaraḥ /
samprekṣya praṇayādviṣṇuṃ kṛtāñjalipuṭaṃ sthitam // LiP_1,98.169 //
jñātaṃ mayedamadhunā devakāryaṃ janārdana /
sudarśanākhyaṃ cakraṃ ca dadāmi tava śobhanam // LiP_1,98.170 //
yadrūpaṃ bhavatā dṛṣṭaṃ sarvalokabhayaṃkaram /
hitāya tava yatnena tava bhāvāya suvrata // LiP_1,98.171 //
śāntaṃ raṇājire viṣṇo devānāṃ duḥkhasādhanam /
śāntasya cāstraṃ śāntaḥ syāc chāntenāstreṇa kiṃ phalam // LiP_1,98.172 //
śāntasya samare cāstraṃ śāntireva tapasvinām /
yoddhuḥ śāntyā balacchedaḥ parasya balavṛddhidaḥ // LiP_1,98.173 //
devairaśāntairyadrūpaṃ madīyaṃ bhāvayāvyayam /
kimāyudhena kāryaṃ vai yoddhuṃ devārisūdana // LiP_1,98.174 //
kṣamā yudhi na kāryaṃ vai yoddhuṃ devārisūdana /
anāgate vyatīte ca daurbalye svajanotkare // LiP_1,98.175 //
akālike tvadharme ca anarthe vārisūdana /
evamuktvā dadau cakraṃ sūryāyutasamaprabham // LiP_1,98.176 //
netraṃ ca netā jagatāṃ prabhurvai padmasannibham /
tadāprabhṛti taṃ prāhuḥ padmākṣamiti suvratam // LiP_1,98.177 //
dattvainaṃ nayanaṃ cakraṃ viṣṇave nīlalohitaḥ /
pasparśa ca karābhyāṃ vai suśubhābhyāmuvāca ha // LiP_1,98.178 //
varado 'haṃ varaśreṣṭha varānvaraya cepsitān /
bhaktyā vaśīkṛto nūnaṃ tvayāhaṃ puruṣottama // LiP_1,98.179 //
ityukto devadevena devadevaṃ praṇamya tam /
tvayi bhaktirmahādeva prasīda varamuttamam // LiP_1,98.180 //
nānyamicchāmi bhaktānām ārtayo nāsti yatprabho /
tacchrutvā vacanaṃ tasya dayāvān sutarāṃ bhavaḥ // LiP_1,98.181 //
pasparśa ca dadau tasmai śraddhāṃ śītāṃśubhūṣaṇaḥ /
prāha caivaṃ mahādevaḥ paramātmānamacyutam // LiP_1,98.182 //
mayi bhaktaś ca vandyaś ca pūjyaścaiva surāsuraiḥ /
bhaviṣyasi na saṃdeho matprasādātsurottama // LiP_1,98.183 //
yadā satī dakṣaputrī vinindyaiva sulocanā /
mātaraṃ pitaraṃ dakṣaṃ bhaviṣyati sureśvarī // LiP_1,98.184 //
divyā haimavatī viṣṇo tadā tvamapi suvrata /
bhaginīṃ tava kalyāṇīṃ devīṃ haimavatīmumām // LiP_1,98.185 //
niyogād brahmaṇaḥ sādhvīṃ pradāsyasi mamaiva tām /
matsaṃbandhī ca lokānāṃ madhye pūjyo bhaviṣyasi // LiP_1,98.186 //
māṃ divyena ca bhāvena tadāprabhṛti śaṅkaram /
drakṣyase ca prasannena mitrabhūtamivātmanā // LiP_1,98.187 //
ityuktvāntardadhe rudro bhagavānnīlalohitaḥ /
janārdano 'pi bhagavān devānāmapi saṃnidhau // LiP_1,98.188 //
ayācata mahādevaṃ brahmāṇaṃ munibhiḥ samam /
mayā proktaṃ stavaṃ divyaṃ padmayone suśobhanam // LiP_1,98.189 //
yaḥ paṭhecchṛṇuyādvāpi śrāvayedvā dvijottamān /
pratināmni hiraṇyasya tat tasya phalam āpnuyāt // LiP_1,98.190 //
aśvamedhasahasreṇa phalaṃ bhavati tasya vai /
ghṛtādyaiḥ snāpayedrudraṃ sthālyā vai kalaśaiḥ śubhaiḥ // LiP_1,98.191 //
nāmnāṃ sahasreṇānena śraddhayā śivamīśvaram /
so 'pi yajñasahasrasya phalaṃ labdhvāsureśvaraiḥ // LiP_1,98.192 //
pūjyo bhavati rudrasya prītirbhavati tasya vai /
tathāstviti tathā prāha padmayonerjanārdanam // LiP_1,98.193 //
jagmatuḥ praṇipatyainaṃ devadevaṃ jagadgurum /
tasmānnāmnāṃ sahasreṇa pūjayed anagho dvijāḥ // LiP_1,98.194 //
japennāmnāṃ sahasraṃ ca sa yāti paramāṃ gatim // LiP_1,98.195 //
iti śrīliṅgamahāpurāṇe pūrvabhāge sahasranāmabhiḥ pūjanād viṣṇucakralābho nāmāṣṭanavatitamo 'dhyāyaḥ
LiP, 1, 99
ṛṣaya ūcuḥ
saṃbhavaḥ sūcito devyās tvayā sūta mahāmate /
savistaraṃ vadasvādya satītve ca yathātatham // LiP_1,99.1 //
menājatvaṃ mahādevyā dakṣayajñavimardanam /
viṣṇunā ca kathaṃ dattā devadevāya śaṃbhave // LiP_1,99.2 //
kalyāṇaṃ vā kathaṃ tasya vaktumarhasi sāṃpratam /
teṣāṃ tadvacanaṃ śrutvā sūtaḥ paurāṇikottamaḥ // LiP_1,99.3 //
saṃbhavaṃ ca mahādevyāḥ prāha teṣāṃ mahātmanām /
sūta uvāca
brahmaṇā kathitaṃ pūrvaṃ daṇḍine tat suvistaram // LiP_1,99.4 //
yuṣmābhir vai kumārāya tena vyāsāya dhīmate /
tasmādahamupaśrutya pravadāmi suvistaram // LiP_1,99.5 //
vacanādvo mahābhāgāḥ praṇamyomāṃ tathā bhavam /
sā bhagākhyā jagaddhātrī liṅgamūrtestrivedikā // LiP_1,99.6 //
liṅgastu bhagavāndvābhyāṃ jagatsṛṣṭirdvijottamāḥ /
liṅgamūrtiḥ śivo jyotis tamasaścopari sthitaḥ // LiP_1,99.7 //
liṅgavedisamāyogād ardhanārīśvarobhavat /
brahmāṇaṃ vidadhe devam agre putraṃ caturmukham // LiP_1,99.8 //
prāhiṇoti sma tasyaiva jñānaṃ jñānamayo haraḥ /
viśvādhiko 'sau bhagavān ardhanārīśvaro vibhuḥ // LiP_1,99.9 //
hiraṇyagarbhaṃ taṃ devo jāyamānamapaśyata /
so 'pi rudraṃ mahādevaṃ brahmāpaśyata śaṅkaram // LiP_1,99.10 //
taṃ dṛṣṭvā saṃsthitaṃ devam ardhanārīśvaraṃ prabhum /
tuṣṭāva vāgbhir iṣṭābhir varadaṃ vārijodbhavaḥ // LiP_1,99.11 //
vibhajasveti viśveśaṃ viśvātmānamajo vibhuḥ /
sasarja devīṃ vāmāṅgāt patnīṃ caivātmanaḥ samām // LiP_1,99.12 //
śraddhā hyasya śubhā patnī tataḥ puṃsaḥ purātanī /
saivājñayā vibhordevī dakṣaputrī babhūva ha // LiP_1,99.13 //
satīsaṃjñā tadā sā vai rudramevāśritā patim /
dakṣaṃ vinindya kālena devī mainā hyabhūtpunaḥ // LiP_1,99.14 //
nāradasyaiva dakṣo 'pi śāpādevaṃ vinindya ca /
avajñādurmado dakṣo devadevamumāpatim // LiP_1,99.15 //
anādṛtya kṛtiṃ jñātvā satī dakṣeṇa tatkṣaṇāt /
bhasmīkṛtvātmano dehaṃ yogamārgeṇa sā punaḥ // LiP_1,99.16 //
babhūva pārvatī devī tapasā ca gireḥ prabhoḥ /
jñātvaitadbhagavān bhargo dadāha ruṣitaḥ prabhuḥ // LiP_1,99.17 //
dakṣasya vipulaṃ yajñaṃ cyāvaner vacanādapi /
cyavanasya suto dhīmān dadhīca iti viśrutaḥ // LiP_1,99.18 //
vijitya viṣṇuṃ samare prasādāt tryaṃbakasya ca /
viṣṇunā lokapālāṃś ca śaśāpa ca munīśvaraḥ // LiP_1,99.19 //
rudrasya krodhajenaiva vahninā haviṣā surāḥ /
vināśo vai kṣaṇādeva māyayā śaṅkarasya vai // LiP_1,99.20 //
iti śrīliṅgamahāpurāṇe pūrvabhāge devīsaṃbhavo nāma navanavatitamo 'dhyāyaḥ
LiP, 1, 100
ṛṣaya ūcuḥ
vijitya viṣṇunā sārdhaṃ bhagavānparameśvaraḥ /
sarvāndadhīcavacanāt kathaṃ bheje maheśvaraḥ // LiP_1,100.1 //
sūta uvāca
dakṣayajñe suvipule devān viṣṇupurogamān /
dadāha bhagavān rudraḥ sarvān munigaṇān api // LiP_1,100.2 //
bhadro nāma gaṇastena preṣitaḥ parameṣṭhinā /
viprayogena devyā vai duḥsahenaiva suvratāḥ // LiP_1,100.3 //
so 'sṛjad vīrabhadraś ca gaṇeśānromajāñchubhān /
gaṇeśvaraiḥ samāruhya rathaṃ bhadraḥ pratāpavān // LiP_1,100.4 //
gantuṃ cakre matiṃ yasya sārathirbhagavānajaḥ /
gaṇeśvarāś ca te sarve vividhāyudhapāṇayaḥ // LiP_1,100.5 //
vimānairviśvato bhadrais tamanvayuratho surāḥ /
himavacchikhare ramye hemaśṛṅge suśobhane // LiP_1,100.6 //
yajñavāṭas tathā tasya gaṅgādvārasamīpataḥ /
taddeśe caiva vikhyātaṃ śubhaṃ kanakhalaṃ dvijāḥ // LiP_1,100.7 //
dagdhuṃ vai preṣitaścāsau bhagavān parameṣṭhinā /
tadotpāto babhūvātha lokānāṃ bhayaśaṃsanaḥ // LiP_1,100.8 //
parvatāś ca vyaśīryanta pracakampe vasuṃdharā /
marutaś cāpy aghūrṇanta cukṣubhe makarālayaḥ // LiP_1,100.9 //
agnayo naiva dīpyanti na ca dīpyati bhāskaraḥ /
grahāś ca na prakāśyante na devā na ca dānavāḥ // LiP_1,100.10 //
tataḥ kṣaṇāt praviśyaiva yajñavāṭaṃ mahātmanaḥ /
romajaiḥ sahito bhadraḥ kālāgnirivacāparaḥ // LiP_1,100.11 //
uvāca bhadro bhagavān dakṣaṃ cāmitatejasam /
saṃparkādeva dakṣādya munīndevān pinākinā // LiP_1,100.12 //
dagdhuṃ saṃpreṣitaś cāhaṃ bhavantaṃ samunīśvaraiḥ /
ityuktvā yajñaśālāṃ tāṃ dadāha gaṇapuṅgavaḥ // LiP_1,100.13 //
gaṇeśvarāś ca saṃkruddhā yūpānutpāṭya cikṣipuḥ /
prastotrā saha hotrā ca dagdhaṃ caiva gaṇeśvaraiḥ // LiP_1,100.14 //
gṛhītvā gaṇapāḥ sarvān gaṅgāsrotasi cikṣipuḥ /
vīrabhadro mahātejāḥ śakrasyodyacchataḥ karam // LiP_1,100.15 //
vyaṣṭambhayad adīnātmā tathānyeṣāṃ divaukasām /
bhagasya netre cotpāṭya karajāgreṇa līlayā // LiP_1,100.16 //
nihatya muṣṭinā dantān pūṣṇaścaivaṃ nyapātayat /
tathā candramasaṃ devaṃ pādāṅguṣṭhena līlayā // LiP_1,100.17 //
gharṣayāmāsa bhagavān vīrabhadraḥ pratāpavān /
cicheda ca śirastasya śakrasya bhagavānprabhoḥ // LiP_1,100.18 //
vahnerhastadvayaṃ chittvā jihvāmutpāṭya līlayā /
jaghāna mūrdhni pādena vīrabhadro mahābalaḥ // LiP_1,100.19 //
yamasya daṇḍaṃ bhagavān pracicheda svayaṃ prabhuḥ /
jaghāna devamīśānaṃ triśūlena mahābalam // LiP_1,100.20 //
trayastriṃśatsurānevaṃ vinihatyāprayatnataḥ /
trayaś ca triśataṃ teṣāṃ trisāhasraṃ ca līlayā // LiP_1,100.21 //
trayaṃ caiva surendrāṇāṃ jaghāna ca munīśvarān /
anyāṃś ca devān devo 'sau sarvānyuddhāya saṃsthitān // LiP_1,100.22 //
jaghāna bhagavān rudraḥ khaḍgamuṣṭyādisāyakaiḥ /
atha viṣṇurmahātejāś cakram udyamya mūrchitaḥ // LiP_1,100.23 //
yuyodha bhagavāṃstena rudreṇa saha mādhavaḥ /
tayoḥ samabhavadyuddhaṃ sughoraṃ romaharṣaṇam // LiP_1,100.24 //
viṣṇoryogabalāttasya divyadehāḥ sudāruṇāḥ // LiP_1,100.25 //
śaṅkhacakragadāhastā asaṃkhyātāś ca jajñire /
tānsarvānapi devo 'sau nārāyaṇasamaprabhān // LiP_1,100.26 //
nihatya gadayā viṣṇuṃ tāḍayāmāsa mūrdhani /
tataścorasi taṃ devaṃ līlayaiva raṇājire // LiP_1,100.27 //
papāta ca tadā bhūmau visaṃjñaḥ puruṣottamaḥ /
punarutthāya taṃ hantuṃ cakramudyamya sa prabhuḥ // LiP_1,100.28 //
krodharaktekṣaṇaḥ śrīmān atiṣṭhat puruṣarṣabhaḥ /
tasya cakraṃ ca yadraudraṃ kālādityasamaprabham // LiP_1,100.29 //
vyaṣṭambhayad adīnātmā karasthaṃ na cacāla saḥ /
atiṣṭhat stambhitastena śṛṅgavāniva niścalaḥ // LiP_1,100.30 //
tribhiś ca dharṣitaṃ śārṅgaṃ tridhābhūtaṃ prabhostadā /
śārṅgakoṭiprasaṅgād vai cicheda ca śiraḥ prabhoḥ // LiP_1,100.31 //
chinnaṃ ca nipapātāsu śirastasya rasātale /
vāyunā preritaṃ caiva prāṇajena pinākinā // LiP_1,100.32 //
praviveśa tadā caiva tadīyāhavanīyakam /
tat pratidhvastakalaśaṃ bhagnayūpaṃ satoraṇam // LiP_1,100.33 //
pradīpitamahāśālaṃ dṛṣṭvā yajño 'pi dudruve /
taṃ tadā mṛgarūpeṇa dhāvantaṃ gaganaṃ prati // LiP_1,100.34 //
vīrabhadraḥ samādhāya viśiraskamathākarot /
tataḥ prajāpatiṃ dharmaṃ kaśyapaṃ ca jagadgurum // LiP_1,100.35 //
ariṣṭaneminaṃ vīro bahuputraṃ munīśvaram /
munim aṅgirasaṃ caiva kṛṣṇāśvaṃ ca mahābalaḥ // LiP_1,100.36 //
jaghāna mūrdhni pādena dakṣaṃ caiva yaśasvinam /
cicheda ca śirastasya dadāhāgnau dvijottamāḥ // LiP_1,100.37 //
sarasvatyāś ca nāsāgraṃ devamātustathaiva ca /
nikṛtya karajāgreṇa vīrabhadraḥ pratāpavān // LiP_1,100.38 //
tasthau śriyā vṛto madhye pretasthāne yathā bhavaḥ /
etasminneva kāle tu bhagavānpadmasaṃbhavaḥ // LiP_1,100.39 //
bhadramāha mahātejāḥ prārthayanpraṇataḥ prabhuḥ /
alaṃ krodhena vai bhadra naṣṭāścaiva divaukasaḥ // LiP_1,100.40 //
prasīda kṣamyatāṃ sarvaṃ romajaiḥ saha suvrata /
so 'pi bhadraḥ prabhāveṇa brahmaṇaḥ parameṣṭhinaḥ // LiP_1,100.41 //
śamaṃ jagāma śanakaiḥ śāntastasthau tadājñayā /
devo 'pi tatra bhagavān antarikṣe vṛṣadhvajaḥ // LiP_1,100.42 //
sagaṇaḥ sarvadaḥ śarvaḥ sarvalokamaheśvaraḥ /
prārthitaścaiva devena brahmaṇā bhagavān bhavaḥ // LiP_1,100.43 //
hatānāṃ ca tadā teṣāṃ pradadau pūrvavattanum /
indrasya ca śirastasya viṣṇoścaiva mahātmanaḥ // LiP_1,100.44 //
dakṣasya ca munīndrasya tathānyeṣāṃ maheśvaraḥ /
vāgīśyāścaiva nāsāgraṃ devamātustathaiva ca // LiP_1,100.45 //
naṣṭānāṃ jīvitaṃ caiva varāṇi vividhāni ca /
dakṣasya dhvastavaktrasya śirasā bhagavānprabhuḥ // LiP_1,100.46 //
kalpayāmāsa vai vaktraṃ līlayā ca mahān bhavaḥ /
dakṣo 'pi labdhasaṃjñaś ca samutthāya kṛtāñjaliḥ // LiP_1,100.47 //
tuṣṭāva devadeveśaṃ śaṅkaraṃ vṛṣabhadhvajam /
stutastena mahātejāḥ pradāya vividhānvarān // LiP_1,100.48 //
gāṇapatyaṃ dadau tasmai dakṣāyākliṣṭakarmaṇe /
devāś ca sarve deveśaṃ tuṣṭuvuḥ parameśvaram // LiP_1,100.49 //
nārāyaṇaś ca bhagavān tuṣṭāva ca kṛtāñjaliḥ /
brahmā ca munayaḥ sarve pṛthakpṛthagajodbhavam // LiP_1,100.50 //
tuṣṭuvur devadeveśaṃ nīlakaṇṭhaṃ vṛṣadhvajam /
tān devān anugṛhyaiva bhavo 'pyantaradhīyata // LiP_1,100.51 //
iti śrīliṅgamahāpurāṇe pūrvabhāge śivakṛddakṣayajñavidhvaṃsano nāma śatatamo 'dhyāyaḥ
LiP, 1, 101
ṛṣaya ūcuḥ
kathaṃ himavataḥ putrī babhūvāṃbā satī śubhā /
kathaṃ vā devadeveśam avāpa patimīśvaram // LiP_1,101.1 //
sūta uvāca
sā menātanum āśritya svecchayaiva varāṅganā /
tadā haimavatī jajñe tapasā ca dvijottamāḥ // LiP_1,101.2 //
jātakarmādikāḥ sarvāś cakāra ca girīśvaraḥ /
dvādaśe ca tadā varṣe pūrṇe haimavatī śubhā // LiP_1,101.3 //
tapastepe tayā sārdham anujā ca śubhānanā /
anyā ca devī hyanujā sarvaloke namaskṛtā // LiP_1,101.4 //
ṛṣayaś ca tadā sarve sarvalokamaheśvarīm /
tuṣṭuvus tapasā devīṃ samāvṛtya samantataḥ // LiP_1,101.5 //
jyeṣṭhā hyaparṇā hyanujā caikaparṇā śubhānanā /
tṛtīyā ca varārohā tathā caivaikapāṭalā // LiP_1,101.6 //
tapasā ca mahādevyāḥ pārvatyāḥ parameśvaraḥ /
vaśīkṛto mahādevaḥ sarvabhūtapatirbhavaḥ // LiP_1,101.7 //
etasminneva kāle tu tārako nāma dānavaḥ /
tārātmajo mahātejā babhūva ditinandanaḥ // LiP_1,101.8 //
tasya putrāstrayaścāpi tārakākṣo mahāsuraḥ /
vidyunmālī ca bhagavān kamalākṣaś ca vīryavān // LiP_1,101.9 //
pitāmahas tathā caiṣāṃ tāro nāma mahābalaḥ /
tapasā labdhavīryaś ca prasādādbrahmaṇaḥ prabhoḥ // LiP_1,101.10 //
so 'pi tāro mahātejās trailokyaṃ sacarācaram /
vijitya samare pūrvaṃ viṣṇuṃ ca jitavān asau // LiP_1,101.11 //
tayoḥ samabhavadyuddhaṃ sughoraṃ romaharṣaṇam /
divyaṃ varṣasahasraṃ tu divārātram aviśramam // LiP_1,101.12 //
sarathaṃ viṣṇumādāya cikṣepa śatayojanam /
tāreṇa vijitaḥ saṃkhye dudrāva garuḍadhvajaḥ // LiP_1,101.13 //
tāro varāñchataguṇaṃ labdhvā śataguṇaṃ balam /
pitāmahājjagatsarvam avāpa ditinandanaḥ // LiP_1,101.14 //
devendrapramukhāñjitvā devāndeveśvareśvaraḥ /
vārayāmāsa tair devān sarvalokeṣu māyayā // LiP_1,101.15 //
devatāś ca sahendreṇa tārakādbhayapīḍitāḥ /
na śāntiṃ lebhire śūrāḥ śaraṇaṃ vā bhayārditāḥ // LiP_1,101.16 //
tadāmarapatiḥ śrīmān saṃnipatyāmaraprabhuḥ /
uvācāṅgirasaṃ devo devānāmapi saṃnidhau // LiP_1,101.17 //
bhagavaṃstārako nāma tārajo dānavottamaḥ /
tena saṃnihatā yuddhe vatsā gopatinā yathā // LiP_1,101.18 //
bhayāttasmānmahābhāga bṛhadyuddhe bṛhaspate /
aniketā bhramantyete śakuntā iva pañjare // LiP_1,101.19 //
asmākaṃ yāny amoghāni āyudhāny aṅgiro vara /
tāni moghāni jāyante prabhāvādamaradviṣaḥ // LiP_1,101.20 //
daśavarṣasahasrāṇi dviguṇāni bṛhaspate /
viṣṇunā yodhito yuddhe tenāpi na ca sūditaḥ // LiP_1,101.21 //
yastenānirjito yuddhe viṣṇunā prabhaviṣṇunā /
kathamasmadvidhastasya sthāsyate samare 'grataḥ // LiP_1,101.22 //
evam uktas tu śakreṇa jīvaḥ sārdhaṃ surādhipaiḥ /
sahasrākṣeṇa ca vibhuṃ samprāpyāha kuśadhvajam // LiP_1,101.23 //
so 'pi tasya mukhācchrutvā praṇayātpraṇatārtihā /
devairaśeṣaiḥ sendraistu jīvamāha pitāmahaḥ // LiP_1,101.24 //
jāne vo 'rtiṃ surendrāṇāṃ tathāpi śṛṇu sāṃpratam /
vinindya dakṣaṃ yā devī satī rudrāṅgasaṃbhavā // LiP_1,101.25 //
umā haimavatī jajñe sarvalokanamaskṛtā /
tasyāścaiveha rūpeṇa yūyaṃ devāḥ surottamāḥ // LiP_1,101.26 //
vibhoryatadhvamākraṣṭuṃ rudrasyāsya mano mahat /
tayoryogena sambhūtaḥ skandaḥ śaktidharaḥ prabhuḥ // LiP_1,101.27 //
ṣaḍāsyo dvādaśabhujaḥ senānīḥ pāvakiḥ prabhuḥ /
svāheyaḥ kārtikeyaś ca gāṅgeyaḥ śaradhāmajaḥ // LiP_1,101.28 //
devaḥ śākho viśākhaś ca naigameśaś ca vīryavān /
senāpatiḥ kumārākhyaḥ sarvalokanamaskṛtaḥ // LiP_1,101.29 //
līlayaiva mahāsenaḥ prabalaṃ tārakāsuram /
bālo 'pi vinihatyaiko devān saṃtārayiṣyati // LiP_1,101.30 //
evam uktas tadā tena brahmaṇā parameṣṭhinā /
bṛhaspatis tathā sendrair devair devaṃ praṇamya tam // LiP_1,101.31 //
(Śiva burns Kāma)
meroḥ śikharamāsādya smaraṃ sasmāra suvrataḥ /
smaraṇāddevadevasya smaro 'pi saha bhāryayā // LiP_1,101.32 //
ratyā samaṃ samāgamya namaskṛtya kṛtāñjaliḥ /
saśakramāha taṃ jīvaṃ jagajjīvo dvijottamāḥ // LiP_1,101.33 //
smṛto yadbhavatā jīva samprāpto 'haṃ tavāntikam /
brūhi yanme vidhātavyaṃ tamāha surapūjitaḥ // LiP_1,101.34 //
tam āha bhagavāñchakraḥ saṃbhāvya makaradhvajam /
śaṅkareṇāṃbikāmadya saṃyojaya yathāsukham // LiP_1,101.35 //
tayā sa ramate yena bhagavān vṛṣabhadhvajaḥ /
tena mārgeṇa mārgasva patnyā ratyānayā saha // LiP_1,101.36 //
so 'pi tuṣṭo mahādevaḥ pradāsyati śubhāṃ gatim /
viprayuktastayā pūrvaṃ labdhvā tāṃ girijāmumām // LiP_1,101.37 //
evamukto namaskṛtya devadevaṃ śacīpatim /
devadevāśramaṃ gantuṃ matiṃ cakre tayā saha // LiP_1,101.38 //
gatvā tadāśraye śaṃbhoḥ saha ratyā mahābalaḥ /
vasaṃtena sahāyena devaṃ yoktumanā bhavat // LiP_1,101.39 //
tataḥ samprekṣya madanaṃ hasan devas triyaṃbakaḥ /
nayanena tṛtīyena sāvajñaṃ tam avaikṣata // LiP_1,101.40 //
tato 'sya netrajo vahnir madanaṃ pārśvataḥ sthitam /
adahattatkṣaṇādeva lalāpa karuṇaṃ ratiḥ // LiP_1,101.41 //
ratyāḥ pralāpamākarṇya devadevo vṛṣadhvajaḥ /
kṛpayā parayā prāha kāmapatnīṃ nirīkṣya ca // LiP_1,101.42 //
amūrto 'pi dhruvaṃ bhadre kāryaṃ sarvaṃ patistava /
ratikāle dhruve bhadre kariṣyati na saṃśayaḥ // LiP_1,101.43 //
yadā viṣṇuś ca bhavitā vāsudevo mahāyaśāḥ /
śāpādbhṛgormahātejāḥ sarvalokahitāya vai // LiP_1,101.44 //
tadā tasya suto yaś ca sa patiste bhaviṣyati /
sā praṇamya tadā rudraṃ kāmapatnī śucismitā // LiP_1,101.45 //
jagāma madanaṃ labdhvā vasaṃtena samanvitā // LiP_1,101.46 //
iti śrīliṅgamahāpurāṇe pūrvabhāge madanadāho nāmaikādhikaśatatamo 'dhyāyaḥ
LiP, 1, 102
sūta uvāca
tapasā ca mahādevyāḥ pārvatyā vṛṣabhadhvaja /
prītiś ca bhagavāñcharvo vacanādbrahmaṇastadā // LiP_1,102.1 //
hitāya cāśramāṇāṃ ca krīḍārthaṃ bhagavānbhavaḥ /
tadā haimavatīṃ devīm upayeme yathāvidhi // LiP_1,102.2 //
jagāma sa svayaṃ brahmā marīcyādyairmaharṣibhiḥ /
tapovanaṃ mahādevyāḥ pārvatyāḥ padmasaṃbhavaḥ // LiP_1,102.3 //
pradakṣiṇīkṛtya ca tāṃ devīṃ sa jagato 'raṇīm /
kim arthaṃ tapasā lokān saṃtāpayasi śailaje // LiP_1,102.4 //
tvayā sṛṣṭaṃ jagatsarvaṃ mātastvaṃ mā vināśaya /
tvaṃ hi saṃdhārayellokān imān sarvān svatejasā // LiP_1,102.5 //
sarvadeveśvaraḥ śrīmān sarvalokapatirbhavaḥ /
yasya vai devadevasya vayaṃ kiṅkaravādinaḥ // LiP_1,102.6 //
sa evaṃ parameśānaḥ svayaṃ ca varayiṣyati /
varade yena sṛṣṭāsi na vinā yastvayāṃbike // LiP_1,102.7 //
vartate nātra saṃdehas tava bharttā bhaviṣyati /
ityuktvā tāṃ namaskṛtya muhuḥ samprekṣya pārvatīm // LiP_1,102.8 //
gate pitāmahe devo bhagavān parameśvaraḥ /
jagāmānugrahaṃ kartuṃ dvijarūpeṇa cāśramam // LiP_1,102.9 //
sā ca dṛṣṭvā mahādevaṃ dvijarūpeṇa saṃsthitam /
pratibhādyaiḥ prabhuṃ jñātvā nanāma vṛṣabhadhvajam // LiP_1,102.10 //
sampūjya varadaṃ devaṃ brāhmaṇacchadmanāgatam /
tuṣṭāva parameśānaṃ pārvatī parameśvaram // LiP_1,102.11 //
anugṛhya tadā devīm uvāca prahasanniva /
kuladharmāśrayaṃ rakṣan bhūdharasya mahātmanaḥ // LiP_1,102.12 //
krīḍārthaṃ ca satāṃ madhye sarvadevapatirbhavaḥ /
svayaṃvare mahādevī tava divyasuśobhane // LiP_1,102.13 //
āsthāya rūpaṃ yatsaumyaṃ sameṣye 'haṃ saha tvayā /
ityuktvā tāṃ samālokya devo divyena cakṣuṣā // LiP_1,102.14 //
jagāmeṣṭaṃ tadā divyaṃ svapuraṃ prayayau ca sā /
dṛṣṭvā hṛṣṭastadā devīṃ menayā tuhinācalaḥ // LiP_1,102.15 //
āliṅgyāghrāya sampūjya putrīṃ sākṣāttapasvinīm /
duhiturdevadevena na jānannabhimantritam // LiP_1,102.16 //
svayaṃvaraṃ tadā devyāḥ sarvalokeṣvaghoṣayat /
atha brahmā ca bhagavān viṣṇuḥ sākṣājjanārdanaḥ // LiP_1,102.17 //
śakraś ca bhagavān vahnir bhāskaro bhaga eva ca /
tvaṣṭāryamā vivasvāṃś ca yamo varuṇa eva ca // LiP_1,102.18 //
vāyuḥ somastatheśāno rudrāś ca munayas tathā /
aśvinau dvādaśādityā gandharvā garuḍas tathā // LiP_1,102.19 //
yakṣāḥ siddhāstathā sādhyā daityāḥ kiṃpuruṣoragāḥ /
samudrāś ca nadā vedā mantrāḥ stotrādayaḥ kṣaṇāḥ // LiP_1,102.20 //
nāgāś ca parvatāḥ sarve yajñāḥ sūryādayo grahāḥ /
trayastriṃśacca devānāṃ trayaś ca triśataṃ tathā // LiP_1,102.21 //
trayaś ca trisahasraṃ ca tathānye bahavaḥ surā /
jagmur girīndraputryāstu svayaṃvaramanuttamam // LiP_1,102.22 //
atha śailasutā devī haimamāruhya śobhanam /
vimānaṃ sarvatobhadraṃ sarvaratnair alaṃkṛtam // LiP_1,102.23 //
apsarobhiḥ pranṛttābhiḥ sarvābharaṇabhūṣitaiḥ /
gandharvasiddhairvividhaiḥ kinnaraiś ca suśobhanaiḥ // LiP_1,102.24 //
bandibhiḥ stūyamānā ca sthitā śailasutā tadā /
sitātapatraṃ ratnāṃśu- miśritaṃ cāvahattathā // LiP_1,102.25 //
mālinī giriputryāstu saṃdhyā pūrṇendumaṇḍalam /
cāmarāsaktahastābhir divyastrībhiś ca saṃvṛtā // LiP_1,102.26 //
mālāṃ gṛhya jayā tasthau suradrumasamudbhavām /
vijayā vyajanaṃ gṛhya sthitā devyāḥ samīpagā // LiP_1,102.27 //
mālāṃ pragṛhya devyāṃ tu sthitāyāṃ devasaṃsadi /
śiśurbhūtvā mahādevaḥ krīḍārthaṃ vṛṣabhadhvajaḥ // LiP_1,102.28 //
utsaṅgatalasaṃsupto babhūva bhagavānbhavaḥ /
atha dṛṣṭvā śiśuṃ devās tasyā utsaṃgavarttinam // LiP_1,102.29 //
ko 'yam atreti saṃmantrya cukṣubhuś ca samāgatāḥ /
vajramāhārayattasya bāhum udyamya vṛtrahā // LiP_1,102.30 //
sa bāhurudyamastasya tathaiva samupasthitaḥ /
stambhitaḥ śiśurūpeṇa devadevena līlayā // LiP_1,102.31 //
vajraṃ kṣeptuṃ na śaśāka bāhuṃ cālayituṃ tathā /
vahniḥ śaktiṃ tathā kṣeptuṃ na śaśāka tathā sthitaḥ // LiP_1,102.32 //
yamo 'pi daṇḍaṃ khaḍgaṃ ca nirṛtirmunipuṅgavāḥ /
varuṇo nāgapāśaṃ ca dhvajayaṣṭiṃ samīraṇaḥ // LiP_1,102.33 //
somo gadāṃ dhaneśaś ca daṇḍaṃ daṇḍabhṛtāṃ varaḥ /
īśānaś ca tathā śūlaṃ tīvramudyamya saṃsthitaḥ // LiP_1,102.34 //
rudrāś ca śūlamādityā muśalaṃ vasavas tathā /
mudgaraṃ stambhitāḥ sarve devenāśu divaukasaḥ // LiP_1,102.35 //
stambhitā devadevena tathānye ca divaukasaḥ /
śiraḥ prakampayan viṣṇuś cakram udyamya saṃsthitaḥ // LiP_1,102.36 //
tasyāpi śiraso bālaḥ sthiratvaṃ pracakāra ha /
cakraṃ kṣeptuṃ na śaśāka bāhūṃścālayituṃ na ca // LiP_1,102.37 //
pūṣā dantān daśan dantair bālamaikṣata mohitaḥ /
tasyāpi daśanāḥ petur dṛṣṭamātrasya śaṃbhunā // LiP_1,102.38 //
balaṃ tejaś ca yogaṃ ca tathaivāstambhayad vibhuḥ /
atha teṣu sthiteṣveva manyumatsu sureṣvapi // LiP_1,102.39 //
brahmā paramasaṃvigno dhyānamāsthāya śaṅkaram /
bubudhe devamīśānam umotsaṃge tamāsthitam // LiP_1,102.40 //
sa buddhvā devamīśānaṃ śīghram utthāya vismitaḥ /
vavande caraṇau śaṃbhor astuvacca pitāmahaḥ // LiP_1,102.41 //
buddhistvaṃ sarvalokānām ahaṅkāras tvam īśvaraḥ /
bhūtānāmindriyāṇāṃ ca tvameveśa pravarttakaḥ // LiP_1,102.42 //
tavāhaṃ dakṣiṇāddhastāt sṛṣṭaḥ pūrvaṃ purātanaḥ /
vāmahastān mahābāho devo nārāyaṇaḥ prabhuḥ // LiP_1,102.43 //
iyaṃ ca prakṛtirdevī sadā te sṛṣṭikāraṇa /
patnīrūpaṃ samāsthāya jagatkāraṇamāgatā // LiP_1,102.44 //
namastubhyaṃ mahādeva mahādevyai namonamaḥ /
prasādāttava deveśa niyogācca mayā prajāḥ // LiP_1,102.45 //
devādyāstu imāḥ sṛṣṭā mūḍhāstvadyogamohitāḥ /
kuru prasādameteṣāṃ yathāpūrvaṃ bhavantvime // LiP_1,102.46 //
sūta uvāca
vijñāpyaivaṃ tadā brahmā devadevaṃ maheśvaram /
saṃstambhitāṃstadā tena bhagavān āha padmajaḥ // LiP_1,102.47 //
mūḍhāstha devatāḥ sarvā naiva budhyata śaṅkaram /
devadevam ihāyāntaṃ sarvadevanamaskṛtam // LiP_1,102.48 //
gacchadhvaṃ śaraṇaṃ śīghraṃ devāḥ śakrapurogamāḥ /
sanārāyaṇakāḥ sarve munibhiḥ śaṅkaraṃ prabhum // LiP_1,102.49 //
sārdhaṃ mayaiva deveśaṃ paramātmānamīśvaram /
anayā haimavatyā ca prakṛtyā saha sattamam // LiP_1,102.50 //
tatra te stambhitāstena tathaiva surasattamāḥ /
praṇemur manasā sarve sanārāyaṇakāḥ prabhum // LiP_1,102.51 //
atha teṣāṃ prasanno bhūd devadevastriyaṃbakaḥ /
yathāpūrvaṃ cakārāśu vacanādbrahmaṇaḥ prabhuḥ // LiP_1,102.52 //
tata evaṃ prasanne tu sarvadevanivāraṇam /
vapuścakāra deveśo divyaṃ paramamadbhutam // LiP_1,102.53 //
tejasā tasya devāste sendracandradivākarāḥ /
sabrahmakāḥ sasādhyāś ca sanārāyaṇakās tathā // LiP_1,102.54 //
sayamāś ca sarudrāś ca cakṣuraprārthayan vibhum /
tebhyaś ca paramaṃ cakṣuḥ sarvadṛṣṭau ca śaktimat // LiP_1,102.55 //
dadāvaṃbāpatiḥ śarvo bhavānyāś ca calasya ca /
labdhvā cakṣustadā devā indraviṣṇupurogamāḥ // LiP_1,102.56 //
sabrahmakaḥ saśakrāś ca tamapaśyanmaheśvaram /
brahmādyā nemire tūrṇaṃ bhavānī ca girīśvaraḥ // LiP_1,102.57 //
munayaś ca mahādevaṃ gaṇeśāḥ śivasaṃmatāḥ /
sasarjuḥ puṣpavṛṣṭiṃ ca khecarāḥ siddhacāraṇāḥ // LiP_1,102.58 //
devadundubhayo nedus tuṣṭuvurmunayaḥ prabhum /
jagurgandharvamukhyāś ca nanṛtuścāpsarogaṇāḥ // LiP_1,102.59 //
mumuhurgaṇapāḥ sarve mumodāṃbā ca pārvatī /
tasya devī tadā hṛṣṭā samakṣaṃ tridivaukasām // LiP_1,102.60 //
pādayoḥ sthāpayāmāsa mālāṃ divyāṃ sugandhinīm /
sādhu sādhviti samprocya tayā tatraiva cārcitam // LiP_1,102.61 //
saha devyā namaścakruḥ śirobhir bhūtalāśritaiḥ /
sarve sabrahmakā devāḥ sayakṣoragarākṣasāḥ // LiP_1,102.62 //
iti śrīliṅgamahāpurāṇe pūrvabhāge umāsvayaṃvaro nāma dvyadhikaśatatamo 'dhyāyaḥ
LiP, 1, 103
sūta uvāca
atha brahmā mahādevam abhivandya kṛtāñjaliḥ /
udvāhaḥ kriyatāṃ deva ityuvāca maheśvaram // LiP_1,103.1 //
tasya tadvacanaṃ śrutvā brahmaṇaḥ parameṣṭhinaḥ /
yatheṣṭamiti lokeśaṃ prāha bhūtapatiḥ prabhuḥ // LiP_1,103.2 //
udvāhārthaṃ maheśasya tatkṣaṇādeva suvratāḥ /
brahmaṇā kalpitaṃ divyaṃ puraṃ ratnamayaṃ śubham // LiP_1,103.3 //
athāditirditiḥ sākṣād danuḥ kadruḥ sukālikā /
pulomā surasā caiva siṃhikā vinatā tathā // LiP_1,103.4 //
siddhirmāyā kriyā durgā devī sākṣātsudhā svadhā /
sāvitrī vedamātā ca rajanī dakṣiṇā dyutiḥ // LiP_1,103.5 //
svāhā svāhāmatir buddhir ṛddhir vṛddhiḥ sarasvatī /
rākā kuhūḥ sinīvālī devī anumatī tathā // LiP_1,103.6 //
dharaṇī dhāraṇī celā śacī nārāyaṇī tathā /
etāścānyāś ca devānāṃ mātaraḥ patnayas tathā // LiP_1,103.7 //
udvāhaḥ śaṅkarasyeti jagmuḥ sarvā mudānvitāḥ /
uragā garuḍā yakṣā gandharvāḥ kinnarā gaṇāḥ // LiP_1,103.8 //
sāgarā girayo meghā māsāḥ saṃvatsarās tathā /
vedā mantrās tathā yajñāḥ stomā dharmāś ca sarvaśaḥ // LiP_1,103.9 //
huṅkāraḥ praṇavaścaiva pratihārāḥ sahasraśaḥ /
koṭirapsaraso divyās tāsāṃ ca paricārikāḥ // LiP_1,103.10 //
yāś ca sarveṣu dvīpeṣu devalokeṣu nimnagāḥ /
tāś ca strīvigrahāḥ sarvāḥ saṃjagmurhṛṣṭamānasāḥ // LiP_1,103.11 //
gaṇapāś ca mahābhāgāḥ sarvalokanamaskṛtāḥ /
udvāhaḥ śaṅkarasyeti tatrājagmurmudānvitāḥ // LiP_1,103.12 //
abhyayuḥ śaṅkhavarṇāś ca gaṇakoṭyo gaṇeśvarāḥ /
daśabhiḥ kekarākṣaś ca vidyuto 'ṣṭābhir eva ca // LiP_1,103.13 //
catuḥṣaṣṭyā viśākhāś ca navabhiḥ pārayātrikaḥ /
ṣaḍbhiḥ sarvāntakaḥ śrīmān tathaiva vikṛtānanaḥ // LiP_1,103.14 //
jvālākeśo dvādaśabhiḥ koṭibhir gaṇapuṅgavaḥ /
saptabhiḥ samadaḥ śrīmān dundubho 'ṣṭābhir eva ca // LiP_1,103.15 //
pañcabhiś ca kapālīśaḥ ṣaḍbhiḥ saṃdārakaḥ śubhaḥ /
koṭikoṭibhir eveha gaṇḍakaḥ kuṃbhakas tathā // LiP_1,103.16 //
viṣṭambho 'ṣṭābhir eveha gaṇapaḥ sarvasattamaḥ /
pippalaś ca sahasreṇa saṃnādaś ca tathā dvijāḥ // LiP_1,103.17 //
āveṣṭanas tathāṣṭābhiḥ saptabhiścandratāpanaḥ /
mahākeśaḥ sahasreṇa koṭīnāṃ gaṇapo vṛtaḥ // LiP_1,103.18 //
kuṇḍī dvādaśabhir vīras tathā parvatakaḥ śubhaḥ /
kālaś ca kālakaścaiva mahākālaḥ śatena vai // LiP_1,103.19 //
āgnikaḥ śatakoṭyā vai koṭyāgnimukha eva ca /
ādityamūrdhā koṭyā ca tathā caiva dhanāvahaḥ // LiP_1,103.20 //
saṃnāmaś ca śatenaiva kumudaḥ koṭibhis tathā /
amoghaḥ kokilaścaiva koṭikoṭyā sumantrakaḥ // LiP_1,103.21 //
kākapāṭo 'paraḥ ṣaṣṭyā ṣaṣṭyā saṃtānakaḥ prabhuḥ /
mahābalaś ca navabhir madhupiṅgaś ca piṅgalaḥ // LiP_1,103.22 //
nīlo navatyā deveśaḥ pūrṇabhadrastathaiva ca /
koṭīnāṃ caiva saptatyā caturvaktro mahābalaḥ // LiP_1,103.23 //
koṭikoṭisahasrāṇāṃ śatair viṃśatibhir vṛtāḥ /
tatrājagmus tathā devās te sarve śaṅkaraṃ bhavam // LiP_1,103.24 //
bhūtakoṭisahasreṇa pramathaḥ koṭibhistribhiḥ /
vīrabhadraścatuḥṣaṣṭyā romajāścaiva koṭibhiḥ // LiP_1,103.25 //
karaṇaścaiva viṃśatyā navatyā kevalaḥ śubhaḥ /
pañcākṣaḥ śatamanyuś ca meghamanyus tathaiva ca // LiP_1,103.26 //
kāṣṭhakūṭaś catuḥṣaṣṭyā sukeśo vṛṣabhas tathā /
virūpākṣaś ca bhagavān catuḥṣaṣṭyā sanātanaḥ // LiP_1,103.27 //
tāluketuḥ ṣaḍāsyaś ca pañcāsyaś ca sanātanaḥ /
saṃvartakas tathā caitro lakulīśaḥ svayaṃ prabhuḥ // LiP_1,103.28 //
lokāntakaś ca dīptāsyas tathā daityāntakaḥ prabhuḥ /
mṛtyuhṛt kālahā kālo mṛtyuñjayakaras tathā // LiP_1,103.29 //
viṣādo viṣadaścaiva vidyutaḥ kāntakaḥ prabhuḥ /
devo bhṛṅgī riṭiḥ śrīmān devadevapriyas tathā // LiP_1,103.30 //
aśanir bhāsakaś caiva catuḥṣaṣṭyā sahasrapāt /
ete cānye ca gaṇapā asaṃkhyātā mahābalāḥ // LiP_1,103.31 //
sarve sahasrahastāś ca jaṭāmukuṭadhāriṇaḥ /
candrarekhāvataṃsāś ca nīlakaṇṭhās trilocanāḥ // LiP_1,103.32 //
hārakuṇḍalakeyūra- mukuṭādyair alaṃkṛtāḥ /
brahmendraviṣṇusaṃkāśā aṇimādiguṇairvṛtāḥ // LiP_1,103.33 //
sūryakoṭipratīkāśās tatrājagmurgaṇeśvarāḥ /
pātālacāriṇaścaiva sarvalokanivāsinaḥ // LiP_1,103.34 //
tuṃbarurnārado hāhā hūhūścaiva tu sāmagāḥ /
ratnānyādāya vādyāṃś ca tatrājagmustadā puram // LiP_1,103.35 //
ṛṣayaḥ kṛtsnaśastatra devagītāstapodhanāḥ /
puṇyān vaivāhikān mantrān ajapur hṛṣṭamānasāḥ // LiP_1,103.36 //
tata evaṃ pravṛtte tu sarvataś ca samāgame /
girijāṃ tām alaṃkṛtya svayameva śucismitām // LiP_1,103.37 //
puraṃ praveśayāmāsa svayam ādāya keśavaḥ /
sadasyāha ca deveśaṃ nārāyaṇamajo harim // LiP_1,103.38 //
bhavānagre samutpanno bhavānyā saha daivataiḥ /
vāmāṅgādasya rudrasya dakṣiṇāṅgādahaṃ prabho // LiP_1,103.39 //
manmūrtistuhinādrīśo yajñārthaṃ sṛṣṭa eva hi /
eṣā haimavatī jajñe māyayā parameṣṭhinaḥ // LiP_1,103.40 //
śrautasmārtapravṛttyartham udvāhārtham ihāgataḥ /
ato 'sau jagatāṃ dhātrī dhātā tava mamāpi ca // LiP_1,103.41 //
asya devasya rudrasya mūrtibhir vihitaṃ jagat /
kṣmābagnikhendusūryātma- pavanātmā yato bhavaḥ // LiP_1,103.42 //
tathāpi tasmai dātavyā vacanācca girermama /
eṣā hy ajā śuklakṛṣṇā lohitā prakṛtirbhavān // LiP_1,103.43 //
śreyo 'pi śailarājena saṃbandho 'yaṃ tavāpi ca /
tava pādme samudbhūtaḥ kalpe nābhyaṃbujādaham // LiP_1,103.44 //
madaṃśasyāsya śailasya mamāpi ca gururbhavān /
sūta uvāca
bāḍham ityajam āhāsau devadevo janārdanaḥ // LiP_1,103.45 //
devāś ca munayaḥ sarve devadevaś ca śaṅkaraḥ /
tataścotthāya vidvānsaḥ padmanābhaḥ praṇamya tām // LiP_1,103.46 //
pādau prakṣālya devasya karābhyāṃ kamalekṣaṇaḥ /
abhyukṣad ātmano mūrdhni brahmaṇaś ca gires tathā // LiP_1,103.47 //
tvadīyaiṣā vivāhārthaṃ menajā hyanujā mama /
ityuktvā sodakaṃ dattvā devīṃ deveśvarāya tām // LiP_1,103.48 //
svātmānamapi devāya sodakaṃ pradadau hariḥ /
atha sarve muniśreṣṭhāḥ sarvavedārthapāragāḥ // LiP_1,103.49 //
ūcurdātā gṛhītā ca phalaṃ dravyaṃ vicārataḥ /
eṣa devo haro nūnaṃ māyayā hi tato jagat // LiP_1,103.50 //
ityuktvā taṃ praṇemuś ca prītikaṇṭakitatvacaḥ /
sasṛjuḥ puṣpavarṣāṇi khecarāḥ siddhacāraṇāḥ // LiP_1,103.51 //
devadundubhayo nedur nanṛtuścāpsarogaṇāḥ /
vedāś ca mūrtimantaste praṇemustaṃ maheśvaram // LiP_1,103.52 //
brahmaṇā munibhiḥ sārdhaṃ devadevamumāpatim /
devo 'pi devīmālokya salajjāṃ himaśailajām // LiP_1,103.53 //
na tṛpyatyanavadyāṅgī sā ca devaṃ vṛṣadhvajam /
varado 'smīti taṃ prāha hariṃ so 'pyāha śaṅkaram // LiP_1,103.54 //
tvayi bhaktiḥ prasīdeti brahmākhyāṃ ca dadau tu saḥ /
tatastu punarevāha brahmā vijñāpayanprabhum // LiP_1,103.55 //
havirjuhomi vahnau tu upādhyāyapade sthitaḥ /
dadāsi mama yadyājñāṃ kartavyo hyakṛto vidhiḥ // LiP_1,103.56 //
tamāha śaṅkaro devaṃ devadevo jagatpatiḥ /
yadyadiṣṭaṃ suraśreṣṭha tatkuruṣva yathepsitam // LiP_1,103.57 //
kartāsmi vacanaṃ sarvaṃ devadeva pitāmaha /
tataḥ praṇamya hṛṣṭātmā brahmā lokapitāmahaḥ // LiP_1,103.58 //
hastaṃ devasya devyāś ca yuyoja paramaṃ prabhuḥ /
jvalanaś ca svayaṃ tatra kṛtāñjalirupasthitaḥ // LiP_1,103.59 //
śrautairetairmahāmantrair mūrtimadbhir upasthitaiḥ /
yathoktavidhinā hutvā lājānapi yathākramam // LiP_1,103.60 //
ānītānviṣṇunā viprān sampūjya vividhairvaraiḥ /
triś ca taṃ jvalanaṃ devaṃ kārayitvā pradakṣiṇam // LiP_1,103.61 //
muktvā hastasamāyogaṃ sahitaiḥ sarvadaivataiḥ /
suraiś ca mānavaiḥ sarvaiḥ prahṛṣṭenāntarātmanā // LiP_1,103.62 //
nanāma bhagavānbrahmā devadevamumāpatim /
tataḥ pādyaṃ tayor dattvā śaṃbhorācamanaṃ tathā // LiP_1,103.63 //
madhuparkaṃ tathā gāṃ ca praṇamya ca punaḥ śivam /
atiṣṭhadbhagavānbrahmā devairindrapurogamaiḥ // LiP_1,103.64 //
bhṛgvādyamunayaḥ sarve cākṣataistilataṇḍulaiḥ /
sūryādayaḥ samabhyarcya tuṣṭuvurvṛṣabhadhvajam // LiP_1,103.65 //
śivaḥ samāpya devoktaṃ vahnimāropya cātmani /
tayā samāgato rudraḥ sarvalokahitāya vai // LiP_1,103.66 //
yaḥ paṭhecchṛṇuyādvāpi bhavodvāhaṃ śucismitaḥ /
śrāvayedvā dvijāñchuddhān vedavedāṅgapāragān // LiP_1,103.67 //
sa labdhvā gāṇapatyaṃ ca bhavena saha modate /
yatrāyaṃ kīrtyate viprais tāvadāste tadā bhavaḥ // LiP_1,103.68 //
tasmāt sampūjya vidhivat kīrtayennānyathā dvijāḥ /
udvāhe ca dvijendrāṇāṃ kṣatriyāṇāṃ dvijottamāḥ // LiP_1,103.69 //
kīrtanīyamidaṃ sarvaṃ bhavodvāhamanuttamam /
kṛtodvāhastadā devyā haimavatyā vṛṣadhvajaḥ // LiP_1,103.70 //
sagaṇo nandinā sārdhaṃ sarvadevagaṇairvṛtaḥ /
purīṃ vārāṇasīṃ divyām ājagāma mahādyutiḥ // LiP_1,103.71 //
avimukte sukhāsīnaṃ praṇamya vṛṣabhadhvajam /
apṛcchatkṣetramāhātmyaṃ bhavānī harṣitānanā // LiP_1,103.72 //
athāhārdhendutilakaḥ kṣetramāhātmyamuttamam /
avimuktasya māhātmyaṃ vistarācchakyate nahi // LiP_1,103.73 //
vaktuṃ mayā sureśāni ṛṣisaṃghābhipūjitam /
kiṃ mayā varṇyate devī hy avimuktaphalodayaḥ // LiP_1,103.74 //
pāpināṃ yatra muktiḥ syān mṛtānām ekajanmanā /
anyatra tu kṛtaṃ pāpaṃ vārāṇasyāṃ vyapohati // LiP_1,103.75 //
vārāṇasyāṃ kṛtaṃ pāpaṃ paiśācyanarakāvaham /
kṛtvā pāpasahasrāṇi piśācatvaṃ varaṃ nṛṇām // LiP_1,103.76 //
na tu śakrasahasratvaṃ svarge kāśīpurīṃ vinā /
yatra triviṣṭapo devo yatra viśveśvaro vibhuḥ // LiP_1,103.77 //
oṃkāreśaḥ kṛttivāsā mṛtānāṃ na punarbhavaḥ /
uktvā kṣetrasya māhātmyaṃ saṃkṣepācchaśiśekharaḥ // LiP_1,103.78 //
darśayāmāsa codyānaṃ parityajya gaṇeśvarān /
tatraiva bhagavān jāto gajavaktro vināyakaḥ // LiP_1,103.79 //
daityānāṃ vighnarūpārtham avighnāya divaukasām /
etadvaḥ kathitaṃ sarvaṃ kathāsarvasvamuttamam // LiP_1,103.80 //
yathāśrutaṃ mayā sarvaṃ prasādādvaḥ suśobhanam // LiP_1,103.81 //
iti śrīliṅgamahāpurāṇe pūrvabhāge pārvatīvivāhavarṇanaṃ nāma tryadhikaśatatamo 'dhyāyaḥ
LiP, 1, 104
ṛṣaya ūcuḥ
kathaṃ vināyako jāto gajavaktro gaṇeśvaraḥ /
kathaṃ prabhāvastasyaivaṃ sūta vaktumihārhasi // LiP_1,104.1 //
sūta uvāca
etasminnantare devāḥ sendropendrāḥ sametya te /
dharmavighnaṃ tadā kartuṃ daityānāmabhavandvijāḥ // LiP_1,104.2 //
asurā yātudhānāś ca rākṣasāḥ krūrakarmiṇaḥ /
tāmasāś ca tathā cānye rājasāś ca tathā bhuvi // LiP_1,104.3 //
avighnaṃ yajñadānādyaiḥ samabhyarcya maheśvaram /
brahmāṇaṃ ca hariṃ viprā labdhepsitavarā yataḥ // LiP_1,104.4 //
tato 'smākaṃ suraśreṣṭhāḥ sadā vijayasaṃbhavaḥ /
teṣāṃ tatastu vighnārtham avighnāya divaukasām // LiP_1,104.5 //
putrārthaṃ caiva nārīṇāṃ narāṇāṃ karmasiddhaye /
vighneśaṃ śaṅkaraṃ sraṣṭuṃ gaṇapaṃ stotumarhatha // LiP_1,104.6 //
ityuktvānyonyamanaghaṃ tuṣṭuvuḥ śivamīśvaram /
namaḥ sarvātmane tubhyaṃ sarvajñāya pinākine // LiP_1,104.7 //
anaghāya viriñcāya devyāḥ kāryārthadāyine /
akāyāyārthakāyāya hareḥ kāyāpahāriṇe // LiP_1,104.8 //
kāyāntasthāmṛtādhāra- maṇḍalāvasthitāya te /
kṛtādibhedakālāya kālavegāya te namaḥ // LiP_1,104.9 //
kālāgnirudrarūpāya dharmādyaṣṭapadāya ca /
kālīviśuddhadehāya kālikākāraṇāya te // LiP_1,104.10 //
kālakaṇṭhāya mukhyāya vāhanāya varāya te /
aṃbikāpataye tubhyaṃ hiraṇyapataye namaḥ // LiP_1,104.11 //
hiraṇyaretase caiva namaḥ śarvāya śūline /
kapāladaṇḍapāśāsi- carmāṅkuśadharāya ca // LiP_1,104.12 //
pataye haimavatyāś ca hemaśuklāya te namaḥ /
pītaśuklāya rakṣārthaṃ surāṇāṃ kṛṣṇavartmane // LiP_1,104.13 //
pañcamāya mahāpañca- yajñināṃ phaladāya ca /
pañcāsyaphaṇihārāya pañcākṣaramayāya te // LiP_1,104.14 //
pañcadhā pañcakaivalya- devairarcitamūrtaye /
pañcākṣaradṛśe tubhyaṃ parātparatarāya te // LiP_1,104.15 //
ṣoḍaśasvaravajrāṅga- vaktrāyākṣayarūpiṇe /
kādipañcakahastāya cādihastāya te namaḥ // LiP_1,104.16 //
ṭādipādāya rudrāya tādipādāya te namaḥ /
pādimeṇḍhrāya yadyaṅga- dhātusaptakadhāriṇe // LiP_1,104.17 //
śāntātmarūpiṇe sākṣāt kṣadantakrodhine namaḥ /
lavarephahalāṅgāya niraṅgāya ca te namaḥ // LiP_1,104.18 //
sarveṣām eva bhūtānāṃ hṛdi niḥsvanakāriṇe /
bhruvor ante sadā sadbhir dṛṣṭāyātyantabhānave // LiP_1,104.19 //
bhānusomāgninetrāya paramātmasvarūpiṇe /
guṇatrayoparisthāya tīrthapādāya te namaḥ // LiP_1,104.20 //
tīrthatattvāya sārāya tasmādapi parāya te /
ṛgyajuḥsāmavedāya oṃkārāya namo namaḥ // LiP_1,104.21 //
oṅkāre trividhaṃ rūpam āsthāyoparivāsine /
pītāya kṛṣṇavarṇāya raktāyātyantatejase // LiP_1,104.22 //
sthānapañcakasaṃsthāya pañcadhāṇḍabahiḥ kramāt /
brahmaṇe viṣṇave tubhyaṃ kumārāya namonamaḥ // LiP_1,104.23 //
aṃbāyāḥ parameśāya sarvoparicarāya te /
mūlasūkṣmasvarūpāya sthūlasūkṣmāya te namaḥ // LiP_1,104.24 //
sarvasaṃkalpaśūnyāya sarvasmādrakṣitāya te /
ādimadhyāntaśūnyāya citsaṃsthāya namonamaḥ // LiP_1,104.25 //
yamāgnivāyurudrāṃbu- somaśakraniśācaraiḥ /
diṅmukhe diṅmukhe nityaṃ sagaṇaiḥ pūjitāya te // LiP_1,104.26 //
sarveṣu sarvadā sarva- mārge sampūjitāya te /
rudrāya rudranīlāya kadrudrāya pracetase /
maheśvarāya dhīrāya namaḥ sākṣācchivāya te // LiP_1,104.27 //
atha śṛṇu bhagavan stavacchalena kathitamajendramukhaiḥ surāsureśaiḥ /*
makhamadanayamāgnidakṣayajñakṣapaṇavicitraviceṣṭitaṃ kṣamasva // LiP_1,104.28 //*
sūta uvāca
yaḥ paṭhettu stavaṃ bhaktyā śakrāgnipramukhaiḥ suraiḥ /
kīrtitaṃ śrāvayedvidvān sa yāti paramāṃ gatim // LiP_1,104.29 //
iti śrīliṅgamahāpurāṇe pūrvabhāge devastutirnāma caturadhikaśatatamo 'dhyāyaḥ
LiP, 1, 105
sūta uvāca
yadā sthitāḥ sureśvarāḥ praṇamya caivamīśvaram /
tadāṃbikāpatir bhavaḥ pinākadhṛṅ maheśvaraḥ // LiP_1,105.1 //
dadau nirīkṣaṇaṃ kṣaṇād bhavaḥ sa tānsurottamān /
praṇemurādarāddharaṃ surā mudārdralocanāḥ // LiP_1,105.2 //
bhavaḥ sudhāmṛtopamair nirīkṣaṇairnirīkṣaṇāt /
tadāha bhadramastu vaḥ sureśvarān maheśvaraḥ // LiP_1,105.3 //
varārthamīśa vīkṣyate surā gṛhaṃ gatāstvime /
praṇamya cāha vākpatiḥ patiṃ nirīkṣya nirbhayaḥ // LiP_1,105.4 //
suretarādibhiḥ sadā hy avighnamarthito bhavān /
samastakarmasiddhaye surāpakārakāribhiḥ // LiP_1,105.5 //
tataḥ prasīdatād bhavān suvighnakarmakāraṇam /
surāpakārakāriṇām ihaiṣa eva no varaḥ // LiP_1,105.6 //
tatastadā niśamya vai pinākadhṛk sureśvaraḥ /
gaṇeśvaraṃ sureśvaraṃ vapurdadhāra saḥ śivaḥ // LiP_1,105.7 //
gaṇeśvarāś ca tuṣṭuvuḥ sureśvarā maheśvaram /
samastalokasaṃbhavaṃ bhavārttihāriṇaṃ śubham // LiP_1,105.8 //
ibhānanāśritaṃ varaṃ triśūlapāśadhāriṇam /
samastalokasaṃbhavaṃ gajānanaṃ tadāṃbikā // LiP_1,105.9 //
daduḥ puṣpavarṣaṃ hi siddhā munīndrās tathā khecarā devasaṃghāstadānīm /
tadā tuṣṭuvuścaikadantaṃ sureśāḥ praṇemurgaṇeśaṃ maheśaṃ vitandrāḥ // LiP_1,105.10 //
tadā tayorvinirgataḥ subhairavaḥ sa mūrtimān /
sthito nanarta bālakaḥ samastamaṅgalālayaḥ // LiP_1,105.11 //
vicitravastrabhūṣaṇair alaṃkṛto gajānanaḥ /
maheśvarasya putrako 'bhivandya tātam ambikām // LiP_1,105.12 //
jātamātraṃ sutaṃ dṛṣṭvā cakāra bhagavānbhavaḥ /
gajānanāya kṛtyāṃstu sarvānsarveśvaraḥ svayam // LiP_1,105.13 //
ādāya ca karābhyāṃ ca susukhābhyāṃ bhavaḥ svayam /
āliṅgyāghrāya mūrdhānaṃ mahādevo jagadguruḥ // LiP_1,105.14 //
tavāvatāro daityānāṃ vināśāya mamātmaja /
devānāmupakārārthaṃ dvijānāṃ brahmavādinām // LiP_1,105.15 //
yajñaś ca dakṣiṇāhīnaḥ kṛto yena mahītale /
tasya dharmasya vighnaṃ ca kuru svargapathe sthitaḥ // LiP_1,105.16 //
adhyāpanaṃ cādhyayanaṃ vyākhyānaṃ karma eva ca /
yo 'nyāyataḥ karotyasmin tasya prāṇānsadā hara // LiP_1,105.17 //
varṇāccyutānāṃ nārīṇāṃ narāṇāṃ narapuṅgava /
svadharmarahitānāṃ ca prāṇānapahara prabho // LiP_1,105.18 //
yāḥ striyastvāṃ sadā kālaṃ puruṣāś ca vināyaka /
yajanti tāsāṃ teṣāṃ ca tvatsāmyaṃ dātumarhasi // LiP_1,105.19 //
tvaṃ bhaktān sarvayatnena rakṣa bālagaṇeśvara /
yauvanasthāṃś ca vṛddhāṃś ca ihāmutra ca pūjitaḥ // LiP_1,105.20 //
jagattraye 'tra sarvatra tvaṃ hi vighnagaṇeśvaraḥ /
saṃpūjyo vandanīyaś ca bhaviṣyasi na saṃśayaḥ // LiP_1,105.21 //
māṃ ca nārāyaṇaṃ vāpi brahmāṇam api putraka /
yajanti yajñairvā viprair agre pūjyo bhaviṣyasi // LiP_1,105.22 //
tvām anabhyarcya kalyāṇaṃ śrautaṃ smārtaṃ ca laukikam /
kurute tasya kalyāṇam akalyāṇaṃ bhaviṣyati // LiP_1,105.23 //
brāhmaṇaiḥ kṣatriyairvaiśyaiḥ śūdraiścaiva gajānana /
sampūjya sarvasiddhyarthaṃ bhakṣyabhojyādibhiḥ śubhaiḥ // LiP_1,105.24 //
tvāṃ gandhapuṣpadhūpādyair anabhyarcya jagattraye /
devairapi tathānyaiś ca labdhavyaṃ nāsti kutracit // LiP_1,105.25 //
abhyarcayanti ye lokā mānavāstu vināyakam /
te cārcanīyāḥ śakrādyair bhaviṣyanti na saṃśayaḥ // LiP_1,105.26 //
ajaṃ hariṃ ca māṃ vāpi śakramanyānsurānapi /
vighnair bādhayasi tvāṃ cen nārcayanti phalārthinaḥ // LiP_1,105.27 //
sasarja ca tadā vighna- gaṇaṃ gaṇapatiḥ prabhuḥ /
gaṇaiḥ sārdhaṃ namaskṛtvāpy atiṣṭhattasya cāgrataḥ // LiP_1,105.28 //
tadā prabhṛti loke 'smin pūjayanti gaṇeśvaram /
daityānāṃ dharmavighnaṃ ca cakārāsau gaṇeśvaraḥ // LiP_1,105.29 //
etadvaḥ kathitaṃ sarvaṃ skandāgrajasamudbhavam /
yaḥ paṭhecchṛṇuyādvāpi śrāvayedvā sukhībhavet // LiP_1,105.30 //
iti śrīliṅgamahāpurāṇe pūrvabhāge vināyakotpattirnāma pañcādhikaśatatamo 'dhyāyaḥ
LiP, 1, 106
ṛṣaya ūcuḥ
nṛtyārambhaḥ kathaṃ śaṃbhoḥ kimarthaṃ vā yathātatham /
vaktumarhasi cāsmākaṃ śrutaḥ skandāgrajodbhavaḥ // LiP_1,106.1 //
sūta uvāca
dāruko 'surasambhūtas tapasā labdhavikramaḥ /
sūdayāmāsa kālāgnir iva devāndvijottamān // LiP_1,106.2 //
dārukeṇa tadā devās tāḍitāḥ pīḍitā bhṛśam /
brahmāṇaṃ ca tatheśānaṃ kumāraṃ viṣṇumeva ca // LiP_1,106.3 //
yamamindramanuprāpya strīvadhya iti cāsuraḥ /
strīrūpadhāribhiḥ stutyair brahmādyairyudhi saṃsthitaiḥ // LiP_1,106.4 //
bādhitāstena te sarve brahmāṇaṃ prāpya vai dvijāḥ /
vijñāpya tasmai tatsarvaṃ tena sārdhamumāpatim // LiP_1,106.5 //
samprāpya tuṣṭuvuḥ sarve pitāmahapurogamāḥ /
brahmā prāpya ca deveśaṃ praṇamya bahudhā nataḥ // LiP_1,106.6 //
dāruṇo bhagavāndāruḥ pūrvaṃ tena vinirjitāḥ /
nihatya dārukaṃ daityaṃ strīvadhyaṃ trātumarhasi // LiP_1,106.7 //
vijñaptiṃ brahmaṇaḥ śrutvā bhagavān bhaganetrahā /
devīmuvāca deveśo girijāṃ prahasanniva // LiP_1,106.8 //
bhavatīṃ prārthayāmyadya hitāya jagatāṃ śubhe /
vadhārthaṃ dārukasyāsya strīvadhyasya varānane // LiP_1,106.9 //
atha sā tasya vacanaṃ niśamya jagato 'raṇiḥ /
viveśa dehe devasya deveśī janmatatparā // LiP_1,106.10 //
ekenāṃśena deveśaṃ praviṣṭā devasattamam /
na viveda tadā brahmā devāścendrapurogamāḥ // LiP_1,106.11 //
girijāṃ pūrvavacchaṃbhor dṛṣṭvā pārśvasthitāṃ śubhām /
māyayā mohitastasyāḥ sarvajño 'pi caturmukhaḥ // LiP_1,106.12 //
sā praviṣṭā tanuṃ tasya devadevasya pārvatī /
kaṇṭhasthena viṣeṇāsya tanuṃ cakre tadātmanaḥ // LiP_1,106.13 //
tāṃ ca jñātvā tathābhūtāṃ tṛtīyenekṣaṇena vai /
sasarja kālīṃ kāmāriḥ kālakaṇṭhīṃ kapardinīm // LiP_1,106.14 //
jātā yadā kālimakālakaṇṭhī jātā tadānīṃ vipulā jayaśrīḥ /
devetarāṇāmajayastvasiddhyā tuṣṭirbhavānyāḥ parameśvarasya // LiP_1,106.15 //
jātāṃ tadānīṃ surasiddhasaṃghā dṛṣṭvā bhayād dudruvur agnikalpām /
kālīṃ garālaṃkṛtakālakaṇṭhīm upendrapadmodbhavaśakramukhyāḥ // LiP_1,106.16 //
tathaiva jātaṃ nayanaṃ lalāṭe sitāṃśulekhā ca śirasyudagrā /
kaṇṭhe karālaṃ niśitaṃ triśūlaṃ kare karālaṃ ca vibhūṣaṇāni // LiP_1,106.17 //
sārdhaṃ divyāṃbarā devyāḥ sarvābharaṇabhūṣitāḥ /
siddhendrasiddhāś ca tathā piśācā jajñire punaḥ // LiP_1,106.18 //
ājñayā dārukaṃ tasyāḥ pārvatyāḥ parameśvarī /
dānavaṃ sūdayāmāsa sūdayantaṃ surādhipān // LiP_1,106.19 //
saṃraṃbhātiprasaṃgād vai tasyāḥ sarvamidaṃ jagat /
krodhāgninā ca viprendrāḥ saṃbabhūva tadāturam // LiP_1,106.20 //
bhavo 'pi bālarūpeṇa śmaśāne pretasaṃkule /
ruroda māyayā tasyāḥ krodhāgniṃ pātum īśvaraḥ // LiP_1,106.21 //
taṃ dṛṣṭvā bālamīśānaṃ māyayā tasya mohitā /
utthāpyāghrāya vakṣojaṃ stanaṃ sā pradadau dvijāḥ // LiP_1,106.22 //
stanajena tadā sārdhaṃ kopamasyāḥ papau punaḥ /
krodhenānena vai bālaḥ kṣetrāṇāṃ rakṣako 'bhavat // LiP_1,106.23 //
mūrtayo 'ṣṭau ca tasyāpi kṣetrapālasya dhīmataḥ /
evaṃ vai tena bālena kṛtā sā krodhamūrchitā // LiP_1,106.24 //
kṛtamasyāḥ prasādārthaṃ devadevena tāṇḍavam /
saṃdhyāyāṃ sarvabhūtendraiḥ pretaiḥ prītena śūlinā // LiP_1,106.25 //
pītvā nṛtyāmṛtaṃ śaṃbhor ākaṇṭhaṃ parameśvarī /
nanarta sā ca yoginyaḥ pretasthāne yathāsukham // LiP_1,106.26 //
tatra sabrahmakā devāḥ sendropendrāḥ samantataḥ /
praṇemustuṣṭuvuḥ kālīṃ punardevīṃ ca pārvatīm // LiP_1,106.27 //
evaṃ saṃkṣepataḥ proktaṃ tāṇḍavaṃ śūlinaḥ prabhoḥ /
yogānandena ca vibhos tāṇḍavaṃ ceti cāpare // LiP_1,106.28 //
iti śrīliṅgamahāpurāṇe pūrvabhāge śivatāṇḍavakathanaṃ nāma ṣaḍadhikaśatatamo 'dhyāyaḥ
LiP, 1, 107
ṛṣaya ūcuḥ
puropamanyunā sūta gāṇapatyaṃ maheśvarāt /
kṣīrārṇavaḥ kathaṃ labdho vaktumarhasi sāṃpratam // LiP_1,107.1 //
sūta uvāca
evaṃ kālīm upālabhya gate deve triyaṃbake /
upamanyuḥ samabhyarcya tapasā labdhavānphalam // LiP_1,107.2 //
upamanyuriti khyāto muniś ca dvijasattamāḥ /
kumāra iva tejasvī krīḍamāno yadṛcchayā // LiP_1,107.3 //
kadācit kṣīram alpaṃ ca pītavān mātulāśrame /
īrṣyayā mātulasuto hy apibat kṣīram uttamam // LiP_1,107.4 //
pītvā sthitaṃ yathākāmaṃ dṛṣṭvā provāca mātaram /
mātarmātarmahābhāge mama dehi tapasvini // LiP_1,107.5 //
gavyaṃ kṣīram atisvādu nālpamuṣṇaṃ namāmyaham /
sūta uvāca
upalālitaivaṃ putreṇa putram āliṅgya sādaram // LiP_1,107.6 //
duḥkhitā vilalāpārtā smṛtvā nairdhanyamātmanaḥ /
smṛtvā smṛtvā punaḥ kṣīram upamanyurapi dvijāḥ /
dehi dehīti tāmāha rodamāno mahādyutiḥ // LiP_1,107.7 //
uñchavṛttyārjitān bījān svayaṃ piṣṭvā ca sā tadā /
bījapiṣṭaṃ tadāloḍya toyena kalabhāṣiṇī // LiP_1,107.8 //
aihyehi mama putreti sāmapūrvaṃ tataḥ sutam /
āliṅgyādāya duḥkhārtā pradadau kṛtrimaṃ payaḥ // LiP_1,107.9 //
pītvā ca kṛtrimaṃ kṣīraṃ mātrā dattaṃ dvijottamāḥ /
naitatkṣīramiti prāha mātaraṃ cātivihvalaḥ // LiP_1,107.10 //
duḥkhitā sā tadā prāha samprekṣyāghrāya mūrdhani /
saṃmārjya netre putrasya karābhyāṃ kamalāyate // LiP_1,107.11 //
taṭinī ratnapūrṇāste svargapātālagocarāḥ /
bhāgyahīnā na paśyanti bhaktihīnāś ca ye śive // LiP_1,107.12 //
rājyaṃ svargaṃ ca mokṣaṃ ca bhojanaṃ kṣīrasaṃbhavam /
na labhante priyāṇyeṣāṃ no tuṣyati sadā bhavaḥ // LiP_1,107.13 //
bhavaprasādajaṃ sarvaṃ nānyadevaprasādajam /
anyadeveṣu niratā duḥkhārtā vibhramanti ca // LiP_1,107.14 //
kṣīraṃ tatra kuto 'smākaṃ mahādevo na pūjitaḥ /
pūrvajanmani yaddattaṃ śivamudyamya vai suta // LiP_1,107.15 //
tadeva labhyaṃ nānyattu viṣṇumudyamya vā prabhum /
niśamya vacanaṃ mātur upamanyurmahādyutiḥ // LiP_1,107.16 //
bālo 'pi mātaraṃ prāha praṇipatya tapasvinīm /
tyaja śokaṃ mahābhāge mahādevo 'sti cetkvacit // LiP_1,107.17 //
cirādvā hyacirādvāpi kṣīrodaṃ sādhayāmyaham /
sūta uvāca
tāṃ praṇamyaivamuktvā sa tapaḥ kartuṃ pracakrame // LiP_1,107.18 //
tamāha mātā suśubhaṃ kurviti sutarāṃ sutam /
anujñātastayā tatra tapastepe sudustaram // LiP_1,107.19 //
himavatparvataṃ prāpya vāyubhakṣaḥ samāhitaḥ /
tapasā tasya viprasya vidhūpitamabhūjjagat // LiP_1,107.20 //
praṇamyāhustu tatsarve haraye devasattamāḥ /
śrutvā teṣāṃ tadā vākyaṃ bhagavānpuruṣottamaḥ // LiP_1,107.21 //
kimidaṃ tviti saṃcintya jñātvā tatkāraṇaṃ ca saḥ /
jagāma mandaraṃ tūrṇaṃ maheśvaradidṛkṣayā // LiP_1,107.22 //
dṛṣṭvā devaṃ praṇamyaivaṃ provācedaṃ kṛtāñjaliḥ /
bhagavan brāhmaṇaḥ kaścid upamanyuritiśrutaḥ // LiP_1,107.23 //
kṣīrārthamadahatsarvaṃ tapasā taṃ nivāraya /
etasminnantare devaḥ pinākī parameśvaraḥ /
śakrarūpaṃ samāsthāya gantuṃ cakre matiṃ tadā // LiP_1,107.24 //
atha jagāma munestu tapovanaṃ gajavareṇa sitena sadāśivaḥ /
saha surāsurasiddhamahoragair amararājatanuṃ svayamāsthitaḥ // LiP_1,107.25 //
sahaiva cāruhya tadā dvipaṃ taṃ pragṛhya vālavyajanaṃ vivasvān /*
vāmena śacyā sahitaṃ surendraṃ kareṇa cānyena sitātapatram // LiP_1,107.26 //*
rarāja bhagavān somaḥ śakrarūpī sadāśivaḥ /
sitātapatreṇa yathā candrabiṃbena mandaraḥ // LiP_1,107.27 //
āsthāyaivaṃ hi śakrasya svarūpaṃ parameśvaraḥ /
jagāmānugrahaṃ kartum upamanyos tadāśramam // LiP_1,107.28 //
taṃ dṛṣṭvā parameśānaṃ śakrarūpadharaṃ śivam /
praṇamya śirasā prāha munirmunivarāḥ svayam // LiP_1,107.29 //
pāvitaścāśramaścāyaṃ mama deveśvaraḥ svayam /
prāptaḥ śakro jagannātho bhagavānbhānunā prabhuḥ // LiP_1,107.30 //
evamuktvā sthitaṃ vīkṣya kṛtāñjalipuṭaṃ dvijam /
prāha gaṃbhīrayā vācā śakrarūpadharo haraḥ // LiP_1,107.31 //
tuṣṭo 'smi te varaṃ brūhi tapasānena suvrata /
dadāmi cepsitān sarvān dhaumyāgraja mahāmate // LiP_1,107.32 //
evamuktastadā tena śakreṇa munisattamaḥ /
varayāmi śive bhaktim ityuvāca kṛtāñjaliḥ // LiP_1,107.33 //
tato niśamya vacanaṃ muneḥ kupitavatprabhuḥ /
prāha savyagramīśānaḥ śakrarūpadharaḥ svayam // LiP_1,107.34 //
māṃ na jānāsi devarṣe devarājānamīśvaram /
trailokyādhipatiṃ śakraṃ sarvadevanamaskṛtam // LiP_1,107.35 //
madbhakto bhava viprarṣe māmevārcaya sarvadā /
dadāmi sarvaṃ bhadraṃ te tyaja rudraṃ ca nirguṇam // LiP_1,107.36 //
tataḥ śakrasya vacanaṃ śrutvā śrotravidāraṇam /
upamanyuridaṃ prāha japan pañcākṣaraṃ śubham // LiP_1,107.37 //
manye śakrasya rūpeṇa nūnam atrāgataḥ svayam /
kartuṃ daityādhamaḥ kaścid dharmavighnaṃ ca nānyathā // LiP_1,107.38 //
tvayaiva kathitaṃ sarvaṃ bhavanindāratena vai /
prasaṃgāddevadevasya nirguṇatvaṃ mahātmanaḥ // LiP_1,107.39 //
bahunātra kimuktena mayādyānumitaṃ mahat /
bhavāntarakṛtaṃ pāpaṃ śrutā nindā bhavasya tu // LiP_1,107.40 //
śrutvā nindāṃ bhavasyātha tatkṣaṇādeva saṃtyajet /
svadehaṃ taṃ nihatyāśu śivalokaṃ sa gacchati // LiP_1,107.41 //
yo vācotpāṭayejjihvāṃ śivanindāratasya tu /
triḥ saptakulamuddhṛtya śivalokaṃ sa gacchati // LiP_1,107.42 //
āstāṃ tāvanmamecchāyāḥ kṣīraṃ prati surādhamam /
nihatya tvāṃ śivāstreṇa tyajāmyetatkalevaram // LiP_1,107.43 //
purā mātrā tu kathitaṃ tathyameva na saṃśayaḥ /
pūrvajanmani cāsmābhir apūjita iti prabhuḥ // LiP_1,107.44 //
evamuktvā tu taṃ devam upamanyurabhītavat /
śakraṃ cakre matiṃ hantum atharvāstreṇa mantravit // LiP_1,107.45 //
bhasmādhārānmahātejā bhasmamuṣṭiṃ pragṛhya ca /
atharvāstraṃ tatastasmai sasarja ca nanāda ca // LiP_1,107.46 //
dagdhuṃ svadeham āgneyīṃ dhyātvā vai dhāraṇāṃ tadā /
atiṣṭhacca mahātejāḥ śuṣkendhanamivāvyayaḥ // LiP_1,107.47 //
evaṃ vyavasite vipre bhagavānbhaganetrahā /
vārayāmāsa saumyena dhāraṇāṃ tasya yoginaḥ // LiP_1,107.48 //
atharvāstraṃ tadā tasya saṃhṛtaṃ candrakeṇa tu /
kālāgnisadṛśaṃ cedaṃ niyogānnandinas tathā // LiP_1,107.49 //
svarūpameva bhagavān āsthāya parameśvaraḥ /
darśayāmāsa viprāya bālendukṛtaśekharam // LiP_1,107.50 //
(Schlaraffenland)
kṣīradhārāsahasraṃ ca kṣīrodārṇavameva ca /
dadhyāderarṇavaṃ caiva ghṛtodārṇavameva ca // LiP_1,107.51 //
phalārṇavaṃ ca bālasya bhakṣyabhojyārṇavaṃ tathā /
apūpagirayaścaiva tathātiṣṭhan samantataḥ // LiP_1,107.52 //
upamanyumuvāca sasmito bhagavānbandhujanaiḥ samāvṛtam /
girijām avalokya sasmitāṃ saghṛṇaṃ prekṣyatu taṃ tadā ghṛṇī // LiP_1,107.53 //
bhuṅkṣva bhogānyathākāmaṃ bāndhavaiḥ paśya vatsa me /*
upamanyo mahābhāga tavāṃbaiṣā hi pārvatī // LiP_1,107.54 //*
mayā putrīkṛto 'syadya dattaḥ kṣīrodadhis tathā /
madhunaścārṇavaścaiva dadhnaścārṇava eva ca // LiP_1,107.55 //
ājyodanārṇavaścaiva phalalehyārṇavas tathā /
apūpagirayaścaiva bhakṣyabhojyārṇavaḥ punaḥ // LiP_1,107.56 //
pitā tava mahādevaḥ pitā vai jagatāṃ mune /
mātā tava mahābhāgā jaganmātā na saṃśayaḥ // LiP_1,107.57 //
amaratvaṃ mayā dattaṃ gāṇapatyaṃ ca śāśvatam /
varānvaraya dāsyāmi nātra kāryā vicāraṇā // LiP_1,107.58 //
evamuktvā mahādevaḥ karābhyāmupagṛhya tam /
āghrāya mūrdhani vibhur dadau devyāstadā bhavaḥ // LiP_1,107.59 //
devī tanayamālokya dadau tasmai girīndrajā /
yogaiśvaryaṃ tadā tuṣṭā brahmavidyāṃ dvijottamāḥ // LiP_1,107.60 //
so 'pi labdhvā varaṃ tasyāḥ kumāratvaṃ ca sarvadā /
tuṣṭāva ca mahādevaṃ harṣagadgadayā girā // LiP_1,107.61 //
varayāmāsa ca tadā vareṇyaṃ virajekṣaṇam /
kṛtāñjalipuṭo bhūtvā praṇipatya punaḥ punaḥ // LiP_1,107.62 //
prasīda devadeveśa tvayi cāvyabhicāriṇī /
śraddhā caiva mahādeva sānnidhyaṃ caiva sarvadā // LiP_1,107.63 //
evamuktastadā tena prahasanniva śaṅkaraḥ /
dattvepsitaṃ hi viprāya tatraivāntaradhīyata // LiP_1,107.64 //
iti śrīliṅgamahāpurāṇe pūrvabhāge upamanyucaritaṃ nāma saptādhikaśatatamo 'dhyāyaḥ
LiP, 1, 108
ṛṣaya ūcuḥ
dṛṣṭo 'sau vāsudevena kṛṣṇenākliṣṭakarmaṇā /
dhaumyāgrajastato labdhaṃ divyaṃ pāśupataṃ vratam // LiP_1,108.1 //
kathaṃ labdhaṃ tadā jñānaṃ tasmātkṛṣṇena dhīmatā /
vaktumarhasi tāṃ sūta kathāṃ pātakanāśinīm // LiP_1,108.2 //
sūta uvāca
svecchayā hyavatīrṇo 'pi vāsudevaḥ sanātanaḥ /
nindayanneva mānuṣyaṃ dehaśuddhiṃ cakāra saḥ // LiP_1,108.3 //
putrārthaṃ bhagavāṃstatra tapastaptuṃ jagāma ca /
āśramaṃ copamanyorvai dṛṣṭavāṃstatra taṃ munim // LiP_1,108.4 //
namaścakāra taṃ dṛṣṭvā dhaumyāgrajamaho dvijāḥ /
bahumānena vai kṛṣṇas triḥ kṛtvā vai pradakṣiṇam // LiP_1,108.5 //
tasyāvalokanādeva muneḥ kṛṣṇasya dhīmataḥ /
naṣṭameva malaṃ sarvaṃ kāyajaṃ karmmajaṃ tathā // LiP_1,108.6 //
bhasmanoddhūlanaṃ kṛtvā upamanyurmahādyutiḥ /
tamagniriti viprendrā vāyurityādibhiḥ kramāt // LiP_1,108.7 //
divyaṃ pāśupataṃ jñānaṃ pradadau prītamānasaḥ /
muneḥ prasādānmānyo 'sau kṛṣṇaḥ pāśupate dvijāḥ // LiP_1,108.8 //
tapasā tvekavarṣānte dṛṣṭvā devaṃ maheśvaram /
sāṃbaṃ sagaṇamavyagraṃ labdhavānputramātmanaḥ // LiP_1,108.9 //
tadāprabhṛti taṃ kṛṣṇaṃ munayaḥ saṃśitavratāḥ /
divyāḥ pāśupatāḥ sarve tasthuḥ saṃvṛtya sarvadā // LiP_1,108.10 //
anyaṃ ca kathayiṣyāmi muktyarthaṃ prāṇināṃ sadā /
sauvarṇīṃ mekhalāṃ kṛtvā ādhāraṃ daṇḍadhāraṇam // LiP_1,108.11 //
sauvarṇaṃ piṇḍikaṃ cāpi vyajanaṃ daṇḍameva ca /
naraiḥ striyātha vā kāryaṃ maṣībhājanalekhanīm // LiP_1,108.12 //
kṣurāḥ kartarikā cāpi atha pātramathāpi vā /
pāśupatāya dātavyaṃ bhasmoddhūlitavigrahaiḥ // LiP_1,108.13 //
sauvarṇaṃ rājataṃ vāpi tāmraṃ vātha nivedayet /
ātmavittānusāreṇa yoginaṃ pūjayedbudhaḥ // LiP_1,108.14 //
te sarve pāpanirmuktāḥ samastakulasaṃyutāḥ /
yānti rudrapadaṃ divyaṃ nātra kāryā vicāraṇā // LiP_1,108.15 //
tasmādanena dānena gṛhastho mucyate bhavāt /
yogināṃ saṃpradānena śivaḥ kṣipraṃ prasīdati // LiP_1,108.16 //
rājyaṃ putraṃ dhanaṃ bhavyam aśvaṃ yānamathāpi vā /
sarvasvaṃ vāpi dātavyaṃ yadīcchenmokṣamuttamam // LiP_1,108.17 //
adhruveṇa śarīreṇa dhruvaṃ sādhyaṃ prayatnataḥ /
bhavyaṃ pāśupataṃ nityaṃ saṃsārārṇavatārakam // LiP_1,108.18 //
etadvaḥ kathitaṃ sarvaṃ saṃkṣepānna ca saṃśayaḥ /
yaḥ paṭhecchṛṇuyādvāpi viṣṇulokaṃ sa gacchati // LiP_1,108.19 //
iti śrīliṅgamahāpurāṇe pūrvabhāge 'ṣṭottaraśatatamo 'dhyāyaḥ
