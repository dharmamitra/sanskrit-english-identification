 ṣaḍabhijñastotram
 rūpalakṣaṇasaṃpūrṇo hīnoccasamasevanaḥ |
 sandarśaya sadā dānaṃ namaste dānapāraga || 1 ||
 śabdalakṣaṇasaṃpūrṇaḥ suśobho guṇasāgaraḥ |
 saṃśrāvaya sadā śīlaṃ namaste śīlapāraga || 2 ||
 gandhalakṣaṇasaṃpūrṇo divyaprāṇo vināyakaḥ |
 saṃprāpaya jina kṣāntiṃ namaste kṣāntipāraga || 3 ||
 rasalakṣaṇasaṃpūrṇaḥ sujihvo dharmadeśakaḥ |
 bhāṣasva saugataṃ dharmaṃ namaste vīryapāragaḥ || 4 ||
 sparśalakṣaṇasaṃpūrṇaḥ aniruddho nirīhakaḥ |
 saṃsparśaya jina dhyānaṃ namaste dhyānapāraga || 5 ||
 dharmalakṣaṇasaṃpūrṇaḥ sattveṣu samacintakaḥ |
 prajñopāyamahāprāpta namaste buddhipāraga || 6 ||
 ṣaḍabhijñastavaṃ yo'yaṃ trisandhyaṃ bhaktimān paṭhet |
 saṃsārabandhanaṃ hitvā sa yāti paramāṃ gatim || 7 ||
 śrīmahābuddhabhaṭṭārakasya ṣaḍabhijñastotraṃ samāptam |
