//svargaparva//
nārāyaṇaṃ namaskṛtya naraṃ caiva narottamam /
devīṃ sarasvatīṃ vyāsaṃ tato jayamudīrayet // Bhmj_18.1 //
tataḥ svargaśriyā juṣṭaṃ bhrājiṣṇumukuṭāṅgadam /
dadarśa śakrasaṃkāśaṃ kururājaṃ yudhiṣṭhiraḥ // Bhmj_18.2 //
taṃ vīkṣya sānujaṃ tatra jātamanyuḥ śatakratum /
uvāca svasti devebhyaḥ svargāyāstvayamañjaliḥ // Bhmj_18.3 //
yatra duryodhanaḥ pāpaḥ pṛthivīkṣayakāraṇam /
sumerukūṭavikaṭe vibhāti paramāsane // Bhmj_18.4 //
na tatra mama vāso 'sti vrajāmyeṣa namo 'stu te /
yatra me bhrātaraḥ śūrāstatra vāso mamādhunā // Bhmj_18.5 //
iti rājño bruvāṇasya devadūtaṃ surāstataḥ /
bhrātṝnprati prayāhīti prāhurvāyumanojavam // Bhmj_18.6 //
sa devadūtādiṣṭena vrajansapadi vartmanā /
dadarśa puruṣānghorānnarakāntaravartinaḥ // Bhmj_18.7 //
keśaśoṇitamāṃsāsṛgvasāsaṃghātapicchile /
praklinnānekakuṇapavyākīrṇakṛmisaṃkule // Bhmj_18.8 //
kākakaṅkabakolūkavadanairabhito vṛte /
śavadurgandhanīrandhrasaṃghaṭṭaśatasaṃkule // Bhmj_18.9 //
karapattraśilāpākasaṃtaptasikatātaṭe /
lohitailavasākumbhakūṭaśalmalidāruṇe // Bhmj_18.10 //
kṣurakaṇṭakakīlograjvālāstambhavibhīṣaṇe /
taptavaitaraṇīvisrapūyapūritasaikate // Bhmj_18.11 //
asipatravanotkṛttanaranārīkṛtasvane /
ghorāndhakāragahane tatra śuśrāva dharmajaḥ // Bhmj_18.12 //
pāpināṃ kvāthyamānānāmākrandaṃ dhṛtidāruṇam /
kṣaṇamekamito rājanmā nivartasva śītalaiḥ // Bhmj_18.13 //
tvatpuṇyavātaiḥ spṛṣṭānāmasmākaṃ bādhate tamaḥ /
vayaṃ bhīmaprabhṛtayaḥ pāṇḍavā bhrātarastava // Bhmj_18.14 //
kṛṣṇā ceyaṃ varārohā mahiṣī vallabhā satī /
śrutvaitatkaruṇaṃ rājā vajreṇeva vidāritaḥ // Bhmj_18.15 //
tatraiva tasthau nirdvandvo nindandurlalitaṃ vidheḥ /
so 'vadadbata devānāmavicārahataiva dhīḥ // Bhmj_18.16 //
yaireta dharmaniratāḥ kleśe 'sminsamupekṣitāḥ /
ayaṃ mohaḥ prasādo vā viveko nāyamīdṛśaḥ // Bhmj_18.17 //
vibudhānāṃ na jānanti ye dharmasya vyatikramam /
bhramaḥ svapno 'tha māyeyaṃ kimetaditi cintayan // Bhmj_18.18 //
devadūta na jānāmi kasyedaṃ durviceṣṭate /
ihaivāhaṃ sthito gaccha na me svargeṇa kāraṇam // Bhmj_18.19 //
pūjyante yatra durvṛttā viśasyante nu sādhavaḥ /
ityukto dharmarājena devadūtaḥ surādhipam // Bhmj_18.20 //
gatvā vyajijñapatsarvaṃ sa ca tūṣṇīṃ samāyayau /
prāpte surādhipe tatra saha dharmādibhiḥ suraiḥ // Bhmj_18.21 //
nādṛśyatāśubhaṃ kiṃcidvavau puṇyaśca mārutaḥ /
tato 'bravītsurapatirviṣṇaṃ dharmanandanam // Bhmj_18.22 //
asatyametannāyeyaṃ mayaiveha pradarśitā /
etadālokanaṃ rājñāmavaśyaṃ miśrakarmaṇām // Bhmj_18.23 //
asatyaleśasaṃsparśādetaddroṇavadhāttava /
ehi paśya nijānbhrātṝndivyaṃ svapadamāśritān // Bhmj_18.24 //
svargaśriyaṃ ca pāñcālīṃ putrāṃścāmaratāṃ gatān /
ityukte devarājena vītaśokī yudhiṣṭhiraḥ // Bhmj_18.25 //
snātvā dharmagirā svargagaṅgāmbhasi nabhaḥprabhe /
utsṛjya mānuṣaṃ bhāvaṃ puṇyāṃ surasabhāṃ yayau // Bhmj_18.26 //
apsaronṛttalalitāngāyangandharvakiṃnarān /
tatra svapadamārūḍhānapaśyadanujānnijān // Bhmj_18.27 //
maṇḍale ca raveḥ karṇaṃ svayamindreṇa darśitam /
abhibhanyuṃ ca rucirākāranirjitamanmatham // Bhmj_18.28 //
varcobhidhānaṃ somasya taṃ sutaṃ somamaṇḍale /
gandharvarājaṃ sākṣācca dhṛtarāṣṭraṃ janeśvaram // Bhmj_18.29 //
vasuṃ śāntanavaṃ bhīṣmaṃ guruṃ droṇaṃ bṛhaspatim /
nārāyaṇaṃ ca viśveśaṃ śaṅkhacakragadādharam // Bhmj_18.30 //
yadaṃśā bhuvi ye jātāstāṃśca dṛṣṭvā tadāśrayān /
āsasāda sadānandaṃ vandyaṃ nandanavāsinām /
dharmasūnurnidhirdhāmnāṃ hariścandrocitaṃ padam // Bhmj_18.31 //
atha nahuṣadilīpadhundhumārasagarabhagīratharāmakārtavīryaiḥ /
nṛpatibhirabhito 'bhivandyamānaḥ sitacaritaḥ sa rarāja rājacandraḥ // Bhmj_18.32 //
śrutveti bhāratakathāṃ vaiśampāyanakīrtitām /
saṃpannasarpasatro 'bhūnnirvṛtto janamejayaḥ // Bhmj_18.33 //
etatsūtena kathitaṃ naimiṣāraṇyavāsinaḥ /
niśamya śaunakamukhāstasthurānandanirbharāḥ // Bhmj_18.34 //
iti śrīkṣemendraviracitāyāṃ bhāratamañjaryāṃ svargaparva
