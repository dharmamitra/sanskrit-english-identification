The Rasārṇava-sudhākara of Siṃhabhūpāla.
Abbreviations used:
amaru. = amaru-śatakam
a.rā. = anargha-rāghava
bā.rā. = bāla-rāmāyaṇa
bha.nā.śā. = bharata nāṭya-śāstra
bhā.pra. = bhāva-prakāśikā (śaradā-tanaya)
ha.nā. = hanuman-nāṭakaḥ
karuṇākandala
kā.ā. = kāvyādarśa
ku.ā. = kuvalayāvali (siṃha-bhūpāla)
ku.saṃ. = kumāra-sambhava (kālidāsa)
kṛ.ka. = kṛṣṇa-karṇāmṛtam (līlā-śukaḥ)
gāthā. = gāthā-sattasāi
mā.mā. = mālatī-mādhava
mā.a.mi. = mālavikāgnimitram
śi.va. = śiśupāla-vadhaḥ (māgha)
me.dū. = meghadūta or megha-sandeśa.
nāgā. = nāgānanda
ra.ā. = ratnāvalī (śrī-harṣasya)
ra.vaṃ. = raghuvaṃśaḥ (kālidāsa)
sa.ka.ā. = sarasvatī-kaṇṭhābharaṇam (bhoja)
śaku. or a.śa. = abhijñāna-śakuntalam (kālidāsa)
u.rā.ca. = uttara-rāma-carita
vai.śa. = vairāgya-śatakam of bhartṛhariḥ
vi.u. = vikramorvaśīyaḥ
vi.pu. = viṣṇu-purāṇam
ve.saṃ. = veṇi-saṃhāraḥ of nārāyaṇa-bhaṭṭa
śrī-siṃha-bhūpāla-viracito
rasārṇava-sudhākaraḥ (1)
prathamo vilāsaḥ
rañjakollāsaḥ
śṛṅgāra-vīra-sauhārdaṃ maugdhya-vaiyātya-saurabham /
lāsya-tāṇḍava-saujanyaṃ dāmpatyaṃ tad bhajāmahe //SRs_1.1//
vīṇāṅkita-karāṃ vande vānīm eṇīdṛśaṃ sadā /
sadānanda-mayīṃ devīṃ sarojāsana-vallabhām //SRs_1.2//
asti kiñcit paraṃ vastu paramānanda-kandalam /
kamalākuca-kāṭhinya-kutūhali-bhujāntaram //SRs_1.3//
tasya pādāmbujāj jāto varṇo vigata-kalmaṣaḥ /
yasya sodaratāṃ prāptaṃ bhagīratha-tapaḥ-phalam //SRs_1.4//
tatra recarlavaṃśābdhi-śarad-rākā-sudhākaraḥ /
kalā-nidhir udāra-śrīr āsīd dācaya-nāyakaḥ //SRs_1.5//
yasyāsi-dhārā-mārgeṇa durgeṇāpi raṇāṅgaṇe /
pāṇḍya-rāja-gajānīkāj jaya-lakṣmīr upāgatā //SRs_1.6//
aṅga-nārāyaṇe yasmin bhavati śrīr atisthirā /
bhūr abhūt kariṇī vaśyā duṣṭa-rāja-gajāṅkuśe //SRs_1.7//
tasya bhāryā mahābhāgyā viṣṇoḥ śrīr iva viśrutā /
pocamāmbā guṇodārā jātā tāmarasānvayāt //SRs_1.8//
tayor abhūvan kṣiti-kalpa-vṛkṣāḥ
putrās trayas trāsita-vairi-vīrāḥ /
siṃha-prabhur vennamanāyakaś ca
vīrāgraṇī reca-mahī-patiś ca //SRs_1.9//
kalāv eka-pado dharmo yair ebhiś caraṇair iva /
sampūrṇa-padatāṃ prāpya nākāṅkṣati kṛtaṃ yugam //SRs_1.10//
tatra siṃha-mahīpāle pālayaty akhilāṃ mahīm /
namatām unnatiś citraṃ rājñām anamatāṃ natiḥ //SRs_1.11//
kṛṣṇaileśvara-saṃnidhau kṛta-mahā-sambhāra-meleśvare
vītāpāyam anekaśo vidadhatā brahma-pratiṣṭhāpanam /
ānṛṇya samapādi yena vibhunā tat-tad-guṇair ātmano
nirmāṇātiśaya-prayāsa-garima-vyāsaṅgini brahmaṇi //SRs_1.12//
kṛtānta-jihvā-kuṭilāṃ kṛpāṇīṃ
dṛṣṭvā yadīyāṃ trasatām arīṇām /
svedodayaś cetasi saṃcitānāṃ
mānoṣmaṇām ātanute praśāntim //SRs_1.13//
śrīmān reca-mahīpatiḥ sucarito yasyānujanmā sphuṭaṃ
prāpto vīra-guru-prathāṃ pṛthutarāṃ vīrasya mudrākarīm /
labdhvā labdha-kaṭhāri-rāya-virudaṃ rāhuttarāyāṅkitaṃ
putraṃ nāgayanāyakaṃ vasumatī-vīraika-cūḍāmaṇim //SRs_1.14//
so' yaṃ siṃha-mahīpālo vasudeva iti sphuṭam /
ananta-mādhavau yasya tanūjau loka-rakṣakau //SRs_1.15//
tatrānujo mādhava-nāyakendro
dig-antarāla-prathita-pratāpaḥ /
yasyābhavan vaṃśa-karā narendrās
tanūbhavā veda-girīndra-mukhyāḥ //SRs_1.16//
tasyāgrajanmā bhuvi rāja-doṣair
aprota-bhāvād anapota-saṃjñām /
khyātāṃ dadhāti sma yathārtha-bhūtām
ananta-sajñāṃ ca mahīdharatvam //SRs_1.17//
sodaryo balabhadra-mūrtir aniśaṃ devī priyā rukmiṇī
pradyumnas tanayo' p pautra-nivaho yasyāniruddhādayaḥ /
so' yaṃ śrīpatir annapota-nṛpatiḥ kiṃ cānanāmbhoruhe
dhatte cāru-sudarśana-śriyam asau satvātma-hastāmbuje //SRs_1.18//
bahu-soma-sutaṃ kṛtvā bhūlokaṃ yatra rakṣati /
eka-soma-sutaṃ rakṣan svarlokaṃ lajjate hariḥ //SRs_1.19//
somakula-paraśurāṃe
bhuja-bala-bhīme' rigāya-gobāle /
yatra ca jāgrati śāsati
jagatāṃ jāgarti nitya-kalyāṇam //SRs_1.20//
hemādri-dānair dharaṇī-surāṇāṃ
hemācalaṃ hasta-gataṃ vidhāya /
yaś cāru-sopāna-pathena cakre
śrī-parvataṃ sarva-janāṅghri-gamyam //SRs_1.21//
yo naikavīroddalano' py asaṅkhya-
saṅkhyo' py abhagnātma-gati-kramo' pi /
ajāti-sāṅkarya-bhavo' pi citraṃ
dadhāti somānvaya-bhārgavāṅkam //SRs_1.22//
dhāvaṃ dhāvaṃ ripu-nṛpatayo yuddha-raṅgāpaviddhāḥ
khaḍge khaḍge phalita-vapuṣaṃ yaṃ purastād vilokya /
pratyāvṛttā api tata ito vīkṣamāṇā yadīyaṃ
saṃmanyante sphuṭam avitathaṃ khaḍga-nārāyaṇāṅkam //SRs_1.23//
annamāmbeti vikhyātā tasyāsīd dharaṇī-pateḥ /
devī śivā śivasyeva rājamauler mahojjvalā //SRs_1.24//
śatrughnaṃ śrutakīrtir yā subhadrā yaśasārjunam /
ānandayati bhartāraṃ śyāmā rājānam ujjvalam //SRs_1.25//
tayor abhūtāṃ putrau dvāv ādyo veda-girīśvaraḥ /
dvitīyas tv advitīyo' sau yaśasā siṃha-bhūpatiḥ //SRs_1.26//
atha śrī-siṃha-bhūpālo dīrghāyur vasudhām imām /
nijāṃsa-pīṭhe nirvyājaṃ kurute supratiṣṭhitām //SRs_1.27//
ahīnajyābandhaḥ kanaka-ruciraṃ kārmuka-varaṃ
bali-dhvaṃsī bāṇaḥ para-puram anekaṃ ca viṣayaḥ /
iti prāyo lokottara-samara-saṃnāha-vidhinā
maheśo' yaṃ siṃha-kṣitipa iti yaṃ jalpati janaḥ //SRs_1.28//
yatra ca raṇa-saṃnahini
tṛṇa-caraṇaṃ nija-purāc ca niḥsaraṇam /
vana-caraṇaṃ tac-caraṇaka-
paricaraṇaṃ vā virodhināṃ śaraṇam //SRs_1.29//
satāṃ prītiṃ kurvan kuvalaya-vikāsaṃ viracayan
kalāḥ kāntāḥ puṣṇan dadhad api ca jaivātṛka-kathām /
nitāntaṃ yo rājā prakaṭayati mitrodayam aho
tathā cakrānandān api ca kamalollāsa-suṣamām //SRs_1.30//
tal-labdhāni ghanāghanair atitarāṃ vārāṃ pṛṣanty ambudhau
svātyām eva hi śuktikāsu dadhate muktāni muktātmatām /
yad dānodaka-vipruṣas tu sudhiyāṃ haste patantyo' bhavan
māṇikyāni mahāmbarāṇi bahuśo dhāmāni hemāni ca //SRs_1.31//
nayanam ayaṃ guṇam aguṇaṃ
padam apadaṃ nijam avetya ripu-bhūpāḥ /
yasya ca naya-guṇa-viduṣo
vinamanti padāravinda-pīṭhāntam //SRs_1.32//
prāṇānāṃ parirakṣaṇāya bahuśo vṛttiṃ madīyāṃ gatās
tvat-sāmanta-mahī-bhujaḥ karuṇayā te rakṣaṇīyā iti /
karṇe varṇayituṃ nitānta-suhṛdo karṇānta-viśrāntayor
manye yasya dṛg-antayoḥ parisaraṃ sā kāma-dhenuḥ śritā //SRs_1.33//
yuṣmābhiḥ pratigaṇḍa-bhairava-raṇe prāṇāḥ kathaṃ rakṣitā
ity antaḥ-pura-pṛcchayā yad ariṣu prāpteṣu lajjā-vaśam /
śaṃsanty uttara-mānana-vyatikara-vyāpāra-pāraṅgatā
gaṇḍāndolita-karṇa-kuṇḍala-harin-māṇikya-varṇāṅkurāḥ //SRs_1.34//
mandāra-pārijātaka-
candana-santāna-kalpa-maṇi-sadṛśaiḥ /
anapota-dāca-vallabha-
veda-giri-svāmi-māda-dāmaya-saṃjñaiḥ //SRs_1.35//
ātma-bhavair ativibhavair
anitara-jana-sulabha-dāna-muditair bhuvi yaḥ /
ratnākara iva rājati
rājakarāra-cita-sukamalollāsaḥ //SRs_1.36//
yasyāḍhyaḥ prathamaḥ kumāra-tilakaḥ śrī-annapoto guṇair
ekasyāgrajam ātma-rūpa-vibhave cāpe dvayor agrajam /
ārūḍhe tritayāgrajaṃ vijayate durvāra-dor-vikrame
satyoktau caturagrajaṃ vitaraṇe kiṃ cāpi pañcāgrajam //SRs_1.37//
yuddhe yasya kumāra-dācaya-vibhoḥ khaḍgāgra-dhārā-jale
majjanti pratipakṣa-bhūmi-patayaḥ śauryoṣma-santāpitāḥ /
citraṃ tat-pramadāḥ pranaṣṭa-tilakā vyākīrṇa-nīlālakāḥ
prabhraśyat-kuca-kuṅkumāḥ parigalan-netrānta-kālāñjanāḥ //SRs_1.38//
paripoṣiṇi yasya putra-ratne
dayite vallabha-rāya-pūrṇa-candre /
samudeti satāṃ prabhāva-śeṣaḥ
kamalānām abhivardhanaṃ tu citram //SRs_1.39//
etair anyaiś ca tanayaiḥ so' yaṃ siṃha-mahīpatiḥ /
ṣaḍbhiḥ pratiṣṭhām ayate svāmīvāṅgaiḥ susaṅgataiḥ //SRs_1.40//
rājā sa rājācala-nāmadheyām
adhyāsta vaṃśa-krama-rājadhānīm /
satāṃ ca rakṣām asatāṃ ca śikṣāṃ
nyāyānurodhād anusandadhānajñāḥ //SRs_1.41//
vindhya-śrī-śaila-madhya-kṣmā-maṇḍalaṃ pālayan sutaiḥ /
vaṃśa-pravartakair arthān bhuṅkte bhoga-purandaraḥ //SRs_1.42//
tasmin śāsati siṃha-bhūmi-ramaṇe kṣmām annapotātmaje
kāṭhinyaṃ kuca-maṇḍale taralatā netrāñcale subhruvām /
vaiṣamyaṃ trivalīṣu manda-padatā līlālasāyāṃ gatau
kauṭilyaṃ cikureṣu kiṃ ca kṛśatā madhye paraṃ badhyate //SRs_1.43//
so' haṃ kalyāṇa-rūpasya varṇotkarṣaika-kāraṇam /
vidvat-prasādanā-hetor vakṣye nāṭyasya lakṣaṇam //SRs_1.44//
purā purandarādyās te praṇamya caturānanam /
kṛtāñjali-puṭā bhūtvā papracchuḥ sarva-vedinam //SRs_1.45//
bhagavan śrotum icchāmaḥ śrāvyaṃ dṛśyaṃ manoharam /
dharmyaṃ yaśasyam arthyaṃ ca sarva-śilpa-pradarśanam //SRs_1.46//
paraṃ pañcamam āmnāyaṃ sarva-varṇādhikārikam /
iti pṛṣṭaḥ sa tair brahmā sarva-vedān anusmaran //SRs_1.47//
tebhyaś ca sāram ādāya nāṭya-vedam athāsṛjat /
adhyāpya bharatācāryaṃ prajāpatir abhāṣata //SRs_1.48//
saha putrair imaṃ vedaṃ prayogeṇa prakāśaya /
iti tena niyuktas tu bharataḥ saha sūnubhiḥ //SRs_1.49//
prāyojayat sudharmāyām indrasyāgre' psaro-gaṇaiḥ /
sarva-lokopakārāya nāṭya-śāstraṃ ca nirmame //SRs_1.50//
tathā tad-anusāreṇa śāṇḍilyaḥ kohalo' pi ca /
dattilaś ca mataṅgaś ca ye cānye tat-tanūdbhavāḥ //SRs_1.51//
granthān nānā-vidhāṃś cakruḥ prakhyātās te mahītale /
teṣām atigabhīratvād viprakīrṇa-kramatvataḥ //SRs_1.52//
sampradāyasya vicchedāt tad-vidāṃ viralatvataḥ /
prāyo virala-sañcārā nāṭya-paddhatir asphuṭā //SRs_1.53//
tasmād asmat-prayatno' yaṃ tat-prakāśana-lakṣaṇaḥ /
sāraika-grāhiṇāṃ cittam ānandayati dhīmatām //SRs_1.54//
nedānīntana-dīpikā kim u tamaḥ-saṅhātam unmūlayej
jyotsnā kiṃ na cakora-pāraṇa-kṛte tat-kāla-saṃśobhinī /
bālaḥ kiṃ kamalākarān dina-maṇir nollāsayed añjasā
tat sampraty api mādṛśām api vacaḥ syād eva samprītaye //SRs_1.55//
svaccha-svādu-rasādhāro vastu-cchāyā-manoharaḥ /
sevyaḥ suvarṇa-nidhivan nāṭya-mārgaḥ sa-nāyakaḥ //SRs_1.56//
sāttvikādyair abhinayaiḥ prekṣakāṇāṃ yato bhavet /
naṭe nāyaka-tādātmya-buddhis tan nāṭyam ucyate //SRs_1.57//
rasotkarṣo hi nāṭyasya prāṇās tat sa nirūpyate /
vibhāvair anubhāvaiś ca sāttvikair vyabhicāribhiḥ //SRs_1.58//
ānīyamānaḥ svādutvaṃ sthāyī bhāvo rasaḥ smṛtaḥ /
atha vibhāvāḥ-
tatra jñeyo vibhāvas tu rasa-jñāpana-kāraṇam //SRs_1.59//
budhair jñeyo' yam ālamba uddīpana iti dvidhā /
ādhāra-viṣayatvābhyāṃ nāyako nāyikāpi ca //SRs_1.60//
tatra nāyakaḥ--
ālambanaṃ mataṃ tatra nāyako guṇavān pumān /
tad-guṇās tu mahā-bhāgyam audāryaṃ sthairya-dakṣate //SRs_1.61//
aujjvalyaṃ dhārmikatvaṃ ca kulīnatvaṃ ca vāgmitā /
kṛtajñatvaṃ nayajñatvaṃ śucitā māna-śālitā //SRs_1.62//
tejasvitā kalāvattvaṃ prajā-rañjakatādayaḥ /
ete sādhāraṇāḥ proktāḥ nāyakasya guṇā budhaiḥ //SRs_1.63//
tatra mahābhāgyam-
sarvātiśāyi-rājyatvaṃ mahābhāgyam udāhṛtam //SRs_1.64// 64ab
yathā-
pautraḥ kuśasyāpi kuśeśayākṣaḥ
sasāgarāṃ sāgara-dhīra-cetāḥ /
ekātapatrāṃ bhuvam eka-vīraḥ
purārgalādīrgha-bhujo bubhoja //SRs_1.65// (ra.vaṃ. 18.4)
atha audāryam-
yad-viśrāṇana-śīlatvaṃ tad audāryaṃ budhā viduḥ //SRs_1.66// 64cd
yathā-
janasya sāketa-nivāsinas tau
dvāv apy abhūtām abhinandya-sattvau /
guru-pradeyādhika-niḥspṛho' rthī
nṛpo' rthi-kāmād adhika-pradaś ca //SRs_1.67// (ra.vaṃ. 5.37)
atha sthairyam-
vyāpāraṃ phala-paryantaṃ sthairym āhur manīṣiṇaḥ //SRs_1.68// 65ab
yathā-
na navaḥ prabhur āphalodayāt
sthira-karmā virarāma karmaṇaḥ /
na ca yoga-vidher navetaraḥ
sthira-dhīrā paramātma-darśanāt //SRs_1.69// (ra.vaṃ. 8.22)
atha dakṣatā-
duṣkare kṣipra-kāritvaṃ dakṣatāṃ paricakṣate //SRs_1.70// 65cd
yathā-
vāladhiṃ trātum āvṛtya camareṇārpite gale /
patantam iṣum anyena sa kṛpālur akhaṇḍayat //SRs_1.71// [*1]
[*1] Some MSS. have the following example:
sa dakṣiṇaṃ tūṇa-mukhena vāmaṃ /
vyāpārayan hastam alakṣyatājau /
ākarṇa-kṛṣṭā sakṛd asya yoddhum /
aurvīva bāṇān suṣuve ripu-ghnān //(ra.vaṃ. 7.57)
atha aujjvalyam-
aujjvalyaṃ nayanānanda-kāritvaṃ kathyate budhaiḥ //SRs_1.72// 66ab
yathā-
tā rāghavaṃ cakṣurbhir āpibantyo
nāryo na jagmur viṣayāntarāṇi /
tathā hi śeṣendriya-vṛttir āsāṃ
sarvātmanā cakṣur iva praviṣṭā //SRs_1.73// (ra.vaṃ. 7.12)
atha dharmikatvam-
dharma-pravaṇa-cittatvaṃ dhārmikatvam itīryate //SRs_1.74// 66cd
yathā-
sthityai daṇḍayato daṇḍyān pariṇetuḥ prasūtaye /
apy artha-kāmau tasyāstāṃ dharma eva manīṣiṇaḥ //SRs_1.75// (ra.vaṃ. 7.25)
atha kulīnatvam-
kule mahati sambhūtiḥ kulīnatvam udāhṛtam //SRs_1.76// 67ab
yathā-
sūryācandramasau yasya mātāmaha-pitāmahau /
svayaṃ vṛtaḥ patir dvābhyāṃ urvaśyā ca bhuvā ca yaḥ //SRs_1.77// (vi.u. 4.19)
atha vāgmitā-
vāgmitā tu budhair uktā samayocita-bhāṣitā //SRs_1.78// 67cd
yathā-
nanu vajriṇa eva vīryam etad
vijayante dviṣato yad asya pakṣyāḥ /
vasudhādhara-kandarād visarpī
pratiśabdo' pi harer bhinatti nāgān //SRs_1.79// (vi.u. 1.18)
atha kṛtajñatvam-
kṛtānām upakārāṇām abhjñatvaṃ kṛtajñatā //SRs_1.80// 68ab
yathā-
ekasyaivopakārasya prāṇān dāsyāmi te kape /
pratyahaṃ kriyamāṇasya śeṣasya ṛṇino vayam //SRs_1.81// (ha.nā. 13.35)
atha nayajñatvam-
sāmādy-upāya-cāturyaṃ nayajñatvam udāhṛtam //SRs_1.82// 68cd
yathā-
anārataṃ tena padeṣu lambhitā
vibhajya samyag viniyoga-sat-kriyāḥ /
phalanty upāyāḥ paribṛṃhitāyatīr
upetya saṅgharṣam ivārtha-sampadaḥ //SRs_1.83// (ki.ā. 1.15)
atha śucitā-
antaḥ-karaṇa-śuddhir yā śucitā sā prakīrtitā //SRs_1.84// 69ab
yathā-
kā tvaṃ śubhe kasya parigraho vā
kiṃ vā mad-abhyāgama-kāraṇaṃ te /
ācakṣva matvā vaśināṃ raghūṇāṃ
manaḥ para-strī-vimukha-pravṛtti //SRs_1.85// (ra.vaṃ. 16.8)
atha mānitā-
akārpaṇya-sahiṣṇutvaṃ kathitā māna-śālitā //SRs_1.86// 69cd
yathā-
santuṣṭe tisṛṇām purām api ripau kaṇḍūla-dor-maṇḍalī-
krīḍā-kṛtta-punaḥ-prarūḍha-śiraso vīrasya lipsor varam /
yācñā-dainya-parāñci yaysa kalahāyante mithyas tvaṃ vṛṇu
tvaṃ vṛṇv ity abhito mukhāni sa daśagrīvaḥ kathaṃ varṇyatām //SRs_1.87//
(a.rā. 3.41)
atha tejasvitā-
tejasvitvam avajñāder asahiṣṇutvam ucyate //SRs_1.88// 70ab
yathā-
so' yaṃ triḥ sapta-vārān avikala-vihita-kṣatra-tantu-pramāro
vīraḥ krauñcasya bhedī kṛta-dharaṇi-talāpūrva-haṃsāvatāraḥ /
jetā heramba-bhṛṅgi-pramukha-gaṇa-camū-cakriṇas tāra-kāres
tvāṃ pṛcchan jāmadagnyaḥ sva-guru-hara-dhanur bhaṅga-roṣād upaiti //SRs_1.89//
(ma.vī.ca. 2.17)
atha kalāvattvam-
kalāvattvaṃ nigaditaṃ sarva-vidyāsu kauśalam //SRs_1.90// 70cd
yathā-
goṣṭhīṣu vidvaj-jana-saṃcitasya
kalā-kalāpasya sa tāratamyam /
viveka-sīmā vigatāvalepo
viveda hemno nikaṣāśmanīva //SRs_1.91//
atha prajā-rañjakatvam-
rañjakatvaṃ tu sakala-cittāhlādana-kāritā //SRs_1.92// 71ab
yathā-
aham eva mato mahīpater iti sarvaḥ prakṛtiṣv acintayat /
udadher iva nimnagāśateṣv abhavan nāsya vimānanā kvacit //SRs_1.93//
uktair guṇaiś ca sakalair yuktaḥ syād uttamo netā / 71cd
madhyaḥ katipaya-hīno bahu-guṇa-hīno' dhamo nāma //SRs_1.94//
netā caturvidho' sau dhīrodāttaś ca dhīra-lalitaś ca / 72
dhīra-praśānta-nāmā tataś ca dhīroddhataḥ khyātaḥ //SRs_1.95//
tatra dhīrodāttaḥ-
dayāvān atigambhīro vinītaḥ sattva-sāravān / 73
dṛḍha-vratas titikṣāvān ātmaślāghāparāṅmukhaḥ /
nigūḍhāhaṅkṛtir dhīrair dhīrodātta udāhṛtaḥ //SRs_1.96// 74
tatra dayāvattvam-
dayātiśaya-śālitvaṃ dayāvattvam udāhṛtam //SRs_1.97// 75ab
yathā-
sa-śoṇitais tena śilīmukhāgrair
nikṣepitāḥ ketuṣu pārthivānām /
yaśo hṛtaṃ samprati rāghaveṇa
na jīvitaṃ vaḥ kṛpayeti varṇāḥ //SRs_1.98// (ra.vaṃ. 7.65)
atigambhīratā-
gāmbhīryam avikāraḥ syāt saty api kṣobha-kāraṇe //SRs_1.99// 75cd
yathā-
dadhato maṅgala-kṣaume vasānasya ca balkale /
dadṛśur vismitās tasya mukha-rāgaṃ samaṃ janāḥ //SRs_1.100// [raghu. 12.8]
vinītatvaṃ-
avaloka eva nṛpateḥ sma dūrato
rabhasād rathād avatarītum icchataḥ /
avatīrṇavān prathamam ātmanā harir
vinayaṃ viśeṣayati sambhrameṇa saḥ //SRs_1.101// (māgha. 13.7)
sattva-sāratvam, yathā-
utsmāyitvā mahābāhuḥ prekṣya cāsthi mahābalaḥ /
pādāṅguṣṭhena cikṣepa sampūrṇaṃ daśa-yojanam //SRs_1.102// (rāmā. 1.1.65)
dṛḍha-vratatvaṃ, yathā-
tam aśakyam apākraṣṭuṃ nideśāt svargiṇaḥ pituḥ /
yayāce pāduke paścāt kartuṃ rājyādhidevate //SRs_1.103// (ra.vaṃ. 12.17)
titikṣāvattvaṃ, yathā-
prativācam adatta keśavaḥ
śapamānāya na cedi-bhūbhuje /
anuhuṅkurute ghana-dhvaniṃ
na hi gomāyu-rutāni kesarī //SRs_1.104// (māgha. 16.25)
ātma-ślāthāparāṅmukhatvaṃ, yathā-
tasya saṃstūyamānasya caritārthais tapasvibhiḥ /
śuśubhe vikramodagraṃ vrīḍayāvanataṃ śiraḥ //SRs_1.105// (ra.vaṃ. 15.27)
nigūḍhāhaṅkāratvaṃ, yathā-
bhūmātraṃ kiyad etad arṇavmitaṃ tat sādhitaṃ hāryate
yad vīreṇa bhavādṛśena vadatā triḥ sapta-kṛtvo jayam /
ḍimbho' haṃ nava-bāhur īdṛ;
cam idaṃ ghoraṃ ca vīra-vrataṃ
tat krodhād virama prasīda bhagavan jātyaiva pūjyo' si naḥ //SRs_1.106//
(anargha. 4.35)
atha dhīra-lalitaḥ-
niścinto dhīra-lalitas taruṇo vanitā-vaśaḥ //SRs_1.107// 76ab
yathā-
so' dhikāram abhikaḥ kulocitaṃ
kāścana svayam avartayat samāḥ /
saṃniveśya saciveṣv ataḥparaṃ
strī-vidheya-nava-yauvano' bhavat //SRs_1.108// (ra.vaṃ. 19.4)
atha dhīra-śāntaḥ -
śama-prakṛtikaḥ kleśa-sahiṣṇuś ca vivecakaḥ / 76cd
lalitādi-guṇopeto vipro vā sacivo vaṇik /
dhīra-śāntaś cārudatta-mādhavādir udāhṛtaḥ //SRs_1.109// 77
yathā-
kuvalaya-dala-śyāmo' py aṅgaṃ dadhat paridhūsaraṃ
lalita-vikaṭa-nyāsaḥ śrīmān mṛgāṅka-nibhānanaḥ /
harati vinayaṃ vāmo yasya prakāśita-sāhasaḥ
pravigalad-asṛk-paṅkaḥ pāṇir lalan nara-jāṅgalaḥ //
(mālatīmādhavam 5.5)
atha dhīroddhataḥ-
mātsaryavān ahaṅkārī māyāvī roṣaṇaś calaḥ /
vikatthano bhārgavādir dhīroddhata udāhṛtaḥ //SRs_1.111// 78
yathā-
na trastaṃ yadi nāma bhūta-karuṇā-santāna-śāntātmanas
tena vyārujatā dhanur bhagavato devād bhavānī-pateḥ /
tat-putras tu madāndha-tāraka-vadhād viśvasya dattotsavaḥ
skandaḥ skanda iva priyo' ham athavā śiṣyaḥ kathaṃ vismṛtaḥ //SRs_1.112//
(mahāvīra 2.28)
ete ca nāyakāḥ sarva-rasa-sādhāraṇāḥ smṛtāḥ /
śṛṅgārāpekṣayā teṣāṃ traividhyaṃ kathyate budhaiḥ //SRs_1.113// 79
patiś copapatiś caiva vaiśikaś ceti bhedataḥ /
patis tu vidhinā pāṇigrāhakaḥ kathyate budhaiḥ //SRs_1.114// 80
yathā-
sa mānasīṃ meru-sakhaḥ pitṝṇāṃ
kanyāṃ kulasya sthitaye sthitijñaḥ /
menāṃ munīnām api mānanīyām
ātmānurūpāṃ vidhinopayeme //SRs_1.115// (ku.saṃ. 1.18)
caturdhā so' pi kathito vṛttyā kāvya-vicakṣaṇaiḥ /
anukūlaḥ śaṭho dhṛṣṭo dakṣiṇaś ceti bhedataḥ //SRs_1.116// 81
tatra-
anukūlas tv eka-jāniḥ //SRs_1.117// 82a
tatra dhīrodāttānukūlo, yathā-
sītāṃ hitvā daśamukha-ripur nopayeme yad anyāṃ
tasyā eva pratikṛti-sakho yat kratūnājahāra /
vṛttāntena śravaṇa-viṣaya-prāpiṇā tena bhartuḥ
sā durvāraṃ katham api parityāga-duḥkhaṃ viṣehe //SRs_1.118// (ra.vaṃ. 14.87)
dhīra-lalitānukūlo, yathā-
sa kadācid avekṣita-prajaḥ
saha devyā vijahāra suprajāḥ /
nagaropavane śacī-sakho
marutāṃ pālayiteva nandane //SRs_1.119// (ra.vaṃ. 8.32)
dhīraśāntānukūlo, yathā-
priya-mādhave kim asi mayy avatsalā
nanu so' ham eva yam anandayat purā /
svayam āgṛhīta-kamanīya-kaṅkaṇas
tava mūrtimān iva mahotsavaḥ karaḥ //
(mālatī-mādhave 9.9)
dhīroddhatānukūlo, yathā-
kiṃ kaṇṭhe śithilīkṛto bhuja-latā-pāśaḥ pramādān mayā
nidrāccheda-vivartaneṣv abhimukhaṃ nādyāsi sambhāvitā /
anya-strī-jana-saṅkathā-laghur ahaṃ svapne' pi nālakṣito
doṣaṃ paśyasi kaṃ priye parijanopālambha-yogye mayi //SRs_1.121// (veṇī 2.9)
atha śaṭhaḥ-
śaṭho gūḍhāparādha-kṛt //SRs_1.122// 82b
yathā-
svapna-kīrtita-vipakṣam aṅganāḥ
pratyabhaitsur avadanty eva tam /
pracchadānta-galitāśru-bindubhiḥ
krodha-bhinna-valayir vivartanaiḥ //SRs_1.123// (ra.vaṃ. 19.22)
atha dhṛṣṭaḥ-
dhṛṣṭo vyaktānya-yuvatī-bhoga-lakṣmāpi nirbhayaḥ //SRs_1.124// 82cd
yathā mamaiva-
ko doṣo maṇi-mālikā yadi bhavet kaṇṭhe na kiṃ śaṅkaro
dhatte bhūṣaṇam ardha-candram amalaṃ candre na kiṃ kālimā /
tat sādhv eva kṛtaṃ kṛtaṃ bhaṇitibhir naivāparāddhaṃ tvayā
bhāgyaṃ draṣṭum anīśayaiva bhavataḥ kāntāparāddhaṃ mayā //SRs_1.125//
atha dakṣiṇaḥ-
nāyikāsv apy anekāsu tulyo dakṣiṇa ucyate //SRs_1.126// 83ab
yathā-
snātā tiṣṭhati kuntaleśvara-sutā vāro' ṅga-rāja-svasur
dyūte rātrir iyaṃ jitā kamalayā devī prasādyādya ca /
ity antaḥ-pura-sundarīḥ prati mayā vijñāya vijñāpite
devenāpratipatti-mūḍha-manasā dvitrāḥ sthitaṃ nāḍikāḥ //SRs_1.127//
atha upapatiḥ-
laṅghitācārayā yas tu vināpi vidhinā striyā / 83cd
saṅketaṃ nīyate prokto budhair upapatis tu saḥ //SRs_1.128// 84ab
yathā-
bhartā niḥśvasite' py asūyati mano-jighraḥ sapatnī-janaḥ
śvaśrūr iṅgita-daivataṃ nayanayor ūhāliho yātaraḥ /
tad dūrād ayam añjaliḥ kim amunā dṛghaṅgi-pātena te
vaidagdhī-racanā-prapañca-rasika vyartho' yam atra śramaḥ //SRs_1.129//
dākṣiṇyam ānukūlyaṃ ca dhārṣṭyaṃ cāniyatatvataḥ / 84cd
nocitānyasya śāṭhyaṃ syād anya-cittatva-sambhavāt //SRs_1.130// 85ab
śaṭhopapatir, yathā-
majjhaṇṇe jaṇa-suṇṇe kariṇīe bhakkhidesu kamalesu /
avisesaṇṇa kahaṃ bia gado si saṇa-bāḍḍiaṃ daṭṭhuṃ //SRs_1.131//
[madhyāhne jana-śūnye kariṇyā bhakṣiteṣu kamaleṣu /
aviśeṣajña katham iva gato' si śaṇa-vāṭikāṃ draṣṭum //]
 atra kayācit svairiṇyāṃ mayi saṅketaṃ gatāyāṃ tvaṃ tu śāṇa-vāṭikāyāṃ kathāpi rantuṃ gato' sīti vyaṅgyārthenānyāsaṅga-sūcanād ayaṃ śaṭhopapatiḥ 
atha vaiśikaḥ-
rūpavān śīla-sampannaḥ śāstrajñaḥ priya-darśanaḥ / 85cd
kulīno matimān śūro ramya-veṣa-yuto yuvā //SRs_1.132//
adīnaḥ surabhis tyāgī sahanaḥ priya-bhāṣaṇaḥ / 86
śaṅka-vihīno mānī ca deśa-kāla-vibhāga-vit //SRs_1.133//
dākṣya-cāturya-mādhurya-saubhāgyādibhir anvitaḥ / 87
veśyopabhoga-rasiko yo bhavet sa tu vaiśikaḥ //SRs_1.134//
kalakaṇṭhādiko lakṣyo bhāṇādāv eva vaiśikaḥ / 88
sa tridhā kathyate jyeṣṭha-madhya-nīca-vibhedataḥ //SRs_1.135// 89ab
teṣāṃ lakṣaṇāni bhāva-prakāśikāyām uktāni / yathā-
asaṅgo' pi svabhāvena saktavac ceṣṭate muhuḥ /
tyāgī svabhāva-madhuraḥ sama-duḥkha-sukhaḥ śuciḥ //SRs_1.136//
kāma-tantreṣu nipuṇaḥ kruddhānunaya-kovidaḥ /
sphurite cādhare kiṃcid dayitāyā virajyati //SRs_1.137//
upacāra-paro hy eṣa uttamaḥ kathyate budhaiḥ /
vyalīka-mātre dṛṣṭe' syā na kupyati na rajyati //SRs_1.138//
dadāti kāle kāle ca bhāvaṃ gṛhṇāti bhāvataḥ /
sarvārthair api madhya-sthas tām evopacaret punaḥ //SRs_1.139//
dṛṣṭe doṣe virajyeta sa bhaven madhyamaḥ pumān /
kāma-tantreṣu nirlajjaḥ karkaśo rati-keliṣu //SRs_1.140//
avijñāta-bhayāmarṣaḥ kṛtyākṛtya-vimūḍha-dhīḥ /
mūrkhaḥ prasakta-bhāvaś ca viraktāyām api striyām //SRs_1.141//
mitrair nivāryamāṇo' pi pāruṣyaṃ prāpito' pi ca /
anya-sneha-parāvṛttāṃ saṃkrānta-ramaṇām api /
striyaṃ kāmayate yas tu so' dhamaḥ parikīrtitaḥ //
SRs_1.142// [bhā.pra. 5.37-44] iti /
atha śṛṅgāra-netṝṇāṃ sāhāyya-karaṇocitāḥ / 89cd
nirūpyante pīṭhamarda-viṭa-ceṭa-vidūṣakāḥ //SRs_1.143//
tatha pīṭhamardaḥ-
nāyakānucaro bhaktaḥ kiñcid ūnaś ca tad-guṇaiḥ / 90
pīṭhamarda iti khyātaḥ kupita-strī-prasādakaḥ //SRs_1.144//
kāma-tantra-kalā-vedī viṭa ity abhidhīyate / 91
sandhāna-kuśalaś ceṭaḥ kalahaṃsādiko mataḥ /
vikṛtāṅga-vaco-veṣair hāsya-kārī vidūṣakaḥ //SRs_1.145// 92
atha sahāya-guṇāḥ-
deśa-kālajñatā bhāṣā-mādhuryaṃ ca vidagdhatā /
protsāhane kuśalatā yathokta-kathanaṃ tathā / 93
nigūḍha-mantratety ādyāḥ sahāyānāṃ guṇā matāḥ //SRs_1.146//
iti nāyaka-prakaraṇam
atha nāyikā nirūpyante-
netṛ-sādhāraṇa-guṇair upetā nāyikā matā / 94
svakīyā parakīyā ca sāmānyā ceti sā tridhā //SRs_1.147//
tatra svakīyā-
sampat-kāle vipat-kāle yā na muñcati vallabham / 95
śīlārjava-guṇopetā sā svakīyā kathitā budhaiḥ //SRs_1.148//
yathā-
kiṃ tādeṇa ṇarinda-sehara-sihālīḍhaggapādeṇa me
kiṃ vā me sasureṇa vāsava-mahā-siṃhāsaṇaddhāsiṇā /
te desā giriṇo a de vaṇamahī saccea me vallahā
kosallātaṇaassa jattha calaṇe vandāmi ṇandāmi a //SRs_1.149//
(bāla-rāmāyaṇa 6.79)
[kiṃ tātena narendra-śekhara-śikhālīḍhāgra-pādena me
kiṃ vā me śvaśureṇa vāsava-mahā-siṃhāsanādhyāsinā /
te deśā girayaś ca te vana-mahī sā caiva me vallabhāḥ
kausalyā-tanayasya yatra caraṇau vande ca nandāmi ca //]
sā ca svīyā tridhā mugdhā madhyā prauḍheti kathyate //SRs_1.150// 96
tatra mugdhā-
mugdhā nava-vayaḥ-kāmā ratau vāmā mṛduḥ krudhi /
yatate rata-ceṣṭāyāṃ gūḍhaṃ lajjā-manoharam //SRs_1.151// 97
kṛtāparādhe dayite vīkṣate rudatī satī /
apriyaṃ vā priyaṃ vāpi na kiñcid api bhāṣate //SRs_1.152// 98
vayasā mugdhā,
yathā mamaiva-
ullolitaṃ himakare niviḍāndhakāram
uttejitaṃ viṣama-sādhaka-bāṇa-yugmam /
unmajjitaṃ kanaka-koraka-yugmam
asyām ullāsitā ca gagane tanu-vīci-rekhā //SRs_1.153//
nava-kāmā, yathā mamaiva-
bālā prasādhana-vidhau nidadhāti cittaṃ
dattādarā pariṇaye maṇi-putrikāṇām /
ālajjate nija-sakhī-jana-manda-hāsair
ālakṣyate tad iha bhāva-navāvatāraḥ //SRs_1.154//
ratau vāmatvaṃ,
yathā mamaiva-
ālokya hāra-maṇi-bimbitam ātma-kāntam
āliṅgatīti sahasā parivartamānā /
ālambitā karatale parivepamānā
sā sambhramāt sahacarīm avalambate sma //SRs_1.155//
mṛdu-kopatvaṃ,
yathā mamaiva-
vyāvṛtti-kramaṇodyame' pi padayoḥ pratyudgatau vartanaṃ
bhrūbhedo' pi tad īkṣaṇa-vyasaninā vyasmāri me cakṣuṣā /
cāṭūktāni karoti dagdha-rasanā rukṣākṣre' py udyatā
sakhyaḥ kiṃ karavāṇi māna-samaye saṅghāta-bhedo mama //SRs_1.156//
sa-vrīḍa-surata-prayatanaṃ, yathā-
autsukyena kṛtatvarā sahabhuvā vyāvartamānā hriyā
tais tair bandhu-vadhū-janasya vacanair nītābhimukhyaṃ punaḥ /
dṛṣṭvāgre varam ātta-sādhvasa-rasā gaurī nave saṅgame
saṃrohat-pulakā hareṇa hasatā śliṣṭā śivāyāstu vaḥ //
SRs_1.157// (ratnāvalī 1.2)
krodhād abhāṣaṇā rudatī,
yathā mamaiva-
kānte kṛtāgasi puraḥ parivartamāne
sakhyaṃ saroja-śaśinoḥ sahasā babhūva /
roṣākṣaraṃ sudṛśi vaktum apārayantyām
indīvara-dvayam avāpa tuṣāra-dhārām //SRs_1.158//
atha madhyā-
samāna-lajjā-madanā prodyat-tāruṇya-śālinī /
madhyā kāmayate kāntaṃ mohānta-surata-kṣamā //SRs_1.159// 99
atha tulya-lajjā-smaratvaṃ,
yathā mamaiva-
kānte paśyati sānurāgam abalā sācīkaroty ānanaṃ
tasmin kāma-kalāpa-kuśale vyāvṛtta-vaktre kila /
paśyantī muhur antaraṅga-madanaṃ dolāyamānekṣaṇā
lajjā-manmatha-madhyagāpi nitarāṃ tasyābhavat prītaye //SRs_1.160//
prodyat-tāruṇya-śālitvaṃ,
yathā mamaiva-
netrāñcalena lalitā valitā ca dṛṣṭiḥ
sakhyaṃ karoti jaghanaṃ pulinena sākam /
cakra-dvayena sadṛśī kuca-kuḍmalau ca nityā
vibhāti nitarāṃ madanasya lakṣmīḥ //SRs_1.161//
mohānta-surata-kṣamatvaṃ,
yathā mamaiva-
ākīrṇa-gharma-jalam ākula-keśa-pāśam
āmīlitākṣi-yugam ādṛta-pāravaśyam /
ānanda-kandalitam astamitānya-bhāvam
āśāsmahe kim api ceṣṭitam āyatākṣyāḥ //SRs_1.162//
madhyā tridhā māna-vṛtter dhīrādhīrobhayātmikā //SRs_1.163//
tatra dhīrā-
dhīrā tu vakti vakroktyā sotprāsaṃ sāgasaṃ priyam //SRs_1.164// 100
yathā mamaiva-
ko doṣo maṇi-mālikā yadi bhavet kaṇṭhe na kiṃ śaṅkaro
dhatte bhūṣaṇam ardha-candram amalaṃ candre na kiṃ kālimā /
tat sādhv eva kṛtaṃ kṛtaṃ bhaṇitibhir naivāparāddhaṃ tvayā
bhāgyaṃ draṣṭum anīśayaiva bhavataḥ kāntāparāddhaṃ mayā //SRs_1.165// [*2]
[*2] Also appears as 1.125.
atha adhīrā-
adhīrā paruṣair vākyaiḥ khedayed vallabhaṃ ruṣā //SRs_1.166// 101ab
yathā mamaiva-
niḥśaṅkam āgatam avekṣya kṛtāparādhaṃ
kācin nitānta-paruṣaṃ vinivṛtta-vaktrā /
kiṃ prārthanābhir adhikaṃ sukham edhi yāhi
yāhīti khinnam akarod asakṛd bruvāṇā //SRs_1.167//
atha dhīrādhīrā-
dhīrādhīra tu vakroktyā sa-bāṣpaṃ vadati priyam //SRs_1.168// 101cd
yathā mamaiva-
āśleṣollasitāśayena dayitāpy ārdrā tvayā cumbitā
citrokti-śravaṇotsukena kalitā tasyāṃ niśānāthatā /
tad yuktaṃ divasāgame' tra jaḍatā kārśyaṃ kalā-hīnatā
rājann ity uditāśru-gadgada-padaṃ kācid bravīti priyam //SRs_1.169//
atha pragalbhā-
sampūrṇa-yauvanonmattā pragalbhā rūḍha-manmathā /
dayitāṅge vilīneva yatate rati-keliṣu / 102
rata-prārambha-mātre' pi gacchaty ānanda-mūrcchatām //SRs_1.170// 103ab
sampūrṇa-yauvanatvam, yāthā-
uttuṅgau kuca-kumbhau rambhā-stambhopamānam ūru-yugam /
tarale dṛśau ca tasyāḥ sṛjatā dhātrā kim āhitaṃ sukṛtam //SRs_1.171//
rūḍha-manmathā,
yāthā mamaiva-
niḥśvāsollasad-unnata-stana-taṭaṃ nirdaṣṭa-bimbādharaṃ
nirmṛṣṭāṅga-vilepanaiś ca karaṇaiś citre pravṛtte rate /
kāñcī-dāma vibhinnam aṅgada-yugaṃ bhagnaṃ tathāpi priyaṃ
samprotsāhayati sma sā vidadhatī hastaṃ kvaṇat-kaṅkaṇam //SRs_1.172//
māna-vṛtteḥ pragalbhāpi tridhā dhīrādi-bhedataḥ //SRs_1.173// 103cd
tatra dhīra-pragalbhā-
udāste surate dhīrā sāvahitthā ca sādarā //SRs_1.174// 104ab
yathā-
na pratyudgamanaṃ karoti raśanā-vyāsañjanādi-cchalān
nādatte nava-mañjarīm ali-bhaya-vyājena dattām api /
datte darpaṇam ādareṇa na giraṃ rūkṣākṣaraṃ māninī
cāturyād vidadhāti mānam athavā vyaktīkaroti priyā //SRs_1.175//
atha adhīra-pragalbhā-
santarjya niṣṭhuraṃ roṣād adhīrā tāḍayet priyam //SRs_1.176// 104cd
yathā mamaiva-
kānte sāgasi kācid antika-gate nirbhartsya roṣāruṇair
bhrūbhaṅgī-kuṭilair apāṅga-valanair ālokamānā muhuḥ /
vadhvā mekhalayā sapatna-ramaṇī-pādābja-lākṣāṅkitaṃ
līlānīlasaroruheṇa niṭilaṃ hanti sma roṣākulā //SRs_1.177//
atha dhīrādhīra-pragalbhā-
dhīrādhīra-guṇopetā dhīrādhīreti kathyate //SRs_1.178// 105ab
yathā, mamaiva-
pratyāsīdati sāgasi priyatame sā sambhramād utthitā
vaiyātyāt purataḥ sthite sati punar mānāvadhūtāśayā /
rātrau kvāsi na cet kvacin māṇimayī mālā kutas te vadety
uktvā mekhalayā hatena sahasāśliṣṭā sa-bāṣpaṃ sthitā //SRs_1.179//
dvedhā jyeṣṭhā kaniṣṭheti madhyā prauḍhāpi tādṛśī //SRs_1.180// 105cd
ubhe api, yathā-
ekatrāsana-saṅgate priyatame paścād upetyādarād
ekasyā nayane nimīlya vihita-krīḍānubandha-cchalaḥ /
īṣad-vakrima-kandharaḥ sa-pulakaḥ premollasan-mānasām
antar-hāsa-lasat-kapola-phalakāṃ dhūrto' parāṃ cumbati //SRs_1.181// [amaru 19]
atretarasyāṃ paśyantyām api sambhāvanārhatayā pihita-locanāyā jyeṣṭhatvam /
tatra samakṣaṃ sambhāvanānarhatvāt cumbitāyāḥ kanīyastvam /
evam itarad-udāhāryam /
dhīrādhīrādi-bhedena madhyā-prauḍhe tridhā tridhā /
jyeṣṭhā-kaniṣṭḥā-bhedena tāḥ pratyekaṃ dvidhā dvidhā / 106
mugdhā tv eka-vidhā caivaṃ sā trayodaśadhoditā //SRs_1.182// 107ab
atha parakīyā-
anyāpi dvividhā kanyā paroḍhā ceti bhedataḥ //SRs_1.183// 107cd
tatra kanyā tv anūḍhā syāt sa-lajjā pitṛ-pālitā /
sakhī-keliṣu visrabdhā prāyo mugdhā-guṇānvitā //SRs_1.184// 108
yathā-
tāṃ nāradaḥ kāma-caraḥ kadācit
kanyāṃ kila prekṣya pituḥ samīpe /
samādideśaika-vadhūṃ bhavitrīṃ
premṇā śarīrārdha-harāṃ harasya //SRs_1.185// [ku.saṃ. 1.50]
pradhānam apradhānaṃ vā nāṭakādāv iyaṃ bhavet /
mālatī-mādhave lakṣye mālatī-madayantike //SRs_1.186// 109
atha paroḍhā-
paroḍhā tu pareṇoḍhāpy anya-sambhoga-lālasā /
lakṣyā kṣudra-prabandhe sā sapta-śatyādike budhaiḥ //SRs_1.187// 110
yathā vā-
bhartā niśvasite' py asūyati mano-jighraḥ sapatnī-janaḥ
śvaśrūr iṅgita-daivataṃ nayanayor īhāliho yātaraḥ /
tad dūrād ayam aṅjaliḥ kim amunā dṛbhaṅga-pātena te
vaidagdhī-racanā-prapañca-rasika vyartho' yam atra śramaḥ //SRs_1.188// [*3]
[*3] This verse is not found in all editions. Venkatachari has not included it in his edition.
atha sāmānyā-
sādhāraṇa-strī gaṇikā kalā-prāgalbhya-dhārṣṭya-yuk //SRs_1.189// 111ab
yathā-
gāḍhāliṅgana-pīḍita-stana-taṭaṃ svidyat-kapola-sthalaṃ
sandaṣṭādhara-mukta-sītkṛtam atibhrāmyad-bhru-nṛtyat-karam /
cāṭu-prāya-vaco-vicitra-bhaṇitair yātai rutaiś cāṅkitaṃ
veśyānāṃ dhṛti-dhāma puṣpa-dhanuṣaḥ prāpnoti dhanyo ratam //SRs_1.190//
(śṛṅgāra-tilake 1.127)
eṣā syād dvividhā raktā viraktā ceti bhedataḥ //SRs_1.191// 111cd
tatra raktā tu varṇyā syād aprādhānyena nāṭake /
agnimitrasya vijñeyā yathā rājña irāvatī //SRs_1.192// 112
pradhānam apradhānaṃ vā nāṭaketara-rūpake /
sā ced divyā nāṭake tu prādhānyenaiva varṇyate //SRs_1.193// 113
yathā-
ā darśanāt praviṣṭā sā me sura-loka-sundarī hṛdayam /
bāṇena makara-ketoḥ kṛta-mārgam abandhya-pātena //SRs_1.194// (vikramo. 2.2)
viraktā tu prahasana-prabhṛtiṣv eva varṇyate /
tasyā dhaurya-prabhṛtayo guāṣ tad-upayoginaḥ //SRs_1.195// 114
channa-kāmān ratārthājñān bāla-pāṣaṇḍa-ṣaṇḍakān /
rakteva rañjayed ibhyān niḥsvān mātrā vivāsayet //SRs_1.196// 115
channa-kāmāḥ śrotriyādayaḥ /
ratārthā rati-sukha-prayojanāḥ /
ajñā mūḍhāḥ /
śeṣāḥ prasiddhāḥ /
atra kecid āhuḥ-
gaṇikāyā nānurāgo guṇavaty api nāyake /
rasābhāsa-prasaṅgaḥ syād araktāyāś ca varṇane //SRs_1.197//
ataś ca nāṭakādau tu varṇyā sā na bhaved iti //SRs_1.198// 116ab
tathā cāhuḥ [śṛ.ti. 1.62,64}-
sāmānyā vanitā veśyā sā dravyaṃ param icchatā //SRs_1.199//
guṇa-hīne ca na dveṣo nānurāgo guṇiny api /
śṛṅgārābhāsa etāsu na śṛṅgāraḥ kadācana //SRs_1.200// iti /
tan-mataṃ nānumanute dhīmān śrī-siṃha-bhūpatiḥ / 116
bhāvānubandhābhāve ca nāyikātva-parāhateḥ //SRs_1.201//
tasyāḥ prakaraṇādau ca nāyikātva-vidhānataḥ /117
anāyikā-varṇane tu rasābhāsa-prasaṅgataḥ //SRs_1.202//
tathā prakaraṇādīnām arasāśrayatāgateḥ /118
rasāśrayaṃ tu daśadhety ādi-śāstra-virodhataḥ //SRs_1.203//
tasmāt sādhāraṇa-strīṇāṃ guṇa-śālini nāyake / 119
bhāvānubandhaḥ syād eva rudraṭasyāpi bhāṣaṇāt //SRs_1.204// 120ab
tatrāha rudraṭaḥ-(śṛ.ti. 1.69)
īrṣyā kula-strīṣu na nāyakasya
niḥśaṅka-kelir na parāṅganāsu /
veśyāsu caitad dvitayaṃ prarūḍhaṃ
sarvasvam etās tad aho smarasya //SRs_1.205// iti /
udāttādi-bhidāṃ kecit sarvāsām api manvate / 120cd
tās tu prāyeṇa dṛśyante sarvatra vyavahārataḥ //SRs_1.206//
prathamaṃ proṣita-patikā vāska-sajjā tataś ca virahotkā / 121
atha khaṇḍitā matā syāt kalahāntaritābhisārikā caiva //SRs_1.207//
kathitā ca vipralabdhā svādhīna-patis tathā cānyā / 122
śṛṅgāra-kṛtāvasthābhedāt tāś cāṣṭadhā bhinnāḥ //SRs_1.208//
tatra proṣita-patikā-
dūra-deśaṃ gate kānte bhavet proṣita-bhartṛkā / 123
asyās tu jāgaraḥ kārśyaṃ nimittādi-vilokanam //SRs_1.209//
mālinyam anavasthānaṃ prāyaḥ śayyā-niveṣaṇam / 124
jāḍya-cintā-prabhṛtayo vikriyāḥ kathitā budhaiḥ //SRs_1.210// 125ab
yathā mama-
dūre tiṣṭhati so' dhunā priyatamaḥ prāpto vasantodayaḥ
kaṣṭaṃ kokila-kūjitāni sahasā jātāni dambholayaḥ /
aṅgāny apy avaśāni yānti tanutāṃ yātīva me cetanā
hā kaṣṭaṃ mama duṣkṛtasya mahimā candro' pi caṇḍāyate //SRs_1.211//
atha vāsaka-sajjikā-
bharatādayair abhidadhe strīṇām vāras tu vāsakaḥ / 125cd
svavāsaka-vaśāt kānte sameṣyati gṛhāntaram //SRs_1.212//
sajjī-karoti cātmānaṃ yā sā vāsaka-sajjikā / 126
asyās tu ceṣṭāḥ samparka-manoratha-vicintanam //SRs_1.213//
sakhī-vinodo hṛl-lekho muhur dūti-nirīkṣaṇam / 127
priyābhigamana-mārgābhivīkṣaṇa-pramukhā matāḥ //SRs_1.214// 128ab
yatha mamaiva-
kelī-gṛhaṃ gamita-śayanaṃ bhūṣitaṃ cātma-dehaṃ
darśaṃ darśaṃ dayita-padavīṃ sādaraṃ vīkṣamāṇā /
kāma-krīḍāṃ manasi vividhāṃ bhāvinī kalpayantī
sāraṅgākṣī raṇa-raṇikayā niḥśvasantī samāste //SRs_1.215//
atha virahotkaṇṭhitā-
anāgasi priyatame cirayaty utsukā tu yā / 128
virahotkaṇṭhitā bhāva-vedibhiḥ sā samīritā //SRs_1.216//
asyās tu ceṣṭā hṛt-tāpo vepathuś cāṅga-sādanam / 129
aratir bāṣpa-mokṣaś ca svāvasthā-kathanādayaḥ //SRs_1.217// 130ab
yathā mamaiva-
cirayati manaḥ-kānte kāntā nirāgasi sotsukā
madhu malayajaṃ mākandaṃ vā nirīkṣitum akṣamā /
galita-palitaṃ no jānīte karād api kaṅkaṇaṃ
parabhṛta-rutaṃ śrutvā bāṣpaṃ vimuñcati vepate //SRs_1.218//
atha khaṇḍitā-
ullaṅghya samayaṃ yasyāḥ preyān anyopabhogavān / 130cd
bhoga-lakṣmāñcitaḥ prātar āgacchet sā hi khaṇḍitā //SRs_1.219//
asyās tu cintā niḥśvāsas tūṣṇīṃ-bhāvo' śru-mocanam / 131
kheda-bhrānty-asphuṭālāpā ity ādyā vikriyā matāḥ //SRs_1.220//
yathā mamaiva-
prabhāte prāṇeśaṃ nava-madana-mudrāṅkita-tanuṃ
vadhūr dṛṣṭvā roṣāt kim api kuṭilaṃ jalpati muhuḥ /
muhur dhatte cintāṃ muhur api paribhrāmyati muhur
vidhatte niḥśvāsaṃ muhur api ca bāṣpaṃ visṛjati //SRs_1.221//
atha kalahāntaritā-
yā sakhīnāṃ puraḥ pāda-patitaṃ vallabhaṃ ruṣā / 132
nirasya paścāt tapati kalahāntaritā hi sā //SRs_1.222//
asyās tu bhrānti-saṃlāpau moho niḥśvasitaṃ jvaraḥ / 133
muhuḥ pralāpa ity ādyā iṣṭāś ceṣṭā manīṣibhiḥ //SRs_1.223//
yathā mamaiva-
niḥśaṅkā nitarāṃ nirasya dayitaṃ pādānataṃ preyasī
kopenādya kṛtaṃ mayā kim idam ity ārtā sakhīṃ jalpati /
sodvegaṃ bhramati kṣipaty anudiśaṃ dṛṣṭiṃ vilolākulāṃ
ramyaṃ dveṣṭi muhur muhuḥ pralapati śvāsādhikaṃ mūrcchati //SRs_1.224//
atha abhisārikā (svīyā)-
madanānala-santaptā yābhisārayati priyam / 134
jyotsnā-tāmasvinī yāna-yogyāmbara-vibhūṣaṇā //SRs_1.225//
svayaṃ vābhisared yā tu sā bhaved abhisārikā / 135
asyāḥ santāpa-cintādyā vikriyās tu yathocitam //SRs_1.226//
kāntābhisaraṇae svīyā lajjānāśādi-śaṅkayā / 136
vyāghra-huṅkāra-santrasta-mṛga-śāva-vilocanā //SRs_1.227//
nīlyādi-rakta-vasana-racitāṅgāvaguṇṭhanā / 137
svāṅge vilīnāvayavā niḥśabdaṃ pāda-cāriṇī //SRs_1.228//
susnigdhaika-sakhī-mātra-yuktā yāti samutsukā / 138
mṛṣā priye tu nidrāṇe pārśve tiṣṭhati niścalā //SRs_1.229//
garvātireka-nibhṛtā śītaiḥ srag-dāma-candanaiḥ / 139
bhāvajñā bodhayaty enaṃ tad-bhāvāvekṣaṇotsukā //SRs_1.230//
yathā-
tamaḥ-savarṇaṃ vidadhe vibhūṣaṇaṃ
nināda-doṣeṇa nunoda nūpuram /
pratīkṣituṃ na sphuṭa-candrikā-bhayād
iyeṣa dūtīm abhisārikā-janaḥ //SRs_1.231//
yathā vā-
mallikā-māla-bhāriṇyaḥ
sarvāṅgīṇārdra-candanāḥ /
kṣaumavatyo na lakṣyante
jyotsnāyām abhisārikā //
(kāvyādarśa 2.213)
(anyāṅganābhisārikā-kanyakā)
svīyāvat kanyakā jñeyā kāntābhisaraṇa-krame //SRs_1.233// 140
(veśyābhisārikā)
veśyābhisārikā tv eti hṛṣṭā vaiśika-nāyakam /
āvirbhūta-smita-mukhī mada-ghūrṇita-locanā //SRs_1.234// 141
anuliptākhilāṅgī ca vicitrābharaṇānvitā /
snehāṅkurita-romāñca-sphuṭībhūta-manobhavā //SRs_1.235// 142
saṃveṣṭitā parijanair bhogopakaraṇānvitaiḥ /
raśanārāva-mādhurya-dīpitānaṅga-vaibhavā //SRs_1.236// 143
caraṇāmbuja-saṃlagna-maṇi-mañjīra-mañjulā /
eṣā ca mṛdu-saṃsparśaiḥ keśa-kaṇḍūyanādibhiḥ / 144
prabodhayati tad-bodhe praṇayāt kupitekṣaṇā //SRs_1.237//
yathā mama-
māsi madhau candrātapa-dhavalāyāṃ niśi sakhī-janālāpaiḥ /
madanāturābhisarati praṇayavatī yaṃ sa eva khalu dhanyaḥ //SRs_1.238//
atha preṣyābhisārikā-
bāhu-vikṣepa-lulita-srasta-dhammilla-mallikā / 145
calita-bhrū-vikārādi-vilāsa-lalitekṣaṇā //SRs_1.239//
maireyāviratāsvāda-mada-skhalita-jalpitā / 146
preṣyābhiyāti dayitaṃ ceṭībhiḥ saha garvitā //SRs_1.240//
priyaṃ kaṅkaṇa-nikvāṇa-mañju-vyajana-vījanaiḥ / 147
vibodhya nirbhartsayati nāsābhaṅga-puraḥsaram //SRs_1.241//
yathā-
srasta-srak-kabarī-bharaṃ salalita-bhrūval-lihālāmadā-
vyaktālāpam itas tataḥ pratipadaṃ vikṣipta-bāhālatā /
sotkaṇṭhaṃ dayitābhisṛtya śayitaṃ kāntaṃ kvaṇat-kaṅkaṇa-
kvāṇena pratibodhya bhartsayati yaṃ dhanyaḥ sa ekaḥ pumān //SRs_1.242//
atha vipralabdhā-
kṛtvā saṅketam aprāpte daivād vyathitā tu yā / 148
vipralabdheti sā proktā budhair asyās tu vikriyā /
nirveda-cintā-khedāśru-mūrcchā-niḥśvasanādayaḥ //SRs_1.243// 149
yathā mamaiva-
candra-bimbam udayādrim āgataṃ
paśya tena sakhi vañcitā vayam /
atra kiṃ nija-gṛhaṃ nayasva māṃ
tatra vā kim iti vivyathe vadhūḥ //SRs_1.244//
atha svādhīna-bhartṛkā-
svāyattāsanna-patikā hṛṣṭā svādhīna-vallabhā /
asyās tu ceṣṭāḥ kathitāḥ smara-pūjā-mahotsavaḥ / 150
vana-keli-jala-krīḍā-kusumāpacayādayaḥ //SRs_1.245//
yathā mamaiva-
salīlaṃ dhammille dara-hasita-kahlāra-racanāṃ
kapole sotkampaṃ mṛga-mada-mayaṃ patra-tilakam /
kucābhoge kurvan lalita-makarīṃ kuṅkuma-mayīṃ
yuvā dhanyaḥ so' yaṃ madayati ca nityaṃ priyatamām //SRs_1.246//
uttamā madhyamā nīcety evaṃ sarvāḥ striyas tridhā //SRs_1.247// 151
tatrottamā-
abhijātair bhoga-tṛptair guṇibhir yā ca kāmyate /
gṛhṇāti kāraṇe kopam anunītā prasīdati //SRs_1.248// 152
vidadhaty apriyaṃ patyau svayam ācarati priyam /
vallabhe sāparādhe' pi tūṣṇīṃ tiṣṭhati sottamā //SRs_1.249// 153
atha madhyamā-
puṃsaḥ svayaṃ kāmayate kāmyate yā ca tair vadhūḥ /
sakrodhe krudhyati muhuḥ sānṛte' nṛta-vādinī //SRs_1.250// 154
sāpakāre' pakartrī syāt snigdhe snihyati vallabhe /
evam ādi-guṇopetā madhyamā sā prakīrtitā //SRs_1.251// 155
atha nīcā-
akasmāt kupyati ruṣaṃ prārthitāpi na muñcati /
surūpaṃ vā kurūpaṃ vā guṇavantam athāguṇam //SRs_1.252// 156
sthaviraṃ taruṇaṃ vāpi yā vā kāmayate muhuḥ /
īrṣyā-kopa-vivādeṣu niyatā sādhamā smṛtā //SRs_1.253// 157
āsām udāharaṇāni lokata evāvagantavyāni /
svīyā trayodaśa-vidhā vividhā ca varāṅganā /
vaiśikaivaṃ ṣoḍaśadhā tāś cāvasthābhir aṣṭabhiḥ //SRs_1.254// 158
ekaikam aṣṭadhā tāsām uttamādi-prabhedataḥ /
traividhyam evaṃ sa-caturaśītis triśatī bhavet //SRs_1.255// 159
avasthā-trayam eveti kecid āhuḥ para-striyāḥ //SRs_1.256//
yathā-
try-avasthaiva para-strī syāt prathamaṃ virahonmanāḥ /
tato æbhisārikā bhūtvābhisarantī vrajet svayaṃ //SRs_1.257//
saṅketāc cet paribhraṣṭā vipralabdhā bhavet punaḥ /
parādhīna-patitvena nānyāvasthātra saṅgatā //
iti /
(bhāva-prakāśa)
atha nāyikā-sahāyāḥ-
āsāṃ dūtyaḥ sakhī ceṭī liṅginī prativeśinī / 160
dhātreyī śilpakārī ca kumārī kathinī tathā /
kārur vipraśnikā ceti netṛ-mitra-guṇānvitāḥ //SRs_1.259// 161
liṅginī paṇḍita-kauśikyādiḥ /
prativeśinī samīpa-gṛha-vartinī /
śilpa-kārī vīṇā-vādanādi-nipuṇā /
kārū rajakyādiḥ /
vipraśnikā daivajñā /
śeṣāḥ prasiddhāḥ /
itara-rasālambanānām anati-nirūpaṇīyatayā pṛthak-prakaraṇārambhasyānupayogāt tat-tad-rasa-prasaṅga eva nirūpaṇaṃ kariṣyāmaḥ //
iti nāyikā-prakaraṇam //
atha śṛṅgārasyoddīpana-vibhāvaḥ-
uddīpanaṃ caturdhā syād ālambana-samāśrayam /
guṇa-ceṣṭālaṅkṛtayas taṭasthāś ceti bhedataḥ //SRs_1.260// 162
tatra guṇāḥ-
yauvanaṃ rūpa-lāvaṇye saundaryam abhirūpatā /
mārdavaṃ saukumāryaṃ cety ālambana-gatā guṇāḥ //SRs_1.261// 163
tatra yauvanam-
sarvāsām api nārīṇāṃ yauvanaṃ tu caturvidham /
pratiyauvanam etāsāṃ ceṣṭitāni pṛthak pṛthak //SRs_1.262// 164
tatra prathama-yauvanam-
īṣac-capala-netrāntaṃ smara-smera-mukhāmbujam /
sa-garva-jarajogaṇḍam asamagrāruṇādharam //SRs_1.263// 165
lāvaṇyodbheda-ramyāṅgaṃ vilasad-bhāva-saurabham /
unmīlitāṅkura-kucam asphuṭāṅgaka-sandhikam //SRs_1.264// 166
prathamaṃ yauvanaṃ tatra vartamānā mṛgekṣaṇā /
apekṣate mṛdu-sparśaṃ sahate noddhatāṃ ratim //SRs_1.265// 167
sakhī-keli-ratā svāṅga-saṃskāra-kalitādarā /
na kopa-harṣau bhajate sapatnī-darśanādiṣu / 168
nātirajyati kāntasya saṅgame kiṃ tu lajjate //SRs_1.266//
yathā-
vistārī stana-bhāra eṣa gamito na svocitām unnatiṃ
rekhodbhāsi tathā vali-trayam idaṃ na spaṣṭa-nimnottam /
madhye' syā ṛju-rāyatārdha-kapiśā romāvalī dṛśyate
ramyaṃ yauvana-śaiśava-vyatikaronmiśraṃ vayo vartate //SRs_1.267//
(daśarūpakāvaloke' pi uddhṛtam idam)
asyāś ceṣṭā,
yathā mamaiva-
āvirbhavat-prathama-darśana-sādhvasāni
sāvajñam ādṛta-sakhī-jana-jalpitāni /
sa-vyāja-kopa-madhurāṇi gireḥ sutāyā
vaḥ pāntu nūtana-samāgama-ceṣṭitāni //SRs_1.268//
atha dvitīya-yauvanam-
stanau pīnau tanur madhyaḥ pāṇipādasya raktimā / 169
ūrū karikarākārāv aṅgaṃ vyaktāṅga-sandhikam /
nitambo vipulo nābhir gabhīrā jaghanaṃ ghanam //SRs_1.269// 170
vyaktā romāvalī snaigdhyam aṅga-keśaradākṣiṣu /
dvitīya-yauvane tena kalitā vāma-locanā //SRs_1.270// 171
sakhīṣu svāśayajñāsu snigdhā prāyeṇa māninī /
na prasīdaty anunaye sapatnīṣv abhyasūyinī //SRs_1.271// 172
nāparādhān viṣahate praṇayerṣyākaṣāyitā /
rati-keliṣv anibhṛtā ceṣṭate garvitā rahaḥ //SRs_1.272// 173
yathā-
tanvī śyāmā śikharī-daśanā pakva-bimbādharauṣṭhī
madhye kṣāmā cakita-hariṇī-prekṣaṇā nimna-nābhiḥ /
śroṇī-bhārād alasa-gamanā stoka-namrā stanābhyāṃ
yā tatra syād yuvatī-viṣaye sṛṣṭir ādyaiva dhātuḥ //SRs_1.273// [me.dū. 2.22]
atha tṛtīya-yauvanam-
asnigdhatā nayanayor gaṇḍayor mlāna-kāntitā /
vicchāyatā khara-sparśo' py aṅgānāṃ ślathatā manāk //SRs_1.274// 174
adhare masṛṇo rāgas tṛtīye yauvane bhavet /
tatra strīṇām iyaṃ ceṣṭā rati-tantra-vidagdhatā //SRs_1.275// 175
vallabhasyāparityāgas tadākarṣaṇa-kauśalam /
anādaro' parādheṣu sapatnīṣv apy amatsaraḥ //SRs_1.276// 176
yathā ānanda-kośa-prahasane-
vaktraiḥ prayatna-vikacair valibhaiś ca gaṇḍair
madhyaiś ca māṃsalataraiḥ śithilair urojaiḥ /
ghaṇṭā-pathe ratipater api nūnam etā
vṛntaślathāni kusumāni viḍambayanti //SRs_1.277//
atha caturtha-yauvanam-
jarjaratvaṃ stana-śroṇi-gaṇḍoru-jaghanādiṣu /
nirmāṃsatā ca bhavati caturthe yauvane striyāḥ //SRs_1.278// 177
tatra ceṣṭā rati-vidhāv anutsāho' samarthatā /
sapatnīṣv ānukūlyaṃ ca kāntenāviraha-sthitiḥ //SRs_1.279// 178
yathā ānanda-kośa-prahasane-
kṣāmaiś ca gaṇḍa-phalakair viralaiś ca dantair
lambaiḥ kucair gata-kathā-pracuraiḥ prasaṅgaiḥ /
aṅgair ayatna-śithilaiś ca kadāpy asevyā
bhartuḥ paṇān abhilaṣanty ahahālasāṅgyaḥ //SRs_1.280//
tatra śṛṅgāra-yogyatvaṃ sarasāhlāda-kāraṇam /
ādya-dvitīyayor eva na tṛtīya-caturthayoḥ //SRs_1.281// 179
atha rūpam-
aṅgāny abhūṣitāny eva prakṣepādyair vibhūṣaṇaiḥ /
yena bhūṣitavad bhāti tad rūpam iti kathyate //SRs_1.282// 180
yathā-
sthātuṃ vimuktābharaṇā vimālyā
bhūyo' sahā bhūṣayituṃ śarīram /
agād bahiḥ kācid udāra-rūpā
yāṃ vīkṣya lajjāṃ dadhire sabhūṣāḥ //SRs_1.283//
atha lāvaṇyam-
muktāphaleṣu chāyāyās taralatvam ivāntarā /
pratibhāti yad aṅgeṣu lāvaṇyaṃ tad ihocyate //SRs_1.284// 181
yathā-
aṅgeṣu sphaṭikādarśa-darśanīyeṣu jṛmbhate /
amalā komalā kāntir jyotsneva pratibimbitā //SRs_1.285//
atha saundaryam-
aṅga-pratyāngakānāṃ yaḥ sanniveśo yathocitam /
susliṣṭa-sandhi-bandhaḥ syāt tat saundaryam itīryate //SRs_1.286// 182
yathā-
dīrghākṣaṃ śarad-indu-kānti-vadanaṃ bāhū natāvaṃsayoḥ
saṅkṣiptaṃ niviḍonnata-stanam uraḥ pārśve pramṛṣṭe iva /
madhyaḥ pāṇim ito nitambi jaghanaṃ pādāvarālaṅgulī
chando nartayitur yathaiva manasi śliṣṭaṃ tathāsyā vapuḥ //SRs_1.287//
(mālavikāgni-mitram 2.3)
atha abhirūpatā-
yadātmīya-guṇotkarṣair vastv anyan nikaṭa-sthitam /
sārūpyaṃ nayati prājñair ābhirūpyaṃ tad ucyate //SRs_1.288// 183
yathā-
eko' pi traya iva bhāti kanduko' yaṃ
kāntāyāḥ karatala-rāga-rakta-raktaḥ /
bhūmau tac-caraṇa-nakhāṃśu-gaura-gauraḥ
khasthaḥ san nayana-marīci-nīla-nīlaḥ //
(bhoja-caritre 298)
atha mārdavam-
spṛṣṭaṃ yatrāṅgam aspṛṣṭam iva syān mārdavaṃ hi tat //SRs_1.290// 184ab
yathā-
yābhyāṃ dukūlāntara-lakṣitābhyāṃ
visraṃsate snaigdhya-guṇena dṛṣṭiḥ /
nirmāṇa-kāle' pi tatas tad-ūrvoḥ
saṃsparśa-śaṅkā na vidheḥ karābhyām //SRs_1.291//
atra amūrtāpi dṛṣṭir visraṃsate /
mūrtau karau kim uteti ślakṣṇatvātiśaya-kathanān mārdavam /
atha saukumāryam-
yā sparśāsahatāṅgeṣu komalasyāpi vastunaḥ / 184cd
tat saukumāryaṃ tredhā syān mukhya-madhyādhama-kramāt //SRs_1.292//
atha uttama-saukumāryam-
aṅgaṃ puṣpādi-saṃsparśāsahaṃ yena tad uttamam //SRs_1.293// 185
yathā-
mahārha-śayyā-parivartana-cyutaiḥ
svakeśa-puṣpair api yā sma dūyate /
aśeta sā bāhu-latopadhāyinī
niṣeduṣī sthaṇḍila eva kevale //SRs_1.294// [ku.saṃ. 5.12]
atra yadyapy uttarārdhe sthaṇḍila-sparśa-sahatvam uktam /
tathāpi sthirāgrahasyaiva manasaḥ kleśa-sahiṣṇutvaṃ pratīyate na punaḥ śarīrasyety atrottama-saukumāryam upapadyate /
atha madhyama-saukumāryam-
na saheta kara-sparśaṃ yenāṅgaṃ madhyamaṃ hi tat //SRs_1.295// 186ab
yathā-
lākṣāṃ vidhātum avalambita-mātram eva
sakhyāḥ kareṇa taruṇāmbuja-komalena /
kasyāścid agra-padam āśu babhūva raktaṃ
lākṣā-rasaḥ punar abhūn na tu bhūṣaṇāya //SRs_1.296//
(utprekṣā-vallabhasyeti sūkti-muktāvaliḥ)
atha adhama-saukumāryam-
yenāṅgamātapādīnām asahaṃ tad ihādhamam //SRs_1.297// 186
yathā-
āmodam āmodanam ādadhānaṃ
nilīna-nīlālaka-cañcarīkam /
kṣaṇena padmā-mukha-padmam āsīt
tviṣā raveḥ komalayāpi tāmram //SRs_1.298//
tac-ceṣṭā līlā-vilāsādayaḥ /
te' py anubhāva-prakaraṇe vakṣyante /
atha alaṅkṛtiḥ-
caturdhālaṅkṛtir vāso-bhūṣā-mālyānulepanaiḥ //SRs_1.299// 187ab
tatra vastrālaṅkāro, yathā-
kṣīroda-veleva saphena-puñjā
paryāpta-candreva śarat-triyāmā /
navaṃ nava-kṣauma-nivāsinī sā
bhūyo babhau darpaṇam ādadhānā //SRs_1.300// [ku.saṃ. 7.26]
bhūṣālaṅkāro, yathā-
sā sambhavadbhiḥ kusumair lateva
jyotirbhir udyadbhir iva triyāmā /
sarid vihaṅgair iva līyamānair
āmucyamānābharaṇā cakāśe //SRs_1.301// [ku.saṃ. 7.27]
mālyānulepanālaṅkāro, yathā-
ālolair anumīyate madhukaraiḥ keśeṣu mālya-grahaḥ
kāntiḥ kāpi kapolayoḥ prathayate tāmbūlam antargatam /
aṅgānām anubhūyate parimalair ālepana-prakriyā
veṣaḥ ko' pi vidagdha eṣa sudṛśaḥ sūte sukhaṃ cakṣuṣoḥ //SRs_1.302//
atha taṭasthāḥ-
taṭasthāś candrikā dhārā-gṛha-candrodayāv api / 187
kokilālāpam ākanda-manda-māruta-ṣaṭ-padāḥ /
latā-maṇḍapa-bhūgeha-dīrghikā-jala-dāravāḥ //SRs_1.303// 188
prāsāda-garbha-saṅgīta-krīḍādri-sarid-ādayaḥ /
evam ūhyā yathā kālam upabhogopayoginaḥ //SRs_1.304// 189
tatra candrikāya uddīpanatvam, yathā-
durāsade candrikayā sakhī-gaṇai-
rlatāli-kuñje lalitā nigūhitā /
cakora-cañcu-cyuta-kaumudī-kaṇaṃ
kuto' pi dṛṣṭvā bhajati sma mūrcchanām //SRs_1.305//
dhārā-gṛhasya, yathā-
sā candrakāntām api candra-kānta-
vedīm adhiṣṭhātum apārayantī /
dhārā-gṛhaṃ prāpya tad apy anaṅga-
ghorāsidhārā-gṛham anvamaṃsta //SRs_1.306//
candrodayasya, yathā-
candra-bimbam udayādrim āgataṃ
paśya tena sakhi vañcitā vayam /
atra kiṃ nija-gṛhaṃ nayasva māṃ
tatra vā kim iti vivyathe vadhūḥ //SRs_1.307//
kokilālāpasya, yathā-
cūtāṅkurāsvāda-kaṣāya-kaṇṭhaḥ
puṃskokilo yan madhuraṃ cukūja /
manasvinī-māna-vighāta-dakṣaṃ
tad eva jātaṃ vacanaṃ smarasya //SRs_1.308// [ku.saṃ. 3.32]
mākandasya, yathā-
cira-lālita eṣa bāla-cūtaḥ
svakarāvarjita-kumbha-vāri-sekaiḥ /
kusumāyudha-sāyakān prasūte
payasā pannaga-vardhanṃ tad etat //SRs_1.309//
mākanda ity aśokādīnām upalakṣaṇam /
manda-mārutasya, yathā-
bhṛśaṃ nipīto bujagāṅganābhir
vinirgatas tad-garalena sākam /
tad anyathā cet katham akṣiṇot tām
adakṣiṇo dakṣiṇa-mātariśvā //SRs_1.310//
ṣaṭpada-svanasya, yathā-
madhuvratānāṃ mada-mantharāṇāṃ
mantrair apūrvair iva mañjunādaiḥ /
madhuśriyo mānavatī-janānāṃ
māna-grahoccāṭanam ācaranti //SRs_1.311//
latā-maṇḍapasya, yathā-
eṣā pūgavanī praphulla-kusumā paryanta-cūta-drumā
tan-madhye' pi sarovaraṃ nidhuvanāntānanda-mandānilam /
tat-tīre kadalī-gṛhaṃ vilasitaṃ tasyāntare mallikā-
vallī-maṇḍapam atra sā sunayanā tvan-mārgam avekṣate //SRs_1.312//
bhūgehasya, yathā-
kālāgarūdgāra-sugandhi-gandha-
dhūpādhivāsāśraya-bhū-gṛheṣu /
na tatrasur māgha-samīraṇebhyaḥ
śyāmākucoṣmāśrayiṇaḥ pumāṃsaḥ //SRs_1.313//
dīrghikāyā, yathā-
etasmin mada-kala-mallikākṣa-pakṣa-
vyādhūta-sphurad-uru-daṇḍa-puṇḍarīkāḥ /
bāṣpāmbhaḥ paripatanodgamāntarāle
dṛśantām avirahita-śriyo vibhāgāḥ //
(mālatī-mādhava 9.14)
jaladāravasya, yathā-
manasvinīnāṃ manaso' pi mānas
tathāpanīto ghana-garjitena /
yathopagūḍhāḥ prathitāgaso' pi
kṣaṇaṃ vidagdhāḥ kupitā ivāsan //SRs_1.315//
atra jaladārava-grahaṇaṃ vidyud-ādīnām apy upalakṣaṇam /
vidyuto, yathā-
varṣāsu tāsu kṣaṇa-ruk-prakāśā-
dgopāṅganā mādhavam āliliṅga /
vidyuc ca sā vīkṣya tad-aṅga-śobhāṃ
hrīṇeva tūrṇaṃ jaladaṃ jagāhe //SRs_1.316//
prāsāda-garbhasya, yathā-
gopānasī-saṃśrita-barhiṇeṣu
kapota-pālī-stha-kapotakeṣu /
prāsāda-garbheṣu rasādvitīyo
reme payodānila-durgameṣu //SRs_1.317//
saṅgītasya, yathā-
mādhavo madhura-mādhavī-latā-
maṇḍape paṭu-raṭan-madhuvrate /
saṃjagau śravaṇa-cāru gopikā-
māna-mīna-vaḍiśena veṇunā //SRs_1.318//
krīḍādrer, yathā-
nīcair ākhyaṃ girim adhivases tatra viśrāma-hetos
tvat-samparkāt pulakitam iva prauḍha-puṣpaiḥ kadambaiḥ /
yaḥ puṇya-strī-rati-parimalodgāribhir nāgarāṇām
uddāmāni prathayati śilā-veśmabhir yauvanāni //SRs_1.319// [me.dū. 1.26]
sarito, yathā-
athormi-mālonmada-rāja-haṃse
rodho-latā-puṣpa-vahe sarayvāḥ /
vihartum icchā vanitā-sakhasya
tasyāmbhasi grīṣma-sukhe babhūva //SRs_1.320// (ra.vaṃ. 16.54)
ity ādy anyad apy udāhāryam /
athānubhāvāḥ-
ālambana-gatāś ceṣṭā anubhāvā vivakṣitāḥ /
bhāvaṃ manogataṃ sākṣāt sva-hetuṃ vyañjayanti ye /
te' nubhāvā iti khyātā bhrū-kṣepa-smitādayaḥ //SRs_1.321// 190
te caturdhā citta-gātra-vāg-buddhyārambha-sambhavāḥ /
tatra ca bhāvo hāvo helā śobhā kānti-dīptī ca //SRs_1.322// 191
prāgalbhyaṃ mādhuryaṃ dhairyaudāryaṃ ca cittajā bhāvāḥ /
nirvikārasya cittasya bhāvaḥ syād ādi-vikriyā //SRs_1.323// 192
tatra bhāvaḥ,
tathoktaṃ hi prāktanair api-
cittasyāvikṛtiḥ sattvaṃ vikṛteḥ kāraṇe sati /
tatrādyā vikriyā bhāvo bījasyādi-vikāravat //SRs_1.324// iti /
(from Śāradatanaya's Bhāva-prakāśa)
bhāvo, yathā mamaiva-
bālā prasādhana-vidhau nidadhāti cittaṃ
dattādarā pariṇaye maṇi-putrikāṇām /
sā śaṅkate nija-sakhī-jana-manda-hāsair
ālakṣyate tad iha bhāvanavāvatāraḥ //SRs_1.325// (above 1.154)
 atra pūrvaṃ śaiśavena rasānabhijñasya cittasya prasādhana-vidhitsā-pāñcālikā-pariṇayādara-sakhī-jana-hāsa-śaṅkādīnāṃ tat-prathamam eva sambhūtatvād  #
bhāvaḥ / 
atha hāvaḥ-
grīvā-recaka-saṃyukto bhrū-netrādi-vilāsa-kṛt /
bhāva īṣat-prakāśo yaḥ sa hāva iti kathyate //SRs_1.326// 193
yathā-
dhātrī-vacobhir dhvani-marma-garbhaiḥ
kṣaṇaṃ saroṣa-smita-mātta-lajjā /
pāñcālikā-dvandvam ayojayat sā
sambandhinī svasya sakhī-janasya //SRs_1.327//
atra citta-vikārāṇāṃ roṣa-harṣa-lajjādīnāṃ kuṭilekṣaṇa-smita-natānanatvādibhir īṣat-prakāśanād ayaṃ hāvaḥ /
atha helā-
nānā-vikāraiḥ suvyaktaḥ śṛṅgārākṛti-sūcakaiḥ /
hāva eva bhaved dhelā lalitābhinayātmikā //SRs_1.328// 194
yathā-
vivṛṇvatī śaila-sutā bhāvam aṅgaiḥ
sphurad bāla-kadamba-kalpaiḥ /
sācīkṛtā cārutareṇa tasthau
mukhena paryasta-vilocanena //SRs_1.329// [ku.saṃ. 3.68]
atra romāñca-mukha-sācīkaraṇa-paryasta-vilocanatvādi-vikāraiś citta-vyāpārasyātiprakāśatvena helā /
tatra śobhā--
sā śobhā rūpa-bhogādyair yat syād aṅga-vibhūṣaṇam //SRs_1.330// 195ab
yathā-
aśithila-parirambhād ardha-śiṣṭāṅga-rāgām
avirata-rata-vegād aṃsa-lamboru-cūlīm /
uṣas i śayana-gehād uccalantīṃ skhalantīṃ
kara-tala-dhṛta-nīvīṃ kātarākṣīṃ bhajāmaḥ //SRs_1.331//
atha kāntiḥ--
śobhaiva kāntir ākhyātā manmathāpyāyanojjvalā //SRs_1.332// 195cd
yathā-
uttiṣṭhantyā ratānte bharam uragapatau pāṇinaikena kṛtvā
dhṛtvā cānyena vāsaḥ śithilita-kavarī-bhāram aṃse vahantyāḥ /
bhūyas tat-kāla-kānti-dviguṇita-surata-prītinā śauriṇā vaḥ
śayyām āliṅgya nītaṃ vapur alasa-lasad-bāhu lakṣmyāḥ punātu //SRs_1.333//
(veṇī-saṃhāra 1.3)
atra pūrva-ratānta-janitāyā vapuḥ-kānter uttara-ratārambha-hetutvān manmathāpyāyakatvam /
atha dīptiḥ--
kāntir eva vayo-bhoga-deśa-kāla-guṇādibhiḥ /
uddīpitātivistāraṃ yātā ced dīptir ucyate //SRs_1.334// 196
yathā-
yatra strīṇāṃ priyatama-bhujocchvāsitāliṅgitānām
aṅga-glāniṃ surata-janitāṃ tantu-jālāvalambāḥ /
tvat-saṃrodhāpagama-viśadaś candra-pādair niśīthe
vyālumpanti sphuṭa-jala-lava-syandinaś candra-kāntāḥ //
SRs_1.335// [meghadūta 2.9]
atra priyatamāliṅgana-saudha-jyotsnādi-guṇaiḥ surata-glāni-vyālopanād uttara-suratotsāha-rūpā dīptiḥ pratīyate /
atha prāgalbhyam--
niḥśaṅkatvaṃ prayogeṣu prāgalbhyaṃ parikīrtyate //SRs_1.336// 197ab
śiṣyatāṃ nidhuvanopadeśinaḥ
śaṅkarasya rahasi prapannayā /
śikṣitaṃ yuvati-naipuṇaṃ tayā
yat tad eva guru-dakṣiṇī-kṛtam //SRs_1.337// [ku.saṃ. 8.17]
atra guru-dakṣiṇī-kṛtam ity anena pratikaraṇa-rūpaṃ prāgalbhyaṃ pratīyate /
atha mādhuryam--
mādhuryaṃ nāma ceṣṭānāṃ sarvāvasthāsu mārdavam //SRs_1.338// 197cd
yathā-
vāmaṃ sandhi-stimita-valayaṃ nyasya hastaṃ nitambe
kṛtvā śyāmāviṭapa-sadṛśaṃ srasta-muktaṃ dvitīyam /
pādāṅguṣṭhālulita-kusume kuṭṭime pātitākṣaṃ
nṛttād asyāḥ sthitam atitarāṃ kāntam ṛjvāyatārdham //SRs_1.339//
(mālavikāgni-mitram 2.6)
atra pādāṅguṣṭhena kusuma-lolanādi-kriyāṇāṃ nṛttānta-pariśrāntāv api cārutvān[*4] mādhuryam /
[*4] Note that cārutā,
as found in Ujjvala-nīlamaṇi,
is the word used here in the place of mārdava.
atha dhairyam-
sthirā cittonnatir yā tu tad dhairyam iti saṃjñitam //SRs_1.340// 198ab
yathā-
atha viśvātmane gaurī sandideśa mithaḥ sakhīm /
dātā me bhūtbhṛtāṃ nāthaḥ pramāṇīkriyatām iti //SRs_1.341// [ku.sam. 6.1]
atha audāryam-
audāryaṃ vinayaṃ prāhuḥ sarvāvasthānugaṃ budhāḥ //SRs_1.342// 198cd
yathā-
kalyāṇa-buddher athavā tavāyaṃ
na kāma-cāro mayi śaṅkanīyaḥ /
mamaiva janmāntara-pātakānāṃ
vipāka-visphūrjathur aprasahyaḥ //SRs_1.343// (ra.vaṃ. 14.62)
atrānaparādhe' pi niṣkāsayato rāmasyānupālambhāt sītāyā audāryaṃ pratīyate /
sarvāvasthā-samatvāviditeṅgitākāratva-rūpayor lakṣaṇayoś citta-dhairya evāntarbhūtatvāt
bhoja-rāja-lakṣitau sthairya-gāmbhīrya-rūpāv anyau dvau cittārambhau cāsmad-ukte
dhairya evāntarbhūtāv iti daśaiva cittārambhāḥ /
atha gātrārambhāḥ-
līlā vilāso vicchittir vibhramaḥ kilakiñcitam /
moṭṭāyitaṃ kuṭṭamitaṃ bibboko lalitaṃ tathā / 199
vihṛtaṃ ceti vijñeyā yoṣitāṃ daśa gātrajāḥ //SRs_1.344//
tatra līlā-
priyānukaraṇaṃ yat tu madhurālāpa-pūrvakaiḥ / 200
ceṣṭitair gatibhir vā syāt sā līleti nigadyate //SRs_1.345//
yathā-
duṣṭa-kāliya tiṣṭhādya kṛṣṇo' ham iti cāparā /
bāhum āsphoṭya kṛṣṇasya līlā-sarvasvam ādade //SRs_1.346// [vi.pu. 5.13.27]
atha vilāsaḥ-
priya-samprāpti-samaye bhrū-netrānana-karmaṇām / 201
tātkāliko viśeṣo yaḥ sa vilāsa itīritaḥ //SRs_1.347//
yathā-
bālā sakhī-tanu-latāntaritā bhavantam
ālokya mugdha-madhurair alasair apāṅgaiḥ /
siṃha-kṣamā-ramaṇa cittaja-mohanāstrair
lakṣmīr abhitti-likhiteva ciraṃ samāste //SRs_1.348//
atha vicchittiḥ-
ākalpa-kalpanālpāpi vicchittir atikānti-kṛt //SRs_1.349// 202
yathā-
ālolair avagamyate madhukaraiḥ keśeṣu mālya-grahaḥ
kāntiḥ kāpi kapolayoḥ prathayate tāmbūlam antargatam /
aṅgānām anumīyate parimalair ālepana-prakriyā
veṣaḥ ko' pi vidagdha eṣa sudṛśaḥ sūte sukhaṃ cakṣuṣoḥ //SRs_1.350//
atha vibhramaḥ-
priyā-gamana-velāyāṃ madanāveśa-sambhramāt /
vibhramo' ṅgada-hārādi-bhūṣā-sthāna-viparyayaḥ //SRs_1.351// 203
yathā-
cakāra kācit sita-candanāṅke
kāñcī-kalāpaṃ stana-bhāra-yugme /
priyaṃ prati preṣita-dṛṣṭir anyā
nitamba-bimbe ca babandha hāram //SRs_1.352//
atha kilakiñcitam-
śoka-roṣāśru-harṣādeḥ saṅkaraḥ kila-kiñcitam //SRs_1.353// 204ab
yathā-
dattaṃ śrutaṃ dyūta-paṇaṃ sakhībhyo
vivakṣati preyasi kuñcita-bhrūḥ /
kaṇṭhaṃ karābhyām avalambya tasya
mukhaṃ pidhatte sma kapolakena //SRs_1.354//
yathā vā-
rati-krīḍā-dyūte katham api samāsādya samayaṃ
mayā labdhe tasyāḥ kvaṇita-kala-kaṇṭhārdham adhare /
kṛta-bhrū-bhaṅgāsau prakaṭita-vilakṣārdha-rudita-
smita-krodhodbhrāntaṃ punar api vidadhyān mayi mukham //SRs_1.355//
(dhanikasya avalokaḥ to da.rū. 2.39)
atha moṭṭāyitam-
svābhilāṣa-prakaṭam moṭṭāyitam itīritam //SRs_1.356// 204
yathā mamaiva-
ākarṇya karṇa-yugalaika-rasāyanāni
tanvyā priyasya gaditāni sakhī-kathāsu /
ālola-kaṅkaṇa-jhaṇatkaraṇābhirāmam
āvellite bhuja-late lalitāṅga-bhaṅgam //SRs_1.357//
atha kuṭṭamitam-
keśādharādi-grahaṇe modamāne' pi mānase /
duḥkhiteva bahiḥ kupyed yatra kuṭṭamitaṃ hi tat //SRs_1.358// 205
yathā--
pāṇi-pallava-vidhūnanam antaḥ-
śītkṛtāni nayanārdha-nimeṣāḥ /
yoṣitāṃ rahasi gadgada-vācām
astratām upayayur madanasya //SRs_1.359// [kirāṭa 9.50]
 atra rahasīti sāmānya-sūcitānāṃ keśādhara-grahaṇādīnāṃ kārya-bhūtaiḥ pāṇi-pallava-vidhūnana-sītkṛtādibhir bahir eva kopasya pratīyamānatvāt  #
kuṭṭamitam / 
atha bibbokaḥ-
iṣṭe' py anādaro garvān mānād bibboka īritaḥ //SRs_1.360// 206ab
garvād, yathā-
puṃsānunītā śata-sāma-vādair
garvān nirīheva cucumba kācit /
arthānabhīṣṭān api vāma-śīlāḥ
striyaḥ parārthān iva kalpayanti //SRs_1.361//
mānād, yathā-
nirvibhujya daśana-cchadaṃ tato
vāci bhartur avadhīraṇā-parā /
śaila-rāja-tanayā samīpagām
ālalāpi vijayām ahetukam //SRs_1.362// [ku.saṃ. 8.49]
atra sandhyā-nimittaṃ mānād anādareṇa bibbokaḥ /
atha lalitam-
vinyāsa-bhaṅgi-raṅgānāṃ bhrū-vilāsa-manoharāḥ /206
sukumārā bhaved yatra lalitaṃ tad-udīritam //SRs_1.363//
yathā-
caraṇa-kamala-kāntyā dehalīm arcayantī
kanaka-maya-kavāṭaṃ pāṇinā kampayantī /
kuvalaya-mayam akṣṇā toraṇaṃ pūrayantī
varatanur iyam āste mandirasyeva lakṣmīḥ //SRs_1.364//
atha vihṛtam-
īrṣyayā māna-lajjābhyāṃ na dattaṃ yogyam uttaram / 207
kriyayā vyajyate yatra vihṛtaṃ tad udīritam //SRs_1.365//
īrṣyayā, yathā-
tathāgatāyāṃ parihāsa-pūrvaṃ
sakhyāṃ sakhī vetra-bhṛd ābabhāṣe /
ārye vrajāvo' nyata ity athaināṃ
vadhūr asūyākuṭilaṃ dadarśa //SRs_1.366//
atra na vrajāva ity uttaram adattvā kuṭila-darśanenaiva vyañjanād vihṛtam /
mānena, yathā-
adyāpi tan-manasi samparivartate me
rātrau mayi kṣutavati kṣiti-pāla-putryā /
jīveti maṅgala-vacaḥ parihṛtya roṣāt
karṇe' rpitaṃ kanaka-patram anālapantyā //SRs_1.367//
[caura-pañcāśikā 11]
lajjayā, yathā-
apy avastuni kathā-pravṛttaye
praśna-tatparam anaṅga-śāsanam /
vīkṣitena parigṛhya pārvatī
mūrdha-kampamayam uttaraṃ dadau //SRs_1.368// [ku.saṃ. 8.6]
itthaṃ śrī-siṃha-bhūpena sattvālaṅkāra-śālinā / 208
kathitāḥ sattvajāḥ strīṇām alaṅkārās tu viṃśatiḥ //SRs_1.369//
sattvād daśaiva bhāvādyā jātā līlādayas tu na / 209
ato hi viṃśatir bhāvāḥ sāttvikā iti nocitam //SRs_1.370//
yujyate sāttvikatvaṃ ca bhāvādi-sahacāriṇaḥ / 210
līlādi-daśakasyāpi chatri-nyāya-balāt sphuṭam //SRs_1.371//
bhojena krīḍitaṃ kelir ity anyau gātrajau smṛtau / 211
ato viṃśatir ity atra saṅkhyeyaṃ nopapadyate //SRs_1.372//
tathā hi lakṣitam anenaiva ca-
krīḍitaṃ kelir ity anyau gātrārambhāv udāhṛtau /
bālya-yauvana-kaumāra-sādhāraṇa-vihāra-bhāk /
viśeṣaḥ krīḍitaṃ kelis tad eva dayitāśrayam //SRs_1.373// iti /
udāhṛtaṃ ca /
krīḍitaṃ, yathā-
mandākinī-saikata-vedikābhiḥ
sā kandukaiḥ kṛtrima-putrakaiś ca /
reme muhur madhya-gatā sakhīnāṃ
krīḍā-rasaṃ nirviśatīva bālye //SRs_1.374// [ku.saṃ. 7.29]
kelir, yathā-
vyapohituṃ locanato mukhānilair
apārayantaṃ kila puṣpajaṃ rajaḥ /
payodhareṇorasi kācid unmanāḥ
priyaṃ jaghānonnata-pīvara-stanī //
SRs_1.375// [kirāṭa 8.19] iti /
atrocyate bhāva-tattva-vedinā siṃha-bhūbhujā / 212
ādyaḥ prāg eva bhāvādi-samutpatteś ca śaiśave //SRs_1.376//
kanyā-vinoda-mātratvād anubhāveṣu neṣyate / 213
prema-visrambha-mātratvān nānyasyāpy anubhāvatā /
ato viṃśatir ity eṣā saṅkhyā saṅkhyāvatāṃ matā //SRs_1.377// 214
atha pauruṣa-sāttvikāḥ-
śobhā vilāso mādhuryaṃ dhairyaṃ gāmbhīryam eva ca /
lalitaudārya-tejāṃsi sattva-bhedās tu pauruṣāḥ //SRs_1.378// 215
tatra śobhā-
nīce dayādhike spardhā śauryotsāhau ca dakṣatā /
yatra prakaṭatāṃ yānti sā śobheti prakīrtitā //SRs_1.379// 216
nīce dayādhike spardhā, yathā-
kṣudrāḥ santrāsam enaṃ vijahitaharayo bhinna-śakrebha-kumbhā
yuṣmad-gātreṣu lajjāṃ dadhati paramam amī sāyakāḥ sampatantaḥ /
saumitre tiṣṭha pātraṃ tvam api na hi ruṣāṃ nanv ahaṃ meghanādaḥ
kiñcid bhrū-bhaṅga-līlā-niyamita-jaladhiṃ rāmam anveṣayāmi //SRs_1.380//
(hanuman-nāṭake 12.2)
atra prathamārdhe kṣudra-kapi-viṣaye dayā,
uttarārdhe rāma-viṣayā spardhā cendrajitaḥ pratīyate /
śaurye sattva-sāraḥ /
utsāhaḥ sthairyam /
dakṣatā kṣipra-kāritvam /
eṣāṃ nāyaka-guṇa-nirūpaṇāvasara evodāharaṇāni darśitāni /
atha vilāsaḥ-
vṛṣabhasyeva gambhīrā gatir dhīraṃ ca darśanam /
sasmitaṃ ca vaco yatra sa vilāsa itīritaḥ //SRs_1.381// 217
gambhīra-gamanaṃ, yathā-
tān arghyān arghyam ādāya dūraṃ pratyudyayau giriḥ /
namayan sāra-gurubhiḥ pāda-nyāsair vasundharām //SRs_1.382// [ku.saṃ. 6.50]
dhīra-dṛṣṭir, yathā-
tat gambhīraṃ vinivartitena
prabhāta-paṅkeruha-bandhureṇa /
apaśyad akṣṇā madhumātmajanmā
pratyābabhāṣe sa ca daitya-dūtam //SRs_1.383//
sasmitaṃ vaco, yathā-
dyotitāntaḥ-sabhaiḥ kunda-kuḍmalāgra-dataḥ smitaiḥ /
snapitevābhavat tasya śuddha-varṇā sarasvatī //SRs_1.384// (māgha. 2.7)
atha mādhuryam-
tan mādhuryaṃ yatra ceṣṭā-dṛṣṭy-ādeḥ spṛhaṇīyatā //SRs_1.385// 218ab
//SRs_1.386// MISSING
yathā-
ṛjutāṃ nayataḥ smarāmi te
śaram utsaṅga-niṣaṇṇa-dhanvanaḥ /
madhunā saha sasmitāṃ kathāṃ
nayanopānta-vilokitaṃ ca yat //SRs_1.387// [ku.saṃ. 4.23]
dhairya-gāmbhīrye tu nāyaka-guṇa-varṇanāvasara evokte /
atha lalitam-
śṛṅgāra-pracurā ceṣṭā yatra tal lalitaṃ bhavet //SRs_1.388// 218cd
yathā-
kapole jānakyāḥ karikala-bhadanta-dyuti-muṣi
smara-smeraṃ gaṇḍoḍḍamara-pulakaṃ vaktra-kamalam /
muhuḥ paśyan śṛṇvan rajanicara-senā-kalakalaṃ
jaṭājūṭa-granthiṃ draḍhayati raghūṇāṃ parivṛḍhaḥ //SRs_1.389//
(hanuman-nāṭake 1.19)
audārya-tejasor api nāyaka-prasaṅga eva lakṣaṇodāharaṇe prokte /
atra gāmbhīrya-dhairye dve cittaje gātrajāḥ pare /
eke sādhāraṇān etān menire citta-gātrayoḥ //SRs_1.390// 219
atha vāg-ārambhāḥ-
ālāpaś ca vilāpaś ca saṃlāpaś ca pralāpakaḥ /
anulāpāpalāpau ca sandeśaś cātideśakaḥ //SRs_1.391// 220
nirdeśaś copadeśaś cāpadeśo vyapadeśakaḥ /
evaṃ dvādaśadhā proktā kīrtitā vāg-ārambhā vicakṣaṇaiḥ //SRs_1.392// 221
tatra ālāpaḥ-
tatrālāpaḥ priyoktiḥ syāt //SRs_1.393// 222a
yathā mamaiva-
kas te vākyāmṛtaṃ tyaktvā śṛṇoty anya-giraṃ budhaḥ /
sahakāra-rasaṃ tyaktvā nimbaṃ cumbati kiṃ śukaḥ //SRs_1.394//
yathā vā-
dhatse dhātur madhupa kamale saukhyam adhyāsikāyāṃ
mugdhākṣīṇāṃ vahasi mṛdhunā kuntalenopamānam /
cāpe kiṃ ca vrajasi guṇatāṃ śambarāreḥ kim anyat
pūjā-puṣpaṃ bhavati bhavato bhukta-śeṣaṃ surāṇām //SRs_1.395//
atha vilāpaḥ-
vilāpo duḥkhajaṃ vacaḥ //SRs_1.396// 222b
yathā-
sītāṃ sva-hastena vane vimoktuṃ
śrotuṃ ca tasyāḥ paridevitāni /
sukhena laṅkā-samare mṛtaṃ mām
ajīvayan mārutir ātta-vairaḥ //SRs_1.397// [ha.nā. 14.91]
atha saṃlāpaḥ-
ukti-pratyuktimad-vākyaṃ saṃlāpa iti kīrtitam //SRs_1.398// 222cd
yathā-
bhikṣāṃ pradehi lalitotpala-patra-netre
puṣpiṇy ahaṃ khalu surāsura-vandanīya /
bāle tathā yadi phalaṃ tvayi vidyate me
vākyair alaṃ phala-bhug īśa paro' sti yāhi //SRs_1.399//
atha pralāpaḥ--
vyarthālāpaḥ pralāpaḥ syāt //SRs_1.400// 223a
yathā-
mukhaṃ tu candra-pratimaṃ timaṃ timaṃ
stanau ca pīnau kaṭhinau ṭhinau ṭhinau /
kaṭir viśālā rabhasā bhasā bhasā
aho vicitraṃ taruṇī ruṇī ruṇī //SRs_1.401//
atha anulāpaḥ-
anulāpo muhur vacaḥ //401// 223b
yathā-
tamas tamo nahi nahi mecakāḥ kacāḥ
śaśī śaśī nahi nahi dṛk-sukhaṃ mukham /
late late nahi nahi sundarau karau
nabho nabho nahi nahi cāru madhyamam //SRs_1.402//
athāpalāpaḥ-
apalāpas tu pūrvoktasyānyathā yojanaṃ bhavet //SRs_1.403// 223cd
yathā-
tvam rukmiṇī tvaṃ khalu satyabhāmā
kim atra gotra-skhalanaṃ mameti /
prasādayan vyāja-padena rādhāṃ
punātu devaḥ puruṣottamo vaḥ //SRs_1.404//
atra nāyikā-vācakayoḥ rukmiṇī-satyabhāmā-padayoḥ pūrvoktayoḥ suvarṇavattva-satya-kopatva-lakṣaṇenārthena yojanād apalāpaḥ /
atha sandeśaḥ-
sandeśas tu proṣitasya sva-vārtā-preṣaṇaṃ bhavet //SRs_1.405// 224ab
yathā-
etasmān māṃ kuśalinam abhijñāna-dānād viditvā
mā kaulīnād asita-nayane mayy aviśvāsinī bhūḥ /
snehān āhuḥ kim api virahe dhvaṃsinas te tv abhogād
iṣṭe vastuny upacita-rasāḥ prema-rāśī-bhavanti //SRs_1.406// [me.dū. 2.52]
atha atideśaḥ-
so' tideśo mad-uktāni tad-uktānīti yad vacaḥ //SRs_1.407// 224cd
yathā-
tanayāṃ tava yācate harir
jagad-ātmā puruṣottamaḥ svayam /
giri-gahvara-śabda-saṃnibhāṃ
giram asmākam avehi vāridhe //SRs_1.408//
atha nirdeśaḥ-
nirdeśas tu bhavet so' yam aham ity ādi-bhāṣaṇam //SRs_1.409// 225ab
yathā-
ete vayam amī dārāḥ kanyeyaṃ kula-jīvitam /
brūta yenātra vaḥ kāryam anāsthā bāhya-vastuṣu //SRs_1.410// [ku.saṃ. 6.63]
atha upadeśaḥ-
yatra śikṣārtha-vacanam upadeśaḥ sa ucyate //SRs_1.411// 225
yathā-
anubhavata dattaṃ vittaṃ
mānyaṃ mānayata sajjanaṃ bhajata /
atiparuṣa-pavana-vilulita-
dīpa-śikhā-cañcalā lakṣmīḥ //SRs_1.412//
atha apadeśaḥ-
anyārtha-kathanaṃ yatra so' padeśa itīritaḥ //SRs_1.413// 226ab
yathā-
kośa-dvandvam iyaṃ dadhāti nalinī kādamba-cañcu-kṣataṃ
dhatte cūta-latā navaṃ kisalayaṃ puṃskokilāsvāditam /
ity ākarṇya mithaḥ sakhī-jana-vacaḥ sā dīrghikāyās taṭe
celānte tirodadhe stana-taṭaṃ bimbādharaṃ pāṇinā //SRs_1.414//
atha vyapadeśaḥ-
vyājenātmābhilāṣoktir yatrāyaṃ vyapadeśakaḥ //SRs_1.415// 226cd
yathā-
ahiṇa-vamahulolubo tumaṃ
taha paricuṃbia cūda-mañjariṃ /
kamala-basai-metta-ṇibbudo
mahara bihmarido' si ṇaṃ kahaṃ //SRs_1.416// [saku. 5.1]
[asya chāyā-
abhinava-madhu-lolupas tvaṃ
tathā paricumbya cūta-mañjarīm /
kamala-vasati-mātra-nirvṛto
madhukara vismṛto' syenāṃ katham //]
atha buddhy-ārambhāḥ-
buddhy-ārambhās tathā proktā rīti-vṛtti-pravṛttayaḥ //SRs_1.417//
tatra rītiḥ /
rītiḥ syāt pada-vinyāsa-bhaṅgī sā tu tridhā matā / 227
komalā kaṭhinā miśrā ceti syāt tatra komalā //SRs_1.418//
dvitīya-turya-varṇair yā svalpair vargeṣu nirmitā / 228
alpa-prāṇākṣara-prāyā daśa-prāṇa-samanvitā //SRs_1.419//
samāsa-rahitā svalpaiḥ samāsair vā vibhūṣitā / 229
vidarbha-jana-hṛdyatvāt sā vaidarbhīti kathyate //SRs_1.420//
mahā-praṇavārṇālpatvam alpa-prāṇākṣara-prāyatvaṃ ca,
yathā mamaiva-
utphulla-gaṇḍa-yugam udgata-manda-hāsam
udvela-rāgam urarīkṛta-kāma-tantram /
hastena hastam avalambya kadā nu seve
saṃlāpa-rūpam amṛtaṃ sarasīruhākṣyāḥ //SRs_1.421// [ku. 3.4]
samāsa-rāhityaṃ, yathā-
atha yantāram ādiśya dhuryān viśrāmayeti saḥ /
tām avāropayat patnīṃ rathād avatatāra ca //SRs_1.422// [raghu. 1.54]
daśa-prāṇās tu-
śleṣaḥ prasādaḥ samatā mādhuryaṃ sukumāratā / 230
artha-vyaktir udāratvam ojaḥ kānti-samādhayaḥ /
ete vaidarbha-mārgasya prāṇā daśa guṇāḥ smṛtāḥ //SRs_1.423// 231
tatra śleṣaḥ-
kevalālpa-prāṇa-varṇa-pada-sandarbha-lakṣaṇam /
śaithilyaṃ yatra na spṛṣṭaṃ sa śleṣaḥ samudāhṛtaḥ //SRs_1.424// 232
yathā mamaiva utphulla-gaṇḍa-yugam [ku. 3.4][*5] ity ādau śliṣṭa-varṇa-miśrita-bandhatvāt śleṣaḥ /
[*5] Quoted just above.
atha prasādaḥ-
prasiddhārtha-padatvaṃ yat sa prasādo nigadyate //SRs_1.425// 233ab
yathā utphulla-gaṇḍa-yugam [ku. 3.4] ity atra padānām akleśenaivārtha-bodhana-sāmarthyāt prasādaḥ /
atha samatā-
bandha-vaiṣamya-rāhityaṃ samatā pada-gumphane / 233cd
bandho mṛduḥ sphuṭo miśra iti tredhā sa nigadyate //SRs_1.426// 234ab
tatra mṛdu-varṇa-bandhasya samatā, yathā-
caraṇa-kamala-kāntyā dehalīm arcayantī
kanaka-maya-kavāṭaṃ pāṇinā kampayantī /
kuvalayamayam akṣṇā toraṇaṃ pūrayantī
vara-tanur iyam āste mandirasyeva lakṣmīḥ //SRs_1.427//
atra mṛdu-varṇa-prāya-bandhasya nirvyūḍhatvān mṛdu-bandha-samatā /
sphuṭa-bandha-samatā, yathā-
madhurayā madhu-bodhita-mādhavī-
madhu-samṛddhi-samedhita-medhayā /
madhukarāṅganayā muhur unmada-
dhvani-bhṛtānibhṛtākṣaram ujjage //SRs_1.428// [māghe 6.20]
atra sphuṭa-varṇa-prāya-bandhasya nirvyūḍhatvāt sphuṭa-bandha-samatā /
miśra-bandha-samatā,
yathā utphulla-gaṇḍa-yugam [ku. 3.4] ity ādau /
atra miśrī-bhūta-mṛdu-sphuṭa-varṇa-bandhasya nirvāhād miśra-bandha-samatā /
atha mādhuryam-
tan mādhuryaṃ bhaved yatra śabde' rthe ca sphuṭo rasaḥ //SRs_1.429// 234cd
yathā utphulla-gaṇḍa-yugam [ku. 3.4] ity atra śabdārthayoḥ śṛṅgāra-parivāhitvena mādhuryam /
atha sukumāratā-
yad aniṣṭhura-varṇatvaṃ saukumāryaṃ tad ucyate //SRs_1.430// 235ab
yathā utphulla-gaṇḍa-yugam [ku. 3.4] udgata-manda-hāsam ity atra saṃyuktākṣara-sadbhāve' py aniṣṭhuratvāt saukumāryam /
atha artha-vyaktiḥ-
śrūyamāṇasya vākyasya vinā śabdāntara-spṛhām / 235cd
arthāvagamakatvaṃ yad artha-vyaktir iyaṃ matā //SRs_1.431// 236ab
yathā utphulla-gaṇḍa-yugam [ku. 3.4] ity atra sarveṣāṃ padānām adhyāhāraya-pada-nirākāṅkṣatayā artha-vyaktiḥ /
atha udāratvam-
ukte vākye guṇotkarṣa-pratibhānam udāratā //SRs_1.432// 236cd
yathā utphulla-gaṇḍa-yugam [ku. 3.4] ity atrānyonyānurāgotkarṣa-pratibhānād udāratvam /
atha ojaḥ-
samāsa-bahulatvaṃ yat tad ojaḥ iti gīyate //SRs_1.433// 237ab
yathā utphulla-gaṇḍa-yugam [ku. 3.4] ity atra yathocita-samāsa-bāhulyād ojaḥ /
atha kāntiḥ-
loka-sthitim anullaṅghya hṛdyārtha-pratipādanam / 237cd
kāntiḥ syād dvividhā khyātā vārtāyāṃ varṇanāsu ca //SRs_1.434// 238ab
vārtā nāma kuśala-praśna-pūrvikā saṅkathā /
tatra yathā-
paridhauta-bhavat-padāmbunā nava-candrātapa-śītalena me /
api santata-marma-kṛntanaḥ kṛta-nirvāṇa ivaurva-pāvakaḥ //SRs_1.435//
atra brāhmaṇa-pādodakasya santāpa-śamana-rūpāṃ laukikīṃ sthitim anullaṅghyaiva samudreṇa munīnāṃ purataḥ saṅkathanāt kāntiḥ /
varṇanāyāṃ,
yathā mamaiva-
uttuṅgau stana-kalaśau sambhā-stambhopamānam ūru-yugam /
tarale dṛśau ca tasyāḥ sṛjatā dhātrā kim āhitaṃ sukṛtam //SRs_1.436//
atra viśiṣṭa-vastu-nirmāṇam apuṇya-kṛtāṃ na bhavatīti loka-sthity-anurodhenaiva varṇanāt kāntiḥ /
atha samādhiḥ-
samādhiḥ so' nya-dharmāṇāṃ yad anyatrādhiropaṇam //SRs_1.437// 238
 yathā utphulla-gaṇḍa-yugam [ku. 3.4] ity atrotphullodgatodvelatva-rūpāṇāṃ puṣpa-prāṇi-samudra-dharmāṇaṃ gaṇḍa-sthala-manda-hāsa-rāgeṣu samāropitatvāt  #
samādhiḥ / 
atha kaṭhina-rītiḥ-
atidīrgha-samāsa-yutā bahulair varṇair yutā mahā-prāṇaiḥ /
kaṭhinā sā gauḍīyety uktā tad-deśa-budha-manojñatvāt //SRs_1.438// 239
yathā-
gaṇḍa-grāva-gariṣṭha-gairika-giri-krīḍat-sudhāndho-vadhū-
bādhā-lampaṭa-bāhu-sampad-udayad-durvāra-garvāśayam /
martyāmartya-virāvaṇaṃ bala-gṛhītair āvaṇaṃ rāvaṇaṃ
bāṇair dāśarathī rathī ratha-gataṃ vivyādha divyāyudhaḥ //SRs_1.439//
atra dīrgha-samsatvaṃ mahā-prāṇākṣara-prāyatvaṃ ca spaṣṭam /
atha miśra-rītiḥ-
yatrobhaya-guṇa-grāma-saṃniveśas tulādhṛtaḥ /
sā miśrā saiva pāñcālīty uktā tad-deśaja-priyā //SRs_1.440// 240
yathā-
parimlānaṃ pīna-stana-jaghana-saṅgād ubhayatas
tanor madhyasyāntaḥ parimilanam aprāpya haritam /
idaṃ vyasta-nyāsaṃ praśithila-bhujākṣepa-valanaiḥ
kṛśāṅgyāḥ santāpaṃ vadati visinī-patra-śayanam //
SRs_1.441// [ratnāvalī 2.12]
atrālpa-samāsatva-dīrgha-samāsatva-rūpayoḥ prasāda-sphuṭa-bandhatva-rūpayor aniṣṭhurākṣara-prāyatva-rūpayoḥ
pṛthak-padatva-granthilatvayoś ca ubhaya-rīti-dharmayos tulādhṛtayor iva saṃniveśān miśreyaṃ rītiḥ /
āndhrī lāṭī ca saurāṣṭrīty ādayo miśra-rītayaḥ /
santi tat-tad-deśa-vidvat-priya-miśraṇa-bhedataḥ //SRs_1.442// 241
ta eva pada-saṅghātās tā evārtha-vibhūtayaḥ /
tathāpi navyaṃ bhavati kāvyaṃ grathana-kauśalāt //SRs_1.443// 242
tāsāṃ grantha-gaḍutvena lakṣaṇaṃ nocyate mayā /
bhojādi-grantha-bandheṣu tad-ākāṅkṣibhir īkṣyatām //SRs_1.444// 243
atha vṛttayaḥ-
bhāratī sātvatī caiva kaiśiky ārabhaṭīti ca /
catasro vṛttayas tāsām utpattir vakṣyate sphuṭam //SRs_1.445// 244
jagaty ekārṇave jāte bhagavān avyayaḥ pumān /
bhogi-bhogam adhiṣṭhāya yoga-nidrā-paro' bhavat //SRs_1.446// 245
tadā vīrya-madonmattau daityendrau madhu-kaiṭabhau /
tarasā devadeveśam āgatau raṇa-kāṅkṣiṇau //SRs_1.447// 246
vividhaiḥ paruṣair vākyair adhikṣepa-vidhāyinau /
muṣṭi-jānu-prahāraiś ca yodhayāmāsatur harim //SRs_1.448// 247
tan-nābhi-kamalotpannaḥ prajāpatir abhāṣata /
kim etad bhāratī-vṛttir adhunāpi pravartate //SRs_1.449// 248
tad imau naya durdharṣau nidhanaṃ tvarayā vibho /
iti tasya vacaḥ śrutvā nijagāda janārdanaḥ //SRs_1.450// 249
idaṃ kāvya-kriyā-hetor bhāratī nirmitā dhruvam /
bhāṣaṇād vākya-bāhulyād bhāratīyaṃ bhaviṣyati //SRs_1.451// 250
adhunaiva nihanmy etāv ity ābhāṣya vaco hariḥ /
nirmalair nirvikāraiś ca sāṅga-hārair manoharaiḥ //SRs_1.452// 251
aṅgais tau yodhayāmāsa daityendrau yuddha-śālinau /
bhūmi-sthānaka-saṃyogaiḥ pada-kṣepais tathā hareḥ //SRs_1.453// 252
bhūmes tadābhavad bhāras tad-vaśād api bhāratī /
valgitaiḥ śārṅgiṇas tatra dīptaiḥ sambhrama-varjitaiḥ //SRs_1.454// 253
sattvādhikair bāhu-daṇḍaiḥ sātvatvī vṛttir udgatā /
vicitrair aṅga-hāraiś ca helayā sa tadā hariḥ //SRs_1.455// 254
yat tau babandha keśeṣu jātā sā kaiśikī tataḥ /
sa-saṃrambhaiḥ savegaiś ca citra-cārī-samutthitaiḥ //SRs_1.456// 255
niyuddha-karaṇair jātā citrair ārabhaṭī tataḥ /
yasmāc citrair aṅgahāraiḥ kṛtaṃ dānava-mardanam //SRs_1.457// 256
tasmād abja-bhuvā loke niyuddha-samayaḥ kṛtaḥ /
yaḥ śastrāstrādi-mokṣeṣu nyāyaḥ sa pāribhāṣitaḥ //SRs_1.458// 257
nāṭya-kāvya-kriyā-yoge rasa-bhāva-samāśritaḥ /
sa eva samayo dhātrā vṛttir ity eva saṃjñitaḥ //SRs_1.459// 258
hariṇā tena yad vastu valigitair yādṛśaṃ kṛtam /
tadvad eva kṛtā vṛttir dhātrā tasyāṅga-sambhavā //SRs_1.460// 259
ṛgvedāc ca yajurvedāt sāmavedād atharvaṇaḥ /
bhāraty-ādyā kramāj jātā ity anye tu pracakṣate //SRs_1.461// 260
tatra bhāratī -
prayuktatvena bharatair bhāratīti nigadyate /
prastāvanopayogitvāt sāṅgaṃ tatraiva lakṣyate //SRs_1.462// 261
atha sātvatī -
sāttvikena guṇenātityāga-śauryādinā yutā /
harṣa-pradhānā santyakta-śoka-bhāvā ca yā bhavet //SRs_1.463// 262
sātvatī nāma sā vṛttiḥ proktā lakṣaṇa-kovidaiḥ /
aṅgāny asyās tu catvāri saṃlāpottāpakāv api / 263
saṅghātyaḥ parivartaś cety eṣāṃ lakṣaṇam ucyate //SRs_1.464//
īrṣyā-krodhādibhir bhāvai rasair vīrādbhutādibhiḥ / 264
parasparaṃ gabhīroktiḥ saṃlāpa iti śabdyate //SRs_1.465// 265ab
yathānargha-rāghave, rāmaḥ-
bandīkṛtya jagad-vijitvara-bhuja-stambhaugha-duḥsañcaraṃ
rakṣo-rājam api tvayā vidadhatā sandhyā-samādhi-vratam /
pratyakṣīkṛta-kārtavīrya-caritām unmucya revāṃ samaṃ
sarvābhir mahiṣībhir ambu-nidhayo viśve' pi vismāpitāḥ //SRs_1.466// (5.44)
bālī (vihasya):
cirāya rātriṃcara-vīra-cakra-
mārāṅka-vaijñānika payśatas tvām /
sudhāsadharmāṇam imāṃ ca vācaṃ
na śṛṇvatas tṛpyati mānasaṃ me //SRs_1.467// (5.45)
atra dhīrodātta-dhīroddhatayoḥ rāma-bālinoḥ parasparaṃ yuddha-cikīrṣābhiprāya-yogād anyonya-parākramotkarṣa-varṇanāt saṃlāpaḥ /
atha utthāpakaḥ -
preraṇaṃ yat parasyādau yuddhāyotthāpakas tu saḥ //SRs_1.468// 265
yathānargha-rāghave, yathā-
nṛpān apratyakṣān kim apavadase nanv ayam ahaṃ
śiśu-krīḍā-bhagna-tripura-hara-dhanvā tava puraḥ /
ahaṅkāra-krūrārjuna-bhuja-vana-vraścana-kalā-
nisṛṣṭārtho bāhuḥ kathaya kataras te paraharatu //SRs_1.469// (4.56)
atra rāmabhadreṇa prāk prahārāya jāmadagnyaḥ prerita ity utthāpakaḥ /
atha saṅghātyaḥ -
mantra-śaktyārtha-śaktyā vā daiva-śaktyātha pauruṣāt /
saṅghasya bhedanaṃ yat tu saṅghātyaḥ sa udāhṛtaḥ //SRs_1.470// 266
mantro naya-prayogaḥ /
tasya śaktyā yathā mudrā-rākṣase cāṇakyena śatru-sahāyānāṃ bhedanāt saṅghātyaḥ /
artha-śaktyā yathā mahābhārate ādiparvaṇi devais tilottamālakṣaṇenārthena sundopasundayor atisnigdhayor bhedanāt saṅghātyaḥ /
daiva-śaktyā,
yathā mahāvīra-carite mālyavān-
hā vatsāḥ khara-dūṣaṇa-prabhṛtayo vadhyāḥ stha pāpasya me
hā hā vatsa vibhīṣaṇa tvam api me kāryeṇa heyaḥ sthitaḥ /
hā mad-vatsala vatsa rāvaṇa mahat paśyāmi te saṅkaṭaṃ
vatse kekasi hā hatāsmi na cirāt trīn putrakān paśyasi //SRs_1.471// (ma.vī.ca. 4.11)
atra rāghavānukūla-daiva-mohitena mālyavatā khara-dūṣaṇa-triśirasāṃ bhedaḥ saṃvihita iti saṅghātyaḥ /
atha parivartakaḥ -
pūrvodyuktasya kāryasya parityāgena yad bhavet /
kāryāntara-svīkaraṇaṃ jñeyaḥ sa parivartakaḥ //SRs_1.472// 267
yathottara-rāma-carite pañcamāṅke kumārau (anyonyaṃ prati)
-aho priya-darśanaḥ kumāraḥ /
(snehānurāgaṃ vivarṇya)
yadṛcchā-saṃvādaḥ kim u guṇa-gaṇānām atiśayaḥ
purāṇo vā janmāntara-niviḍa-baddhaḥ paricayaḥ /
nijo vā sambandhaḥ kim u vidhivaśāt ko' py avidito
mamaitasmin dṛṣṭe hṛdayam avadhānaṃ racayati //SRs_1.473// (u.rā.ca. 5.16)
atra lavasya candraketoś ca parasparākāra-viśeṣa-sandarśanena raṇa-saṃrambhauddhatya-parihāreṇa vinayārjava-svīkāra-kathanāt parivartakaḥ /
atha kaiśikī -
nṛtya-gīta-vilāsādi-mṛdu-śṛṅgāra-ceṣṭitaiḥ /
samanvitā bhaved vṛttiḥ kaiśikī ślakṣṇa-bhūṣaṇā //SRs_1.474// 268
aṅgāny asyās tu catvāri narma tat-pūrvakā ime /
sphañja-sphoṭau ca garbhaś ca teṣāṃ lakṣaṇam ucyate //SRs_1.475// 269
tatra narma -
śṛṅgāra-rasa-bhūyiṣṭhaḥ priya-cittānurañjakaḥ /
agrāmyaḥ parihāsas tu narma syāt tat tridhā matam //SRs_1.476// 270
śṛṅgāra-hāsyajaṃ śuddha-hāsyajaṃ bhaya-hāsyajam /
śṛṅgāra-hāsyajaṃ narma trividhaṃ parikīrtitam //SRs_1.477// 271
sambhogecchā-prakaṭanād anurāga-niveśanāt /
tathā kṛtāparādhasya priyasya pratibhedanāt / 272
sambhogecchā-prakaṭanaṃ tridhā vāg-veṣa-ceṣṭitaiḥ //SRs_1.478// 273ab
tatra vācā sambhogecchā-prakaṭanād, yathā-
gacchāmy acyuta darśanena bhavataḥ kiṃ tṛptir utpadyate
kiṃ tv evaṃ vijanasthayor hata-janaḥ sambhāvayaty anyathā /
ity āmantraṇa-bhaṅgi-sūcita-vṛthāvasthāna-khedālasām
āśliṣyan pulakotkarāñcita-tanur gopīṃ hariḥ pātu vaḥ //SRs_1.479//
(kāvya-prakāśādiṣv apy uddhṛtam)
atra nijāvasthāna-vilambanasya vyarthatvaṃ dhīratvādi-sūcakair acyutādi-padair vadantyā tayāpi gopikayā vācā sambhogecchā prakaṭiteti narma
veśena sambhogecchā-prakaṭanād, yathā-
abhyudgate śaśini peśala-kānta-dūtī
santāpa-saṃvalitamānasa-locanābhiḥ /
agrā hi maṇḍana-vidhir viparīta-bhūṣā
vinyāsa-hāsita-sakhījanam aṅganābhiḥ //SRs_1.480//
atra viparīta-nyasta-bhūṣaṇa-lakṣaṇena veṣeṇa janitaiḥ sakhī-jana-hāsaiḥ kāminīnāṃ sambhogecchā prakaṭiteti narma //
ceṣṭayā sambhogecchā-prakaṭanād, yathā-
sāloe cia sūre ghariṇī ghara-sāmiassa ghettūṇa /
ṇecchaṃ tassa bi pāe dhubai hasaṃtī hasaṃtassa //SRs_1.481// (gā.sa. 2.30)
[sāloka eva sūrye gṛhiṇī gṛha-svāmino gṛhītvā /
necchato' pi pādau dhāvati hasantī hasataḥ //]
atra sūryāstamayāt prāg eva caraṇa-prakṣālana-lakṣaṇayā kriyayā niṣkramaṇa-nivāraṇa-janitena hāsena sambhogecchā-prakaṭanān narma /
anurāga-prakāśo' pi bhogecchā-narmavat tridhā //SRs_1.482// 273cd
vācānurāga-nivedanāt, yathā-
vayaṃ tathā nāma yathāttha kiṃ vadāmy
ayaṃ tv akasmād vikalaḥ kathāntare /
kadamba-golākṛtim āśritaḥ kathaṃ
viśuddha-mugdhaḥ kula-kanyakā-janaḥ //
(mālatī-mādhava 7.1)
atra lavaṅgikayā viśuddha-mugdhaḥ kula-kanyakā-jana iti parihāsena madayantikānurāga-nivedanān narma /
veṣeṇānurāga-nivedanāt, yathā-
autsukyena kṛtatvarā sahabhuvā vyāvartamānā hriyā
tais tair bandhu-vadhū-janasya vacanair nītābhimukhyaṃ punaḥ /
dṛṣṭvāgre varam ātta-sādhvasa-rasā gaurī nave saṅgame
saṃrohat-pulakā hareṇa hasatā śliṣṭā śivāyāstu vaḥ //
SRs_1.484// (ratnāvalī 1.2)[*6]
[*6] Quoted above at 1.157.
atra pulaka-saṃroha-lakṣaṇa-veṣa-janitena śivasya hasanena gaurī-hṛdayānurāgasya prakāśanān narma /
ceṣṭayānurāga-nivedanāt, yathā-
kaitavena śayite kutūhalāt
pārvatī pratimukhaṃ nipātitam /
cakṣur unmiṣati sasmitaṃ
priye vidyud āhatam iva //SRs_1.485// [ku.saṃ. 8.3]
atra pati-mukha-darśana-kriyā-janitena śivasya hāsena gaurī-hṛdayānurāga-nivedanān narma /
priyāparādha-nirbhedo' py uktas tredhā tathā budhaiḥ //SRs_1.486// 274ab
vācā priyāparādha-nirbhedād,
yathā mālavikāgnimitre prathamāṅke' nte devī-
jai rāa-kajjesu īrisī ṇiuṇadā ayya-uttassa tadā sohaṇaṃ habe /
(yadi rāja-kāryeṣu īdṛśī nipuṇatā ārya-putrasya,
tadā śobhanaṃ bhavet /) //SRs_1.487//
 atra īdṛśī nipuṇatā yadīti caturokti-parihāsena tvayaiva mālavikā-darśanena nāṭyācaryayor vivādaḥ saṃvihita iti priyāparādhoghāṭanān narma 
veṣeṇa priyāparādha-nirbhedād, yathā-
ālepaḥ kriyatām ayaṃ druta-gati-svedair ivārdraṃ vapus
tan-mālyaṃ vyapanīyatāṃ ravi-kara-sparśair ivāmarditam /
ity uktāny atidhīrayā dayitayā smerānanāmbhoruhaṃ
cāṭūktāni bhavanti hanta kṛtināṃ modāya bhogād api //SRs_1.488//
 atra svedodgama-mālya-mlānatvayor druta-gamana-ravi-kara-sparśa-rūpa-kāraṇāsatyatva-kathana-rūpeṇa parihasanena sapatnī-sambhoga-rūpa-priyāparādha-nirbhedanān  #
narma / 
ceṣṭayā priyāparādha-nirbhedād, yathā-
lolad-bhrū-latayā vipakṣa-dig-upanyāse' vadhūtaṃ śiras
tad-vṛttānta-nirīkṣaṇe kṛta-namaskāro vilakṣaḥ sthitaḥ /
kopāt tāmra-kapola-bhittini mukhe dṛṣṭyā gataḥ pādayor
utsṛṣṭo guru-sannidhāv api vidhir dvābhyāṃ na kālocitaḥ //SRs_1.489// (amaru 79)
atha vilakṣa-sthiti-śirodhūnana-ceṣṭayā priyāparādha-nirbhedanān narma /
atha śuddha-hāsyajam -
śuddha-hāsyajam apy uktaṃ tadvad eva tridhā budhaiḥ //SRs_1.490// 274cd
tatra vācā śuddha-hāsyajaṃ, yathā-
arciṣmanti vidārya vaktra-kuharāṇyā sṛkkato vāsukes
tarjanyā viṣa-karburān gaṇayataḥ saṃspṛśya dantāṅkurān /
ekaṃ trīṇi navāṣṭa sapta ṣaḍ iti vyastāsta-saṃkhyā-kramā
vācaḥ śakti-dharasya śaiśava-kalāḥ kurvantu vo maṅgalam //SRs_1.491//
(daśarūpāvaloke' py uddhṛtam idam /
bāṇasyeti sūkti-muktāvalau)
veṣeṇa śuddha-hāsyajaṃ, yathā-
snāyu-nyāsa-nibaddha-kīka-satanuṃ nṛtyantam ālokya māṃ
cāmuṇḍā-karatāla-kuṭṭita-layaṃ vṛtte vivāhotsave /
hrī-mudrām apanudya yad vihasitaṃ devyā samaṃ śambhunā
tenādyāpi mayi prabhuḥ sa jagatām āste prasādonmukhaḥ //SRs_1.492// (bā.rā. 2.1)
atra bhṛṅgi-riṭi-veṣeṇa śivayor hasitāvirbhāvāc chuddha-hāsyajam /
ceṣṭayā śuddha-hāsyajaṃ, yathā-
devyā līlālapita-madhuraṃ lāsyam ullāsayantyā
yaḥ śṛṅgāro rahasi purataḥ patyur āviṣkṛto' bhūt /
yuṣmān avyāt tad-upajanitaṃ hāsyam ambānukārī
krīḍā-nṛtyair vikaṭa-gatibhir vyañjayan kuñjarāsyaḥ //SRs_1.493//
atha bhaya-hāsyajam -
hāsyād bhayena janitāj janitaṃ bhaya-hāsyajam /
tad dvidhā mukham aṅgaṃ tu tad dvayaṃ pūrvavat tridhā //SRs_1.494// 275
mukhyaṃ bhaya-hāsyajaṃ, yathā-
kṣetrādhīśa-śunā navena vikṛtākāraika-vidveṣiṇā
ghorārāvam abhidrutasya vikaṭaiḥ paścāt padair gacchataḥ /
pā pā pāhi phahīti satvarataraṃ vyastākṣaraṃ jalpato
dṛṣṭvā bhṛṅgiriṭer daśāṃ paśupatiḥ smerānanaḥ pātu vaḥ //SRs_1.495//
 atra bhṛṅgiriṭer vikṛtākāreṇa vikaṭa-paścād-gamanena pāhi pāhi pāhīty atra varṇa-vyatyāsa-bhāṣaṇena janitasya paśupati-hāsasyānya-rasānaṅgatayā  #
mukhyaṃ bhaya-hāsyajam / 
vācā anya-rasāṅgaṃ bhaya-hāsyajaṃ,
yathā ratnāvalyām-
vidūṣakaḥ-kahaṃṇa kido pasādo devīe ja ajjaṃ biakkhada-sarīrā ciṭṭhahma /
(kathaṃ na kṛtaḥ prasādo devyā yad adyāpy akṣata-śarīrās tiṣṭhāmaḥ /)
rājā (sa-smitam)
-dhiṅ mūrkha /
kim evam upahasasi ?
tvat-kṛta evāyam āpatito' smākam anartha-kramaḥ / (3.14ad) //SRs_1.496//
veṣeṇa, yathā-
kalyāṇa-dāyi bhavato' stu pināka-pāṇi-
pāṇi-grahe bhujaga-kaṅkaṇa-bhīṣitāyāḥ /
sambhrānta-dṛṣṭi sahasaiva namaḥ śivāyety
ardhokti-sasmita-nataṃ mukham ambikāyāḥ //SRs_1.497//
(rasa-kalikāyām apy uddhṛtam idam, 23 puṭe)
atra bhujaga-kaṅkaṇa-lakṣaṇena veṣeṇa janitasya pārvatī-bhaya-hāsyāsya śṛṅgārāṅgatayā kathanāt tad idam aṅgaṃ bhaya-hāsyajam /
ceṣṭayā, yathā-
prahlāda-vatsala vayaṃ bibhimo vihārād
asmād iti dhvanita-narmasu gopikāsu /
līlā-mṛdu stana-taṭeṣu nakhāṅkurāṇi
vyāpārayann avatu vaḥ śikhi-piccha-mauliḥ //SRs_1.498//
atra nakhāṅkura-vyāpāreṇa janitasya gopikā-hasitasya prahlāda-vatsaleti caturokti-rūpasya śṛṅgārāṅgatayā tad idam aṅgaṃ bhaya-hāsyajam /
agrāmya-narma-nirmāṇa-vedinā siṃha-bhūbhujā /
narmāṣṭādaśadhā bhinnam eva sphuṭam udāhṛtam //SRs_1.499// 276
atha narma-sphañjaḥ -
narma-sphañjaḥ sukhodyogo bhayānto nava-saṅgame //SRs_1.500// 277ab
yathā-
apeta-vyāhāraṃ dhuta-vividha-śilpa-vyatikaraṃ
kara-sparśārambha-prakalita-dukūlānta-śayanam /
muhur baddhotkampaṃ diśi diśi muhuḥ prerita-dṛśor
ahalyā-sutrāmṇoḥ kṣaṇikam iva tat saṅgatam abhūt //SRs_1.501//
(sarasvatī-kaṇṭhābharaṇe' py uddhṛtam idam)
atha narma-sphoṭaḥ -
narma-sphoṭas tu bhāvāṃśaiḥ sūcito' lpa-raso bhavet / 277cd
anyais tv akāṇḍe sambhoga-viccheda iti gīyate //SRs_1.502// 278ab
ādyo yathā-
snigdhaṃ vīkṣitam anyato' pi nayane yat prerayantyā tayā
yātaṃ yac ca nitambayor gurutayā mandaṃ vilāsād iva /
mā gā ity uparuddhayā yad api sā sāsūyam uktā sakhī
sarvaṃ tat kila mat-parāyaṇam aho kāmī svatāṃ paśyatī //SRs_1.503//
atra sarvaṃ tat kilety aniścayenānurāgasya svalpa-mātra-sūcanayā narma-sphoṭatvam /
dvitīyo, yathā-
prāptā katham api daivāt kaṇṭham anītaiva sā prakaṭa-rāgā /
ratnāvalīva kāntā mama hastād bhraṃśitā bhavatā //
SRs_1.504// (ratnāvalī 2.18)
atra vidūṣaka-vākya sūcita-devī-śaṅkā-visṛṣṭa-sāgarikā-hastena rājñā akāṇḍe tvayā sambhoga-bhaṅgaḥ kṛta ity uktatvāt narma-sphoṭaḥ /
atha narma-garbhaḥ-
netur vā nāyikāyā vā vyāpāraḥ svārtha-siddhaye / 278cd
pracchādana-paro yas tu narma-garbhaḥ sa kīrtitaḥ //SRs_1.505// 279ab
yathā-
śriyo māna-glāner anuśaya-vikalpaiḥ smita-mukhe
sakhī-varge gūḍhaṃ kṛtavasatir utthāya sahasā /
samaneṣye dhūrtaṃ tam aham iti jalpan nata-mukhīṃ
priyāntām āliṅgan harir arati-khedaṃ haratu vaḥ //SRs_1.506//
atra kupitāyāḥ śriyaḥ prasādanārthaṃ puruṣottamena pracchanna-sthityādi-rūpo vyāpāraḥ kṛta ity ayaṃ narma-garbhaḥ /
pūrva-sthito vipadyeta nāyako yatra cāparas tiṣṭhet / 279cd
tam apīha narma-garbhaṃ pravadati bharato hi nāṭya-veda-guruḥ //SRs_1.507// 280ab
yathā-
mayena nirmitāṃ laṅkāṃ labdhvā mandodarīm api /
reme mūrtāṃ daśagrīva-lakṣmīm iva vibhīṣaṇaḥ //SRs_1.508//
(sarasvatī-kaṇṭhābharaṇe' py uddhṛtam idam)
atra rāvaṇe vipanne tat-padābhiṣiktena vibhīṣaṇena mandodaryādiṣu tad ucitaṃ karma nirmitam ity ayaṃ narma-garbhaḥ /
kecit tv etad ārabhaṭī-bhedaṃ saṅkṣiptim āhuḥ /
tatra mūlaṃ na jānīmaḥ /
athārabhaṭī -
māyendra-jāla-pracurāṃ citra-yuddha-kriyā-mayīm / 280cd
chedyair bhedyaiḥ plutair yuktāṃ vṛttim ārabhaṭīṃ viduḥ //SRs_1.509//
aṅgāny asyās tu catvāri saṅkṣiptir avapātanam / 281
vastūtthāpana-sampheṭāv iti pūrve babhāṣire //SRs_1.510//
tatra saṅkṣiptiḥ -
saṅkṣipta-vastu-viṣayā yā māyāśilpa-yojitā / 282
sā saṅkṣiptir iti proktā bharatena mahātmanā //SRs_1.511// 283ab
yathā anargha-rāghave-
nīto dūraṃ kanaka-hariṇa-cchadmanā rāmabhadraḥ
paścād enaṃ drutam anusaraty eṣa vatsaḥ kaniṣṭhaḥ /
bibhyad bibhyat praviśati tataḥ parṇaśālāṃ ca bhikṣur
dhig dhik kaṣṭaṃ prathayati nnijām ākṛtiṃ rāvaṇo' yam //SRs_1.512// (5.7)
atra bahu-vidhāno māyānāṃ saṅkṣepeṇa kathanāt saṅkṣiptiḥ /
vadanty anye tu tāṃ netur avasthāntara-saṅgatim //SRs_1.513// 283cd
yathā-
yad-artham asmābhir asi prakoptais
tad adya dṛṣṭvā tava dhāma vaiṣṇavam /
viśīrṇa-garvāmayam asmad-āntaraṃ
cirasya kañcil laghimānam aśnute //SRs_1.514// (a.rā. 4.59)
atra rāmabhadra-sahavāsena parihṛta-dhīroddhata-vikārasya jāmadagnyasya dhīra-śāntāvasthā-parigrahāt saṅkṣiptir iti /
parivartaka-bhedatvāt tad upekṣāmahe vayam //SRs_1.515// 284ab
athāvapātanam -
vibhrāntir avapātaḥ syāt praveśa-drava-vidravaiḥ //SRs_1.516// 284cd
yathā -
hṛtvā śantanu-nandanasya turagān sūtaṃ kurūṇāṃ guroś
chittvā droṇa-sutasya kārmuka-latāṃ kṛtvā visaṃjñaṃ kṛpam /
karṇasyāpi rathaṃ vidārya kaṇaśo vidrāvya cānyad balaṃ
tvat-putro bhaya-vidravat-kurupateḥ panthānam anvety ayam //SRs_1.517//
(dhanañjaya-vijaya 67)
atha vastūtthāpanam -
tad-vastūtthāpanaṃ yat tu vastu māyopakalpitam //SRs_1.518// 285ab
yathā-
māyā-cuñcur athendrajid raṇa-mukhe khaḍgena dīnānāṃ
saumitre drutam āryaputra cakitāṃ māṃ pāhi pāhīti ca /
krośantīṃ vyathitāśayāṃ hanumatā mā meti santarjitaḥ
kaṇṭhe kaitava-maithilīṃ kupita-dhīś ciccheda tucchāśayaḥ //SRs_1.519//
 atra nikumbhilāyām abhicāraṃ cikīrṣuṇā indrajitā rāghavādi-buddhi-pramoṣaṇārthaṃ māyā-kalpita-maithilī-kaṇṭha-khaṇḍanaṃ kṛtam iti vastūtthāpanam 
atha sampheṭaḥ -
sampheṭas tu samāghātaḥ kruddha-saṃrabdhayor dvayoḥ //SRs_1.520// 285cd
yathā -
anyonya-sūtonmathanād abhūtāṃ
tāv eva sūtau rathinau ca kaucit /
vyaśvau gadā-vyāyata-samprahārau
bhagnāyudhau bāhu-vimarda-niṣṭhau //SRs_1.521// (ra.vaṃ. 7.52)
āsāṃ ca madhye vṛttīnāṃ śabda-vṛttis tu bhāratī /
tisro' rtha-vṛttayaḥ śeṣās tac-catasro hi vṛttayaḥ //SRs_1.522// 286
anye tu miśraṇād āsāṃ miśrāṃ vṛttiṃ ca pañcamīm /
aśeṣa-rasa-sāmānyāṃ manyante lakṣayanti ca //SRs_1.523// 287
yathā-
yatrārabhaṭy-ādi-gaṇāḥ samantā
miśratvam āśritya mithaḥ prathante /
miśreti tāṃ vṛttim uśanti dhīrāḥ
sādhāraṇīm artha-catuṣṭayasya //SRs_1.524// (śṛ.pra. 12) iti /
tan vicāra-saham /
kutaḥ ? tat kiṃ vṛtti-dharmāṇāṃ miśraṇam aikya-rūpeṇa nyūnādhika-bhāvena vā /
na prathamaḥ avaiṣamyeṇa miśraṇābhāvāt /
tathā miśraṇe tu miśra-vṛtti-vyaṅgyo raso' pi miśro nyūnādhikaḥ prasajyeta /
vṛttīnāṃca rasa-viśeṣa-niyamasya vakṣyamāṇatvāt /
nanu miśrā vṛttiḥ sarva-rasa-sādhāraṇīti cet, na /
bhāratyā vṛttyā apahṛta-viṣayatvāt /
mūla-pramāṇābhāvena svokti-mātratvāc ca /
nāpi dvitīyaḥ /
vaiṣamyeṇa vṛtti-guṇānāṃ miśraṇe yatra yad-vṛtti-pratyabhijñā-hetu-bhūtā bahavo guṇā lakṣyante tatra saiva vṛttir iti niścayāt /
nanu, tatra prakaraṇādi-vaśena rasa-viśeṣa-vyaktir iti cet tarhi prastuta-rasānurodhenaiva vṛtti-viśeṣa-nirdhāraṇam apy aṅgīkartavyam eva /
tathā ca bharataḥ-
bhāvo vāpi raso vāpi pravṛttir vṛttir eva vā /
sarveṣāṃ samavetānāṃ rūpaṃ yasya bhaved bahu /
sa mantavyo rasaḥ sthāyī śeṣāḥ sañcāriṇo matāḥ //SRs_1.525// (nā.śā. 7.119-120) iti /
athaitāsāṃ rasa-niyamaḥ-
kaiśikī syāt tu śṛṅgāre rase vīre tu sātvatī /
radura-bībhatsayor vṛttir niyatārabhaṭī punaḥ / 288
śṛṅgārādiṣu sarveṣu raseṣv iṣṭaiva bhāratī //SRs_1.526// 289ab
etac ca śṛṅgārādi-grahaṇaṃ taj-janyānāṃ hāsyādīnām apy upalakṣaṇam /
ataś ca śṛṅgāra-hāsyayoḥ kaiśikī /
vīrādbhutayoḥ sāttvatī /
raudra-karuṇayor bībhatsa-bhayānakayoś ca ārabhaṭīti niyamaḥ pratīyate /
tathā ca bharataḥ-
śṛṅgāraṃ caiva hāsyaṃ ca vṛttiḥ syāt kaiśikī śritā /
sāttvatī nāma vijñeyā raudra-vīrādbhutāśrayā //SRs_1.527//
bhayānake ca bībhatse raudre cārabhaṭī bhavet /
bhāratī cāpi vijñeyā karuṇābhuta-saṃśrayā //SRs_1.528// (nā.śā. 20.73-74)[*7]
[*7] Variant found in K.L.Joshi edition:
hāsya-śṛṅgāra-bahulā kaiśikī paricakṣitā /
sātvatī cāpi vijñeyā vīrādbhuta-śamāśrayā /
raudre bhayānake caiva vijñeyārabhaṭī budhaiḥ /
bībhatse karuṇe caiva bhāratī samprakīrtitā //
 atra sātvatyā raudrānupraveśa-kathanaṃ raudra-pratibhaṭasya yuddha-vīrasyaiva saṃlāpādibhiḥ sātvatī-bhedaiḥ paripoṣaṇaṃ na tu dāna-vīra-dayā-vīrayor  #
iti jñāpanārtham / 
tasmān na niyama-virodhaḥ /
bhāratyāś ca karuṇādbhuta-viṣayatva-kathanaṃ tayoḥ prāyeṇa vāg-ārambha-mukhena paripoṣa iti jñāpanārtham /
tena bhāratyāḥ sarva-rasa-sādhāraṇayam upapannam eva /
kecit tu tam imaṃ ślokaṃ bhāratīyaṃ niyāmakam / 289
prāyikābhiprāyatayā vyācakṣāṇā vicakṣaṇāḥ /
āsāṃ raseṣu vṛttīnāṃ niyamaṃ nānumanvate //SRs_1.529// 290
tathā ca kaiśikīty anuvṛttau rudraṭaḥ-
śṛṅgāra-hāsya-karuṇa-rasātiśaya-siddhaye /
eṣā vṛttiḥ prayatnena prayojyā rasa-kovidaiḥ //
[śṛ.ti. 3.39// iti /[*8]
[*8] Śṛṅgāra-tilaka reading:
śṛṅgāra-hāsya-karuṇa-rasānāṃ parivṛddhaye /
eṣā vṛttiḥ paryoktavyā prayatnena budhair yathā //
vicāra-sundaro naiṣa mārgaḥ syād ity udāsmahe /
kaiśikī-vṛtti-bhedānāṃ narmādīnāṃ prakalpanam //SRs_1.531// 291
yatra karuṇam āśritya rasābhāsatva-kāraṇam /
rasābhāsa-prakaraṇe vakṣyate tad idaṃ sphuṭam //SRs_1.532// 292
tat-tan-nyāya-pravīṇena nyāya-mārgānuvartinā /
darśitaṃ siṃha-bhūpena spaṣṭaṃ vṛtti-catuṣṭayam //SRs_1.533// 293
atha pravṛttayaḥ-
tat-tad-deśocitā bhāṣā kriyā veṣā pravṛttayaḥ /
tatra bhāṣā dvidhā bhāṣā vibhāṣā ceti bhedataḥ //SRs_1.534// 294
tatra bhāṣā sapta-vidhā prācyāvantyā ca māgadhī /
bāhlīkā dākṣiṇātyā ca śaurasenī ca mālavī //SRs_1.535// 295
saptadhā syād vibhāṣādi śabara-dramilāndhrajāḥ /
śakārābhīra-caṇḍāla-vanecara-bhavā iti //SRs_1.536// 296
bhāṣā-vibhāṣāḥ santy anyās tat-tad-deśa-janocitāḥ /
tāsām anupayogitvān nātra lakṣaṇam ucyate / 297
tat-tad-deśocitā veṣāḥ kriyāś cātisphuṭāntarāh //SRs_1.537//
atha sāttvikāḥ-
anyeṣāṃ sukha-duḥkhādi-bhāveṣu kṛta-bhāvanam / 298
ānukūlyena yac cittaṃ bhāvakānāṃ pravartate //SRs_1.538//
sattvaṃ tad iti vijñeyaṃ prājñaiḥ sattvodbhavān imān / 299
sāttvikā iti jānanti bharatādi-maharṣayaḥ //SRs_1.539//
sarveṣām api bhāvānāṃ yaiḥ sva-sattvaṃ hi bhāvyate / 300
te bhāvā bhāva-tattva-jñaiḥ sāttvikā samudīritāḥ //SRs_1.540//
te stambha-sveda-romāñcāḥ svara-bhedaś ca vepathuḥ / 301
vaivarṇyam aśru-pralayāv ity aṣṭau parikīrtitāḥ //SRs_1.541//
tatra stambhaḥ-
stambho harṣa-bhayāmarṣa-viṣādādbhuta-sambhavaḥ / 302
anubhāvā bhavanty ete stambhasya muni-saṃmatāḥ /
saṃjñā-virahitatvaṃ ca śūnyatā niṣprakampatā //SRs_1.542// 303
atha svedaḥ -
nidāgha-harṣa-vyāyāma-śrama-krodha-bhayādibhiḥ /
svedaḥ sañjāyate tatra tv anubhāvā bhavanty amī / 304
svedāpanayavātecchā-vyajana-grahaṇādayaḥ //SRs_1.543//
nidāghād, yathā-
karair upāttān kamalotakrebhyo
nijair vivasvān vikacodarebhyaḥ /
tasyā nicikṣepa mukhāravinde
svedāpadeśān makaranda-bindūn //SRs_1.544//
harṣād, yathā-
sakhyā kṛtānujñam upetya paścād
dhūnvan śirojān karajaiḥ priyāyāḥ /
anārdrayann ānana-vāyunāpi
svinnāntarān eva cakāra kaścit //SRs_1.545//
atrobhayor anyonya-sparśa-harṣeṇa svedaḥ /
vyāyāmād, yathā-
gatvodrekaṃ jaghana-puline ruddha-madhya-pradeśaḥ
krāmann ūru-druma-bhuja-latāḥ pūrṇa-nābhi-hradāntaḥ /
ullaṅghyoccaiḥ kuca-taṭa-bhuvaṃ plāvayan roma-kūpān
svedāpūro yuvati-saritāṃ prāpa gaṇḍa-sthalāni //SRs_1.546// [māgha. 7.74]
atra kusumāpacaya-paryaṭanena vyāyāmena svedaḥ /
śramo raty-ādi-pariśrāntiḥ,
tasmād yathā-
mañceṣu pañceṣu-samākulānāṃ
vātāya vātāyana-saṃśritānām /
svinnāni khinnāni mukhāny aśaṃsan
sambhogam abhoruha-locanānām //SRs_1.547//
ādi-śabdād gīta-nṛtya-śrānty-ādayaḥ /
gīta-śrāntyā, yathā-
gītāntareṣu śrama-vāri-leśaiḥ
kiṃcit samucchvāsita-patra-lekham /
puṣpāsavāghūrṇita-netra-śobhi
priyā-mukhaṃ kiṃpuruṣaś cucumbe //SRs_1.548// [ku.saṃ. 3.38]
nṛtya-śrāntyā, yathā-
cāru-nṛtya-vigame ca tan-mukhaṃ
sveda-bhinna-tilakaṃ pariśramāt /
prema-datta-vadanānilaṃ pibann
atyajīvad amarālakeśvarau //SRs_1.549// [raghu. 19.15]
krodhād, yathā-
dadhat sandhyāruṇa-vyoma-sphurat-tārānukāriṇīḥ /
dviṣad-dveṣoparaktāṅga-saṅginīḥ sveda-vipruṣaḥ //SRs_1.550// [māghe 2.18]
bhayād, yathā-
kṛtānta-jihvā-kuṭilāṃ kṛpāṇīṃ
dṛṣṭvā yadīyāṃ trasatām arīṇām /
svedodayaś cetasi saṃcitānāṃ
mānoṣmaṇām ātanute praśāntim //SRs_1.551// [atraiva 1.13]
romāñco vismayotsāha-harṣādyais tatra vikriyāḥ / 305
romodgamolluka-sanagātra-saṃsparśanādayaḥ //SRs_1.552//
vismayena, yathā-
rāghavasya guru-sāra-nirbhara-
prauḍhim ājagava-bhañjanodbhaṭam /
dor-balaṃ śrutavataḥ sabhāntare
romaharṣaṇam abhūt pinākinaḥ //SRs_1.553//
utsāhena, yathā-
antraiḥ svair api saṃyatāgra-caraṇo mūrcchāvirāma-kṣaṇaṃ
svādhīna-vraṇitāṅga-śastra-vivare romodgamaṃ varmayan /
bhagnānudvalayan nijān para-bhaṭān ātarjayan niṣṭhuraṃ
dhanyoddāma-jaya-śriyaḥ pṛthu-raṇa-stambhe patākāyate //SRs_1.554//
atrotsāhena romāñcaḥ /
harṣeṇa, yathā-
romāṇi sarvāṇy api bāla-bhāvād
vara-śriyaṃ vīkṣitum utsukāni /
tasyās tadā korakitāṅga-yaṣṭer
udgrīvikādānam ivān bhūvan //SRs_1.555// (naiṣadha 14.53)
atha svara-bhedaḥ-
vaisvaryaṃ sukha-duḥkhādyais tatra syur gadgadādayaḥ //SRs_1.556// 306
sukhena, yathā-
paśyema taṃ bhūya iti bruvāṇāṃ
sakhīṃ vacobhiḥ kila sā tatarja /
na prīti-karṇejapatāṃ gatāni
bhūyo babhūvuḥ svara-vaikṛtāni //SRs_1.557//
atra priya-saṃsmaraṇa-janitena harṣeṇa bhūyo vaisvaryam /
duḥkhena, yathā-
vilalāpa sa bāṣpa-gadgadaṃ
sahajām apy apahāya dhīratām /
abhitapta-mayo' pi mārdavaṃ
bhajate kaiva kathā śarīriṣu //SRs_1.558// (ra.vaṃ. 8.43)
atha vepathuḥ-
vepathur harṣa-santrāsa-jarā-krodhādibhir bhavet /
tatrānubhāvāḥ sphuraṇa-gātra-kampādayo matāḥ //SRs_1.559// 307
harṣeṇa trāsena ca, yathā-
tad-aṅgam ānanda-jaḍena doṣṇā
pita sa-bāṇa-vraṇam āmamarśa /
niḥśvasya niḥśvasya muhuś ca dīrghaṃ
prasūḥ karābhyāṃ bhaya-kampitābhyām //SRs_1.560//
jarayā, yathā-
rundhānayā bahu-mukhīṃ gatim indriyāṇāṃ
vadhveva gāḍham anayā jarayopagūḍhaḥ /
aṅgena vepathu-matā jaḍatāyujāhaṃ
gantuṃ padād api padaṃ gadituṃ ca nālam //
(kuvalayāvalī, 3.1)
krodhena, yathā-
ruṣā samādhmāta-mṛgendra-tuṅgaṃ
na kevalaṃ tasya vapuś cakampe /
sa-sindhu-bhūbhṛd-gaganā ca pṛthvī
nipātitolkā ca sa-tārakā dyauḥ //SRs_1.562//
atha vaivarṇyam-
viṣādātaparoṣādyair vaivarṇyam upajāyate /
mukha-varṇa-parāvṛtti-kārśyādyās tatra vikriyāḥ //SRs_1.563// 308
viṣādena, yathā-
śara-kāṇḍa-pāṇḍu-gaṇḍa-sthalīyam ābhāti parimitābharaṇā /
mādhava-pariṇata-patrā katipaya-kusumeva kundalatā //SRs_1.564// (mā.a.mi. 3.8)
atra viraha-janitena viṣādena pāṇḍutvam /
ātapena, yathā-
dhūtānām abhimukha-pātibhiḥ samīrair
āyāsād aviśad alocanotpalānām /
āninye mada-janitāṃ śriyaṃ vadhūnām
uṣṇāṃśu-dyuti-janitaḥ kapola-rāgaḥ //
(kirātārjunīya 7.3)
roṣeṇa, yathā-
kadā mukhaṃ vara-tanu kāraṇād ṛte tavāgataṃ kṣaṇam ayi kopa-pātratām /
aparvaṇi graha-kaluṣendu-maṇḍalā vibhāvarī kathaya kathaṃ bhaviṣyati //
(mālavikāgni-mitra 4.16)
athāśru-
viṣāda-roṣa-santoṣā-dhūmādyair aśru tat-kriyāḥ /
bāṣpa-bindu-parikṣepa-netra-saṃmārjanādayaḥ //SRs_1.567// 309
viṣādena, yathā-
tvām ālikhya praṇaya-kupitāṃ dhātu-rāgaiḥ śilāyām
ātmānaṃ te caraṇa-patitaṃ yāvad icchāmi kartum /
asrais tāvan muhur upacitair dṛṣṭir ālupyate me
krūras tasminn api na sahate saṅgamaṃ nau kṛtāntaḥ //SRs_1.568// [me.dū. 2.45]
roṣeṇa ca, yathā mamaiva-
kānte kṛtāgasi puraḥ parivartamāne
sakhyaṃ saroja-śaśinoḥ sahasā babhūva /
roṣākṣaraṃ sudṛśi vaktum apārayantyām
indīvara-dvayam avāpa tuṣāra-dhārām //SRs_1.569//
atra sāparādha-priya-darśana-janitena roṣeṇa mugdhāyā bāṣpodgamaḥ /
santoṣeṇa, yathā-
ānandajaḥ śokajam aśru bāṣpas
tayor aśītaṃ śiśiro bibheda /
gaṅgā-sarayvor jalam uṣṇa-taptaṃ
himādri-niṣyanda ivāvatīrṇaḥ //SRs_1.570// (ra.vaṃ. 14.53)
atra cira-proṣita-pratyāgata-rāma-lakṣmaṇa-darśanānandena kausalyā-sumitrayor bāṣpaḥ /
dhūmena, yathā-
tasmin kṣaṇe kāntam alakṣayan sā
dhūmāvilair udgata-bāṣpa-leśaiḥ /
antar-dalair amburuhām ivārdrair
ayatna-karṇābharaṇair apāṅgaiḥ //SRs_1.571//
atra vivāha-dhūmena lakṣmyā bāṣpodgamaḥ /
atha pralayaḥ-
pralayo duḥkha-dhātādyaiś ceṣṭā tatra visaṃjñatā //SRs_1.572// 310ab
duḥkhena, yathā-
vapuṣā karaṇojjhitena sā
nipatantī patim apy apātayan /
nanu taila-niṣeka-bindunā
saha dīpārcir upaiti medinīm //SRs_1.573// (ra.vaṃ. 8.38)
atrendumatī-vipatti-janitena duḥkhenājasya pralayaḥ /
ghātena, yathā-
pūrvaṃ prahartā na jaghāna bhūyaḥ
pratiprahārākṣamam aśvasādī /
turaṅgam askandha-niṣaṇṇa-dehaṃ
pratyāśvasantaṃ ripum ācakāṅkṣa //SRs_1.574// (ra.vaṃ. 7.47)
atra pratibhaṭa-prahāreṇāśvasādino mūrcchā /
sarve' pi sattva-mūlatvād bhāvā yadyapi sāttvikāḥ / 310cd
tathāpy amīṣāṃ sattvaika-mūlatvāt sāttvika-prathā //SRs_1.575//
anubhāvāś ca kathyante bhāva-saṃsūcanād amī / 311
evaṃ dvairūpyam eteṣāṃ kathitaṃ bhāva-kovidaiḥ //SRs_1.576//
anubhāvaika-nidhinā sukhānubhava-śālinā /
śrī-siṃha-bhūbhujā sāṅgam anubhāvā nirūpitāḥ //SRs_1.577// 312
asmat-kalpa-latā-dalāni gilati tvat-kāma-gaurvāryatāṃ
mac-cintāmaṇi-vedibhiḥ pariṇamed dūrān nayoccair gajam /
ity ārūḍha-vitardikāḥ pratipathaṃ jalpanti bhūdevatāḥ
siṃha-kṣmābhuji kalpa-vṛkṣa-surabhī-hasty-ādi-dānodyate //SRs_1.578// 313
rakṣāyāṃ rākṣasāriṃ prabala-vimata-vidrāvaṇe vīrabhadraṃ
kāruṇye rāmabhadraṃ bhuja-bala-vibhavārohaṇe rauhiṇeyam /
pāñcālaṃ cañcalākṣī-paricaraṇa-vidhau pūrṇa-candraṃ prasāde
kandarpa-rūpa-darpe tulayati nitarāṃ siṃha-bhūpāla-candraḥ //SRs_1.579// 314
iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite
rasārṇava-sudhākara-nāmni nāṭyālaṅkāra-śāstre rañjakollāso nāma
prathamo vilāsaḥ //1// (2)
dvitīyo vilāsaḥ
rasikollāsaḥ
kalyāṇa-dāyi bhavatāṃ bhaved bhavya-guṇākaram /
kamalākucakāleya-vyañjitoraḥ-sthalaṃ mahaḥ //SRs_2.1// 1
cid-acit-kṣema-kāriṇyai namaḥ śrī-parṇajādibhiḥ /
vandyāyai vārdhi-nandinyai karāgrastha-payoruhe //SRs_2.2// 2
atha vyabhicāri-bhāvāḥ-
vy-abhī ity upasargau dvau viśeṣābhimukhatvayoḥ /
viśeṣeṇābhimukhyena caranti sthāyinaṃ prati //SRs_2.3// 3
vāg-aṅga-sattva-sūcyā jñeyās te vyabhicāriṇaḥ /
taṃ cārayanti bhāvasya gatiṃ sañcāriṇo' pi //SRs_2.4// 4
unmajjanto nimajjantaḥ sthāyiny amṛta-vāridhau /
ūrmivad vardhayanty enaṃ yānti tad-rūpatāṃ ca te //SRs_2.5// 5
nirvedo' tha viṣādo dainyaṃ glāni-śramau ca mada-garvau /
śaṅkā-trāsāvegā unmādāpasmṛtī tathā vyādhiḥ //SRs_2.6// 6
moho mṛtir ālasyaṃ jāḍyaṃ vrīḍāvahitthā ca /
smṛtir atha vitarka-cintā-mati-dhṛtayo harṣa utsukatvaṃ ca //SRs_2.7// 7
augryam arṣāsūyāś cāpalyaṃ caiva nidrā ca /
suptir bodha itīme bhāvā vyabhicāriṇaḥ samākhyātāḥ //SRs_2.8// 8
tatra (1) nirvedaḥ-
tattva-jñānāc ca daurgatyāv āpado viprayogataḥ /
īrṣyāder api saṃjātaṃ nirvedaḥ svāvamānanam //SRs_2.9// [*9] 9
[*9] Another reading in some manuscripts:
anubhāvas tu naiṣphalya-matir nirveda ucyate /
atra cintāśru-niḥśvasa-vaivarṇyocchvāsa-dīnatā //
tattva-jñānād, yathā-
prāptāḥ śriyaḥ sakala-kāma-dughās tataḥ kiṃ
nyastaṃ padaṃ śirasi vidviṣatāṃ tataḥ kim /
saṃmānitāḥ praṇayino vibhavais tataḥ kiṃ
kalpaṃ sthitaṃ tanu-bhṛtāṃ tanubhis tataḥ kim //
(vairāgya-śataka 67)
kiṃ vidyāsu viśāradair api sutaiḥ prāptādhika-praśrayaiḥ
kiṃ dārair abhirūpa-rūpa-caritair ātmānukūlair api /
kiṃ kāryaṃ cira-jīvitena vigata-vyādhi-pracāreṇa vā
dāridryopahataṃ yad etad akhilaṃ duḥkhāya me kevalam //SRs_2.11//
āpado, yathā-
surata-śrama-sambhṛto mukhe
dhriyate sveda-lavodgamo' pi te /
atha cāstamitā tvam ātmanā
dhig imāṃ deha-bhṛtām asāratām //SRs_2.12// (raghu. 8.57)
viprayogād, yathā-
yaysāṃ te divasāstayā saha mayā nītā yathā sve gṛhe
yat-sambandhi-kathābhir eva satataṃ dīrghābhir asthīyate /
ekaḥ samprati nāśita-priyatamas tām eva rāmaḥ kathaṃ
pāpaḥ pañcavaṭīṃ vilokayatu vā gacchatv asambhāvya vā //SRs_2.13// (u.rā.ca. 2.29)
atra sītā-viprayuktasya rāmasya vāg-ārambha-sūcitenātmāvamānanena nirvedaḥ pratīyate /
īrṣyayā, yathā-
kuryuḥ śastra-kathām amī yadi manor vaṃśe manuṣyāṅkurāḥ
syāc ced brahma-gaṇo' yam ākṛti-gaṇas tatreṣyate ced bhavān /
samrājāṃ samidhāṃ ca sādhakatamaṃ dhatte chidākāraṇaṃ
dhiṅ maurvī-kuśa-karṣaṇolbaṇa-kiṇa-granthir mamāyaṃ karaḥ //SRs_2.14//
(anargha. 4.44)
atra rāmacandra-śatānanda-viṣayerṣyā-janitena dhig iti vāg-ārambha-sūcitena svātmāvamānanena jāmadagnyasya nirvedaḥ /
atha (2) viṣādaḥ-
prārabdha-kāryānirvāhād iṣṭānavāpter vipattitaḥ /
aparādha-parijñānād anutāpas tu yo bhavet //SRs_2.15// 10
viṣādaḥ sa tridhā jyeṣṭha-madhyamādhama-saṃśrayāt /
sahāyānveṣaṇopāya-cintādyā uttame matāḥ //SRs_2.16// 11
anutsāhaś ca vaicittyam ity ādyā madhyame matāḥ /
adhamasyānubhāvāḥ syur vaicitryam avalokanam / 12
rodana-śvāsita-dhyāna-mukha-śoṣādayo' pi ca //SRs_2.17//
prārabdha-kāryānirvāhād, yathā-
vāraṃ vāraṃ tirayati dṛśāv udgato bāṣpa-pūras
tat-saṅkalpopahita-jaḍima stambham abhyeti gātram /
sadyaḥ svidyann nayam aviratotkampa-lolāṅgulīkaḥ
pāṇir lekhāvidhiṣu nitarāṃ vartate kiṃ karomi //
(mālatīmādhava 1.38)
atra prastuta-citra-nirmāṇānirvāhān mādhavasya kiṃ karomīti vāg-ārambha-sūcitayā tad-darśanopāya-cintayā viṣādo vyajyate /
tatra iṣṭānavāpter, yathā-
sañcāriṇī dīpa-śikheva rātrau
yaṃ yaṃ vyatīyāya patiṃvarā sā /
narendram ārgāṭṭa iva prapede
vivarṇa-bhāvaṃ sa sa bhūmi-pālaḥ //SRs_2.19// (ra.vaṃ. 6.67)
atrendumatīm ākāṅkṣatāṃ bhūmipatīnāṃ tad-anavāptyā mukha-vaivarṇyena viṣādo vyajyate /
vipattitaḥ, yathā-
hā hā dhik para-gṛha-vāsa-dūṣaṇaṃ yad
vaidehyāḥ praśamitam adbhutair upāyaiḥ /
etat tat punar api daiva-durvipākād
ālarkaṃ viṣam iva sarvataḥ prasṛptam //SRs_2.20// (u.rā.ca. 1.40)
atra sītāpavāda-rūpāyā vipatter hā hā dhig iti vāg-ārambheṇa rāmasya viṣādo gamyate /
yathā vā-
sā durnimittopagatād viṣādāt
sadyaḥ parimlāna-mukhāravindā /
rājñaḥ śivaṃ sāvarajasya bhūyād
ity āśaśaṃśe karaṇair bāhyaiḥ //SRs_2.21// (raghu. 14.50)
atra durnimittānumitāyā vipatter mukha-śoṣaṇenānubhāvena vaidehyā viṣādaḥ /
aparādha-parijñānāt, yathā-
hā tāteti kranditam ākarṇya viṣaṇṇas
tasyānviṣyan vetasa-gūḍhaṃ prabhavaṃ saḥ /
śalya-protaṃ prekṣya sakumbhaṃ muni-putraṃ
tāpād antaḥ-śalya ivāsīt kṣitipo' pi //SRs_2.22// (raghu. 9.75)
atha (3) dainyam-
hṛt-tāpa-durgatatvādyair anauddhatyaṃ hi dīnatā / 13
tatrānubhāvā mālinya-gātra-stambhādayo matāḥ //SRs_2.23//
hṛt-tāpāt, yathā-
etat kṛtvā priyam anucita-prārthanā-vartamno me
sauhārdād vā vidhura iti vā mayy anukrośa-buddhyā /
iṣṭān deśān jalada vihara prāvṛṣā sambhṛta-śrīr
mābhūd evaṃ kṣaṇam api ca te vidyutā viprayogaḥ //SRs_2.24// (me.dū. 2.55)
daurgandhyād, yathā-
dīnā dīna-mukhaiḥ svakīya-śiśukair ākṛṣṭa-jīrṇāmbarā
krośadbhiḥ kṣudhitari nirannapiṭharā nekṣyeta ced gehinī /
yācñā-dainya-bhayena gadgada-galat-truṭyad-vilīnākṣaraṃ
ko dehīti vadet sva-dagdha-jaṭharasyārthe manasvī pumān //SRs_2.25//
atha (4) glāniḥ-
ādhi-vyādhi-jarā-tṛṣṇā-vyāyāma-suratādibhiḥ / 14
niṣprāṇatā glānir atra kṣāmāṅga-vacana-kriyāḥ /
kampānutsāha-vaivarṇya-nayana-bhramaṇādayaḥ //SRs_2.26// 15
ādhinā, yathā-
kisalayam iva mugdhaṃ bandhanād vipralūnaṃ
hṛdaya-kusuma-śoṣī dāruṇo dīrgha-śokaḥ /
glapayati paripāṇḍu kṣāmam asyāḥ śarīraṃ
śaradija iva gharmaḥ ketakī-patra-garbham //
(uttara-rāma-carita 3.5)
vyādhinā, yathā-
tasya pāṇḍu-vadanālpa-bhūṣaṇā
sāvalamba-gamanā mṛdu-svanā /
rāja-yakṣma-parihāṇir āyayau
kāma-yāna-samavasthayā tulām //SRs_2.28// (raghu. 19.50)
jarayā, yathā-
vivṛddhiṃ kampasya prathayatitarāṃ sādhvasa-vaśād
avispaṣṭāṃ dṛṣṭiṃ tirayatitarāṃ bāṣpa-salilaiḥ /
skhalad-varṇāṃ vāṇīṃ janayatitarāṃ gadgadatayā
jarāyāḥ sāhāyyaṃ mama hi paritoṣo' dya kurute //
SRs_2.29// (ratnāvalī 4.13)
atra harṣasya jarā-sahakāritva-kathanād ubhayānubhāvair api kampādibhir jarā-glāner eva prādhānyaṃ gamyate /
tṛṣṇayā, yathā-
vindhyā-dhvānau virala-salilās tarṣiṇī tatra sītā
yāvan mūrchāṃ kalayati kila vyākule rāmabhadre /
drāk saumitriḥ puṭaka-kalaśīṃ māludhānīdalānāṃ
tāvat prāpto dadhad atibhṛtāṃ vāriṇā nairjhareṇa //
(bāla-rāmāyaṇa 6.50)
vyāyāmena, yathā-
atanu-kuca-bharānatena bhūyaḥ
śrama-janitānatinā śarīrakeṇa /
anucita-gati-sāda-niḥsahatvaṃ
kala-bhara-karorubhir ūrubhir dadhānaiḥ //SRs_2.31// (śi.va. 7.66)
suratena, yathā-
ati-prayatnena ratānta-tāntā
kṛṣṇena talpāvaropitā sā /
ālambya tasyaiva karaṃ kareṇa
jyotsnā-kṛtānandam alindam āpa //SRs_2.32//
atha (5) śramaḥ-
śramo mānasa-khedaḥ syād adhva-nṛtya-ratādobhiḥ /
aṅga-mardana-niḥśvāsau pāda-saṃvāhanaṃ tathā //SRs_2.33// 16
jṛmbhaṇaṃ mandayānaṃ ca mukhanetra-vighūrṇanam /
sītkṛtiś ceti vijñeyā anubhāvāḥ śramodbhavāḥ //SRs_2.34// 17
adhvanā, yathā-
sadyaḥ purī-parisare' pi śirīṣa-mṛdvī
sītā javāt tricaturāṇi padāni gatvā /
gantavyam adya kiyad ity asakṛd bruvāṇā
rāmāśuṇaḥ kṛtavatī prathamāvatāram //
(bāla-rāmāyaṇa 6.34)
nṛtyena, yathā-
sveda-kledita-kaṅkaṇāṃ bhuja-latāṃ kṛtvā mṛdaṅgāśrayāṃ
ceṭī-hasta-samarpitaika-caraṇā mañjīra-sandhitsayā /
sā bhūyaḥ stana-kampa-sūcita-rayaṃ niḥśvāsam āmuñcatī
raṅga-sthānam anaṅga-sātkṛtavatī tālāvadhau tasthuṣī //SRs_2.36//
ratyā, yathā mamaiva-
nitānta-surata-klāntāṃ celānta-kṛta-vījanām /
kāntāṃ lulita-netrāntāṃ kalaye kala-bhāṣiṇīm //SRs_2.37//
atha (6) madaḥ-
madas tv ānanda-saṃmoha-sambhedo madirākṛtaḥ /
sa tridhā taruṇo madhyo' pakṛṣṭaś ceti bhedataḥ //SRs_2.38// 18
dṛṣṭiḥ smerā mukhe rāgaḥ sasmitākulitaṃ vacaḥ /
lalitāviddha-gaty-ādyāś ceṣṭāḥ syus taruṇe made //SRs_2.39// 19
yathā-
bhāva-hāri hasitaṃ vacanānāṃ
kauśalaṃ dṛśi vikāra-viśeṣāḥ /
cakrire bhṛśam ṛjor api vadhvāḥ
kāmineva taruṇena madena //SRs_2.40// (śi.va. 10.13)
atha madhyamaḥ-
madhyame tu made vāci skhalanaṃ ghūrṇanaṃ dṛśoḥ /
gamane vaktratā bāhvor vikṣepa-srastatādayaḥ //SRs_2.41// 20
yathā-
rundhatī nayana-vākya-vikāsaṃ
sāditobhaya-karā parirambhe /
vrīḍitasya lalitaṃ yuvatīnāṃ
kṣībatā bahu-guṇair anujahre //SRs_2.42// (bhāraveḥ 9.67)
atha nīcaḥ-
apakṛṣṭe tu ceṣṭāḥ syur gati-bhaṅgo visaṃjñatā /
niṣṭhīvanaṃ muhuḥ śvāso hikkā chardyādayo matāḥ //SRs_2.43// 21
yathā-
niṣṭhīvantyo mukharita-mukhaṃ gauravāt kandharāyāḥ
prāyo hikkā-vikala-vikalaṃ vākyam ardhaṃ gṛṇantyaḥ /
naivāpekṣāṃ galita-vasane nāpy upekṣām ayante
pāyaṃ pāyaṃ bahu-vidha-madhūny eka-vīthyā kumāryaḥ //SRs_2.44//
taruṇas tūttamādīnāṃ madhyamo madhya-nīcayoḥ /
apakṛṣṭas tu nīcānāṃ tat-tan-mada-vivardhane //SRs_2.45// 22
uttama-prakṛtiḥ śete madhyo hasati gāyati /
adhama-prakṛtir grāmyaṃ paruṣaṃ vakti roditi //SRs_2.46// 23
uttama-prakṛter mada-vṛddhir, yathā-
tat-kṣaṇaṃ viparivartita-hriyor
neṣyatoḥ śayanam iddha-rāgayoḥ /
sā babhūva vaśa-vartinī tayoḥ
preyasaḥ suvadanā madasya ca //SRs_2.47// (ku.saṃ. 8.79)
madhyamasya mada-vṛddhir, yathā-
vināpi hetuṃ vikaṭaṃ jahāsa
padeṣu caskhāla same' pi mārge /
vighūrṇamānaḥ sa madātirekād
ākāśam ālambanam ālalambe //SRs_2.48//
adhamasya mada-vṛddhir, yathā-
taha taha gāmīṇa-ghariṇī
mada-vivasā kiṃpi kiṃpi bāharai /
jaha jaha kula-bahuāo
soūṇa sarandi pihia kaṇṇāo //SRs_2.49//
(tathā tathā grāmīṇa-gṛhiṇī
mada-vivaśā kim api kim api vyāharati /
yathā yathā kula-vadhvaḥ
śrutvā saranti pihita-karṇāḥ //)
aiśvaryādi-kṛtaḥ kaiścit māno mada itīritaḥ /
vakṣyamāṇasya garvasya bheda evety udāsmahe //SRs_2.50// 24
atha (7) garvaḥ-
aiśvarya-rūpa-tāruṇya-kula-vidyā-balair api /
iṣṭa-lābhādinānyeṣām avajñā garva īritaḥ //SRs_2.51// 25
anubhāvā bhavanty atra gurv-ājñādy-ājñā-vyatikramaḥ /
anuttara-praadānaṃ ca vaimukhyaṃ bhāṣaṇe' pi ca //SRs_2.52// 26
vibhramāpahnutī vākya-pāruṣyam anavekṣaṇam /
avekṣaṇaṃ nijāṅgānām aṅga-bhaṅgādayo' pi ca //SRs_2.53// 27
aiśvaryam ājñā-siddhiḥ / tena yathā-
rāho tarjaya bhāskaraṃ varuṇa he nirvāpyatāṃ pāvakaḥ
sarve vārimucaḥ sametya kuruta grīṣmasya darpa-cchidām /
prāleyācala candra dugdha-jaladhe hemanta mandākini
drāg devasya gṛhānupeta bhavatāṃ sevā-kṣaṇo vartate //SRs_2.54//
(bāla-rāmāyaṇa 5.22)
yathā vā-
vahne nihnotum arciḥ paricinu purataḥ siñcato vārivāhān
hemantasyāntike syāḥ prathayati davathuṃ yena te grīṣma noṣmā /
mārtaṇḍāś caṇḍatāpa-praśamana-vidhaye dhatta nāḍīṃ jalārdrāṃ
devo nānya-pratāpaṃ tribhuvana-vijayī mṛṣyate śrī-daśāsyaḥ //SRs_2.55//
(bāla-rāmāyaṇa 1.31)
rūpa-tāruṇyābhyāṃ, yathā-
vāṭīṣu vāṭīṣu vilāsinīnāṃ
caran yuvā cārutayātidṛptaḥ /
tṛṇāya nāmanyata puṣpa-cāpaṃ
kareṇa līlā-kalitāravindaḥ //SRs_2.56//
kulena, yathā-
gauḍaṃ rāṣṭram anuttamaṃ nirupamā tatrāpi rāḍhāpurī
bhūri-śreṣṭhika-nāma dhāma paramaṃ tatrottamo naḥ pitā /
tat-putrāś ca mahākulā na viditāḥ kasyātra teṣām api
prajñā-śīla-viveka-dhairya-vinayācārair ahaṃ cottamaḥ //SRs_2.57//
(prabodha-candrodayaḥ, 2.7)
vidyayā, yathā-
bindu-dvandva-taraṅgitāgra-saraṇiḥ kartā śiro-bindukaṃ
karmeti krama-śikṣitānvaya-kalā ye ke' pi tebhyo namaḥ /
ye tu grantha-sahasra-śāṇakaṣaṇa-truṭyat-kalaṅkair girām
ullekhaiḥ kavayanti bilhaṇa-kavis teṣv eva saṃnahyati //SRs_2.58//
(karṇa-sundarī)
balena, yathā-
rudrādres tulanaṃ sva-kaṇṭha-vipina-cchedo harer vāsanaṃ
kārāveśmani puṣpakasya haraṇaṃ yasyorjitāḥ kelayaḥ /
so' yaṃ durmada-bāhu-daṇḍa-sacivo laṅkeśvaras tasya me
kā ślāghā guṇa-jarjareṇa dhanuṣākṛṣṭena bhagnena vā //SRs_2.59//
(bāla-rāmāyaṇa, 1.51)
iṣṭa-prāptyā, yathā-
āstāṃ tāvad anaṅga-cāpa-vibhavaḥ kā nāma sā kaumudī
dūre tiṣṭhatu matta-kokila-rutaṃ saṃvāntu mandānilāḥ /
hāsollāsa-taraṅgitair asakalair netrāñcalaiś cañcalaiḥ
sākūtair urarīkaroti taruṇī seyaṃ praṇāmāñjalim //SRs_2.60//
atha (8) śaṅkā-
śaṅkā cauryāparādhādyaiḥ svāniṣṭotprekṣaṇaṃ matam /
tatra ceṣṭāmuhuḥ pārśva-darśanaṃ mukha-śoṣaṇam //SRs_2.61// 28
avakuṇṭhana-vaivarṇya-kaṇṭha-sādādayo' pi ca /
śaṅkā dvidyeyam ātmotthā parotthā ceti bhedataḥ //SRs_2.62// 29
svākārya-janitā svotthā prāyo vyaṅgyeyam iṅgitaiḥ /
iṅgitāni tu pakṣma-bhrū-tārakā-dṛṣṭi-vikriyāḥ //SRs_2.63// 30
aparādhāt svotthā, yathā-
tat-sakhyā marutātha vā pracalitā vallīti muhyad-dhiyo
dṛṣṭvā vyākulatārayā nigadato mithyā-prasādaṃ mukhe /
gaṅgā-nūtana-saṅginaḥ paśupater antaḥpuraṃ gacchato
nūtnā saiva daśā svayaṃ piśunatāṃ devī-sakhīnāṃ gatā //SRs_2.64//
saiva cauryeṇa, yathā-
mṛdnan kṣīrādi-cauryān masṛṇa-surabhiṇī sṛkvaṇī pāṇi-gharṣair
āghrāyāghrāya hastaṃ sapadi paruṣayan kiṅkiṇī-mekhalāyām /
vāraṃ vāraṃ viśāle diśi diśi vikiran locane lolatāre
mandaṃ mandaṃ jananyāḥ parisaram ayate kūṭa-gopāla-bālaḥ //SRs_2.65//
parotthā tu nijasyaiva parasyākāryato bhavet /
prāyeṇākāra-ceṣṭābhyāṃ tām imām anubhāvayet / 31
ākāraḥ sāttvikaś ceṣṭā tv aṅga-pratyaṅgajāḥ kriyāḥ //SRs_2.66// 32ab
parotthā, yathā-
prīte vidhātari purā paribhūya martyān
vavre' nyato yad abhayaṃ sa bhavān ahaṃyuḥ /
tan-marmaṇi spṛśati mām atimātram adya
hā vatsa śāntam athavā daśakandharo' si //
(anargha-rāghava 4.9)
atra garvita-rāvaṇa-kṛtena martyetarābhaya-varaṇena jātā mālyavataḥ śaṅkā marmaṇi spṛśatītyādinā vāg-ārambheṇa pratīyate /
atha (9) trāsaḥ-
trāsas tu citta-cāñcalyaṃ vidyut-kravyāda-garjitaiḥ / 32
tathā bhūta-bhujaṅgādyair vijñeyās tatra vikriyāḥ //SRs_2.68//
utkampa-gātra-saṅkoca-romāñca-stambha-gadgadāḥ / 33
muhur nimeṣa-vibhrānti-pārśvasthālambanādayaḥ //SRs_2.69//
vidyuto, yathā-
varṣāsu tāsu kṣaṇa-ruk prakāśāt
trastā ramā śārṅgiṇam āliliṅga /
vidyuc ca sā vīkṣya tad-aṅga-śobhāṃ
hrīṇeva tūrṇaṃ jaladaṃ jagāhe //SRs_2.70//
kravyādo hiṃsra-sattvam /
tasmād, yathā-
sva-vikriyādarśita-sādhvasaughāt
priyābhir āliṅgita-kandharāṇām /
akāri bhallūka-kulena yatra
vidyādharāṇām animitta-maitrī //SRs_2.71//
garjitena, yathā-
praṇaya-kopa-bhūto' pi parāṅmukhāḥ
sapadi vāridharārava-bhīravaḥ /
praṇayinaḥ parirabdhum anantaraṃ
vavalire bali-recita-madhyamāḥ //SRs_2.72// (śi.va., 6.38)
garjitaṃ mahāravopalakṣaṇam /
tena bheryādi-dhvanir api bhavati /
bherī-dhvaninā, yathā-
nananda nidrā-rasa-bhañjanair api
prayāṇa-tūrya-dhvanibhir dharāpateḥ /
atarkitātaṅka-vilola-padmajā-
payodhara-dvandva-nipīḍito hariḥ //SRs_2.73//
bhūta-darśanād, yathā-
sā patyuḥ parivāreṇa piśācair api veṣṭitā /
utkampamāna-hṛdayā sakhībhiḥ sambodhyata //SRs_2.74//
bhujaṅgamād, yathā-
kalyāṇa-dāyi bhavato' stu pināka-pāṇi-
pāṇi-grahe bhujaga-kaṅkaṇa-bhīṣatāyāḥ /
sambhrānta-dṛṣṭi sahasaiva namaḥ śivāyety
ardhokti-sasmita-nataṃ mukham ambikāyāḥ //SRs_2.75//
(rasa-kalikāyām apy ullikhitam idam, 23 puṭe)
atha (10) āvegaḥ-
cittasya sambhramo yaḥ syād āvego' yaṃ sa cāṣṭadhā /
34 utpāta-vāta-varṣāgni-matta-kuñjara-darśanāt //SRs_2.76//
priyāpriya-śruteś cāpi śatrava-vyasanād api / 35
tatrautpātas tu śailādi-kampa-ketūdayādayaḥ //SRs_2.77//
taj-jāḥ sarvāṅga-visraṃso vaimukhyam apasarpaṇam / 36
viṣāda-mukha-vaivarṇya-vismayādyās tu vikriyāḥ //SRs_2.78//
śaila-prakampanād, yathā-
kailāsādrāv udaste paricalita-gaṇeṣūllasat-kautukeṣu
kroḍaṃ mātuḥ kumāre viśati viṣamuciprekṣamāṇe saroṣam /
pādāvaṣṭambha-sīdad vapuṣi daśamukhe yāti pātāla-mūlaṃ
kruddho' py āśliṣṭa-mūrtir ghanataram umayā pātu hṛṣṭaḥ śivo vaḥ //SRs_2.79//
 atra kailāsa-kampa-janita-pramatha-gaṇa-vismaya-kārtikeyāpasarpaṇa-kātyāyanī-sādhvasādibhir anubhāvais tat-tad-gata-sambhramātiśaya-rūpa āvego  #
vyajyate / 
ketūdayād, yathā-
hantālokya kuṭumbino diviṣadāṃ dhūma-grahaṃ diṅ-mukhe
trastāṅgās tvaritaṃ paraspara-gṛhān abhyetya cintā-parāḥ /
dhānyānām anativyayāya gṛhiṇīr ājñāpayantyo muhur
nidhyāyanti viniḥśvasanti gaṇaśo rathyā-mukheṣv āsate //SRs_2.80//
atha vātāvegaḥ-
tvarayāgamanaṃ vastra-grahaṇaṃ cāvakuṇṭhanam / 37
netrāvamārjanādyāś ca vātāvega-bhavāḥ kriyāḥ //SRs_2.81//
yathā-
dikṣu vyūḍhāṅghripāṅgas tṛṇa-jaṭita-calat-pāṃsu-daṇḍo' ntarikṣe
jhāṅkārī śarkarālaḥ pathiṣu viṭapināṃ skandha-kāṣaiḥ sadhūmaḥ /
prāsādānāṃ nikuñjeṣv abhinava-jaladodgāra-gambhīra-dhīraś
caṇḍārambhaḥ samīro vahati paridiśaṃ bhīru kiṃ sambhrameṇa //SRs_2.82//
(veṇī-saṃhāra 2.19)
atra vāta-kṛta-saṃrambho vāg-ārambheṇa pratipādyate /
atha varṣāvegaḥ-
chatra-graho' ṅga-saṅkoco bāhu-svastika-dhāvane / 38
uṣṇāśrayaṇam ity ādyā varṣāvega-bhavāḥ kriyāḥ //SRs_2.83//
yathā-
āmekhalaṃ cañcaratā ghanānāṃ
chāyām adhaḥ sānugatāṃ niṣevya /
udvejitā vṛṣṭibhir āśrayante
śṛṅgāṇi yasyātapavanti siddhāḥ //SRs_2.84// [ku.saṃ. 7.5]
atra siddhānām agra-śikhara-dhāvanena sūcitaḥ /
atha agny-āvegaḥ-
agny-āvegaḥ-bhavāś ceṣṭā vījanaṃ cāṅga-dhūnanam / 39
vyatyasta-pada-vikṣepa-netra-saṅkocanādayaḥ //SRs_2.85//
yathā-
dūra-protsāryamāṇāmbara-cara-nikarottāla-kīlābhighātaḥ
prabhraśyad-vāji-varga-bhramaṇa-niyama-navyākula-bradhna-sūtaḥ /
leḍhi prauḍho hutāśaḥ kṛta-laya-samayāśaṅkam ākāśa-vīthīṃ
gaṅgā-sūnu-prayukta-prathita-hutavahāstrānubhāva-prasūtaḥ //SRs_2.86//
(dhanañjaya-vijaya 67)
atha kuñjarāvegaḥ-
āvege kuñjarodbhūte satvaraṃ cāpasarpaṇam / 40
vilokanaṃ muhuḥ paścāt trāsa-kampādayo matāḥ //SRs_2.87//
yathā-
nirantarāle' pi vimucyamāne
dūraṃ pathi prāṇa-bhṛtāṃ gaṇena /
tejo-mahadbhis tamaseva dīpair
dvipair asambādhamayām babhūve //SRs_2.88//
aśvena, yathā-
utkhāya darpa-calitena sahaiva rajjvā
kīlaṃ prayatna-paramānavadurgraheṇa /
ākulyakāri kaṭakas turageṇa tūrṇam
aśveti vidrutam anudravatāśvam anyam //SRs_2.89//
priya-śravaṇād, yathā-
priya-śravaṇaje hy asmin abhutthānopagūhane / 41
prīti-dānaṃ priyaṃ vākyaṃ romaharṣādayo' pi ca //SRs_2.90//
yathā-
janāya śuddhānta-carāya śaṃsate
kumāra-janmāmṛta-saṃmitākṣaram /
adeyam āsīt trayam eva bhūpateḥ
śaśiprabhaṃ chatram ubhe ca cāmare //SRs_2.91// (ra.vaṃ. 3.16)
apriya-śruter, yathā-
apriya-śrutije' py asmin vilāpah parivartanam / 42
ākranditaṃ ca patanaṃ parito bhramaṇādayaḥ //SRs_2.92//
śātravād, yathā-
ceṣṭāḥ syuḥ śātravāvege varma-śastrādi-dhāraṇam / 43
ratha-vāji-gajāroha-sahasāpakramādayaḥ //SRs_2.93//
yathā-
rāmo nāma babhūva huṃ tad abalā sīteti huṃ tāṃ pitur
vācā pañcavaṭī-vane nivasatas tasyāharad rāvaṇaḥ /
kṛṣṇasyeti purātanīṃ nija-kathām ākarṇya mātreritāṃ
saumitre kva dhanur dhanur dhanur iti vyagrā giraḥ pāntu vaḥ //SRs_2.94//
ete syur uttamādīnām anubhāvā yathocitam //SRs_2.95// 44
atha unmādaḥ-
unmādaś citta-vibhrāntir viyogād iṣṭa-nāśataḥ /
viyogaje tu ceṣṭāḥ syur dhāvanaṃ paridevanam //SRs_2.96// 45
asambaddha-pralapanaṃ śayaṇaṃ sahasotthitiḥ /
acetanaiḥ sahālāpo nirnimitta-smitādayaḥ //SRs_2.97// 46
yathā-
āśūtthānaṃ sadṛśa-gaṇanā cetanācetaneṣu
prauḍhauṣmābhiśvasitam asakṛn nirgato bāṣpa-pūraḥ /
nirlakṣyā vāg gatir aviṣayā nirnimittaṃ smitaṃ ca
prāyeṇāsyāḥ prathayatitarāṃ bhrānti-dātrīm avasthām //SRs_2.98//
iṣṭa-nāśād, yathā-
iṣṭa-nāśa-kṛte tv asmin bhasmādi-parilepanam /
nṛtya-gītādi-racanā tṛṇa-nirmālya-dhāraṇam / 47
cīvarāvaraṇādīni prāg-uktāś cāpi vikriyāḥ //SRs_2.99//
yathā-
kīnāśo' pi bibheti yādava-kulād vṛddhasya kā me gatir
bhedaḥ syāt svajaneṣu kiṃ nu śatadhā sīdanti gātrāṇi me /
so' yaṃ buddhi-viparyayo mama samaṃ sarve hatā bāndhavā
na śraddeyam idaṃ hi vākyam ahahā muhyanti marmāṇi me //SRs_2.100//
atha (12) apasmṛtiḥ-
dhātu-vaiṣamya-doṣeṇa bhūtāveśādinā kṛtaḥ / 48
citta-kṣobhas tv apasmāras tatra ceṣṭāḥ prakampanam //SRs_2.101//
dhāvanaṃ patanaṃ stambho bhramaṇaṃ netra-vikriyāḥ / 49
svoṣṭha-daṃśa-bhujāsphoṭa-lālā-phenādayo' pi ca //SRs_2.102//
yathā-
lālā-phena-vyatikara-parikledi-bhugnoṣṭha-pārśvaṃ
gāyaṃ gāyaṃ kalita-ruditaṃ pronnamantaṃ patantam /
stabdhodvṛtta-kṣubhita-nayanaṃ maṇḍalena bhramantaṃ
bhūtāviṣṭaṃ kam api puruṣaṃ tatra vīthyām apaśyam //SRs_2.103//
doṣa-vaiṣamyajas tv eṣa vyādhir evety udāsmahe //103// 50
atha (13) vyādhiḥ-
doṣodreka-viyogādyair syād vyādhir atra tu /
gātra-stambhaḥ ślathāṅgatvaṃ kūjanaṃ mukha-kūṇanam //SRs_2.104// 51
srastāṅgatākṣi-vikṣepa-niḥśvāsādyās tu vikriyāḥ /
saśīto dāha-yuktaḥ sa dvividhaḥ parikīrtitaḥ //SRs_2.105// 52[*10]
hanu-sañcālanaṃ bāṣpaḥ sarvāṅgotkampa-kūjane /
jānu-kuñcana-romāñca-mukha-śoṣādayo' pi ca //SRs_2.106// 53
[*10] The following half karika is found in only one edition:
(śīta-jvare tu ceṣṭāḥ syuḥ santāpaś cāṅga-sādanam /
This does not appear to be serious. (See karika 54)
yathā-
romāñcam aṅkūrayati prakāmaṃ
sparśena sarvāṅgaka-saṅgatena /
doḥ-svastikāśliṣṭa-payodharāṇāṃ
śīta-jvaraḥ kānta ivāṅganānām //SRs_2.107//
dāha-jvare tu ceṣṭāḥ syuḥ śīta-mālyādi-kāṅkṣaṇam /
pāṇi-pāda-parikṣepa-mukha-śoṣādayo' pi ca //SRs_2.108// 54
yathā-
śayyā puṣpamayī parāgamayatām aṅgārpaṇād aśnute
tāmyanty antikatālavṛntanalinī-patrāṇi dehoṣmaṇā /
nyastaṃ ca stana-maṇḍale malayajaṃ śīrṇāntaraṃ dṛśyate
kvāthād āśu bhavanti phenila-mukhā bhūṣāmṛṇālāṅkurāḥ //SRs_2.109//
atha (14) mohaḥ-
āpad-bhīti-viyogādyair mohaś cittasya mūḍhatā /
vikriyās tatra vijñeyā indriyāṇāṃ ca śūnyatā / 55
niśceṣṭatāṅga-bhramaṇa-patanāghūrṇanādayaḥ //SRs_2.110//
āpado, yathā-
tato' bhiṣaṅgānila-vipraviddhā
prabhraśyamānābharaṇa-prasūtā /
sva-mūrti-lābha-prakṛtiṃ dharitrīṃ
lateva sītā sahasā jagāma //SRs_2.111// (ra.vaṃ. 14.54)
bhīter, yathā-
smaras tathābhūtam ayugma-netraṃ
paśyann adūrān manasāpy adhṛṣyam /
nālakṣayat sādhvasa-sanna-hastaḥ
srastaṃ śaraṃ cāpam api sva-hastāt //SRs_2.112// [ku.saṃ. 3.51]
viyogād, yathā-
tad-vaktraṃ nayena ca te smita-sudhā-mugdhaṃ ca tad vācikaṃ
sā veṇī sa bhuja-kramo' tisaralo līlālasā sā gatiḥ /
tanvī seti ca seti seti satataṃ tad-dhyāna-baddhātmano
nidrā no na ratir na cāpi viratiḥ śūnyaṃ mano vartate //
(rasa-kalikā, 32)
atha (15) mṛtiḥ-
vāyor dhanañjayākhyasya viprayogo ya ātmanā / 56
śarīrāvacchedavatā maraṇaṃ nāma tad bhavet //SRs_2.114//
etac ca dvividhaṃ proktaṃ vyādhijaṃ cābhighātajam / 57
ādyaṃ tv asādhya-hṛc-chūla-viṣūcy-ādi-samudbhavam //SRs_2.115//
amī tatrānubhāvāḥ syur avyaktākṣara-bhāṣaṇam / 58
vivarṇa-gātratā manda-śvāsādi stambha-mīlane /
hikkā parijanāpekṣā-niśceṣṭendriyatādayaḥ //SRs_2.116// 59
yathā-
kāye sīdati kaṇṭha-rodhini kaphe kuṇṭhe ca vāṇī-pathe
jihmāyāṃ dṛśi jīvite jigamiṣau śvāse śanaiḥ śāmyati /
āgatya svayam eva naḥ karuṇayā kātyāyanī-vallabhaḥ
karṇe varṇayatād bhavārṇava-bhayād uttārakaṃ tārakam //SRs_2.117//
dvitīyaṃ ghāta-patana-dohodbandha-viṣādijam /
tatra ghātādije bhūmi-patana-krandanādayaḥ //SRs_2.118// 60
yathā abhirāma-rāghave-
ārya-śara-pāta-vivarād udbudbuda-phenilāsra-kardamitā /
apatan na calati kiṃcid vikṛtākṛtir adya vajra-nihateva //SRs_2.119//
viṣaṃ tu vatsanābhādyam aṣṭau vegās tad-udbhavāḥ /
kārṣṇyaṃ kampo dāho hikkā phenaś ca kandhara-bhaṅgaḥ / 61
jaḍatā mṛtir iti kathitā kramaśaḥ prathamādyā vegajāś ceṣṭāḥ //SRs_2.120//
yatha priya-darśikāyāṃ (4.9)-
eṣā mlīayatīdam akṣi-yugalaṃ jātā mamāndhā diśaḥ
kaṇṭho' syā uparudhyate mama giro niryānti kṛcchrād imāḥ /
etasyāḥ śvasitaṃ hṛtaṃ mama tanur niśceṣṭatām āgatā
manye' syāḥ viṣa-vega eva hi paraṃ sarvaṃ tu duḥkhaṃ mayi //SRs_2.121//
atrākṣi-nimīlana-kaṇṭha-rodhana-niḥśvāsāyāsādibhir āraṇyikāyā viṣa-vega-janitā mṛtir avagamyate /
atha (16) ālasyam-
svabhāva-śrama-sauhitya-garbha-nirbharatādibhiḥ / 62
kṛcchrāt kriyonmukhatvaṃ yat tad ālasyam iha kriyāḥ //SRs_2.122//
aṅga-bhaṅgaḥ kriyā-dveṣo jṛmbhaṇākṣi-vimardane / 63
śayyāsanaika-priyatā tandrī-nidrādayo' pi ca //SRs_2.123//
svabhāva-śramābhyāṃ, yathā-
muhur iti vana-vibhramābhiṣaṅgād
atami tadā nitarāṃ nitambinībhiḥ /
mṛdutara-tanavo' lasāḥ prakṛtyā
ciram api tāḥ kim uta prayāsa-bhājaḥ //SRs_2.124// (śi.va. 7.68)
sauhityaṃ bhojanādi-tṛptiḥ, tena yathā-
trailokyābhaya-lagnakena bhavatā vīreṇa vismāritas
taj-jīmūta-muhūrta-maṇḍana-dhanuḥ-pāṇḍityam ākhaṇḍalaḥ /
kiṃ cājasra-makhārpitena haviṣā samphulla-māṃsollasat
sarvāṅgīṇa-balī-vilupta-nayana-vyūhaḥ kathaṃ vartate //SRs_2.125// (a.rā. 1.28)
atra mando-vṛddhyā śakrasya sauhityam /
tat-kṛtam ālasyaṃ kathaṃ vartate ity anena vāg-ārambheṇa vyajyate /
garbha-nirbharatayā, yathā-
āsanaika-priyasyāsyāḥ sakhī-gātrāvalambinaḥ /
garbhālasasya vapuṣo bhāro' bhūt svāṅga-dhāraṇam //SRs_2.126//
atha (17) jāḍyam-
jāḍyam apratipattiḥ syād iṣṭāniṣṭhārthayoḥ śruteḥ / 64
dṛṣṭer vā virahādeś ca kriyās tatrānimeṣatā /
aśrutiḥ pāravaśyaṃ ca tūṣṇīm-bhāvādayo' pi ca //SRs_2.127// 65
iṣṭa-śruter, yathā-
priye' parā yacchati vācam unmukhī
nibaddha-dṛṣṭiḥ śithilākuloccayā /
samādadhe nāṃśukam āhitaṃ vṛthā
na veda puṣpeṣu ca pāṇi-pallavam //
(kirātārjunīye 8.15)
atra priya-vākya-śravaṇa-janita-jāḍyam animeṣatvādinā vyajyate /
priya-darśanād, yathā-
ehai so bi pauttho ahaṃ a kuppejja so bi aṇuṇejja /
ia ciṃteṃtī bahuā daṭṭhūṇa piaṃ ṇa kiṃ pi sammarai //SRs_2.129// [*11]
[*11] pūrvārdha-mātraṃ gāthā-saptaśatyāṃ dṛśyate 1.17.
(eṣyati so' pi proṣitaḥ ahaṃ ca kupyeyaṃ so' py anuneṣyati /
iti cintayantī vadhūr dṛṣṭvā priyaṃ na kim api saṃsmarati //)
atra priya-darśana-janitaṃ jāḍyaṃ pūrva-cintita-kriyā-vismaraṇena vyajyate /
apriya-śravaṇād, yathā-
āpucchantasya bahū gamiduṃ daiassa suṇia addhottim /
aṇumaṃṇiduṃ na jāṇai ṇa nivāreduṃ paravasā ubaha //SRs_2.130//
(āpṛcchamānasya vadhūr gantuṃ dayitasya śrutvā ardhoktim /
anumantuṃ na jānāti na nivārayituṃ para-vaśā paśyata //)
aniṣṭa-darśanād, yathā-
sasureṇa ḍajjamāṇe gharaṇiaḍabhave ṇiuṃja-puṃjaṃmi /
ṇa suṇai suṇhā suṇṇā bahuso kahidaṃ bi sasurāe //SRs_2.131//
(śvaśureṇa dahyamāne gṛha-nikaṭa-bhave nikuñja-puñje /
na śṛṇoti snuṣā śūnyā bahuśaḥ kathitam api śvaśrvā //)
viyogād, yathā-
papraccha pṛṣṭam api gadgadikārta-kaṇṭhaḥ
śuśrāva noktam api śūnya-manāḥ sa kiñcit /
sasmāra na smṛtam api kṣaṇam ātma-kṛtyaṃ
śrutvāham ity upagato' pi na saṃviveda //SRs_2.132//
(abhinandasya rāma-carite 19.61)
atra sītā-viraha-janitaṃ rāvaṇasya jāḍyaṃ punaḥ-praśna-śruty-ādibhir avagamyate /
atha (18) vrīḍā-
akārya-karaṇāvajñā-stuti-nūtana-saṅgamaiḥ /
pratīkārākriyādyaiś ca vrīḍatvanatidhṛṣṭatā //SRs_2.133// 66
tatra ceṣṭā nigūḍhoktir ādhomukhya-vicintane /
anirgamo bahiḥ kvāpi dūrād evāvaguṇṭhanam / 67
nakhānāṃ kṛntanaṃ bhūmi-lekhanaṃ caivam ādayaḥ //SRs_2.134//
akārya-karaṇād, yathā-
gurv-ādeśād eva nirmīyamāṇo
nādharmāya strī-vadho' pi sthito' yam /
adya sthitvā śvo gamiṣyadbhir alpair
lajjāsmābhir mīlitākṣair jitaiva //SRs_2.135// (a.rā. 2.59)
avajñayā, yathā-
avadhūyāribhir nītā hariṇais tulya-vṛttitām /
anyonyasyāpi jihrīmaḥ kiṃ punaḥ sahavāsinām //SRs_2.136//
(kirātārjunīya 11.58)
stutyā, yathā-
tasya saṃstūyamānasya caritārthais tapasvibhiḥ /
śuśubhe vikramodagraṃ vrīḍayāvanataṃ śiraḥ //SRs_2.137// (ra.vaṃ. 15.27)
nava-saṅgamena, yathā-
paṭā-lagne patyau namayati mukhaṃ jāta-vinayā
haṭhāśleṣaṃ vāñchaty apaharati gātrāṇi nibhṛtam /
na śaknoty ākhyātuṃ smita-mukha-sakhī-datta-nayanā
hriyā tāmyaty antaḥ prathama-parihāse nava-vadhūḥ //SRs_2.138// (amaru. 37)
pratīkārākaraṇād, yathā-
udvṛttāri-kṛtābhimanyu-nidhana-prodbhūta-tīvra-krudhaḥ
pārthasyākṛta-śātrava-pratikṛter antaḥ śucā muhyataḥ /
kīrṇā bāṣpa-kaṇaiḥ patanti dhanuṣi vrīḍā-jaḍā dṛṣṭayo
hā vatseti giraḥ sphuranti na punar niryānti kaṇṭhād bahiḥ //SRs_2.139//
(nārāyaṇasyeti śārṅgadhara-paddhatiḥ)
atha (19) avahitthā-
avahitthākāra-guptir jaihmya-prābhava-nītibhiḥ / 68
lajjā-sādhvasa-dākṣiṇya-prāgalbhyāpajayādibhiḥ //SRs_2.140//
anyathā-kathanaṃ mithyā-dhairyam anyatra vīkṣaṇam / 69
kathā-bhaṅgādayo' py asyām anubhāvā bhavanty amī //SRs_2.141//
jaihmyād, yathā-
liṅgair mudaḥ saṃvṛta-vikriyās te
hradāḥ prasannā iva gūḍha-nakrāḥ /
vaidarbham āmantrya yayus tadīyāṃ
pratyarpya pūjām upadācchalena //SRs_2.142// (ra.vaṃ 7.30)
prābhavād, yathā-
anirbhinno gabhīratvād antargūḍha-ghana-vyathaḥ /
puṭa-pāka-pratīkāśo rāmasya karuṇo rasaḥ //SRs_2.143// (u.rā.ca. 3.1)
nītyā, yathā-
bahiḥ sarvākāra-pravaṇa-ramaṇīyaṃ vyavaharan
parābhyūha-sthānāny api tanutarāṇi sthagayati /
janaṃ vidvān ekaḥ sakalam atisandhāya kapaṭais
taṭasthaḥ svān arthān ghaṭayati ca maunaṃ ca bhajate //SRs_2.144//
(mālatī-mādhave 1.17)
lajjayā, yathā-
cikṣep lakṣmīr niṭilān nakhāgraiḥ
prasveda-vāryātapam ākṣipantī /
jugopa devo' pi sa romaharṣaṃ
jaḍābdhi-vātāhati-kaitavena //
(kandarpa-sambhava)
sādhvasena, yathā-
śrutvā duḥśravam adbhutaṃ ca mithilā-vṛttāntam antaḥ-patac-
cintāpahnava-sāvahittha-vadana-tvag-viprakīrṇa-smitaḥ /
helākṛṣṭa-surāvarodha-ramaṇī-sīmanta-santānaka-
srag-vāsojjvala-pāṇir apy avati māṃ vatso na laṅkeśvaraḥ //SRs_2.146// (a.rā. 4.8)
dākṣiṇyād, yathā-
tvayy ardhāsana-bhāji kiṃ nara-gaṇodgītair bhavad-vikramair
antaḥ-sambhṛta-matsaro' pi bhagavān ākāra-guptau kṛtī /
unmīlad-bhavadīya-dakṣiṇa-bhujā-romāñca-viddhoccarad-
bāṣpair eva vilocanair abhinayaty ānandam ākhaṇḍalaḥ //SRs_2.147// (a.rā. 1.29)
prāgalbhyena, yathā-
ekatrāsana-saṅgatiḥ parihṛtā pratyudgamād dūratas
tāmbūlānayana-cchalena rabhasāśleṣo' pi saṃvighnitaḥ /
ālāpo' pi na miśritaḥ parijanaṃ vyāpārayanty āntike- kāntaṃ pratyupacārataś caturayā kopaḥ kṛtārthīkṛtaḥ //SRs_2.148// (amaru. 18)
atha (20) smṛtiḥ-
svāsthya-cintā-dṛḍhābhyāsa-sadṛśālokanādibhiḥ / 70
smṛtiḥ pūrvānubhūtārtha-pratītis tatra vikriyāḥ /
kampanodvahane mūrdhno bhrū-vikṣepādayo' pi ca //SRs_2.149// 71
svāsthyena, yathā-
ramyāṇi vīkṣya madhurāṃś ca niśamya śabdān
paryutsuko bhavati yat sukhito' pi jantuḥ /
tac cetasā smarati nūnam abodha-pūrvaṃ
bhāva-sthirāṇi jananāntara-sauhṛdāni //SRs_2.150// (śak. 5.2)
cintayā, yathā-
līneva pratibimbiteva likhitevotkīrṇarūpeva ca
pratyupteva ca vajra-lepa-ghaṭitevāntar-nikhāteva ca /
sā naś cetasi kīliteva viśikhaiś ceto-bhuvaḥ pañcabhiś
cintā-santati-tantu-jāla-niviḍa-syūteva lagnā priyā //SRs_2.151// (mā.mā. 5.10)
dṛḍhābhyāsena, yathā-
tad vaktraṃ nayane ca te smita-sudhā-mugdhaṃ ca tad vācikaṃ
sā veṇī sa bhuja-kramo' tisaralo līlālasā sā gatiḥ /
tanvī seti ca seti seti satataṃ tad-dhyāna-baddhātmano
nidrā no na ratir na cāpi viratiḥ śūnyaṃ mano vartate //
(rasa-kalikā, 32)[*12]
[*12] This verse appeared previously after kārikā 2.56a.
sadṛśālokanena, yathā-
ārakta-rājibhir iyaṃ kusumair nava-kandalī salila-garbhaiḥ /
kopād antar-bāṣpe smarayati māṃ locane tasyāḥ //
[vikramorvaśīya 4.15]
atha (21) vitarkaḥ-
ūho vitarkaḥ sandeha-vimarṣa-pratyayādibhiḥ /
janito nirṇayāntaḥ syād asatyaḥ satya eva vā / 72
tatrānubhāvāḥ syur amī bhrū-śiraḥ- ksepaṇādayaḥ //SRs_2.154//
sandeha-pratyayanād, yathā-
aṅkaṃ ke' pi śaśaṅkire jala-nidheḥ paṅkaṃ pare menire
sāraṅgaṃ katicic ca saṃjagadire bhūmeś ca bimbaṃ pare /
indau yad dalitendra-nīla-śakala-śyāmaṃ darīdṛśyate
tan manye ravi-bhītam andha-tamasaṃ kukṣi-stham ālakṣyate //SRs_2.155//
vimarśo vicāraḥ / tena, yathā-
gamanam alasaṃ śūnyā dṛṣṭiḥ śarīram asauṣṭhavaṃ
śvasitam adhikaṃ kiṃ nv etat syāt kim anyad ato' tha vā /
bhramati bhuvane kandarpājñā vikāri ca yauvanaṃ
lalita-madhurās te te bhāvāḥ kṣipanti ca dhīratām //SRs_2.156//
 atra mādhava-gatāṃ cintām upalabhya kim atra kāraṇam iti vimṛśatā makarandena manmatha-nibandhana evāyaṃ bhāva iti satya-nirṇayānto vitarkaḥ 
atha (22) cintā-
iṣṭa-vastv-apariprāpter aiśvarya-bhraṃśanādibhiḥ / 73
cintā dhyānātmikā tasyām anubhāvā bhavanty amī /
kārśyādhomukhya-santāpa-niḥśvāsocchrvasanādayaḥ //SRs_2.157// 74
iṣṭa-vastv-alābhena, yathā-
īsi-baliābaṇaā se kūṇita-pakkhaṃtatāraa tthimiā /
diṭṭhī kapola-pālī ṇihiā kara-pallave mano suṇṇaṃ //SRs_2.158//
[īṣad-valitāvanatā'syāḥ kūṇita-pakṣmanta-tārakā stimitā /
dṛṣṭiḥ kapola-pālī nihitā kara-pallave manaḥ śūnyam //]
aiśvarya-nāśena, yathā-
yamo' pi vilikhan bhūmiṃ daṇḍenāstamita-tviṣā /
kurute' sminn amoghe' pi nirvāṇālāta-lāghavam //SRs_2.159// [ku.saṃ. 2.27]
atha (23) matiḥ-
nānā-śāstrāratha-mathanād artha-nirdhāraṇaṃ matiḥ /
tatra ceṣṭās tu kartavya-karaṇaṃ saṃśaya-chidā / 75
śiṣyopadeśa-bhrū-kṣepāv ūhāpohādayo' pi ca //SRs_2.160//
yathā-
daśaratha-kule sambhūtaṃ mām avāpya dhanurdharaṃ
dinakara-kulāskandī ko' yaṃ kalaṅka-navāṅkuraḥ /
iti na vanitām etāṃ hantuṃ mano vicikitsate
yad adhikaraṇaṃ dharma-sthīyaṃ tavaiva vacāṃsi naḥ //SRs_2.161// (a.rā. 2.62)
atha (24) dhṛtiḥ-
jñāna-vijñāna-gurvādi-bhakti-nānārtha-siddhibhiḥ / 76
lajjādibhiś ca cittasya naispṛhyaṃ dhṛtir ucyate //SRs_2.162//
atrānubhāvā vijñeyāḥ prāptārthānubhavas tathā / 77
aprāptātīta-naṣṭārthān abhisaṅkṣobhaṇādayaḥ //SRs_2.163//
jñānāt, yathā-
aśnīmahi vayaṃ bhikṣām āśāvāso vasīmahi /
śayīmahi mahī-pṛṣṭhe kurvīmahi kim īśvaraiḥ //SRs_2.164// (vai.śa. 55)
vijñānād, yathā-
asty adyāpi catuḥ-samudra-parikhā-paryantam urvī-talaṃ
vartante' pi ca tatra tatra rasikā goṣṭhīṣu saktā nṛpāḥ /
ekas tatra nirādaro bhavati ced anyo bhavet sādaro
vāg-devī vadanāmbuje vasati cet ko nāma dīno janaḥ //SRs_2.165//
guru-bhaktyā, yathā-
tiṣṭhan bhāti pituḥ puro bhuvi yathā siṃhāsane kiṃ tathā
yat saṃvāhayataḥ sukhaṃ hi caraṇau tātasya kiṃ rājyataḥ /
kiṃ bhukte bhuvana-traye dhṛtir asau bhuktojjhite yā guror
āyāsaḥ khalu rājyam ujjhita-guros tatrāsti kaścid guṇaḥ //SRs_2.166//
(nāgānanda 1.7)
nānārtha-siddhyā, yathā-
krodhāndhaiḥ sakalaṃ hataṃ ripu-kulaṃ pañcākṣatās te vayaṃ
pāñcālyā mama durnayopajanitas tīrṇo nikārārṇavaḥ /
tvaṃ devaḥ puruṣottamaḥ sukṛtinaṃ mām ādṛto bhāṣase
kiṃ nāmānyad ataḥ paraṃ bhagavato yāce prasannād aham //SRs_2.167//
(veṇī-saṃhāraḥ 6.45)
atha (25) harṣaḥ-
manorathasya lābhena siddhyā yogyasya vastunaḥ / 78
mitra-saṅgama-devādi-prasādādeś ca kalpitaḥ //SRs_2.168//
manaḥ-prasādo harṣaḥ syād atra netrāsya-phullatā / 79
priyābhāṣaṇam āśleṣaḥ pulakānāṃ prarohaṇam /
svedodgamaś ca hastena hasta-sampīḍanādayaḥ //SRs_2.169// 80
manorathasya lābhena, yathā-
nivāta-padma-stimitena cakṣuṣā
nṛpasya kāntaṃ pibataḥ sutānanam /
mahodadheḥ pūra ivendu-darśanād
guruḥ praharṣaḥ prababhūva nātmani //SRs_2.170// (ra.vaṃ. 3.17)
yogya-vastu-siddhyā, yathā-
sa rāgavān aruṇa-talena pāṇinā
pulomajā-pada-tala-yāvakair iva /
hariṃ hariḥ stanita-gabhīra-heṣitaṃ
mukhe nirāmiṣa-kaṭhine mamārja tam //SRs_2.171//
atra uccaiḥśravaso lābhena devendrasya harṣaḥ /
mitra-saṅgamād, yathā-
ibha-kumbha-tuṅga-kaṭhinetaretara- stana-bhāra-dūra-vinivāritodarāḥ /
pariphulla-gaṇḍa-phalakāḥ parasparaṃ parirebhire kukura-kaurava-striyaḥ //SRs_2.172// (māghe 13.16)
mitra-saṅgamaḥ pūjyādi-saṅgamādīnām apy upalakṣaṇam /
pūjya-saṅgamena, yathā-
yugānta-kāla-pratisaṃhṛtātmano
jaganti yasyāṃ savikāsam āsata /
tanau mamus tatra na kaṭabha-dviṣas
tapadhanābhyāgama-sambhavā mudaḥ //SRs_2.173// (śi.va. 1.23)
deva-prasādād, yathā-
tasyāḥ prasannendu-mukhaḥ prasādaṃ
gurur nṛpāṇāṃ gurave nivedya /
praharṣa-cihnānumitaṃ priyāyai
śaśaṃsa vācā punaruktayeva //SRs_2.174// (ra.vaṃ. 2.68)
ādi-śabdād guru-rāja-prasādādayaḥ /
guru-prasādād, yathā-
asmad-gotra-mahattaraḥ kratu-bhujām adyāyam ādyo ravir
yajvāno vayam adya te bhagavatī bhūr adya rājanvatī /
adya svaṃ bahu manyate sahacarair asmābhir ākhaṇḍalo
yenaitāvad arundhatī-patir api svenānugṛhṇāti naḥ //SRs_2.175// (a.rā. 1.18)
rāja-prasādād, yathā-
prītir asya dadato' bhavat tathā
yena tat-priya-cikīrṣavo nṛpāḥ /
sparśitair adhikam āgaman mudaṃ
nādhiveśma-nihitair upāyanaiḥ //SRs_2.176// (śi.va. 14.47)
atha (26) autsukyam-
kālākṣamatvam autsukyam iṣṭa-vastu-viyogataḥ /
tad-darśanād ramya-vastu-didṛkṣādeś ca tat-kriyāḥ //SRs_2.177// 81
tvarānavasthitiḥ śayyā-sthitir uttāna-cintane /
śarīra-gauravaṃ nidrā-tandrā-niḥśvasitādayaḥ //SRs_2.178// 82
tatra iṣṭa-vastu-viyogāt-
saṃkṣipyante kṣana iva kathaṃ dīrgha-yāmā triyāmā
sarvāvasthāsv ahar api kathaṃ manda-mandātapaṃ syāt /
itthaṃ cetaś caṭula-nayane durlabha-prārthanaṃ me
gāḍhoṣmābhiḥ kṛtam aśaraṇaṃ tvad-viyoga-vyathābhiḥ //SRs_2.179// [me.dū. 2.48]
tatra iṣṭa-vastu-darśanāt-
āyāte dayite manoratha-śatair nītvā kathañcid dinaṃ gatvā vāsa-gṛhaṃ jaḍe parijane dīrghāṃ kathāṃ kurvati /
daṣṭāsmīty abhidhāya satvara-padaṃ vyādhūya cīnāṃśukaṃ tanvaṅgyā rati-kātareṇa manasā nītaḥ pradīpaḥ śamam //179// [amaru 77]
ramya-didṛkṣayā, yathā-
kṛtāvaśeṣeṇa savibhrameṇa
niṣkīlitenādhvani pūritena /
prasādhanenācyuta-darśanāya
pura-striyaḥ śiśriyire gavākṣān //SRs_2.180//
atha (27) augryam-
aparādhāvamānābhyāṃ cauryāābhigrahaṇādibhiḥ /
asat-pralāpanādyaiś ca kṛtaṃ caṇḍatvam ugratā //SRs_2.181// 83
kriyās tatrāsya-nayana-rāgo bandhana-tāḍane /
śirasaḥ kampanaṃ kheda-vadha-nirbhartsanādayaḥ //SRs_2.182// 84
aparādhād, yathā-
praṇayi-sakhī-salīla-parihāsa-rasādhigatair
lalita-śirīṣa-puṣpa-hananair api tāmyati yat /
vapuṣi vadhāya tatra tava śastram upakṣipataḥ
patatu śarasy akāṇḍayam adaṇḍaṃ ivaiṣa bhujaḥ //SRs_2.183// (mā.mā. 5.31)
atra mālatī-nikāra-rūpāparādhād mādhavasyaugryam /
avamānāḍ, yathā-
ajñāta-pūrvā dviṣatām avajñāṃ
vijñāpayantaṃ pratiruṣṭa-cetāḥ /
ājñā-haraṃ prājña-vinindya-karmā
yajñāśi-vairī gadayā jaghāna //SRs_2.184//
cauryābhigrahaṇād, yathā-
bhuja-viṭapa-madena vyartham andhambhaviṣṇur
dhig apasarasi cauraṃkāram ākruśyamānaḥ /
tvad-urasi vidadhātu svām avaskāra-keliṃ
kuṭila-karaja-koṭi-krūra-karmā jaṭāyuḥ //SRs_2.185// (a.rā. 5.11)
asat-pralāpād, yathā-
katham api na niṣiddho duḥkhinā bhīruṇā vā drupada-tanaya-pāṇis tena pitrā mamādya /
tava bhuja-bala-darpādhyāyamānasya vāmaḥ śirasi caraṇa eṣa nyasyate vārayainam //
(veṇī-saṃhāra 3.40)
atha (28) amarṣaḥ-
adhikṣepāvamānādyaiḥ krodho' marṣa itīryate /
tatra sveda-śiraḥ-kampāv ādhomukhya-vicintane / 85
upāyānveṣaṇotsāha-vyavasādayaḥ kriyāḥ //SRs_2.187//
tatra adhikṣepād, yathā-
iti bhīṣma-bhāṣita-vaco' rtham
adhigatavatām iva kṣaṇāt /
kṣobham agamad atimātram
atho śiśupāla-pakṣa-pṛthivī-bhṛtāṃ gaṇaḥ //SRs_2.188// (śi.va. 15.47)
avamānād, yathā-
dhvaṃsena hṛdayaṃ sadyaḥ paribhūtasya me paraiḥ /
yady amarṣaḥ pratīkāraṃ bhujālambaṃ na lambhayet //SRs_2.189// (ki.a. 11.57)
atha (29) asūyā-
para-saubhāgya-sampatti-vidyā-śauryādi-hetubhiḥ / 86
guṇe' pi doṣāropaḥ syād asūyā tatra vikriyāḥ /
mukhāpavartanaṃ garhā bhrū-bhedānādarādayaḥ //SRs_2.190// 87
para-saubhāgyena, yathā-
mā garvam udvaha kapola-tale cakāsti
kānta-svahasta-likhitā mama mañjarīti /
anyāpi kiṃ na sakhi bhājanam īdṛśīnāṃ
vairī na ced bhavati vepathur antarāyaḥ //SRs_2.191//
(keśaṭasyeti subhāṣita-ratna-kośe)
para-sampattyā, yathā-
lokopakāriṇī lakṣmīḥ satāṃ vimala-cetasām /
tathāpi tāṃ vilokyaiva dūyante duṣṭa-cetasaḥ //SRs_2.192//
para-vidyayā, yathā-
pratyakṣādi-prabhā-siddha-viruddhārthābhidhāyinaḥ /
vedāntā yadi śāstrāṇi bauddhaiḥ kim aparāddhyate //SRs_2.193// (pra.ca. 2.4)
yathā vā-
guṇādhāre gaure yaśasi paripūrṇe vilasati
pratāpe cāmitrān dahati tava siṃha-kṣitipate /
navaiva dravāṇīty akathayad aho mūḍhatama-dhīś
caturdhā tejo' pi vyabhajata kaṇādo munir api //SRs_2.194//
 atra prauḍha-kavi-samaya-prasiddha-mārgānusāriṇo vaktuḥ parimita-dravya-vādini kaṇāde mahaty asūyā mūḍhatama-dhīr iti vāg-ārambheṇa vyajyate 
para-śauryeṇa, yathā-
strī-mātraṃ nanu tāṭakā bhṛgu-suto rāmas tu vipraḥ śucir
mārīco mṛga eva bhīti-bhavanaṃ vālī punar vānaraḥ /
bhoḥ kākutstha vikatthase kim atha vā vīro jitaḥ kas tvayā
dor-darpas tu tathāpi te yadi samaṃ ko-daṇḍam āropaya //SRs_2.195//
(hanuman-nāṭaka 14.21)
atha (30) cāpalyam-
rāga-dveṣādibhiś citta-lāghavaṃ cāpalaṃ bhavet /
ceṣṭās tatrāvicāreṇa parirambhāvalambane / 88
niṣkāsanokti-pāruṣye tāḍanājñāpanādayaḥ //SRs_2.196//
rāgeṇa, yathā-
vijanam iti balād amuṃ gṛhītvā
kṣaṇam atha vīkṣya vipakṣam antike' nyā /
abhipatitu-manā laghutva-bhīter
abhavad amuñcati vallabhe' tigurvī //SRs_2.197// (śi.va., 7.57)
dveṣeṇa, yathā-
pādāghātaiḥ surabhir abhitaḥ satvaraṃ tāḍanīyo
gāḍhāmodaṃ malaya-marutaḥ śṛṅkhalādāma datta /
kārāgāre kṣipata tarasā pañcamaṃ rāga-rājaṃ
candraṃ cūrṇīkuruta ca śilāpaṭṭake piṣṭa-bimbam //
(bāla-rāmāyaṇa 5.49)
atra sītā-viraheṇa rāvaṇasya vasantādi-viṣaya-dveṣeṇa tat-tad-adhidevatānāṃ tāḍanā-jñāpanādibhir anubhāvaiś cāpalyaṃ dyotyate /
atha (31) nidrā-
mada-svabhāva-vyāyāma-niścintatva-śramādibhiḥ / 89
mano-nimīlanaṃ nidrā ceṣṭās tatrāsya-gauravam //SRs_2.199//
āghūrṇamāna-netratvam aṅgānāṃ parimardanam / 90
niḥśvāsocchvāsane sanna-gātratvaṃ netra-mīlanam /
śarīrasya ca saṅkoco jāḍyaṃ cety evam ādayaḥ //SRs_2.200// 91
madād, yathā-
yasmin mahīṃ śaṃsati vāṇinīnāṃ
nidrāṃ vihārārdha-pathe gatānām /
vāto' pi nāsraṃsayad aṃśukāni
ko lambayed āharaṇāya hastam //SRs_2.201// (ra.vaṃ. 6.75)
svabhāvād, yathā-
uttānām upadhāya bāhulatikām ekām apāṅgāśrayām
anyām apy alasāṃ nidhāya vipulābhoge nitamba-sthale /
nīvīṃ kiñcid iva ślathāṃ vidadhatī niḥśvāsam unmuñcatī
talpotpīḍana-tiryag-unnata-kucā nidrāti śātodarī //SRs_2.202//
vyāyāmād, yathā-
alasa-lulita-mugdhānyadhva-sañjāta-khedād
aśithila-parirambhair datta-saṃvāhanāni /
parimṛdita-mṛṇālī-durbalāny aṅgakāni
tvam urasi mama kṛtvā yatra nidrām avāptā //SRs_2.203// (u.rā.ca. 1.24)
naiścintyād, yathā-
dattendrābhaya-vibhramādbhuta-bhujāsambhāra-gambhīrayā
tvad-vṛttyā śithilīkṛtas tribhuvana-trāṇāya nārāyaṇaḥ /
antas toṣa-tuṣāra-saurabha-maya-śvāsānilāpūraṇa-
prāṇottuṅga-bhujaṅga-talpam adhunā bhadreṇa nidrāyate //SRs_2.204// (a.rā. 1.27)
śramād, yathā-
kevalaṃ priyatamā-dayālunā
jyotiṣām avanatāsu paṅktiṣu /
tena tat-parigṛhīta-vakṣasā
netra-mīlana-kutūhalaṃ kṛtam //SRs_2.205// (ku.saṃ. 8.84)
atha (32) suptiḥ-
udreka eva nidrāyāḥ suptiḥ syāt tatra vikriyāḥ /
indriyoparatir netra-mīlanaṃ srasta-gātratā / 92
utsvapnāyitanaiś calya-śvāsocchvāsādayo' pi ca //SRs_2.206//
yathā-
avyāsurantaḥ-karuṇārasārdrā
nisarga-niryan-nigamānta-gandhā /
śvāsānilās tvāṃ svapato murāreḥ
śayyā-bhujaṅgendra-nipīta-śeṣāḥ //SRs_2.207//
atha (33) bodhaḥ-
svapna-sparśana-nidhvāna-nidrā-sampūrṇatādibhiḥ / 93
prabodhaś cetanāvāptiś ceṣṭās tatrākṣi-mardanam //SRs_2.208//
śayyāyā mokṣaṇaṃ bāhu-vikṣepo' ṅguli-moṭanam / 94
śiraḥ-kaṇḍūyanaṃ cāṅga-valanaṃ caivam ādayaḥ //SRs_2.209//
svapnād, yathā-
tribhāga-śeṣāsu niśāsu ca kṣaṇaṃ
nimīlya netre sahasā vyabudhyata /
kva nīlakaṇṭha vrajasīty alakṣya-vāg
asatya-kaṇṭhārpita-bāhu-bandhanā //SRs_2.210// (ku.saṃ. 5.57)
sparśanād, yathā-
āghrāya cānanam adhistanam āyatākṣyāḥ
suptaṃ tadā tvarita-keli-bhuvā śrameṇa /
prābhātikaḥ pavana eṣa saroja-gandhī
prābodhayan maṇi-gavākṣa-samāgato mām //SRs_2.211//
śabdād, yathā-
uṣasi sa gaja-yūtha-karṇa-tālaiḥ
paṭu-paṭaha-dhvnaibhir vinīta-nidraḥ /
aramata madhurāṇi tatra śṛṇvan
vihaga-vikūjita-vandi-maṅgalāni //SRs_2.212// (ra.vaṃ. 9.71)
nidrā-sampūrtyā, yathā-
te ca prāpur udanvantaṃ bubudhe cādi-pūruṣaḥ /
avyākṣepo bhaviṣyantyāḥ kārya-siddher hi lakṣaṇam //SRs_2.213// (ra.vaṃ. 10.6)
uttamādhama-madhyeṣu sāttvikā vyabhicāriṇaḥ / 95
vibhāvair anubhāvaiś ca varṇanīyā yathocitam //SRs_2.214// [*13]
udvega-sneha-dambherṣyā-pramukhāś citta-vṛttayaḥ / 96
ukteṣv antarbhavantīti na pṛthaktvena darśitāḥ //SRs_2.215//
[*13] Ed. adds: anukta-citta-vṛttīnām uktāntarbhāvaḥ /
tathā hi-para-pratāraṇa-rūpa-dambhasya jihmatāvahitthāyām antar-bhāvaḥ /
citta-dravatā-lakṣaṇasya snehasya harṣe' ntarbhāvaḥ /
sva-viṣaya-dāna-mānādy-amarṣaṇa-rūpāyā īrṣyāyā amarṣe' ntarbhāvaḥ /
para-viṣayāyās tv asūyāyām /
udvegasya tu nirveda-viṣādādiṣu yathocitam antarbhāva ity ādi draṣṭavyam /
tathā ca bhāva-prakāśikā-kāraḥ-
anye' pi yadi bhāvāḥ syuś citta-vṛtti-viśeṣataḥ /
antarbhāvas tu sarveṣāṃ draṣṭavyo vyabhicāriṣu //SRs_2.216// iti /
vibhāvāś cānubhāvāś ca te bhavanti parasparam / 97
kārya-kāraṇa-bhāvas tu jñeyaḥ prāyeṇa lokataḥ //SRs_2.217//
tathā hi-santāpasya dainyaṃ prati vibhāvatvaṃ glāniṃ pratyanubhāvatvaṃ ca /
prahārasya pralaya-mohau prati vibhāvatvam augryaṃ pratyanubhāvatvaṃ ca /
viṣādasya utpātāvegaṃ pratyanubhāvatṃ stambhaṃ prati vibhāvatvam /
vyādher glāni-stambha-pralayādīn prati vibhāvatvam /
svātantryāt pāratantryāc ca te dvidhā vyabhicāriṇaḥ / 98
para-poṣakatāṃ prāptāḥ paratantrā itīritāḥ /
tad-abhāve svatantrāḥ syur bhāvā iti ca te smṛtāḥ //SRs_2.218// 99
tatra pāratantryeṇa nirvedo, yathā-
kuryuḥ śastra-kathām amī yadi manor vaṃśe manuṣyāṅkurāḥ
syāc ced brahma-gaṇo' yam ākṛti-gaṇas tatreṣyate ced bhavān /
samrājāṃ samidhāṃ ca sādhakatamaṃ dhatte chidākāraṇaṃ
dhiṅ maurvī-kuśa-karṣaṇolbaṇa-kiṇa-granthir mamāyaṃ karaḥ //SRs_2.219// (a.rā. 4.44)
ity atra nirvedasya krodhāṅgatvam /
nirvedasya svatantratvaṃ, yathā-
prāptāḥ śriyaḥ sakala-kāma-dudhās tataḥ kiṃ
nyastaṃ padaṃ śirasi vidviṣatāṃ tataḥ kim /
sampāditāḥ praṇayino vibhavais tataḥ kiṃ
kalpaṃ sthitās tanubhṛtāṃ tanavas tataḥ kim //SRs_2.220// [vai.śa. 67]
ityādi / atra nirvedasyānanyāṅgatvāt svatantratvam /
nanu nirvedasya śānta-rasa-sthāyitvaṃ kaiścid uktam /
tat katham asya anya-rasopakaraṇatvam iti ced, ucyate /
sati khalu grāme sīmā-sambhāvanā /
sthāyitvaṃ nāma saṃskāra-pāṭavena bhāvasya (vāsanā-rūpeṇa sthitasya kāraṇa-vaśād udbodhitasya)
muhur muhur navībhāvaḥ /
tena nirveda-vāsanā-vāsitaṃ bhāvaka-cetasi naiṣphalyābhimateṣu vibhāvādiṣu (bhāvakānāṃ prathamaṃ pravṛtter evāsambhavāt)
tat-sāmagrī-phala-bhūtasya nirvedasyotpattir eva na saṅgacchate /
kiṃ punaḥ sthāyitvam /
 kiṃ ca asati nirveda-sthāyini śānta-rūpo bhāvakānām āsvādaś citra-gata-kadalī-phala-rasāsvāda-lampaṭānāṃ rāja-śukānāṃ viveka-sahodaro bhaved  #
iti kṛtaṃ saṃrambheṇa / 
viṣādasya paratantratvaṃ, yathā-
vāraṃ vāraṃ tirayati dṛ;
cām udgato bāṣpa-pūras
tat-saṅkalpopahita-jaḍima-stambham abhyeti gātram /
sadyaḥ svidyann ayam aviratotkampa-lolāṅgulīkaḥ
pāṇir lekhā-vidhiṣu nitarāṃ vartate kiṃ karomi //SRs_2.221// (mā.mā. 1.38)
atra viṣādasya śṛṅgārāṅgatvam /
svatantratvaṃ, yathā-
sañcāriṇī dīpa-śikheva rātrau
yaṃ yaṃ vyatīyāya patiṃvarā sā /
narendra-mārgāṭṭa iva prapede
vivarṇa-bhāvaṃ sa sa bhūmi-pālaḥ //SRs_2.222// (ra.vaṃ. 6.67)
ity atra viṣādasyānanyāṅgatvam /
evam anyeṣām api svatantratva-paratantratve tatra tatrohanīye /
ābhāsatā bhaved eṣām anaucitya-pravartitām /
asatyatvād ayogyatvād anaucityaṃ dvidhā bhavet / 100
asatyatva-kṛtaṃ tat syād acetana-gataṃ tu yat //SRs_2.223//
yathā-
kas tvaṃ bhoḥ,
kathayāmi daiva-hatakaṃ māṃ viddhi śākhoṭakaṃ vairāgyād iva vakṣi,
sādhu viditaṃ,
kasmād idaṃ, kathyate /
vāmenātra vaṭas tam adhvaga-janaḥ sarvātmanā sevate na cchāyāpi paropakāra-karaṇe mārga-sthitasyāpi me //SRs_2.224//
atra vṛkṣa-viśeṣatvād acetane śākhoṭake citta-vikārasyāsambhavānucito nirvedo' yam ābhāsatvam āpadyate /
ayogyatva-kṛtaṃ proktaṃ nīca-tiryaṅ-narāśrayam //SRs_2.225// 101
tatra nīca-tiryag-gataṃ, yathā-
velā-taṭe prasūyethā mā bhūḥ śaṅkita-mānasā /
māṃ jānāti samudro' yaṃ ṭiṭṭibhaṃ sāhasa-priyam //SRs_2.226//
 atra yadi samudra-velāyāṃ prasūye tarhi udvela-kallola-mālābhir mamāpatyāni hṛtāni bhaveyur iti śaṅkitāyāṃ nija-gṛhiṇyāṃ kaścit ṭiṭṭibhaḥ pakṣi-viśeṣo  #
garvāyate / 
tad ayaṃ garvo nīca-tiryag-gatatvād ābhāso nātīva svadate /
nīca-narāśrayo, yathā-
atyuttāna-śayālunā kara-yuga-prāptopadhāna-śriyā
gandhūrasya taros tale ghuṭa-puṭa-dhvānānusandhāyibhiḥ /
dīrghaiḥ śvāsa-bharaiḥ saphūtkṛti-śatair āsphoṭitoṣṭha-dvayaṃ
tat-pūrvaṃ kṛṣi-karmaṇi śramavatā kṣudreṇa nidrāyate //SRs_2.227//
utpatti-sandhi-śāvalya-śāntayo vyabhicāriṇām /
daśāś catasras tatra utpattir bhāva-sambhavaḥ //SRs_2.228// 102
yathā-
evaṃ vādini devarṣau pārśve pitur adhomukhī /
līlā-kamala-patrāṇi gaṇayāmāsa pārvatī //SRs_2.229// (ku.saṃ. 6.84)
atra lajjāyāḥ harṣasya vā samutpattiḥ /
sarūpam asarūpaṃ vā bhinna-kāraṇa-kalpitam /
bhāva-dvayaṃ milati cet sa sandhir iti gīyate //SRs_2.230// 103
svarūpayoḥ sandhir, yathā-
ari-vrajānām anapota-siṃha-
khaḍga-prahārair avani gatānām /
priyā-janāṅka-prahitāṅgakānāṃ
bhavanti netrānta-nimīlanāni //SRs_2.231//
atra nāyaka-khaḍga-prahāra-priyā-janāṅga-sparśābhyāṃ kalpitayoḥ pratināyakeṣu mohayoḥ sandhir netrānta-nimīlanena vyajyate /
asarūpayoḥ sandhir, yathā-
śrī-siṃha-bhūpa-pratināyakānāṃ
svidyanti gātrāny ativepitāni /
tat tūrya-saṃvādiṣu garjiteṣu
priyābhir ālambita-kandharāṇām //SRs_2.232//
 atra garjiteṣu nāyaka-saṃnāha-niḥsāṇa-śaṅkayāṅkuritasya pratināyakānāṃ trāsasya priyāliṅgana-taraṅgitasya ca harṣasya sveda-vepathu-sādṛśya-kalpita-saṃśleṣaḥ  #
sandhiḥ / 
atyārūḍhasya bhāvasya vilayaḥ śāntir ucyate //SRs_2.233// 104ab
yathā-
śuddhāntasya nivārito' py anunayair niḥśaṅkam aṅkūrito
vṛddhāmātya-hitopadeśa-vacanai ruddho' pi vṛddhiṃ gataḥ /
mānodreka-taruḥ pratikṣiti-bhujām āmūlam unmūlyate
vāhinyām anapota-siṃha-nṛpater ālokitāyām api //SRs_2.234//
atra hitopadeśānādarādhirūḍhasya pratināyaka-gatasya garvasya śāntir āmūlam unmūlyata iti vāg-ārambheṇa vyajyate /
śavalatvaṃ tu bhāvānāṃ saṃmardaḥ syāt parasparam //SRs_2.235// 104
yathā-
ko vā jeṣyati soma-vaṃśa-tilakān asmān raṇa-prāṅgaṇe
hantāsmāsu parāṅmukho hata-vidhiḥ kiṃ durgam adhyāsmahe /
asmat-pūrva-nṛpān asau nihatavān dīrghān dhig asmad-bhujān
kiṃ vākyair anapota-siṃha-nṛpateḥ sevaiva kṛtyaṃ param //SRs_2.236//
atra garva-viṣādāsūyā-cintā-smṛty-amarṣa-nirveda-matīnāṃ saṃmardo bhāva-śāvalyam ity ucyate /
dig-antarāla-sañcāra-kīrtinā siṃha-bhūbhujā /
evaṃ sañcāriṇaḥ sarve sa-prapañcaṃ nirūpitāḥ //SRs_2.237// 105
iti sañcāri-bhāvāḥ /
atha sthāyinaḥ-
sajātīyair vijātīyair bhāvair ye tv atiraskṛtāḥ /
kṣrābdhivan nayanty anyān svātmatvaṃ sthāyino hi te //SRs_2.238// 106
bharatena ca te kathitā rati-hāsotsāha-vismaya-krodhāḥ /
śoko' tha jugupsā bhayam ity aṣṭau lakṣma vakṣyate teṣām //SRs_2.239// 107
tatra ratiḥ-
yūnor anyonya-viṣayā sthāyinīcchā ratir bhavet /
nisargeṇābhiyogena saṃsargeṇābhimānataḥ //SRs_2.240// 108
upamādhyātma-viṣayair eṣā syāt tatra vikriyāḥ /
kaṭākṣa-pāta-bhrū-kṣepa-priya-vāg-ādayo matāḥ //SRs_2.241// 109
tatra nisargeṇa ratir, yathā-
alaṃ vivādena yathā śrutas tvayā
tathāvidhas tāvad aśeṣam astu saḥ /
mamātra bhāvaika-rasaṃ manaḥ sthitaṃ
na kāma-vṛttir vacanīyam īkṣate //SRs_2.242// (ku.saṃ. 5.82)
atra rūpādi-dṛṣṭa-kāraṇa-nirapekṣā pārvatyāḥ ratir janmāntara-vāsanā-rūpā nisargād eva bhavati /
abhiyogo' bhiniveśaḥ /
tad-eka-paratvam iti yāvat /
tena, yathā-
tan me manaḥ kṣipati yat sarasa-prahāram
ālokya mām agaṇita-skhalad-uttarīyā /
trastaika-hāyana-kuraṅga-vilola-dṛṣṭiḥ
sāśliṣṭavaty amṛta-saṃvalitair ivāṅgaiḥ //SRs_2.243// (mā.mā. 4.8)
atrottarīya-skhalanādi-sūcitena madayantikā-premābhiyogena makarandasya tatra ratir utpadyate /
saṃsargeṇa, yathā-
utpattir deva-yajanād brahma-vādī nṛpaḥ pitā /
suprasannojjvalā mūrtir asyāṃ snehaṃ karoti me //SRs_2.244// (ma.vī.ca. 1.21)
atra deva-yajana-janakādi-sambandha-gauraveṇa sītāyāṃ rāmasya ratiḥ /
atha abhimāṇaḥ /
idam eva mama priyaṃ nānyad ity abhiprāyo' bhimānaḥ / tena, yathā-
jagati jayinas te te bhāvā navendu-kalādayaḥ
prakṛti-madhurāḥ santy evānye mano madayanti ye /
mama tu yad iyaṃ yātā loke vilocana-candrikā
nayana-viṣayaṃ janmany ekaḥ sa eva mahotsavaḥ //SRs_2.245// (mā.mā. 1.39)
atra mādhavasya vilcana-candrikā-nayana-mahotsavādy-abhimānena itara-ramaṇīya-vastu-naiḥspṛhyeṇa ca mālatyāṃ ratiḥ /
upamayā, yathā-
api turaga-samīpād utpatantaṃ mayūraṃ
na sa rucira-kalāpaṃ bāṇa-lakṣyīcakāra /
sapadi gata-manaskaś citra-mālyānukīrṇe
rati-vigalita-bandhe keśa-pāśe priyāyāḥ //SRs_2.246// (ra.vaṃ. 9.67)
atra mṛgayāntaritāpi daśarathasya priyā-viṣayā ratis tadīya-keśa-kalāpa-sadṛśa-keki-kalāpa-darśanenotpadyate /
adhyātmaṃ svātma-prāmāṇya-mātram / tena, yathā-
kāmaṃ pratyādiṣṭāṃ smarāmi na parigrahaṃ munes tanayān /
balavat tu dūyamānaṃ pratyāyayatīva me hṛdayam //SRs_2.247// (śaku. 5.31)
atra duṣyantasya nija-citta-santāpa-pratyayena śāpa-vismṛtāyām api śakuntalāyāṃ ratiḥ /
viṣayāḥ śabdādayaḥ /
tatra śabdena,
yathā mamaiva-
sakhi me niyati-hatāyās
tad-darśanam astu vā mā vā /
punar api sa veṇu-nādo
yadi karṇa-pathe patet tad evālam //SRs_2.248//
atra prāg-adṛṣṭe' pi kṛṣṇe veṇu-nādena kāmavallyā ratiḥ /
sparśena, yathā-
yad ayaṃ ratha-saṅkṣobhād aṃsenāṃso rathāṅga-suśroṇyāḥ /
spṛṣṭaḥ saroma-vikriyam aṅkuritaṃ manobhaveneva //SRs_2.249// (vi.u. 1.11)
rūpeṇa, yathā-
ayaṃ rāmo nāyaṃ sa tu janaka-dharmaṃ dalitavān
ayaṃ kāmo nāyaṃ sa tu madhumadāmodita-manāḥ /
sakhi jñātaṃ so' yaṃ yuvati-nayanotpādana-phalaṃ
nidānaṃ bhāgyānāṃ jayati khalu siṃha-kṣitipatiḥ //SRs_2.250//
atra rāmādi-smaraṇa-hetunā nāyaka-rūpātiśayena kasyāścid ratiḥ /
rasena, yathā-
haras tu kiñcit parilupta-dhairyaś
candrodayārambha ivāmburāśiḥ /
umā-mukhe bimba-phalādharoṣṭhe
vyāpārayāmāsa vilocanāni //SRs_2.251// (ku.saṃ. 3.67)
atra yadyapi sambhogāt prāg-ajñātasyādhara-rasasya rasaṃ prati vibhāvatā na saṅgacchate,
tathāpi prasiddehḥ sambhāvitasya rasasyaiva vibhāvatvaṃ bimba-phalādharoṣṭha iti padena vyajyate /
athavā samāsvādita-dākṣāyaṇī-bimbādharasya parameśvarasya tad-rasenaiva jananāntara-saṅgatāyām api tasyāṃ ratiḥ /
gandhena, yathā mamaiva-
unmīlan-nava-mālatī-parimala-nyakkāra-baddha-vratair
ālolair ali-maṇḍalaiḥ pratipadaṃ pratyāśam āsevitaḥ /
aṅgānām abhijāta-campaka-rucām asyā mṛgākṣyā sphuran-
nāmodo' yam adṛṣṭa-pūrva-mahimā badhnāti me mānasam //SRs_2.252//
atra parāśara-muni-prasādena labdhena divyena satyavatī-śarīra-saurabheṇa śantanos tasyāṃ ratiḥ /
bhojas tu samprayogeṇa ratim anyām udāharat //SRs_2.253// 110a
yathā-
unnamayya sakaca-graham oṣṭhaṃ
cumbati priyatame haṭha-vṛttyā /
huṃ huṃ muñca ma ma meti ca mandaṃ
jalpitaṃ jayati bāla-vadhūnām //
(vijjikāyā idam iti subhāṣitāvaliḥ)
vākṛtaṃ ca tenaiva /
atra tarjanārthamokṣaṇārtha-vāraṇārthāṇāṃ mandaṃ maṇdaṃ prayogān mānavatyāḥ samprayoge raty-utpattiḥ pratīyata iti /
samprayogasya śabdādiṣv antarbhāvān na tan-matam //SRs_2.255// 110
tathā hi-uktodāharaṇe mānavatī-jalpitasya śabda-rūpatvam eva / tathā ca-
āarapasārioṭṭhaṃ aghaḍiaṇāsaṃ acuṃbiaṇiḍākaṃ /
baṇṇaghialippamuhie tīe paricumbaṇaṃ bharimo //SRs_2.256// (gāthā 1.22)
[ādara-prasāritoṣṭham aghaṭita-nāsam acumbita-niṭilam /
varṇa-ghṛta-lipta-mukhyās tasyāḥ paricumbanaṃ smarāmaḥ //]
ity ādiṣu cumbanādīnām api sparśeṣv antar-bhāvaḥ /
[atha raty-avasthāḥ]
aṅkura-pallava-kalikā-praspunaphalabhoga-bhāg iyaṃ kramaśaḥ /
premā mānaḥ praṇayaḥ sneho rāgo' nurāgaś ca //SRs_2.257// 111
atha premā-
sa premā bheda-rahitaṃ yūnor yad bhāva-bandhanaṃ //SRs_2.258// 112a
yathā-
rathāṅga-nāmnor iva bhāva-bandhanaṃ
babhūva yat prema parasparāśrayam /
vibhaktam apy eka-sutena tat tayoḥ
parasparasyopari paryacīyata //SRs_2.259// (raghu. 3.24)
atra bheda-kāraṇe suta-snehe saty api sudakṣiṇā-dilīpayo rater aparihāṇena bheda-rahitatvam /
[keṣucit lipiṣu idam udāharaṇam atra dṛśyate-
cira-virahiṇor utkaṇṭhārti-ślathīkṛta-gātrayor
navam iva jagaj jātaṃ bhūyaś cirād abhinandatoḥ /
katham api dine dīrghe yāte niśām adhirūḍhayoḥ
prasarati kathā bahvī yūnor yathā na tathā ratiḥ // (amaru. 39)]
atha mānaḥ-
yat tu premānubandhena svātantryād dhṛdayaṅgamam / 112
bahnāti bhāva-kauṭilyaṃ so' yaṃ māna itīryate //SRs_2.260//
yathā-
vyapohituṃ locanato mukhānilair
apārayantaṃ kila puṣpajaṃ rajaḥ /
payodhareṇorasi kācid unmanāḥ
priyaṃ jaghānonnata-pīvara-stanī //SRs_2.261// (kirāṭa 8.19)
atrāparādha-sambhāvanāyām api prema-kalpita-svātantryeṇa avajñā-rūpaṃ citta-kauṭilyam /
[keṣucit lipiṣu idam udāharaṇam atra dṛśyate-
muñca kopam animitta-locane
sandhyayā praṇamito' smi nānyathā /
kiṃ na vetsi sahadharma-cāriṇaṃ
cakravāka-sama-vṛttim ātmanaḥ // (ku.saṃ. 8.57)]
atha praṇayaḥ-
bāhyāntaropacārair yat prema-mānopakalpitaiḥ / 113
badhnāti bhāva-viśrambhaṃ so' yaṃ praṇaya ucyate //SRs_2.262//
yathā-
pratiśrutaṃ dyūta-paṇaṃ sakhībhyo
vivakṣati preyasi kuñcita-bhrūḥ /
kaṇṭhaṃ karābhyām avalambya tasya
mukhaṃ pidhatte svakapolakena //SRs_2.263//
atra bhāva-bandhanāparādha-kauṭilyayor anuvṛttau kaṇṭhālambanādinopacāreṇa visrambhaḥ /
[keṣucit lipiṣu idam udāharaṇam atra dṛśyate-
kāñcyā gāḍhatarāvaruddha-vasana-prāntā kim-arthaṃ punar
mugdhākṣī svapitīti tat-parijanaṃ svairaṃ priye pṛcchati /
mātaḥ svaptum apīha vārayati mām ity āhita-krodhayā
paryasya svapana-cchalena śayane datto' vakāśas tayā // (amaru. 18)]
atha snehaḥ-
viśrambhe paramāṃ kāṣṭhām ārūḍhe darśanādibhiḥ / 114
yatra dravaty antaraṅgaṃ sa sneha iti kathyate //SRs_2.264//
darśanena, yathā kandarpa-sambhave-
ubhe tadānīm ubhayos tu citte
kaduṣṇa-niḥśvāsa-cariṣṇukena /
ekīkariṣyann anurāga-śilpī
rāgoṣmaṇaiva dravatām anaiṣīt //SRs_2.265//
atra lakṣmī-nārāyaṇayor anyonya-darśanenāntaḥ-karaṇa-dravībhāvaḥ /
sparśanena, yathā-
gāḍhāliṅgana-vāmanīkṛta-kuca-prodbhinna-romodgamā
sāndra-sneha-rasātireka-vigalat-śrīman-nitambāmbarā /
mā mā mānada māti mām alam iti kṣāmākṣarollāpinī
suptā kiṃ nu mṛtā nu kiṃ manasi me līnā vilīnā nu kim //SRs_2.266// (amaru 36)
sa tredhā kathyate prauḍha-madhya-manda-vibhedataḥ / 115
pravāsādibhir ajñāta-citta-vṛttau priye jane /
itara-kleśa-kārī yaḥ sa prauḍhaḥ sneha ucyate //SRs_2.267// 116
yathā-
etasmān māṃ kuśalinam abhijñāna-dānād viditvā
mā kaulīnād asita-nayane mayy aviśvāsinī bhūḥ /
snehān āhuḥ kim api virahe dhvaṃsinas te tv abhogād
iṣṭe vastuny upacita-rasāḥ prema-rāśī bhavanti //SRs_2.268// [me.dū. 2.52]
atra proṣite yakṣe sneha-janitayā tad-anyāsaṅga-śaṅkayā janitaḥ priyā-kleśaḥ mayy aviśvāsinī mā bhūr iti pratyāśvāsanena vyajyate /
atha madhyamaḥ-
itarānubhavāpekṣāṃ sahate yaḥ sa madhyamaḥ //SRs_2.269// 117a
yathā-
kiṃ devyāḥ kṛta-dīrgha-roṣa-muṣita-snigdha-smitaṃ tan-mukhaṃ
kiṃ vā sāgarikāṃ kramoddhata-ruṣā santarjyamānāṃ tathā /
baddhvā nītam ito vasantakam ahaṃ kiṃ cintayāmy adya bhoḥ
sarvākāra-kṛta-vyathaḥ kṣaṇam api prāpnomi no nirvṛtim //SRs_2.270// (ratnā. 3.19)
atra sāgarikānubhavāpekṣayā rāja-sneho vāsavadattāyāṃ madhyamaḥ /
atha mandaḥ-
dvayor ekasya mānādau tad anyasya karoti yaḥ / 117
naivopekṣāṃ na cāpekṣāṃ sa sneho manda ucyate //270//
yathā-
manye priyāhṛtamanās tasyāḥ praṇipāta-laṅghanaṃ sevām /
evaṃ hi praṇayavatī sā śakyam upekṣituṃ kupitā //SRs_2.271// (mā.a.mi. 3.23)
atra kupitāyām irāvatyām upekṣāpekṣābhāvasya kathanena rājñaḥ snehas tad-viṣayo mandaḥ /
ādi-śabdād atiparicayādayaḥ / yathā-
yaḥ kaumāra-haraḥ sa eva hi varas tā eva caitra-kṣapās
te conmīlita-mālatī-surabhayaḥ prauḍhāḥ kadambānilāḥ
sā caivāsmi tathāpi tatra surata-vyāpāra-līlā-vidhau
revā-rodhasi vetasī-taru-tale cetaḥ samutkaṇṭhate //SRs_2.272//
atra kasyāścit svairiṇyā gṛhiṇītva-paricayena pati-daśāṃ prāpte' pi jāre upekṣāpekṣayor abhāva-kathanān mandaḥ snehaḥ /
atha rāgaḥ-
duḥkham apy adhikaṃ citte sukhatvenaiva rajyate / 118
yena sneha-prakarṣeṇa sa rāga iti gīyate //SRs_2.273//
kusumbha-nīlī-mañjiṣṭha-rāga-bhedena sa tridhā / 119
kusumbha-rāgaḥ sa jñeyo yaś citte rajyati kṣaṇāt /
atiprakāśamāno' pi kṣaṇād eva vinaśyati //SRs_2.274// 120
yathā-
bahu-ballahassa jā hoi ballahā kahabi pañjadi ahāiṃ /
sā kiṃ chaṭṭhaṃ maggaī katto miṭṭhaṃ a bahuaṃ a //SRs_2.275// (gāthā 1.72)
[bahu-vallabhasya yā bhavati vallabhā katham api pañca-divasāni /
sā kiṃ ṣaṣṭhaṃ mṛgayate kuto mṛṣṭaṃ ca bahukaṃ ca //]
nīlī-rāgas tu yaḥ sakto nāpaiti na ca dīpyate //SRs_2.276// 121a
yathā-
yadaiva pūrve janane śarīraṃ
sā dakṣa-roṣāt sudatī sasarja /
tadā-prabhṛty eva vimukta-saṅgaḥ
patiḥ paśūnām aparigraho' bhūt //SRs_2.277// (ku.saṃ. 3.53)
atra paśupati-citta-rāgaḥ satī-saṅgamābhāva-niścayenāpi nāpaiti /
viṣayābhāvān na prakāśate ca /
acireṇaiva saṃsaktaś cirād api na naśyati / 121
atīva śobhate yo' sau māñjiṣṭho rāga ucyate //SRs_2.278//
yathā-
advaitaṃ sukha-duḥkhayor anugataṃ sarvāsv avasthāsu yad
viśrāmo hṛdayasya yatra jarasā yasminn ahāryo rasaḥ /
kālenāvaraṇātyayāt pariṇate yat sneha-sāre sthitaṃ
bhadraṃ tasya sumānuṣasya katham apy ekaṃ hi tat prāpyate //SRs_2.279// (u.rā.ca. 1.38)
rāga eva svayaṃ vedya-daśā-prāptyā prakāśitaḥ / 122
yāvad-āśraya-vṛttiś ced anurāga itīritaḥ //279//
yathā mamaiva-
aśrānta-kaṇṭhakodgamam anavarata-svedam aviratotkampam /
aniśa-mukulitāpāṅgaṃ mithunaṃ kalayāmi tad-avinābhūtam //SRs_2.280//
atra pārvatī-parameśvarayo ratiḥ śarīraikya-sambandhena yāvad-āśraya-vṛttiḥ anubhūta-sarva-rāgopaplavatayā
sva-saṃvedya-daśā-prakāśita-nitya-bhoga-rūpā aśrānta-romāñcādibhir anubhāvair vyajyate /
anye prītiṃ rater bhedm āmananti na tan-matam / 123
asamprayoga-viṣayā seyaṃ harṣān na bhidyate //280//
atha hāsaḥ-
bhāṣaṇākṛti-veṣāṇaṃ kriyāyāś ca vikārataḥ / 124
laulyādeś ca parasthānām eṣām anukṛter api //SRs_2.281//
vikāraś cetaso hāsas tatra ceṣṭāḥ samīritāḥ / 125
dṛṣṭer vikāro nāmauṣṭha-kapola-spandanādayaḥ //SRs_2.282//
bhāṣā-vikāro bhāṣaṇāsambaddhatvādiḥ /
ākṛti-vikṛtir ativāmana-danturatvādiḥ /
veṣa-vikāro viruddhālaṅkāra-kalpanā /
kriyā-vikāro vikaṭa-gatitvādiḥ /
eṣām udāharaṇāni kaiśikyāṃ śuddha-hāsyaje narmaṇi nirūpitāni draṣṭavyāni /
laulyād, yathā-
bāleya-taṇḍula-vilopa-kadarthitābhir
etābhir agni-śaraṇeṣu sadharmiṇībhiḥ /
utrāsahetum api daṇḍam udasyamānam
āghrātum icchati mṛge munayo hasanti //SRs_2.283// (a.rā. 2.20)
atra mṛgāṇāṃ santrāsana-yaṣṭi-samāghrāṇa-laulyena munīnāṃ hāsaḥ /
purānukaraṇena, yathā-
pi pi priya sa sa svayaṃ mu mu mukhāsavaṃ dehi me
ta ta tyaja du du drutaṃ bha bha bha bhājanaṃ kāñcanam /
iti skhalita-jalpitaṃ mada-vaśāt kuraṅgīdṛśaḥ
prage hasita-hetave sahacarībhir adhyaiyata //SRs_2.284// (sa.ka.ā.)
atha utsāhaḥ-
śaktir dhariya-sahāyādyaiḥ phala-ślāghyeṣu karmasu / 126
satvarā mānasī vṛttir utsāhas tatra vikriyāḥ //SRs_2.285//
kālādyavekṣaṇaṃ dhairyaṃ vāg-ārambhādayo' pi ca / 127
sahajāhārya-bhedena sa dvidhā paribhāṣyate //SRs_2.286//
śaktyā sahajotsāho, yathā-
atho mahendraṃ girim āruroha
vārāṃ nidhiṃ laṅghayituṃ hanūmān /
vāmetarākṣi-sphuraṇena jāna
kara-sthitāṃ rāghava-kārya-siddhim //SRs_2.287//
sa eva dhairyeṇa, yathā-
śaktyā vakṣasi magnayā saha mayā mūḍhe plavaṅgādhipe
nidrāṇeṣu ca vidravatsu kapiṣu prāptāvakāśe dviṣi /
mā bhaiṣteti nirundhataḥ kapi-bhaṭānasyorjitātma-sthiteḥ
saumitrer adhiyuddha-bhūmi gaditā vācas tvayā na śrutāḥ //SRs_2.288//
atra rāvaṇa-śakti-prahāreṇa kṣīṇa-śakter api lakṣmaṇasya dhairya-janitotsāhaḥ kapi-bhaṭāśvāsanādibhir vyajyate /
sahāyena sahajotsāho, yathā-
sa gupta-mūla-prayatnaḥ śuddha-pārṣṇir ayānvitaḥ /
ṣaḍ-vidhaṃ balam ādāya pratasthe vijigīṣayā //SRs_2.289// (ra.vaṃ. 4.26)
śaktyāhāryotsāho, yathā-
hastālambitam akṣa-sūtra-valayaṃ karṇāvataṃsīkṛtaṃ
srastaṃ bhrū-yugam unnamayya racitaṃ yajñopavītena ca /
saṃnaddhā jaghane ca valkala-paṭī pāṇiś ca dhatte dhanur
dṛṣṭaṃ bho janakasya yogina idaṃ dāntaṃ viraktaṃ manaḥ //SRs_2.290// (bā.rā. 1.53)
dhairya-sahāyābhyām āhāryo, yathā-
tava prasādāt kusumāyudho' pi
sahāyam ekaṃ madhum eva labdhvā /
kuryāṃ harasyāpi pināka-pāṇer
dhairya-cyutiṃ ke mama dhanvino' nye //SRs_2.291// (ku.saṃ. 3.10)
 atra svabhāva-śakti-rahitasya manmathasya indra-protsāhana-janitena dhairyeṇa vasanta-sahāyena cāhṛtotsāho dhairya-cyuti-cikīrṣā-kathanād abhivyajyate 
atha vismayaḥ-
lokottara-padārthānāṃ tat-pūrva-lokanādibhiḥ / 128
vistāraś cetaso yas tu vismayaḥ sa nigadyate /
kriyās tatrākṣi-vistāra-sādhūkti-pulakādayaḥ //SRs_2.292// 129
yathā-
śilā kampaṃ dhatte śiva śiva viyuṅkte kaṭhinatām
aho nārīcchāyām ayati vanitābhūyam ayate /
vadaty evaṃ rāme vivalita-mukhī balkalam uraḥ-
sthale kṛtvā baddhvā kaca-bharam udasthād ṛṣi-vadhūḥ //SRs_2.293//
atha krodhaḥ-
vadhāvajñādibhiś citta-jvalanaṃ krodha īritaḥ /
eṣa tridhā bhavet kordha-kopa-roṣa-prabhedataḥ //SRs_2.294// 130
vadha-cchedādi-paryantaḥ krodhaḥ krūra-janāśrayaḥ /
abhyarthanāvadhiḥ prāyaḥ kopo vīra-janāśrayaḥ //SRs_2.295// 131
śatru-bhṛtya-suhṛt-pūjyāś catvāro viṣayās tayoḥ /
muhur daṣṭoṣṭhatā bhugna-bhrukuṭī-danta-ghaṭṭanam //SRs_2.296// 132
hasta-niṣpīḍanaṃ gātra-kampaḥ śastra-pratīkṣaṇam /
sva-bhujāvekṣaṇaṃ kaṇṭha-garjādyāḥ śātrava-krudhi //SRs_2.297// 133
vadhena śatru-viṣaya-krodho, yathā-
kṛtam anumataṃ dṛṣṭaṃ vā yair idaṃ guru-pātakaṃ
manuja-paśubhir nirmaryādair bhavadbhir udāyudhaiḥ /
naraka-ripuṇā sārdhaṃ teṣāṃ sabhīm akirīṭinām
ayam aham asṛṅ-medo-māṃsaiḥ karomi diśāṃ balim //SRs_2.298// (ve.saṃ. 3.24)
avajñayā śatru-viṣaya-krodho, yathā-
śruti-śikhara-niṣadyāvadya-māna-prabhāvaṃ
paśupatim avamantuṃ ceṣṭate yasya buddhiḥ /
pralaya-śamana-daṇḍoccaṇḍam etasya so' haṃ
śirasi caraṇam enaṃ pātayāmi tri-vāram //SRs_2.299//
atra parameśvarāvajñayā janito dakṣa-viṣayo dadhīci-krodhaḥ paruṣa-vāg-ārambheṇa vyajyate /
bhṛtya-krodhe tu ceṣṭāḥ syus tarjanaṃ mūrdha-dhananam /
nirbhartsanaṃ ca bahudhā muhur nirvarṇanādayaḥ //SRs_2.300// 134
yathā vīrānande-
ādhūta-mūrdha-daśakaṃ taralāṅulīkaṃ
rūkṣekṣaṇaṃ paruṣa-huṅkṛti-garbha-kaṇṭham /
paśyan niśācara-mukhāni tato' vatīrṇaḥ
saudhāt plavaṅga-pati-muṣṭi-hato daśāsyaḥ //SRs_2.301//
atra sugrīva-sampāte palāyiteṣu bhṛtyeṣu rāvaṇasya krodho mūrdha-dhūnanādibhir anubhāvair vyajyate /
mitra-krodhe vikārāḥ syur netrāntaḥ-patad-aśrutā /
tūṣṇīṃ dhyānaṃ ca naiścalyaṃ śvasitāni muhur muhuḥ / 135
maunaṃ vinamra-mukhatā bhugna-dṛṣṭyādayo' pi ca //SRs_2.302//
yathā mamaiva-
subhadrāyāḥ śrutvā tad-anumatimat tena haraṇaṃ
kṛtaṃ kaunteyena kṣubhita-manasaḥ stabdha-vapuṣaḥ /
namad-vaktrāḥ svānte kim api vilikhanto' tikuṭilair
apaśyann udbāṣpair yadu-patim apāṅgair yadu-bhaṭāḥ //SRs_2.303//
atra subhadrā-haraṇānumatyā janitaḥ kṛṣṇa-viṣayo yadūnāṃ krodhaḥ kuṭila-vīkṣaṇādibhir vyajyate /
pūjya-krodhe tu ceṣṭāḥ syuḥ sva-nindā namra-vaktratā / 136
anuttara-pradānāṅga-sveda-gadgadikādayaḥ //SRs_2.304//
yathā vīrānande-
rāma-pravāsa-jananīṃ jananīṃ vilokya
rūkṣaṃ vivakṣur api gadgadikāṃ dadhānaḥ /
namrānanaḥ kuṭila-rajyad-apāṅga-dṛṣṭir
jajvāla cetasi paraṃ bharato mahātmā //SRs_2.305//
śatru-krodhe tu ceṣṭāḥ syur bhāva-garbhita-bhāṣaṇam / 137
bhrūbheda-niṭila-sveda-kaṭākṣaāruṇimādayaḥ //SRs_2.306//
yathā-
kopena pravidhūta-kuntala-bharaḥ sarvāṅgajo vepathuḥ
kiñcit kokanada-cchadena sadṛśe netre svayaṃ rajyataḥ /
dhatte kāntim idaṃ ca vaktram anayor bhaṅgena bhīma-bhruvoś
candrasyodbhaṭa-lāñchanasya kamalasyodbhrānta-bhṛṅgasya ca //SRs_2.307//
(u.rā.ca. 5.36)
atra lavasya candraketoś ca paraspara-viṣayaḥ kopo bhrū-bhedādibhir vyajyate /
bhṛtyādi-kopa-tritaye tat-tat-krodhāditāḥ kriyāḥ //SRs_2.308// 138
atha roṣaḥ-
mithaḥ strī-puṃsayor eva roṣah strī-gocaraḥ punaḥ /
pratyayāvadhir atra syur vikārāḥ kuṭilekṣaṇam / 139
adhara-sphuraṇāpāṅga-rāga-niḥśvasitādayaḥ //SRs_2.309//
yathā vīrānande-
bhrū-bhaṅga-bhinnam uparañjita-locanāntam
ākampitādharam atiśvasitānubandham /
patyur mukhaṃ kṣiti-sutā parilokayantī
kārā-vimuktir api kaṣṭatareti mene //SRs_2.310//
atra rāvaṇa-kārāgāra-śaṅkayā janitaḥ sītā-viṣayo rāmasya roṣo bhrū-bhaṅgādibhir anubhāvair vyajyate /
pratyayāvadhitvaṃ, yathā-
diṣṭyārdha-śruta-vipralambha-janita-krodhād ahaṃ no gato
diṣṭyā no paruṣaṃ ruṣārdha-kathite kiñcin mayā vyāhṛtam /
māṃ pratyāyayituṃ vimūḍha-hṛdayaṃ diṣṭyā kathāntaṃ gatā
mithyā-dūṣita-yānayā virahitaṃ diṣṭyā na jātaṃ jagat //SRs_2.311// (ve.saṃ. 2.13)
 atra svapna-vṛttānta-śravaṇa-bhrānti-janitasya bhānumatī-viṣayakasya suyodhana-roṣasya svapna-śeṣa-śravaṇa-janita-pratyaya-kṛtā śāntiḥ diṣṭyety-ādi-vāg-ārambheṇa  #
vyajyate / 
dvedhā nigaditaḥ strīṇāṃ roṣaḥ puruṣa-gocaraḥ / 140
sapatnī-hetur ādyaḥ syād anyaḥ syād anya-hetukaḥ //SRs_2.312//
sapatnī-hetuko roṣo vipralambhe prapañcyate / 141
anya-hetu-kṛte tv atra kriyāḥ puruṣa-roṣavat //SRs_2.313//
yathā-
mayy eva vismaraṇa-dāruṇa-citta-vṛttau
vṛttaṃ rahaḥ-praṇayam apratipadyamāne /
bhedād bhruvoḥ kuṭilayor atilohitākṣyā
bhagnaṃ śarāsanam ivātiruṣā smarasya //SRs_2.314// (śaku. 5.23)
atra prāktana-vṛttāntāpahnava-janito duṣyanta-viṣayakaḥ śakuntalā-roṣo bhrū-bhaṅgādibhir anubhāvair vyajyate /
atha śokaḥ-
bandhu-vyāpatti-daurgaty-adhana-nāśādibhiḥ kṛtaḥ / 142
citta-kleśa-bharaḥ śokas tatra ceṣṭā vivarṇatā //SRs_2.315//
bāṣpodgamo mukhe śoṣaḥ stambha-niḥśvasitādayaḥ / 143
uttamānam ayaṃ prauḍho vibhāvair anya-saṃśritaiḥ //SRs_2.316//
ātma-sthair atirūḍho' pi prāyaḥ śauryeṇa śāmyati / 144
tatra ceṣṭā guṇākhyāna-nigūḍha-ruditādayaḥ //SRs_2.317//
para-gata-vibhāvair, yathā-
devo rakṣatu vaḥ kilānana-parivyākīrṇa-cūḍā-bharāṃ
bhartur bhasmani petuṣīṃ karatala-vyāmṛṣṭa-pārśva-kṣitim /
hā prāṇeśvara hā smareti rudatīṃ bāspākulākṣīṃ ratiṃ
dṛṣṭvā yasya lalāṭa-locanam api vyāptāśru nirvāpitam //SRs_2.318//
atra rati-gata-śocya-daśā-vilokanena devasya śoko bāṣpodgamena vyajyate /
ātma-gatair, yathā-
ayi karṇa karṇa-subhagāṃ prayaccha me
giram udvamann iva mudaṃ mayi sthirām /
satatāviyuktam akṛtāpriyaṃ kathaṃ
vṛṣasena-vatsala vihāya yāsi mām //SRs_2.319// (ve.saṃ. 5.14)
syād eṣa mṛti-paryantaḥ sva-parasthais tu madhyame / 145
anativyakta-rudita-pramukhās tatra vikriyāḥ //SRs_2.320//
svagatair madhyamasya,
yathā karuṇā-kandale-
nyāyopādhir ayaṃ yad aśru-kaṇikā muñcanti bandhu-vyaye
rāgopādhir ayaṃ tyajanti viṣayān yaj jñātayo dustyajān /
prāṇānāṃ punar utkramaḥ kim upadhis tat kena vijñāyate
devaṃ cānakadundubhiṃ daśarathaṃ cekṣvāku-vaṃśyaṃ vinā //SRs_2.321//
atra vasudevasya bandhu-vipattijaḥ śokaḥ prāṇotkramaṇena vyajyate /
para-gatair, yathā-
nirbhidyanta ivāṅgakānya-suharair ākranda-saṃstambhanaiḥ
kaṇṭhe garva-niruddha-bāṣpa-vigame vācāṃ gatir gadgadā /
dhāvaty antara-saṃstutān api janān kaṇṭhe grahītuṃ manaḥ
kāṣṭhā tasya mamedṛśī yadukule kulyaḥ kathaṃ jīvati //SRs_2.322// [*14]
[*14] karuṇā-kandalād iti bhāti /
atra yadu-kula-dhvaṃsanena nāradasya śokaḥ /
hetubhiḥ svagatair eva prāyaḥ strī-nīcayor ayam / 146
maraṇa-vyavasāyāntas tatra bhū-pariveṣṭanam /
urastāḍana-nirbheda-pātoccai rodanādayaḥ //SRs_2.323// 147
atha nīca-gato,
yathā karuṇā-kandale-
kacair ardha-cchinnaiḥ kara-nihita-raktaiḥ kuca-taṭair
nakhotkṛttair gaṇḍair upala-hati-śīrṇaiś ca niṭilaiḥ /
vidīrṇair ākrandād vikala-gaditaiḥ kaṇṭha-vivarair
manas takṣṇotyantaḥ-pura-parijanānāṃ sthitir iyam //SRs_2.324//
strī-gato, yathā-
atha sā punar eva vihvalā
vasudhāliṅgana-dhūsara-stanī /
vilalāpa vikīrṇa-mūrdhajā
sama-duḥkhām iva kurvatī sthalīm //SRs_2.325// [ku.saṃ. 4.4]
atha jugupsā-
ahṛdyānāṃ padārthānāṃ darśana-śravaṇādibhiḥ /
saṅkocanaṃ yan manasah sā jugupsātra vikriyāḥ //SRs_2.326// 148
nāsāpidhānaṃ tvaritā gatir āsya-vikūṇanam /
sarvāṅga-dhūnanaṃ kutsā muhur niṣṭhīvanādayaḥ //SRs_2.327// 149
ahṛdya-darśanād, yathā-
niṣṭāpa-svidyad-asthnaḥ kvathana-pariṇaman medasaḥ pretakāyān
ākṛṣyāsakta-dhūpān api kuṇapa-bhujo bhūyasībhyaś citābhyaḥ /
utpakva-sraṃsi māṃsa-pracalad-ubhayataḥ sandhi-nirmukta-mārād
ete niścūṣya jaṅghān alakam udayinīr majja-dhārāḥ pibanti //SRs_2.328//
(mā.mā. 5.17)
atra jaṅghā-niścūṣaṇa-majja-dhārā-pānādi-janitā piśāca-viṣayā mādhavasya jugupsā garhaṇena ete kuṇapa-bhuja ity anena vyajyate /
śravaṇād, yathā-
medo-majjā-śoṇitaiḥ picchile' ntas
tvak-pracchanne snāyu-baddhāsthi-sandhau /
sādhur dehe karma-caṇḍāla-gehe
badhnāty udyat-pūti-gandhe ratiṃ kaḥ //SRs_2.329//
atra kasyacid vastu-tattva-vicārāgama-śravaṇa-janitā dehe jugupsā-rūpā nindā vyajyate /
ghṛṇā śuddhā jugupsānyā daśa-rūpe nirūpitā /
sā heya-śravaṇotpanna-jugupsāyā na bhidyate //SRs_2.330// 150
atha bhayam-
bhayaṃ tu mantunā ghora-darśana-śravaṇādibhiḥ /
cittasyātīva cāñcalyaṃ tat prāyo nīca-madhyayoḥ //SRs_2.331// 151
uttamasya tu jāyeta kāraṇair atilaukikaiḥ /
bhaye tu ceṣṭā vaivarṇyaṃ stabdhatvaṃ gātra-kampanam //SRs_2.332// 152
palāyanaṃ parāvṛtya vīkṣaṇaṃ svātma-gopanam /
āsya-śoṣaṇam utkrośa-śaraṇānveṣaṇādayaḥ //SRs_2.333// 153
mantur aparādhaḥ /
tasmād, yathā-
vibhūṣaṇa-pratyupahāra-hastam
upasthitaṃ vīkṣya viśāmpatis tam /
sauparṇam astraṃ pratisañjahāra
prahveṣv anirbandha-ruṣo hi santaḥ //SRs_2.334// (ra.vaṃ. 16.80)
ghora-darśanād, yathā-
parājitaś cola-bhayena pāṇḍyaḥ
palāyamāno diśi dakṣiṇasyām /
samākulo vārinidhiṃ vigāhya
setu-cchidaṃ dāśarathiṃ nininda //SRs_2.335//
atra yuddha-saṃrambha-bhīmasya colasya darśanāt pāṇḍyasya bhayaṃ palāyanādibhir vyajyate /
ghora-śravaṇād, yathā-
śrutvā niḥsāṇa-rāṇaṃ raṇa-bhuvi bhavato mādhava-kṣmādhavendra
prāpya pratyarthi-vīrāḥ kula-śikhari-guhāṃ gūḍha-gāḍhāndhakārām /
līnā lūna-pratāpā nija-kaṭaka-maṇi-śreṇikānti-prakarṣa-
sraṣṭāraṃ naṣṭa-dhairyāḥ kamala-bhuvam aho hanta nindanti mandam //SRs_2.336//
atilaukikāt kāraṇād uttamasya, yathā-
aśaknuvan soḍhum adhīra-locanaḥ
sahasra-raśmer iva yasya darśanam /
praviśya hemādri-guhā-gṛhāntaraṃ
nināya bibhyad divasāni kauśikaḥ //SRs_2.337// [māgha 1.53]
atra varṇanīyatayā uttama-rāvaṇaṃ prati devendrasya (bhītatva-varṇanāt)
madhyamatvaṃ (eveti tasya uttamatvaṃ katham iti)
nāśaṅkanīyam /
yataḥ prakṛtir eva kāraṇaṃ puṃsām uttamatve /
na tu varṇanā /
varṇanāyāḥ kāraṇatve priyeṇa tasyānaparādha-bādhitāḥ (māghe 1.61)
ity ādibhiḥ augryādi-bhāva-kathanam (varṇanīyatayā)
uttamasya rāvaṇasya nocitaṃ syāt /
tasmād uttama-prakṛter api devendrasya lokātirikta-vara-prabhāva-bhīṣaṇād rāvaṇād bhayam upapadyate /
uttamasyāpi hetuja-bhayānaṅgīkāre-
vidrāṇe dravya-nāthe savitari tarale jāta-śaṅke śaśāṅke
vaikuṇṭhe kuṇṭha-garve dravati maghavati klānta-kāntau kṛtānte /
abrahmṇyaṃ bruvāṇe viyati śata-dhṛtāv uddhṛtaikāgra-haste
pāyād vaḥ kāla-kūṭaṃ jhaṭiti kavalayan līlayā nīla-kaṇṭhaḥ //SRs_2.338//
ity atra vidrāva-tāralyādibhir udghoṣitasya dravya-nātha-savitrādi-gata-bhayasya apalāpaḥ katham abhidheyaḥ /
tad-apalāpe ca kāla-kūṭa-bhakṣaṇasya sukaratvāt tat-kārya-nirvahaṇaika-prāṇasya nīlakaṇṭha-prabhāvotkarṣasya kathaṃ mastakonnamanaṃ syāt /
hetujād itare prokte bhaye soḍhala-sūnunā /
kṛtrimaṃ tūttama-gataṃ gurv-ādīn pratyavāstavam //SRs_2.339// 154
vibhīṣikotthaṃ bālāder vitrāsitakam ity ubhe /
tatrāntyam antarbhūtaṃ syād ghora-śravaṇaje bhaye //SRs_2.340// 155
bhikṣu-bhallūka-corādi-sūcanā-kalpitatvataḥ /
ādyaṃ tu yukti-kākṣyāyāṃ bhaya-kakṣyāṃ na gāhate //SRs_2.341// 156
gurv-ādi-saṃnidhau yasmān nīcaiḥ sthity-ādi-sūcitam /
bhāvo vinaya eva syād atha syān nāṭake yadi //SRs_2.342// 157
avahitthatayā tasya bhayatvaṃ dūrato gatam /
ato hetujam evaikaṃ bhayaṃ syād iti niścayaḥ //SRs_2.343// 158
tathā ca bhāratīye-
etat svabhāvajaṃ syāt
sattva-samutthaṃ tathaiva kartavyam /
punar ebhir eva bhāvaiḥ
kṛtakaṃ mṛdu-ceṣṭitaiḥ kāryam //
SRs_2.344// iti / (nā.śā. 6.71)
nanu cātra svabhāvajaṃ kṛtakaṃ ceti dvividhaṃ bhayaṃ pratīyate /
tasmāt tad-virodha iti cet, maivam /
bharatādy-abhiprāyam ajānatāṃ pelavokti-mātra-tātparyeṇa na śaṅkitavyam /
tathā hi-yathā loke mañjiṣṭhādi-dravyaṃ sahajo raktimā gāḍhataraṃ vyāpnoti /
evaṃ madhya-nīcayor bhayaṃ svalpa-kāraṇa-mātre' pi sahajavad dṛśyata iti sahajam ity upacaryate /
yathā kṛtako lākṣā-rasaḥ prayatna-sajjito' pi kāṣṭhādikam antar na vyāpnoti,
evam uttama-gataṃ bhayam iti alaukika-kāraṇa-prakarṣeṇāpi kṛtakavad eva pratīyata iti kṛtakam ity upacaryate /
anyathā (tasya vāstavatve)
svābhāvikasya bhayasya dāma-darśane' pi samutpatti-prasaṅgāt /
nanu yadi svābhāvikaṃ bhayaṃ (uttamasya)
na vidyate (tarhi)-
dvāre niyukta-puruṣānumata-praveśaḥ
siṃhāsanāntika-careṇa sahopasarpan /
tejobhir asya vinivārita-dṛṣṭi-pātair
vākyād ṛte punar iva prativārito' smi //SRs_2.345// (mā.a.mi. 1.12)
ity ādiṣu kathaṃ bhayotpattir iti ced ucyate /
bhīṣaṇās trividhāḥ-ākṛti-bhīṣaṇāḥ kriyā-bhīṣaṇāḥ māhātmya-bhīṣaṇāś ceti /
tatrākṛti-bhīṣaṇāḥ rakṣaḥ-piśācādayaḥ /
kriyā-bhīṣaṇāḥ vīrabhadra-paraśurāma-śārdūla-vṛkādayaḥ /
māhātmya-bhīṣaṇā deva-naradevādayaḥ /
tato' tra māhātmya-bhīṣaṇa-rāja-darśanād bhayaṃ nāṭyācāryasya (hara-dattasya) jāyate /
na punaḥ svabhāvāt /
tad etan niḥśaṃśayaṃ kṛtam aho durāsado rāja-mahimā iti pūrva-vākyaṃ grathnatā tenaiva kālidāseneti sarvaṃ kalyāṇam /
bhojenoktāḥ sthāyino' nye garvaḥ sneho dhṛtir matiḥ /
sthāsnur evoddhata-preyaḥ śāntodātta-raseṣv api / 159
tatra sneho rater bhedas tridhā cecchātma-tat-kṛtaḥ //SRs_2.346//
tathā hi-idaṃ khalu tenaiva preyo-rasa-vādinā mahārājenodāhṛtam-
yad eva rocate mahyaṃ tad eva kurute priyā /
iti vetti na jānāti tat priyaṃ yat karoti sā //SRs_2.347// iti /
tenaiva vyākṛtaṃ ca-vatsala-prakṛter dhīra-lalita-nāyakasya priyālambana-vibhāvād
utpannaḥ snehaḥ sthāyi-bhāvo viṣaya-saundaryādibhir uddīpana-vibhāvair uddīpyamānaḥ
samupajāyamānair mati-dhṛti-smṛty-ādibhir vyabhicāri-bhāvair anubhāvaiś ca praśaṃsādibhiḥ
saṃsṛjyamāno niṣpannaḥ preyo-rasa iti pratīyate /
rati-prītyor api cāyam eva mūla-prakṛtir iṣyate /
na tāvad asya snehasya ratiṃ prati mūla-prakṛtitvam /
raty-aṅkura-daśāyām asyāsambhavāt /
sambhogecchā-mātraṃ hi ratiḥ /
saiva prema-māna-praṇayākhyābhis tisṛbhiḥ pūrva-daśābhir utkaṭībhūtā caturtha-daśāyāṃ citta-dravī-bhāva-lakṣaṇa-sneha-rūpatām āpnoti /
tathā ca bhāva-prakāśikāyām-
iyam aṅkuritā premṇā mānāt pallavitā bhavet /
sakorakā praṇayataḥ snehāt kusumitā bhavet //SRs_2.348// iti /
ato' sminn udāharaṇe snehasya rati-rūpeṇaivāsvādyatvaṃ na pṛthak sthāyitvena /
evaṃ ca snehasya rati-bhedatva-kathanāt preyo-rasasyāpi śṛṅgārād apṛthaktvam artha-siddham /
anye poṣā-sahiṣṇutvān naiva sthāyi-padocitāḥ //SRs_2.349// 160
tathāpi garva-sthāyitvam udāhṛtam-
apakartāham asmīti mā te manasi bhūd bhayam /
vimukheṣu na me khaḍgaḥ prahartuṃ jātu vāñchati //SRs_2.350//
(sa.ka.ā., kāvyādarśa 2.293)
vyākṛtaṃ ca-atra mayāpakāraḥ kṛta iti yat te cetasi bhayaṃ tan mā bhūt /
mama khaḍgaḥ parāṅmukheṣu na kadācid api parahartum utsahata iti sarvathaiva rūḍho' haṅkāraḥ pratīyate /
so' yaṃ garva-prakṛtir uddhato nāma raso niṣpadyate iti /
na tāvad atra garvaḥ /
kiṃ tu pūrvam apakartāraṃ paścād bhītaṃ dviṣantam avalokya jātayā sama-ravi-mukhaṃ
na hanmi mā bhaiṣīr iti vāk-sūcitayā nīce dayayā kasyacid vīra-sārvabhaumasya śobhā
nāma pauruṣa-sāttvika-bhāvaḥ pratīyate /
yadi vā abhītam api śatruṃ bhīto yadi tarhi palāyasvety adhikṣipatīti garva iti ced astu vā garvaḥ /
tathāpy asatyabhītikalpanā-rūpa-cittādhyavasāya-prakāśana-dvāreṇa śatru-gata-krodham eva puṣṇāti /
kiṃ ca vimukhāprahāra-rūpātma-sambhāvanā-rūpa-garvasya asatya-bhīti-kalpanopabṛṃhaṇāt poṣo bhāvakānāṃ vairasyāya,
na kevalaṃ svādābhāvāyeti nāsminn udāharaṇe garvasya sthāyitvam upapadyate /
dhṛteḥ sthāyitvam api tenaivodāhṛtam, tathā hi-
sarvāḥ sampattayas tasya santuṣṭaṃ yasya mānasam /
upānad-gūḍha-pādasya nanu carmāstṛtaiva bhūḥ //SRs_2.351// (sa.ka.ā.) iti /
vyākṛtaṃ ca /
atra kasyacid upaśānta-prakṛter dhīra-śānta-nāyakasya arthopagamana-mano' nukūla-dārādi-sampatter
ālambana-vibhāva-bhūtāyāḥ samutpanno dhṛti-sthāyi-bhāvo vastu-tattvālocanādibhir
uddīpana-vibhāvair uddīpyamānaḥ samupajāyamāna-smṛti-maty-ādibhir vyabhicāri-bhāvair
vāg-ārambhādibhiś cānubhāvair anuṣajyamāno niṣpannaḥ śānto rasa iti gīyate /
anye punar asya śamaṃ prakṛtim āmananti /
sa tu dhṛter eva viśeṣo bhaviṣyatīti /
atra tāvad anukūla-dāra-siddhi-janitāyāḥ dhṛtes tu rati-paratantratvam ābāla-gopāla-prasiddham /
nanu, vastutattvālocanādibhir asyāḥ sthāyitvaṃ kalpyate iti cet, na /
naiḥspṛhya-vāsanā-vāsite bhāvaka-citte vibhāvādiṣv api naiḥsvpṛhyonmeṣād dhṛter mūla-ccheda-prasaṅgāt /
 artha-sampatti-janitā dhṛtis tu agṛdhnu-lakṣaṇa-lokottaratva-prāpti-vyavasāya-rūpam utsāham anusarantī vīropakaraṇatām āpnotīti nātra dhṛteḥ  #
sthāyitvam / 
dhṛti-sthāyitva-nirākaraṇa-saṃrambheṇaiva naṣṭas tad-viṣayaḥ śama-sthāyī kutra vā līno na jñāyate /
mateḥ sthāyitvaṃ tenaivodāhṛtam / tathā hi-
sādhāraṇyān nirātaṅkaḥ kanyām anyo' pi yācate /
kiṃ punar jagatāṃ jetā prapautraḥ parameṣṭhinaḥ //
SRs_2.352// [ma.vī.ca. 1.31] iti /
vyākṛtaṃ ca-rāmasya udātta-prakṛter nisargata eva tattvābhiniveśinī matir nānya-viṣaye pravartate /
na ca pravṛttā uparamati /
sā ca sīteyaṃ mama svīkāra-yogyety evaṃ-rūpeṇa pravṛttā rāvaṇa-prārthanā-lakṣmaṇa-protsāhanābhyām
uddīpyamānā samupajāyamāna-cintā-vitarka-vrīḍāvahittha-smṛty-ādibhiḥ kālocitottarānu-mīyamānair
viveka-cāturya-dhairyaudāryādibhiḥ saṃsṛjyamānā udātta-rasa-rūpeṇa niṣpadyate iti /
atra tāvat sītā-viṣayā ātma-svīkāra-yogyatva-niścaya-rūpā rāmasya matis tu rater utpatti-mātra-kāraṇam eva /
tad-aniścaye rater anaucityāt /
atra kanyāyāḥ sādhāraṇya-niścayo matiḥ /
tasyāḥ sthāyitvam icchāma iti cet, na /
 sā hi rāvaṇa-viṣaya-lajjāsūyā-doṣa-nivāraṇa-dvāreṇa kārya-karaṇāparāṅmukhībhāva-lakṣaṇa-lokottara-tat-prāpti-vyavasāya-rūpā rāmotsāhaṃ bhāvakāsvāda-yogyatayā  #
protsāhayati / 
tad aṣṭāv eva vijñeyāḥ sthāyino muni-saṃmatāḥ /
sthāyino' ṣṭau trayastriṃśac cāriṇo' ṣṭau ca sāttvikāḥ //SRs_2.353// 161
evam ekonapañcāśad bhāvāḥ syur militā ime /
evaṃ hi sthāyino bhāvān siṃha-bhūpatir abhyadhāt //SRs_2.354// 162
athaiṣāṃ rasa-rūpatvam ucyate siṃha-bhūbhujā /
vidvan-mānasa-haṃsena rasa-bhāva-vivekinā //SRs_2.355// 163
ete ca sthāyinaḥ svaiḥ svair vibhāvair vyabhicāribhiḥ /
sāttvikaiś cānubhāvaiś ca naṭābhinaya-yogataḥ //SRs_2.356// 164
sākṣātkāram ivānītāḥ prāpitāḥ svādu-rūpatām /
sāmājikānāṃ manasi prayānti rasa-rūpatām //SRs_2.357// 165
dadhyādi-vyañjana-dravyaiś ciñcādibhir athauṣadhaiḥ /
guḍādi-madhura-dravyair yathā-yogaṃ samanvitaiḥ //SRs_2.358// 166
yadvat pāka-viśeṣeṇa ṣāḍavākhyo rasaḥ paraḥ /
niṣpadyate vibhāvādyaiḥ prayogeṇa tathā rasaḥ / 167
so' yam ānanda-sambhedo bhāvakair anubhūyate //SRs_2.359//
nanu nāyaka-niṣṭhasya sthāyi-prakarṣa-lakṣaṇasya rasasya sāmājikānubhava-yogyatā nopapadyate /
anya-bhavasya tasyānyānubhavāyogāt iti cet satyam /
ko vā nāyaka-gataṃ rasam ācaṣṭe /
tathā hi-sa ca nāyako dṛṣṭaḥ śruto' nukṛto vā rasasyāśrayatām ālambate /
nādyaḥ /
sākṣād dṛṣṭa-nāyaka-ratyāder vrīḍā-jugupsādi-pratīpa-phalatvena svādābhāvāt /
na dvitīya-tṛtīyau /
tayor avidyamānatvāt /
na hy asati āśraye tad-āśritasyāvasthānam upapadyate /
nanu bhavatu nāmaivam /
tathāpi rasasya naṭa-gatatve na sāmājikānubhavānupapattir iti cet, na /
naṭe rasa-sambhavaḥ kim anubhāvādi-sad-bhāvena vibhāvādi-sambhavena vā /
nādyaḥ, abhyāsa-pāṭavādināpi tat-siddheḥ /
kiṃ ca sāmājikeṣu yathocitam anubhāva-sadbhāve' pi tvayā teṣāṃ rasāśrayatānaṅgīkārāt /
yadi vibhāvena tatrāpi kim anukārya-mālavikādinā (uta)
anukāriṇā svakāntādinā vā /
nādyaḥ, anaucityāt /
nāpi dvitīyaḥ,
naṭe sākṣād-dṛṣṭa-nāyakavad aślīlatā-pratīteḥ /
nanu, mālāvikādi-vibhāva-viśeṣasyānaucityāt (sva-vi-)
bhāvasyāsaṃnihitatvāt (sannihitatve' pi sākṣād-dṛṣṭa-nāyakavad aślīlatā-pratīteḥ)
ca sāmājikānām api naṭavad eva rasān āśrayatvaṃ prasajyate iti cet,
atra kecana samādadhate-
vibhāvādi-bhāvānām anapekṣita-bāhya-sattvānāṃ śabdopadhānād evāsādita-sad-bhāvānām
anukāryāpekṣayā niḥsādhāraṇānām api kāvye nāṭye ca abhidhā-paryāyeṇa sādhāraṇīkaraṇātmanā
bhāvanā-vyāpāreṇa sva-sambandhitayā vibhāvitānāṃ sākṣād bhāvaka-cetasi viparivartamānānām
ālambanatvādy-avirodhād anaucityādi-viplava-rahitaḥ sthāyī nirbharānanda-viśrānti-svabhāvena
bhogena bhāvakair bhujyate iti /
anye tv anyathā samādhānam āhuḥ /
loke pramadādi-kāraṇādibhiḥ sthāyy-anumāne abhyāsa-pāṭavavatāṃ sahṛdayānāṃ kāvye
nāṭye ca vibhāvādi-pada-vyapadeśyaiḥ (mamaivaite śatror evaite taṭasthasyaivaite
na mamaivaite na śatror evaite na taṭasthasyaivaite iti sambandha-viśeṣa-svīkāra-parihāra-niyamān adhyavasāyāt)
sva-sambandhitvena anya-sambandhitvena ca sādhāraṇyāt pratītair abhivyaktībhūto vāsanātmatayā
sthitaḥ sthāyī ratyādiḥ pānaka-rasa-nyāyena carvyamāṇo lokottara-camatkāra-kārī paramānandam
iva kandalayan rasa-rūpatām āpnotīti /
evaṃ ca bhukti-vyakti-pakṣayor ubhayor api sāmājikānāṃ rasāśrayatvopapatter anyatara-pakṣa-parigrahāgrahād udāsmahe /
prāyeṇa bhāratīya-matānusāriṇāṃ prakriyā tu (ittham)
-loke kāraṇa-kārya-sahakāritām upagataiḥ kāvye nāṭye vā sarasa-sūkti-sudhā-mādhurī-dhurīṇair
yathoktābhinaya-sametair vā padārthatvena vibhāvānubhāva-sañcāri-vyapadeśaṃ prāpitaiḥ
nāyikā-nāyaka-candra-candrikā-malayānilādi-bhrū-vikṣepa-kaṭākṣa-pāta-sveda-romāñcādi-nirveda-harṣādi-rūpair
vāsanātmakair ātma-sambandhitvenābhi-matair bhāvaiḥ dharma-kīrti-ratānāṃ ṣaḍ-aṅga-nāṭya-samaya-jñānāṃ
nānā-deśa-veṣa-bhāṣā-vicakṣaṇānāṃ nikhila-kalā-kalāpa-kovidānāṃ santyakta-matsarāṇāṃ
sakala-siddhānta-vedināṃ rasa-bhāva-vivecakānāṃ kāvyārtha-nihita-cetasāṃ sāmājikānāṃ
manasi mudrā-muditra-nyāyena viparitvartitāḥ vāsitāś cābhivardhitāḥ sthāyino bhāvāḥ
(vākyārtha-sthānīyāḥ)
kāvyārthatvenābhimatāḥ bāhyārthāvalambanātmakāḥ santo vikāsa-vistara-kṣobha-vikṣepātmakatayā vibhinnāḥ tat-tad-rūpeṇa (raty-utsāhādi-rūpeṇa
 āsvādyamānāḥ paramānanda-rūpatām āpnuvantīti sakala-sahṛdaya-saṃvedana-siddhasya rasasya pramāṇāntareṇa saṃsādhana-pariśramaḥ śrotṛ-jana-citta-kṣobhāya  #
na kevalaṃ, 
pratyuta nopayogāyeti prakṛtam anusarāmaḥ //
aṣṭadhā sa ca śṛṅgāra-hāsya-vīrādbhutā api / 168
raudraḥ karuṇa-bībhatsau bhayānaka itīritaḥ //SRs_2.360//
eṣūttaras tu pūrvasmāt sambhūto viṣamāt samaḥ / 169
bahu-vaktavyatā-hetoḥ sakalāhlādanād api //SRs_2.361//
raseṣu tatra śṛṅgāraḥ prathamaṃ lakṣyate sphuṭam / 170
vibhāvair anubhāvaiś ca sāttvikair vyabhicāribhiḥ //SRs_2.362//
nītā sadasya-rasyatvaṃ ratiḥ śṛṅgāra ucyate / 171
sa vipralambhaḥ sambhoga iti dvedhā nigadyate //SRs_2.363//
ayuktayos taruṇayor yo' nurāgaḥ parasparam / 172
abhīṣṭāliṅganādīnām anavāptau prakṛṣyate //SRs_2.364//
sa vipralambho vijñeyaḥ sa caturdhā nigadyate / 173
pūrvānurāga-mānau ca pravāsa-karuṇāv iti //SRs_2.365//
atrāyam arthaḥ-nāyikā-nāyakayoḥ prāg-asaṅgatayoḥ saṅgata-viyuktayor vā (parasparam anuraktayoḥ)
svocita-vibhāvair anubhāviś copajāyamānaḥ parasparānurāgo' nyatarānurāgo vā svābhilaṣitāliṅganādīnām
anavāptau satyām utpadyamānair vyabhicāribhir anubhāvaiś ca prakṛṣyamāṇo vipralambha-śṛṅgāra ity ākhyāyate /
sa ca pūrvānurāgādi-bhedena cāturvidhyam āpadyate /
tatra pūrvānurāgaḥ-
yat prema saṅgamāt pūrvaṃ darśana-śravaṇādibhiḥ / 174
pūrvānurāgaḥ sa jñeyaḥ śravaṇaṃ tad-guṇa-śrutiḥ //SRs_2.366//
śravaṇena pūrvānurāgo, yathā-
sādhu tvayā tarkitam etad eva
svenānalaṃ yat kila saṃśrayiṣye /
vināmunā svātmani tu prahartuṃ
mṛṣā-giraṃ tvāṃ nṛpatau na kuryām //
(naiṣadhīye 3.77)
atra haṃsa-mukhān nala-guṇa-śravaṇena damayantyāḥ pūrvānurāgaḥ /
pratyakṣa-citra-svapnādau darśanaṃ darśanaṃ matam //367// 175
pratyakṣa-darśanād, yathā-
taṃ vīkṣya sarvāvayavānavadyaṃ
nyavartanānyopagamāt kumārī /
na hi praphullaṃ sahakāram etya
vṛkṣāntaraṃ kāṅkṣati ṣaṭ-padālī //SRs_2.368// (ra.vaṃ. 6.69)
citra-darśanena, yathā-
līlāvadhūta-kamalā kalayantī pakṣapātam adhikaṃ naḥ /
mānasam upaiti keyaṃ citra-gatā rājahaṃsīva //
SRs_2.369// (ratnāvalī 2.8)
atra citragata-ratnāvalī-darśanād vatsa-rājasya pūrvānurāgaḥ /
svapna-darśanena, yathā-
svapne dṛṣṭākārā tam api samādāya gatavatī bhavatī /
anyam upāyaṃ na labhe prasīda rambhoru dāsāya //SRs_2.370//
atra kām api svapne dṛṣṭavataḥ kasyacin nāyakasya pūrvānurāgaḥ /
yataḥ pūrvānurāgo' yaṃ saṅkalpātmā pravartate /
so' yaṃ pūrvānurāgākhyo vipralambha itīritaḥ //SRs_2.371// 176
pāratantryād ayaṃ dvedhā daiva-mānuṣa-kalpanāt /
tatra sañcāriṇo glāniḥ śaṅkāsūye śramo bhayam //SRs_2.372// 177
nirvedautsukya-dainyāni cintā-nidre prabodhatā /
viṣādo jaḍatonmādo moho maraṇam eva ca //SRs_2.373// 178
tatra daiva-pāratantryeṇa, yathā-
śailātmajāpi pitur ucchiraso' bhilāṣaṃ
vyarthaṃ samarthya lalitaṃ vapur ātmanaś ca /
sakhyoḥ samakṣam iti cādhika-jāta-lajjā
śūnyā jagāma bhavanābhimukhī kathaṃcit //SRs_2.374// (ku.saṃ. 3.75)
atra janakādy-ānukūlye' pi daiva-pāratantryeṇa pārvatyāḥ pūrvānurāgaḥ /
mānuṣa-pāratantryeṇa, yathā-
dullaho pio me tasmiṃ bhava hiaa ṇirāsaṃ
ammo apaṃgo me paripphurai kiṃ bi vāmo /
eso so cira-diṭṭho kahaṃ uṇa dakkhidabbo
ṇāha maṃ parāhīṇaṃ tui parigaṇaa satiṇhaṃ //SRs_2.375// (mā.a.mi. 2.4)
[durlabhaḥ priyo me tasmin bhava hṛdaya-nirāsaṃ
amho apāṅgo me parisphurati kim api vāmaḥ /
eṣa sa cira-dṛṣṭaḥ kathaṃ punar draṣṭavyaḥ
nātha māṃ parādhīnāṃ tvayi parigaṇaya satṛṣṇām //]
atra (catuṣpada-vastuke gīte)
devayānī-pāratantryeṇa śarmiṣṭhāyāḥ yayāti-viṣayaḥ pūrvānurāgaḥ /
etasminn abhilāṣādi maraṇāntam anekadhā /
tat-tat-sañcāri-bhāvānām utkaṭatvād daśā bhavet //SRs_2.376// 179
tathāpi prāktanair asyā daśāvasthāḥ samāsataḥ /
proktās tad-anurodhena tāsāṃ lakṣaṇam ucyate //SRs_2.377// 180
abhilāṣaś cintānusmṛti-guṇa-saṅkīrtanodvegāḥ /
savilāpā unmāda-vyādhī jaḍatā mṛtiś ca tāḥ kramaśaḥ //SRs_2.378// 181
tatra abhilāṣaḥ-
saṅgamopāya-racita-prārabdha-vyavasāyataḥ /
saṅkalpecchā-samudbhūtir abhilāṣo' tra vikriyāḥ //SRs_2.379// 182
praveśa-nirgamau tūṣṇīṃ tad-dṛṣṭi-patha-gāminau /
rāga-prakāśana-parāś ceṣṭāḥ svātma-prasādhanam / 183
vyājoktayaś ca vijane sthitir ity evam ādayaḥ //SRs_2.380//
yathā-
alolaiś ca śvāsa-pravidalita-lajjā-parimalaiḥ
pramodād udvelaiś cakita-hariṇī-vīkṣaṇa-sakhaiḥ /
amandair autsukyāt praṇaya-laharī-marma-piśunair
apāṅgaiḥ siṃha-kṣmā-ramaṇam abalā vīkṣitavatī //SRs_2.381//
atra rāga-prakāśana-parair dṛṣṭi-viśeṣair nāyake kasyāścid abhilāṣo vyajyate /
atha cintā-
kenopāyena saṃsiddhiḥ kadā tasya samāgamaḥ / 184
dūtī-mukhena kiṃ vācyam ity ādy ūhas tu cintanam //SRs_2.382//
atra nīvyādi-saṃsparśaḥ śayyāyāṃ parivartanam / 185
sa-bāṣpākekarā dṛṣṭir mudrikādi-vivartanam /
nirlakṣya-vīkṣaṇaṃ caivam ādyā vikṛtayo matāḥ //SRs_2.383// 186
yathā-
udyānaṃ kim upāgatāsmi sukṛtī devo na kiṃ darśitaḥ
śrī-siṃhaḥ sva-sakhī-mukhena sa kathaṃ neyaḥ sa kiṃ vakṣyati /
siddhyet tena kadā samāgama iti dhyānena savyākulā
śayyāyāṃ parivartane śvasiti ca kṣiptvā kapolaṃ kare //SRs_2.384//
atha anusmṛtiḥ-
arthānām anubhūtānāṃ deśa-kālānuvartinām /
sāntatyena parāmarśo mānasaḥ syād anusmṛtiḥ //SRs_2.385// 187
tatrānubhāvā niḥśvāso dhyāṇaṃ kṛtya-vihastatā /
śayyāsanādi-vidveṣa ity ādyāḥ smara-kalpitāḥ //SRs_2.386// 188
yathā-
ārāme ratirāja-pūjana-vidhāvāsanna-sañcāriṇo
vyāpārānanapota-siṃha-nṛpate rāgānusandhāyakān /
smāraṃ smāram amuṃ kṣaṇaṃ śaśimukhī śvāsair vivarṇādharā
nānyat kāṅkṣati karma kartum ucitaṃ nāste na śete kvacit //SRs_2.387//
atah guṇa-kīrtanam-
saundaryādi-guṇa-ślāghā guṇa-kīrtanam atra tu /
romāñco gadgadā vāṇī bhāva-manthara-vīkṣaṇam / 189
tat-saṅga-cintanaṃ sakhyā gaṇḍa-svedādayo' pi ca //SRs_2.388//
yathā-
kiṃ kāmena kim indunā surabhiṇā kiṃ vā jayantena kiṃ
mad-bhāgyaād anapota-siṃha-nṛpate rūpaṃ mayā vīkṣitam /
anyās tat-paricaryayeva sudṛśo hanteti romāñcitā
svidyad-gaṇḍa-talaṃ sagadgada-padaṃ sākhyāti sakhyāḥ puraḥ //SRs_2.389//
atha udvegaḥ-
manasaḥ kampa udvegaḥ kathitas tatra vikriyāḥ / 190
cintā santāpa-niḥśvāsau dveṣaḥ śayyāsanādiṣu /
stambha-cintāśru-vaivarṇya-dīnatvādaya īritāḥ //SRs_2.390// 191
yathā-
sevāyā anapota-siṃha-nṛpater yāteṣu rājasv atho
tat-strībhiś cirayat suteṣu vilasac-cetaḥ-samudbhrāntibhiḥ /
niḥśvāsa-glapitādharaṃ paripatat-saṃruddha-bāṣpodayaṃ
kāmaṃ snigdha-sakhī-jane viracitā dīnā dṛśor vṛttayaḥ //SRs_2.391//
atha vilāpaḥ-
iha me dṛk-pathaṃ prāpad ihātiṣṭhad ihāsta ca /
ihālapad ihāvātsīd ihaiva nyavṛtat tathā //SRs_2.392// 192
ity ādi-vākya-vinyāso vilāpa iti kīrtitaḥ /
tatra ceṣṭās tu kutrāpi gamanaṃ kvacid īkṣaṇam / 193
kvacit kvacid avasthānaṃ kvacic ca bhramaṇādayaḥ //SRs_2.393//
yathā-
atrābhūd anapota-siṃha-nṛpatis tatrāham asmin latā-
kuñje sādaram īkṣitāham iha mam ānandayan sa smitaiḥ /
ity ālāpavatī vilokitam api vyālokate sambhramād
yātaṃ yāti ca satvarā taru-talaṃ līlāta ekākinī //SRs_2.394//
atha unmādaḥ-
sarvāvasthāsu sarvatra tan-manaskatayā sadā / 194
atasmiṃs tad iti bhrāntir unmādo virahodbhavaḥ //SRs_2.395//
tatra ceṣṭās tu vijñeyā dveṣaḥ sveṣṭe' pi vastuni / 195
dīrghaṃ muhuś ca niḥśvāso nirnimeṣatayā sthitiḥ /
nirnimitta-smita-dhyāna-gāna-maunādayo' pi ca //SRs_2.396// 196
autsukyād anapota-siṃha-nṛpater ākāram ālikhya sā
nirvarṇyāyam asau mama priya iti premābhiyoga-bhramāt /
āśūtthāya tato' pasṛtya tarasā kiṃcid vivṛttānanā
sāsūyaṃ sadara-smitaṃ sa-cakitaṃ sākāṅkṣam ālokate //SRs_2.397//
atha vyādhiḥ-
abhīṣṭa-saṅgamābhāvād vyādhiḥ santāpa-lakṣaṇaḥ /
atra santāpa-niḥśvāsau śīta-vastu-niṣevaṇam //SRs_2.398// 197
jīvitopekṣaṇaṃ moho mumūrṣā dhṛti-varjanam /
yatra kvacic ca patanaṃ srastākṣatvādayo' pi ca //SRs_2.399// 198
yathā-
saṅgatyām anapota-siṃha-nṛpater āsakta-ceto-gataiḥ
kandarpānala-dīpitāni sutanor aṅgāni paryākulāḥ /
vyālimpan hima-bālukā-paricitaiḥ śrī-gandha-sāra-dravaiḥ
sakhyaḥ pāṇi-talāni patra-marutā nirvāpayantyo muhuḥ //SRs_2.400//
atha jaḍatā-
idam iṣṭam aniṣṭaṃ tad iti vetti na kiñcana /
nottaraṃ bhāṣate praśne nekṣate na śṛṇoti ca //SRs_2.401// 199
yatra dhyāyati niḥsaṃjñaṃ jaḍatā sā prakīrtitā /
atra sparśānabhijñatvaṃ vaivarṇyaṃ śithilāṅgatā / 200
akāṇḍa-huṅkṛtiḥ stambho niḥśvāsa-kṛśatādayaḥ //SRs_2.402//
yathā-
saṅkalpair anapota-siṃha-nṛpatau saṃrūḍha-mūlāṅkurair
ākrāntā tanutāṃ gatā smara-śaraiḥ śāteva śātodarī /
asman-mūlam idaṃ tanutvam iti kiṃ lajjālase locane
prāpte pakṣma-puṭāvṛtiṃ ratipates tat-ketanaṃ jṛmbhatām //SRs_2.403//
atha maraṇaṃ-
tais taiḥ kṛtaiḥ pratīkārair yadi na syāt samāgamaḥ / 201
tataḥ syān maraṇodyogah kāmāgnes tatra vikriyāḥ //SRs_2.404//
līlā-śuka-cakorādi-nyāsaḥ snigdha-sakhī-kare / 202
kala-kaṇṭha-kalālāpa-śrutir mandānilādaraḥ /
jyotsnā-praveśa-mākanda-mañjarī-vīkṣaṇādayaḥ //SRs_2.405// 203
yathā-
tanvī darśana-saṃjñayaiva laitkām āpṛcchya saṃvardhitāṃ
nyāsīkṛtya ca śārikāṃ parijane snigdhe samaṃ vīṇayā /
jyotsnām āviśatī viśārada-sakhī-vargeṇa karṇāntike
siktena hy anapota-siṃha-nṛpater nāmnā punar jīvitā //SRs_2.406//
atra kecid abhilāṣāt pūrvam icchotkaṇṭhā-lakṣaṇam avasthā-dvayam aṅgīkṛtya dvādaśāvasthā iti varṇayanti /
tatrecchā punar abhilāṣān na bhidyate /
tat-prāpti-tvarālakṣaṇā utkaṇṭhā tu cintanān nātiricyate ity udāsitam /
atha māna-vipralambhaḥ-
muhuḥ-kṛto meti neti pratiṣedhārtha-vīpsayā /
īpsitāliṅganādīnāṃ nirodho māna ucyate //SRs_2.407// 204
so' yaṃ sahetu-nirhetu-bhedād dvedhātra hetujaḥ /
īrṣyayā sambhaved īrṣyā tv anyāsaṅgini vallabhe //SRs_2.408// 205
asahiṣṇutvam eva syād dṛṣṭer anumiteḥ śruteḥ /
īrṣyā-māne tu nirvedāvahittha-glāni-dīnatāḥ / 206
cintā-cāpalya-jaḍatā-mohādyā vyabhicāriṇaḥ //SRs_2.409//
tatra darśanerṣyā-māno, yathā-
paccakkha-maṃtu-kāraa ja{i} cumbasi maha ime hada-kapole /
tā majjha pia-sahīe bisesao kīsa biṇṇao //SRs_2.410//
[pratyakṣa-mantu-kāraka yadi cumbasi mamaimau hata-kapolau /
tato mama priya-sakhyā viśeṣakaḥ kasmād vijñātaḥ //]
 atra nāyikā-kapola-cumbana-vyājena tat-pratibimbitāṃ sakhīṃ cumbati nāyake tad-īrṣyayā janito nāyikā-mānaḥ pratyakṣa-mantukārakety anayā sambuddhyā  #
vyajyate / 
bhogāṅka-gotra-skhalanotsvapnair anumitis tridhā //SRs_2.411// 207
bhogāṅkānumiti-janiterṣyamāno,
yathā mamaiva-
ko doṣo maṇi-mālikā yadi bhavet kaṇṭhe na kiṃ śaṅkaro
dhatte bhūṣaṇam ardha-candram amalaṃ candre na kiṃ kālimā /
tat sādhv eva kṛtaṃ kṛtaṃ bhaṇitibhir naivāparāddhaṃ tvayā
bhāgyaṃ draṣṭum anīśayaiva bhavataḥ kāntāparāddhaṃ mayā //SRs_2.412// [*15]
[*15] This verse appeared previously in 1.125.
 atra maṇi-mālikādi-lakṣaṇa-madana-mudrānumiti-priyāparādha-janiterṣyā-sambhūto mānaḥ tat sādhv eva kṛtam ity ādibhir viparīta-lakṣaṇoktibhir  #
vyajyate / 
gotra-skhalanena yathā mamaiva-
nāma-vyatikrama-nimitta-ruṣāruṇena
netrāñcalena mayi tāḍanam ācarantyāḥ /
mā mā spṛśeti paruṣākṣara-vāda-ramyaṃ
manye tad eva mukha-paṅkajam āyatākṣyāḥ //SRs_2.413//
utsvapnerṣyayā, yathā-
svapna-kīrtita-vipakṣam aṅganāḥ
pratyabhitsur avadantya eva tam /
pracchadānta-galitāśru-bindubhiḥ
krodha-bhinna-valayair vivartanaiḥ //SRs_2.414// (ra.vaṃ. 19.22)
śrutiḥ priyāparādhasya śrutir āpta-sakhī-mukhāt //SRs_2.415// 208ab
śruti-janiterṣyayā māno, yathā-
aṅguly-agra-nakhena bāṣya-salilaṃ vikṣipya vikṣipya
kiṃ tūṣṇīṃ rodiṣi kopane bahutaraṃ phūtkṛtya rodiṣyasi /
yasyāste piśunopadeśa-vacanair māne' tibhūmiṃ gate
nirviṇṇo' nunayaṃ prati priyatamo madhyasthatām eṣyati //SRs_2.416// (amaru. 5)
atra piśuna-sakhī-janopadeśa-janito māno bāṣpādibhir vyajyate /
kāraṇābhāsa-sambhūto nirhetuḥ syād dvayor api / 208
avahitthādayas tatra vijñeyā vyabhicāriṇaḥ //SRs_2.417//
tatra puruṣasya, yathā-
likhann āste bhūmiṃ bahir avanataḥ prāṇa-dayito
nirāhārāḥ sakhyaḥ satata-ruditocchūṇa-nayanāḥ /
parityaktaṃ sarvaṃ hasita-paṭhitaṃ pañjara-śukais
tavāvasthā ceyaṃ visṛja kaṭhine mānam adhunā //SRs_2.418// (amaru. 7)
yathā vā-
alia-pasuttaa viṇimīliaccha dehi suhaa majjha oāsaṃ /
gaṇḍa-paricuṃbaṇāpulaiaṅga ṇa puṇo cirāissaṃ //SRs_2.419// (gā.sa. 1.20)
(alīka-prasupta vinimīlitākṣa dehi subhaga mamāvakāśam /
gaṇḍa-paricumbanā-pulakitāṅga na punaś cirayiṣyāmi //)
atrālīka-svāpākṣi-nimīlanādi-sūcita-puruṣa-māna-kāraṇasya prasādhana-gṛha-vyāpāra-nimittaṃ vilambanasyābhāsatvam /
striyā, yathā-
muñca kopam animitta-locane
sandhyayā praṇamito' smi nānyathā /
kiṃ na vetsi sahadharma-cāriṇaṃ
cakravāka-sama-vṛttim ātmanaḥ //SRs_2.420// (ku.saṃ. 8.57)
atra pārvatī-māna-kāraṇasya parameśvara-kṛta-sandhyā-praṇāmasyābhāsatvam /
nanu aliapasuttety atra gaṇḍa-paricumbanasya niṣedho nāsti /
evaṃ muñca kopam ity atra ca niṣedho na śrūyate /
tat katham asya nirhetukasya (meti vā neti vā niṣedhābhāve' pi)
mānatvam iti cet /
meti neti vācika-niṣedhasya upalaksaṇatvāt (aliapasutteti)
pūrvasminn udāharaṇe apratikriyayā cumbanānaṅgīkāra-lakṣaṇo niṣedho vidyata eva /
aparatra (muñca kopam ity atra)
punar anuttara-dānādinā anaṅgīkāra-lakṣaṇo niṣedho vaktavya eva /
nanu nirhetukasya mānasya bhāva-kauṭilya-rūpa-mānasya ca ko bheda iti ced ucyate /
nirhetuka-māne tu kopa-vyājena cumbanādi-vilambanāt prema-parīkṣaṇaṃ phalam /
bhāva-kauṭilya-māne tu cumbanādy-avilambaḥ phalam iti spaṣṭa eva tayor bhedaḥ /
nirhetukaḥ svayaṃ śāmyet svayaṃ grāhasmitādibhiḥ //SRs_2.421// 209
yathā-
idaṃ kim āryeṇa kṛtaṃ mamāṅge
mugdhe kim etad racitaṃ tvayeti /
tayoḥ kriyānteṣv anubhoga-cihnaiḥ
smitottaro' bhūt kuhanāvirodhaḥ //SRs_2.422//
atra lakṣmī-nārāyaṇayor anyonya-mānasya paraspara-kṛta-bhoga-cihna-lakṣaṇa-kāraṇābhāsa-janitasya smitottaratayā svayaṃ śāntir avagamyate /
hetujas tu śamaṃ yāti yathāyogyaṃ prakalpitaiḥ /
sāmnā bhedena dānena naty-upekṣā-rasāntaraiḥ / 210
tatra priyokti-kathanaṃ yat tu tat sāma gīyate //SRs_2.423//
tatra yathā mamaiva-
ananya-sādhāraṇa eṣa dāsaḥ
kim anyathā cetasi śaṅkayeti /
priye vadaty ādṛtayā kayācin
nājñāyi māno' pi sakhī-jano' pi //SRs_2.424//
atra priya-sāmokti-janitā kasyāścid māna-śāntiḥ sakhī-jana-mānādy-ajñāna-sūcitair āliṅganādibhir vyajyate /
sakhyādibhir upālambha-prayogo bheda ucyate //SRs_2.425// 211
yathā-
vihāyaitan māna-vyasanam anayos tanvi kucayor
vidheyas te preyān yadi vayam anullaṅghya-vacasaḥ /
sakhībhyaḥ snigdhābhyo giram iti niśamyaiṇa-nayanā
nivāpāmbho datte nayana-salilair māna-suhṛde //SRs_2.426//
vyājena bhūṣaṇādīnāṃ pradānaṃ dānam ucyate //SRs_2.427// 212ab
yathā-
muhur upahasitām ivāli-nādair
vitarasi naḥ kalikāṃ kim-artham enām /
adhirajani gatena dhāmni tasyāḥ
śaṭhaḥ kalir eva mahāṃs tvayādya dattaḥ //SRs_2.428// (śi.va. 7.55)
natiḥ pāda-praṇāmaḥ syāt //SRs_2.429// 212c
tayā, yathā-
piśuna-vacana-roṣāt kiṃcid ākuñcita-bhrūḥ
praṇamati nija-nāthe pāda-paryanta-pīṭham /
yuvatir alam apāṅga-syandino bāṣpa-bindūn
anayata kuca-yugme nirguṇāṃ hāra-vallīm //SRs_2.430//
tūṣṇīṃ sthitir upekṣaṇam //SRs_2.431// 212d
yathā-
caraṇoāsaṇisaṇṇassa tassa bharimo aṇālabantassa /
pāaṅguṭṭhābeṭṭhia kesa-diḍhāaḍḍhaṇa-suhaṃ //SRs_2.432// (gāthā 2.8)
[caraṇāvakāśa-niṣaṇṇasya tasya smarāmo' nālapataḥ /
pādāṅguṣṭhāveṣṭhita keśa-dṛḍhākarṣaṇa-sukham //]
atra śayyāyāṃ caraṇāvakāśa-sthiti-maunādibhir upekṣā /
tayā janitā mānasya śāntiś caraṇāṅguṣṭha-veṣṭita-keśa-dṛḍhākarṣaṇena vyajyate /
ākasmika-bhayādīnāṃ kalpanā syad rasāntaram /
yādṛcchikaṃ buddhi-pūrvam iti dvedhā nigadyate / 213
anukūlena daivena kṛtaṃ yādṛcchikaṃ bhavet //SRs_2.433//
tena māna-śāntir, yathā-
mānam asyā nirākartuṃ pādayor me patiṣyataḥ /
upakārāya diṣṭyaitad udīṇaṃ ghana-garjitam //SRs_2.434// (kā.ā. 2.290)
atra māna-praṇodana-ghana-garjita-santrāsasya priya-prayatnair vinā daiva-vaśena sambhūtatvād yādṛcchikatvam /
pratyutpanna-dhiyā puṃsā kalpitaṃ buddhi-pūrvakam //SRs_2.435// 214
yathā-
līlā-tāmarasāhato' nya-vanitā-niḥśaṅka-daṣṭādharaḥ
kaścit kesara-dūṣitekṣaṇa iva vyāmīlya netre sthitaḥ /
mugdhā kuḍmalitānanena dadatī vāyuṃ sthitā tasya sā
bhrāntyā dhūrtatayātha sā natim ṛte tenāniśaṃ cumbitā //SRs_2.436// (amaru 72)
atra mānāpanodanasya priya-trāsasya netra-vyāvṛtti-naṭana-lakṣaṇatayā nāyakasya pratyutpanna-matyā kalpitatvād buddhi-pūrvakatvam /
atha pravāsaḥ-
pūrva-saṅgatayor yūnor bhaved deśāntarādibhiḥ /
caraṇa-vyavadhānaṃ yat sa pravāsa itīryate //SRs_2.437// 215
taj-janyo vipralambho' pi pravāsatvena saṃmataḥ /
harṣa-garva-mada-vrīḍā varjayitvā samīritāḥ //SRs_2.438// 216
śṛṅgāra-yogyāḥ sarve' pi pravāsa-vyabhicāriṇaḥ /
kāryataḥ sambhramāc chāpāt sa tridhā tatra kāryajaḥ //SRs_2.439// 217
buddhi-pūrvatayā yūnoḥ saṃvidhāna-vyapekṣayā /
vṛtto vartiṣyamāṇaś ca vartamāna iti tridhā //SRs_2.440// 218
dharmārtha-saṅgrahāya buddhi-pūrvo vyāpāraḥ kāryam /
tena vṛtto, yathā-
kriyā-prabandhād ayam adhvarāṇām
ajasram āhūta-sahasra-netraḥ /
śacyāś ciraṃ pāṇḍu-kapola-lambān
mandāra-śūnyān alakāṃś cakāra //SRs_2.441// (ra.vaṃ. 6.23)
atra purandarasya pūrvaṃ śacīm āmantrya paścād adhvara-pradeśa-gamanena tayoḥ saṃvidhān avyapekṣayā (kāryato)
vipralambhasya bhūta-pūrvatvam /
vartiṣyamāṇo, yathā-
bhavatu viditaṃ chadmālāpair alaṃ priya gamyatāṃ
tanur api na te doṣo' smākaṃ vidhis tu parāṅmukhaḥ /
tava yathā tathābhūtaṃ prema prapannam imāṃ daśāṃ
prakṛti-capale kā naḥ pīḍā gate hata-jīvite //SRs_2.442// (amaru 30)
vartamāno, yathā-
yāmīti priya-puṣṭāyāḥ priyāyāḥ kaṇṭha-lagnayoḥ /
vaco-jīvitayor āsīt puro niḥsaraṇe raṇaḥ //SRs_2.443//
atha sambhramāt-
āvegaḥ sambhramaḥ so' pi naiko divyādibhedataḥ //SRs_2.444// 219a
tatra divyo, yathā-
tiṣṭhet kopa-vaśāt prabhāva-pihitā dīrghaṃ na sā kupyati
svargāyotpatitā bhaven mayi punar-bhāvārdram asyā manaḥ /
tāṃ hartuṃ vibudha-dviṣo' pi na ca me śaktāḥ puro-vartinīṃ
sā cātyantam agocaraṃ nayanayor yāteti ko' yaṃ vidhiḥ //SRs_2.445// (vi.u. 4.9)
atra vipralambhasya kāraṇāntara-nirāsena ko' yaṃ vidhir iti vidheḥ kāraṇatvābhiprāyeṇa divya-sambhrama-janitatvaṃ pratīyate /
atha śāpaḥ-
śāpo vairūpyatād rūpya-pravṛtter dvividho bhavet / 219
pravāsaḥ śāpa-vairūpyād ahalyā-gautamādiṣu //SRs_2.446//
tādrūpyeṇa, yathā-
kaścit kāntā-viraha-guruṇā svādhikārāt pramattaḥ
śāpenāstaṃgamita-mahimā varṣa-bhogyeṇa bhartuḥ /
yakṣaś cakre janaka-tanayā-snāna-puṇyodakeṣu
snigdha-cchāyā-taruṣu vasatiṃ rāma-giry-āśrameṣu //SRs_2.447// [me.dū. 1.1]
atha karuṇa-vipralambhaḥ-
dvayor ekasya maraṇe punar ujjīvanāvadhau / 220
virahaḥ karuṇo' nyasya saṅgamāśānuvartanāt //SRs_2.448//
karuṇa-bhrama-kāritvāt so' yaṃ karuṇa ucyate / 221
sañcāriṇo' nubhāvāś ca karuṇe' pi pravāsavat //SRs_2.449//
yathā-
atha madana-vadhūr upaplavāntaṃ
vyasana-kṛśo pratipālayāṃ babhūva /
śaśina iva divātanasya rekhā
kiraṇa-parikṣaya-dhūsarā pradoṣam //SRs_2.450// (ku.saṃ. 4.46)
 atrākāśa-sarasvatī-pratyayena rater vipralambhaḥ kṛśatvādy-anumitair glāny-ādibhiḥ vyabhicāri-bhāvaiḥ poṣitaḥ samaya-paripālanādibhir anubhāvair  #
vyajyate / 
atra kecid āhuḥ-karuṇo nāma vipralambha-śṛṅgāro nāsti /
ubhayālambanasya tasya ekatraivāsambhavāt /
yatra tv ekasyāpāye sati tad-itara-gatāḥ pralāpādayo bhavanti sa śokān na bhidyate iti /
tad ayuktam /
yatra punar-ujjīvanena sambhogo nāsti,
tatra satyaṃ śoka eva /
yatra so' sti tatra vipralambha eva /
anyathā sambhoga-śiraske anyatarāpāya-lakṣaṇe vairūpya-śāpa-pravāse' pi śoka-rūpatvāpatteḥ /
nanv evaṃ pravāsa-karuṇayoḥ ko bheda iti ced ucyate-śarīreṇa deśāntara-gamane pravāsaḥ /
prāṇair deśāntara-gamane karuṇa iti /
 atra kecid ayoga-śabdasya pūrvānurāga-vācakatvaṃ viprayoga-śabdasya mānādi-vācakatvaṃ cābhipretya ayogo viprayogaś ceti sambhogād anyasya śṛṅgārasya  #
vibhāgam āhuḥ / 
vipralambha-padasyāprayoge ca kāraṇaṃ bruvate-(saṅketa-sthānam āgamiṣyāmīti)
uktvā saṅketam aprāptau tad-vyatikrame (tato)
nāyikāntarānusaraṇe ca vipralambha-śabdasya (mukhyaḥ) prayogaḥ /
vañcanārthatvāt tasya /
(ayoga-viprayoga-viśeṣatvād vipralambhasya tādṛśa-viśeṣābhidhāyakasya vipralambha-śabdasya)
tat-sāmānyābhidhāyitve tu vipralambha-śabdasya upacaritatvāpatter iti /
tad ayuktam /
caturvidhe' pi vipralambhe vañcana-rūpasyārthasya mukhyata eva siddheḥ /
tathā ca śrī-bhojaḥ-
vipralambhasya yadi vā vañcanāmātra-vācinaḥ /
vinā samāse caturāś caturo' rthān niyuñjate //SRs_2.451//
pūrvānurāge vividhaṃ vañcanaṃ vrīḍitādibhiḥ /
māne viruddhaṃ tat prāhuḥ punar īrṣyāyitādibhiḥ //SRs_2.452//
nyāviddhaṃ dīrgha-kālatvāt pravāse tat pratīyate /
viniṣiddhaṃ tu karuṇe karuṇatvena gīyate //SRs_2.453// (sa.ka.ā. 5.63,65-6)
atha sambhogaḥ-
sparśanāliṅganādīnām ānukūlyān niṣevaṇam / 222
ghaṭate yatra yūnor yat sa sambhogaś caturvidhaḥ //SRs_2.454//
atrāyam arthaḥ-prāg-asaṅgatayoḥ saṅgata-viyuktayor vā nāyikā-nāyakayoḥ paraspara-samāgame
prāg-utpannā tadānīntanī vā ratiḥ prepsitāliṅganādīnāṃ prāptau satyāṃ upajāyamānair
harṣādibhiḥ saṃsṛjyamānā candrodayādibhir uddīpitā smitādibhir vyajyamānā prāpta-prakarṣā
sambhoga-śṛṅgāra ity ākhyāyate /
sa ca vakṣyamāṇa-krameṇa caturvidhaḥ /
saṅkṣiptaḥ saṅkīrṇaḥ sampannataraḥ samṛddhimān iti te / 223
pūrvānurāga-māna-pravāsa-karuṇānusambhavāḥ kramataḥ //SRs_2.455//
tatra saṅkṣiptaḥ-
yuvānau yatra saṃkṣiptān sādhvasa-vrīḍitādibhiḥ / 224
upacārān niṣevete sa saṃkṣipta itīritaḥ //SRs_2.456//
puruṣa-gata-sādhvasena saṅkṣipto, yathā-
līlā-hitulia-selo rakkhadu vo rāhiāi tthaṇa-paṭṭhe /
hariṇo puḍhama-samāama-saddhasa-basa-bebilo hattho //SRs_2.457//
(līlābhitulita-śailo rakṣatu vo rādhikā-stana-sparśe /
hareḥ prathama-samāgama-sādhvasa-vaśa-vepana-śīlo hastaḥ //)
strī-sādhvasāt saṅkṣipto, yathā-
cumbaneṣv adhara-dāna-varjitaṃ
sanna-hasta-madayopagūhane /
kliṣṭa-manmatham api priyaṃ prabhor
durlabha-pratikṛtaṃ vadhūratam //SRs_2.458// (ku.saṃ. 8.8)
atha saṅkīrṇaḥ-
saṅkīrṇas tu parādhīna vyalīka-maraṇādibhiḥ / 225
saṅkīryamāṇaḥ sambhogaḥ kiñcit puṣpeṣu-peśalaḥ //SRs_2.459//
yathā-
vimarda-ramyāṇi samatsarāṇi
vibhejire tair mithunai ratāni /
vaiyātya-visrambha-vikalpitāni
mānāvasādād viśadīkṛtāni //SRs_2.460//
atha sampannaḥ-
bhaya-vyalīka-smaraṇādy-abhāvāt prāpta-vaibhavaḥ / 226
proṣitāgatayor yūnor bhogaḥ sampanna īritaḥ //SRs_2.461//
yathā-
daṃta-kkhaaṃ kabole kaaggahubbellio a dhammillo /
parighummirāa diṭṭhī piāgamaṃ sāhai bahūe //SRs_2.462//
(danta-kṣataṃ kapole kaca-grahodveellitaś ca dhammillaḥ /
parighūrṇana-śīlā ca dṛṣṭiḥ priyāgamaṃ sādhayati vadhvāḥ //)
atra aprathama-sambhogatvād bhayābhāvaḥ /
danta-kṣatādiṣv aṅgārpaṇānukūlyena vyalīka-smaraṇādy-abhāvaḥ /
tābhyām upārūḍha-vaibhavaḥ sampadyate sambhogaḥ /
atha samṛddhimān-
punar ujjīvane bhoga-samṛddhiḥ kiyatī bhavet / 227
śivābhyām eva vijñeyam ity ayaṃ hi samṛddhimān //SRs_2.463//
yathā-
candrāpīḍaṃ sā ca jagrāha kaṇṭhe
kaṇṭha-sthānaṃ jīvitaṃ ca prapede /
tenāpūrvā sā samullāsa-lakṣmīm
indu-spṛṣṭāṃ sindhu-lekheva bheje //SRs_2.464//
(abhinandasya kādambarī-kathā-sāre, 8.80)
yathā vā-
akalia-parirambha-bibbhamāi
ajaṇia-cumbaṇa-ḍambarāi dūraṃ /
aghaḍia-ghaṇa-tāḍaṇāi ṇiccaṃ
ṇamaha aṇaṃga-rahīṇa mohaṇāiṃ //SRs_2.465//
(akalita-parirambha-vibhramāṇi
ajanita-cumbana-ḍambarāṇi dūram /
aghaṭita-ghana-tāḍanāni nityaṃ
namatānaṅga-ratyor mohanāni //)
atra punar-ujjīvitenaa kāmena saha ratyā rater bāhyopacārānapekṣayaiva tat-phala-rūpa-sukha-prāpti-kathanāt sambhogaḥ samṛddhyati /
atha hāsyaḥ-
vibhāvair anubhāvaiś ca svocitair vyabhicāribhiḥ / 228
hāsaḥ sadasya-rasyatvaṃ nīto hāsya itīryate //SRs_2.466//
tatrālasya-glāni-nidrā-vyādhy-ādyā vyabhicāriṇaḥ / 229
eṣa dvedhā bhaved ātma-para-sthiti-vibhāgataḥ //SRs_2.467//
ātmasthas tu yadā svasya vikārair hasati svayam / 230
yathā bāla-rāmāyaṇe-bhṛṅgiriṭiḥ (ātmānaṃ nirvarṇya sopahāsam)
-aho tribhuvanādhipater asya anucarasya mahārha-veṣatā /
kaupīnācchādane valkam akṣa-sūtraṃ jaṭā-cchaṭāḥ /
rudrāṅkuśas tripuṇḍraṃ ca veṣo bhṛṅgiriṭer ayam //SRs_2.468// (bā.rā. 2.2)
atra bhṛṅgiriṭiḥ sva-veṣa-vaikṛtenaiva svayam ātmānaṃ hasati /
parasthas tu para-prāptair etair hasati cet param //SRs_2.468// 231a
yathā-
trastaḥ samasta-jana-hāsa-karaḥ kareṇos
tāvat kharaḥ prakharam ullalayāṃcakāra /
yāvac calāsana-vilola-nitamba-bimba-
visrasta-vastram avarodha-vadhūḥ papāta //SRs_2.469// (śi.va. 5.7)
prakṛti-vaśāt sa ca ṣoḍhā smita-hasite vihasitāvahasite ca / 231
apahasitātihasitake jyeṣṭhādīnāṃ kramād dve dve //469//
tatra smitam -
smitaṃ cālakṣya-daśanaṃ dṛk-kapola-vikāśa-kṛt //SRs_2.470// 232
yathā-
utphulla-gaṇḍa-maṇḍalam ullasita-dṛg-anta-sūcitākūtam /
namayantyāpi mukhāmbujam unnamitaṃ rāga-sāmrājyam //SRs_2.471// (ku.ā. 2.15)
atra gaṇḍa-maṇḍala-vikāsa-dṛg-antollāsābhyāṃ nāyikāyāḥ smitaṃ vyajyate /
hasitaṃ, yathā-
tad eva lakṣya-daśana-śikharaṃ hasitaṃ bhavet //SRs_2.472// 233a
smayamānam āyatākṣyāḥ
kiṃcid abhivyakta-daśana-śobhi mukham /
asamagra-lakṣya-kesaram
ucchvasad iva paṅkajaṃ dṛṣṭam //SRs_2.473// (mā.a.mi. 2.11)
atra kiñcid abhivyakta-daśanatvād idaṃ hasitam /
vihasitaṃ, yathā-
tad eva kuñcitāpāṅga-gaṇḍaṃ madhura-niḥsvanam / 233
kālocitaṃ sānurāgam uktaṃ vihasitaṃ bhavet //SRs_2.474//
yathā-
savidhe' pi mayy apaśyati śiśujana-ceṣṭā-vilokana-vyājāt /
hasitaṃ smarāmi tasyāḥ sa-svanam ākuñcitāpāṅgam //SRs_2.475//
avahasitam, yathā-
phulla-nāsā-puṭaṃ yat syān nikuñcita-śiro' ṃsakam / 234
jihmāvaloka-nayanaṃ tac cāvahasitaṃ matam //SRs_2.476//
yathā-
kharvāṭa-dhammilla-bharaṃ kareṇa
saṃspṛṣṭa-mātraṃ patitaṃ vilokya /
nikuñcitāṃsaṃ kuṭilekṣaṇāntaṃ
phullāgra-nāsaṃ hasitaṃ sakhībhiḥ //
kampitāṅgaṃ sāśru-netraṃ tac cāpahasitaṃ bhavet //SRs_2.477// 235
yathā-
samaṃ putra-premṇā karaṭa-yugalaṃ cumbitu-mano
gajāsye kṛṣṭāsye niviḍa-milad-anyonya-vadanam /
apāyāt pāyād vaḥ pramatha-mithunaṃ vīkṣya tad idaṃ
hasan krīḍānṛtta-ślatha-calita-tundaḥ sa ca śiśuḥ //SRs_2.478//
atihasitam, yathā-
karopagūḍha-pārśvaṃ yad uddhatāyata-niḥsvanam /
bāṣpākulākṣa-yugalaṃ tac cātihasitaṃ bhavet //SRs_2.479// 236
yathā-
iti vācam uddhatam udīrya
sapadi saha veṇu-dāriṇā /
soḍha-ripu-bala-bharo' sahanaḥ
sa jahāsa datta-kara-tālam uccakaiḥ //SRs_2.480// (śi.va. 15.39)
atha vīraḥ-
vibhāvair anubhāvaiś ca svocitair vyabhicāribhiḥ /
nītaḥ sadasya-rasyatvam utsāho vīra ucyate //SRs_2.481// 237
eṣa tridhā samāsena dāna-yuddha-dayodbhavāḥ /
dāna-vīro dhṛtir harṣo matyādyā vyabhicāriṇaḥ //SRs_2.482// 238
smita-pūrvābhibhāṣitvaṃ smita-pūrvaṃ ca vīkṣitam /
prasāde bahu-dātṛtvaṃ tadvad vācānumoditam / 239
guṇāguṇa-vicārādyās tv anubhāvāḥ samīritāḥ //SRs_2.483//
yathā-
amuṣmai caurāya pratinihata-mṛtyu-pratibhiye
prabhuḥ prītaḥ prādād uparitana-pāda-dvaya-kṛte /
suvarṇānāṃ koṭīr daśa daśana-koṭi-kṣata-girīn
gajendrānapy aṣṭau mada-mudita-kūjan madhulihaḥ //SRs_2.484//
yuddha-vīre harṣa-garvāmarṣādayā vyabhicāriṇā / 240
asāhāyye' pi yuddhecchā samarād apalāyanam /
bhītābhaya-pradānādyā vikārās tatra kīrtitāḥ //SRs_2.485// 241
yathā-
rathī niṣaṅgī kavacī dhanuṣmān
dṛptah sa rājanyakam eka-vīraḥ /
vilolayāmāsa mahā-varāhaḥ
kalpa-kṣayodvṛttam ivārṇavāmbhaḥ //SRs_2.486// (ra.vaṃ. 7.56)
dayā-vīre dhṛti-mati-pramukhā vyabhicāriṇaḥ /
svārtha-prāṇa-vyayenāpi vipanna-trāṇa-śīlatā / 242
āśvāsanoktayaḥ sthairyam ity ādyās tatra vikriyāḥ //SRs_2.487//
yathā-
ārtaṃ kaṇṭha-gata-prāṇaṃ parityaktaṃ sva-bāndhavaiḥ /
trāye nainaṃ yadi tataḥ kaḥ śarīreṇa me guṇaḥ //
SRs_2.488// (nāgānanda 4.11)
atha adbhutaḥ-
vibhāvair anubhāvaiś ca svocitair vyabhicāribhiḥ / 243
nītaḥ sadasya-rasyatvaṃ vismayo' dbhutatāṃ vrajet //SRs_2.489//
atra dhṛtyāvega-jāḍya-harṣādyā vyabhicāriṇaḥ / 244
ceṣṭās tu netra-vistāra-svedāśru-pulakādayaḥ //SRs_2.490//
yathā-
soḍhāhe namateti dūta-mukhataḥ kāryopadeśāntaraṃ
tat tādṛk samarāṅgaṇeṣu bhujayor vikrāntam avyāhatam /
bhītānāṃ parirakṣaṇaṃ punar api sve sve pade sthāpanaṃ
smāraṃ smāram arātayaḥ pulakitā recarla-siṃha-prabhoḥ //SRs_2.491//
 atra nāyaka-guṇātiśaya-janito virodhināṃ vismayaḥ smṛti-harṣādibhiḥ vyabhicāribhir upacitaḥ pulakādibhir anubhāvair vyajyamāno' dbhutatvam 
atha raudraḥ-
vibhāvair anubhāvaiś ca svocitair vyabhicāribhiḥ / 245
krodhaḥ sadasya-rasyatvaṃ nīto raudra itīryate //SRs_2.492//
āvega-garvaugryāmarṣa-mohādyā vyabhicāriṇaḥ / 246
prasveda-bhrukuṭī-netra-rāgādyās tatra vikriyāḥ //SRs_2.493//
yathā karuṇākandale-
ātmākṣepa-kṣobhitaiḥ pīḍitoṣṭhaiḥ
prāptodyogair yaugapadyād abhedyaiḥ /
bhindhi-cchindhi-dhvānibhir bhilla-vargair
darpād andhair āniruddhir niruddhaḥ //SRs_2.494//
atra vajra-viṣayo bhilla-varga-krodhaḥ svātmākṣepādibhir uddīpitā darpāndha-paruṣa-vāg-ārambhādy-anumitair
garvāsūyādibhiḥ paripoṣitaḥ svoṣṭha-pīḍana-śatru-nirodhādibhir anubhāvair abhivyakto
raudratayā niṣpadyate /
atha karuṇaḥ-
vibhāvair anubhāvaiś ca svocitair vyabhicāribhiḥ / 247
nītaḥ sadasya-rasyatvaṃ śokaḥ karuṇa ucyate //SRs_2.495//
atrāṣṭau sāttvikā jāḍya-nirveda-glāni-dīnatāḥ / 248
ālasyāpasmṛti-vyādhi-mohādyā vyabhicāriṇaḥ //SRs_2.496//
yathā karuṇākandale-
kulasya vyāpattyā sapadi śatadhoddīpita-tanur
muhur bāṣpaṃ śvāsān malinam api rāgaṃ prakaṭayan /
ślathair aṅgaiḥ śūnyair asakṛd uparuddhaiś ca karaṇair
yuto dhatte glāniṃ karuṇa iva mūrto yadupatiḥ //SRs_2.497//
atra bandhu-vyāpatti-janito vasudevasya śoko bandhu-guṇa-smaraṇādibhir uddīpito mlānatvendriya-śūnyatvādi-sūcitair
dainya-moha-glānyādi-sañcāribhiḥ prapañcito muhur bāṣpa-śvāsa-malina-mukha-rāgādibhir
anubhāvair abhivyaktaḥ karuṇatvam āpadyate /
atha bībhatsaḥ-
vibhāvair anubhāvaiś ca svocitair vyabhicāribhiḥ / 249
jugupsā poṣam āpannā bībhatsatvena rasyate //SRs_2.498//
atra glāni-śramonmāda-mohāpasmāra-dīnatāḥ / 250
viṣāda-cāpalāvega-jāḍyādyā vyabhicāriṇaḥ /
sveda-romāñca-nāmāgra-cchādanādyāś ca vikriyāḥ //SRs_2.499// 251
yathā-
aṃhaḥ-śeṣair iva parivṛto makṣikāmaṇḍalībhiḥ
pūya-klinnaṃ vraṇam abhimṛśan vāsasaḥ khaṇḍakena /
rathopānte drutam apasṛtaṃ saṅkucan netra-koṇaṃ
channa-ghrāṇaṃ racayati janaṃ dadru-rogī daridraḥ //SRs_2.500//
 atra dardu-rogi-viṣayā rathyā-jana-jugupsā makṣikā-pūyādibhir uddīpitā tvarāpasaraṇānumitair viṣādādibhiḥ poṣitā netra-saṅkocanādibhir abhivyaktā  #
bībhatsatām āpnoti / 
atha bhayānakaḥ-
vibhāvair anubhāvaiś ca svocitair vyabhicāribhiḥ /
bhayaṃ sadasya-rasyatvaṃ nītaṃ proktaṃ bhayānakaḥ //SRs_2.501// 252
tatra santrāsa-maraṇa-cāpalāvega-dīnatāḥ /
viṣāda-mohāpasmāra-śaṅkādyā vyabhicāriṇaḥ / 253
vikriyās tv āsya-śoṣādyāḥ sāttvikāś cāśru-varjitāḥ //SRs_2.502//
yathā-
śrī-siṃha-kṣiti-nāyakasya ripavo dhāṭī-śruter ākulāḥ
śuṣyat-tālu-puṭaṃ skhalat-pada-talaṃ vyālokayanto diśaḥ /
dhāvitvā katham apy upetya tamasā gāḍhopagūḍhāṃ guhām
anviṣyanti tad-antare' pi kara-saṃsparśena gartāntaram //SRs_2.503//
atra nāyaka-pratibhūpatināṃ bhayaṃ tad-dhāṭī-śravaṇādinoddīpitaṃ vyākulatva-tālu-śoṣa-pada-skhalanādy-anumitair
āvega-śaṅkātrāsādibhir vyabhicāribhir upacitaṃ palāyana-guhā-praveśa-gartāntarānveṣaṇādibhir
anubhāvair anubhūyamānaṃ bhayānakatvena niṣpadyate /
kecit samāna-balayo rasayoḥ saṅkaraṃ viduḥ / 254
na parīkṣākṣamam idaṃ mataṃ prekṣāvatāṃ bhavet //SRs_2.504//
tuṣyatve pūrva āsvādaḥ katarasyety aniścayāt / 255
spardhāparatvād ubhayor anāsvāda-prasaṅgataḥ //SRs_2.505//
tayor anyatarasyaiva prāyeṇāsvādanād api / 256
yugapad rasanīyatvaṃ nobhayor upapadyate /
eṣām aṅgāṅgi-bhāvena saṅkaro mama saṃmataḥ //SRs_2.506// 257
tathā ca bhāratīye-
bhāvo vāpi raso vāpi pravṛttir vṛttir eva vā /
sarveṣāṃ samavetānāṃ rūpaṃ yasya bhaved bahu //
sa mantavyo rasaḥ sthāyī śeṣāḥ sañcāriṇo matāḥ //SRs_2.507// (nā.śā. 7.119) iti /
tulādhṛtatvam anayor na syāt prakaraṇādinā /
kavi-tātparya-viśrānter ekatraivāvalokanāt //SRs_2.508// 258
atha paraspara-viruddha-rasa-pratipādanam-
ubhau śṛṅgāra-bībhatsāv ubhau vīra-bhayānakau /
raudrādbhutāv ubhau hāsya-karuṇau prakṛti-dviṣau //SRs_2.509// 259
svabhāva-vairiṇor aṅgāṅgi-bhāvenāpi miśraṇam /
vivekibhyo na svadate gandha-gandhakayor iva //SRs_2.510// 260
virodhino' pi sāṃnidhyād atiraskāra-lakṣaṇam /
poṣaṇaṃ prakṛtasyeti ced aṅgatvaṃ na tāvatā //SRs_2.511// 261
yat kiñcid upakāritvād aṅgasyāṅgitvam aṅgini /
na tat-saṃnidhi-mātreṇa carvaṇānupakārataḥ //SRs_2.512// 262
anyathā pānakādyeṣu śarkarāder ivāpatet /
antarā patitasyāpi tṛṇāder upakāritā / 263
tac carvaṇābhimāne syāt satṛṇābhyavahāritā //SRs_2.513//
nisarga-vairiṇor aṅgāṅgi-bhāvāt svādābhāvo, yathā-
lālā-jalaṃ sravatu vā daśanāsthi-pūrṇam
apy astu vā rudhira-bandhuritādharaṃ vā /
susnigdha-māṃsa-kalitojjvala-locanaṃ vā
saṃsāra-sāram idam eva mukhaṃ bhavatyāḥ //SRs_2.514//
atra śṛṅgāra-rasāṅgatām aṅgīkṛtavatā bībhatsena aṅgino' pi vicchedāya mūle kuṭhāro vyāpāritaḥ /
evam anyeṣām api virodhinām aṅgāṅgi-bhāvenāsvādābhāvas tatra tatrodāharaṇe draṣṭavyaḥ /
bhṛtyor nāyakasyeva nisarga-dveṣiṇor api / 264
aṅgayor aṅgino vṛddhau bhaved ekatra saṅgatiḥ //SRs_2.515//
yathā-
kastūryā tat-kapola-dvaya-bhuvi makarī-nirmitau prastutāyāṃ
nirmitsūnāṃ sva-vakṣasy atiparicayanāt tvat-praśastīr upāṃśu /
vīra śrī-siṃha-bhūpa tvad-ahita-kubhujāṃ rājya-lakṣmī-sapatnīm
ānavyājena lajjāṃ sapadi vidadhate svāvarodhe pragalbhāḥ //SRs_2.516//
atra pratināyaka-gatayoḥ śṛṅgāra-bībhatsayoḥ nāyaka-gata-vīra-rasāṅgatvād ekatra samāveśo na doṣāya /
nanv atra śatrūṇāṃ sva-vakṣasi nāyaka-viruda-vilekhanena jīvitānta-nirmita-sthānīyena
janitā nija-jīvita-jugupsā svāvarodha-sāṃnidhyādibhir uddīpitā lajjānumitair nirveda-dainya-viṣādādibhir
upacitā tad-anumitair eva mānasika-kutsādibhiḥ abhivyaktā satī nāyaka-gataṃ śaraṇāgata-rakṣā-lakṣaṇaṃ
vīraṃ puṣṇātīti pratīyate /
na punaḥ pratināyaka-gatasya śṛṅgārasya nāyaka-vīropakaraṇatvam (iti ced)
, ucyate-nāyaka-kṛpā-kaṭākṣa-sthirīkṛta-rājyānāṃ pratināyakānāṃ tādṛśāḥ (śṛṅgāra-)
vinodāḥ sambhaveyuḥ /
nānyatheti tasya śṛṅgārasya nāyaka-vīropakaraṇatva-viruda-dhāraṇādi-paricayena rājya-lakṣmī-sapatnī-pada-prayogeṇa cābhivyajyate /
atha rasābhāsaḥ-
aṅgenāṅgī rasaḥ svecchā-vṛtti-vardhita-sampadā / 265
amātyenāvinītena svāmīvābhāsatāṃ vrajet //SRs_2.517//
tathā ca bhāva-prakāśikāyām-
śṛṅgāro hāsya-bhūyiṣṭhaḥ śṛṅgārābhāsa īritaḥ /
hāsyo bībhatsa-bhūyiṣṭho hāsyābhāsa itīritaḥ //SRs_2.518//
vīro bhayānaka-prāyo vīrābhāsa itīritaḥ /
adbhutaḥ karuṇāśleṣād adbhutābhāsa ucyate //SRs_2.519//
raudraḥ śoka-bhayāśleṣād raudrābhāsa itīritaḥ /
karuṇo hāsya-bhūyiṣṭhaḥ karuṇābhāsa ucyate //SRs_2.520//
bībhatso' dbhuta-śṛṅgārī bībhatsābhāsa ucyate /
sa syād bhayānakābhāso raudra-vīropasaṅgamāt //SRs_2.521// iti /
atra śṛṅgāra-rasasya arāgād aneka-rāgāt tiryag-rāgāt mleccha-rāgāc ceti caturvidham ābhāsa-bhūyastvam /
tatra arāgas tv ekatra rāgābhāvaḥ /
tena rasasyābhāsatvaṃ, yathā-
sa rāmo naḥ sthātā na yudhi purato lakṣmaṇa-sakho
bhavitrī rambhoru tridaśa-vadana-glānir adhunā /
prayāsyaty evoccair vipadam acirād vānara-camūr
laghiṣṭhedaṃ ṣaṣṭhākṣara-para-vilopāt paṭha punaḥ //SRs_2.522// (ha.nā. 10.12)
atra sītāyāṃ rāvaṇa-viṣaya-rāgātyantābhāvād ābhāsatvam /
nanv ekatra rāgābhāvād rasasyābhāsatvaṃ na yujyate /
prathamam ajātānurāge vatsa-rāje jātānurāgāyāḥ ratnāvalyāḥ-
dullaha-jaṇāṇurāo lajjā guruī parabbaso appā /
pia-sahi visamaṃ pemmaṃ maraṇaṃ saraṇaṃ nu varam ekkaṃ //SRs_2.523// (ra.ā. 2.1)
[durlabha-janānurāgo lajjā gurvī para-vaśa ātmā /
priya-sakhi viṣamaṃ prema maraṇaṃ śaraṇaṃ nu varam ekam //]
ity atra pūrvānurāgasyābhāsatva-prasaṅga iti ced ucyate /
abhāvo hi trividhaḥ prāg-abhāvo' tyantābhāvaḥ pradhvaṃsābhāvaś ceti /
tatra prāg-abhāve darśanādi-kāraṇeṣu sambhāviteṣu rāgotpatti-sambhāvanayā nābhāsatvam /
itarayos tu kāraṇa-sad-bhāve' pi rāgānutpatter ābhāsatvam eva /
anye tu striyā eva rāgābhāve rasasyābhāsatvaṃ pratijānate /
na tad upapadyate /
puruṣe' pi rāgābhāve rasasyānāsvādanīyatvāt / yathā-
gate premāveśe praṇaya-bahu-māne' pi galite
nivṛtte sad-bhāve jana iva jane gacchati puraḥ /
tad utprekṣyotprekṣya priya-sakhi gatāṃs tāṃś ca divasān
na jāne ko hetur dalati śatadhā yan na hṛdayam //SRs_2.524// (amaru 43)
atra hṛdaya-dalanābhāva-pūrva-gata-divasotprekṣādy-anumitair nirveda-smṛty-ādibhir
abhivyakto' pi striyā anurāgaḥ premāveśa-ślathanādi-kathitena puruṣa-gata-rāga-dhvaṃsanena cārutāṃ nāpnoti /
puruṣa-rāgātyantābhāvena rasābhāsatvaṃ, yathā-
dhyāna-vyājam upetya cintayasi kām unmīlya cakṣuḥ kṣaṇaṃ
paśyānaṅga-śarāturaṃ janam imaṃ trātāpi no rakṣasi /
mithyā-kāruṇiko' si nirghūṇataras tvattaḥ kuto' nyaḥ pumān
serṣyaṃ māra-vadhūbhir ity abhihito buddho jinaḥ pātu vaḥ //SRs_2.525// (nāgā. 1.1)
atra jinasya rāgātyantābhāvena rasābhāsatvam /
anekatra yoṣito rāgābhāsatvaṃ, yathā-
paraspareṇa kṣatayoḥ prahartror
utkrāntavāyvoḥ samakālam eva /
amartya-bhāve' pi kayościd āsīd
ekāpsaraḥ-prārthanayor vivādaḥ //SRs_2.526// (ra.vaṃ. 7.53)
 atra kasyāścid divya-vanitāyā vīra-dvaye raṇānivṛtti-maraṇa-prāpta-devatābhāve anurāgasya nirupamānaśūra-guṇopādher avaiṣamyeṇa pratibhāsanādābhāsatvam 
anekatra puṃso rāgād, yathā-
ramyaṃ gāyati menakā kṛta-rucir vīṇā-svanair urvaśī
citraṃ vakti tilottamā paricayaṃ nānāṅga-hāra-krame /
āsāṃ rūpam idaṃ tad uttamam iti premānavasthā dviṣā
bheje śrī-yanapota-siṃha-nṛpate tvat-khaḍga-bhinnātmanā //SRs_2.527//
atra nāyaka-khaḍga-dhārā-galitātmanaḥ kasyacit svarga-pratināyaka-vīrasya menakādi-svarloka-gaṇikāsu avaiṣamyeṇa rāgād ābhāsatvam /
nanv evaṃ dakṣiṇādīnām api rāgasyābhāsatvam iti cet, na /
dakṣiṇasya nāyakasya nāyikāsu anekāsu vṛtti-mātreṇaiva sādhāraṇyam /
na rāgeṇa /
tad ekasyām eva rāgasya prauḍhatvam /
itarāsu tu madhyamatvaṃ mandatvaṃ ceti tad-anurāgasya nābhāsatā /
atra tu avaiṣamyeṇa anekatra pravṛtter ābhāsatvam upapadyate /
tiryag-rāgād, yathā-
madhu dvirephaḥ kusumaika-pātre
papau priyāṃ svām anuvartamānaḥ /
śṛṅgeṇa ca sparśa-nimīlitākṣīṃ
mṛgīm akaṇḍūyata kṛṣṇa-sāraḥ //SRs_2.528// (ku.saṃ. 3.36)
mleccha-rāgād, yathā-
ajjaṃ mohaṇa-suhiaṃ muatti mottū palāie halie /
dara-phuḍia-beṇṭa-bhāroṇaāi hasiaṃ ba phalahīe //SRs_2.529// (gāthā 4.60)
[āryāṃ mohana-sukhitāṃ mṛteti muktvā palāyite halike /
dara-sphuṭita-vṛnta-bhārāvanatayā hasitam iva kārpāsyā //]
atra surata-mohana-supti-maraṇa-daśayor vivekābhāvena hālikasya mlecchatvaṃ gamyate /
nanu tiryaṅ-mleccha-gatayor ābhāsatvaṃ na yujyate /
tayor vibhāvādi-sambhavāt /
āsvāda-yogyatā-pratīter iti cet, na /
bho mleccha-rasa-vādin /
uktalādhipateḥ śṛṅgāra-rasābhimānino narasiṃhadevasya cittam anuvartamānena vidyādhareṇa kavinā bāḍham abhyantarī-kṛto' si /
evaṃ khalu samarthitam ekāvalyām anena-
apare tu rasābhāsaṃ tiryakṣu pracakṣate /
tan na parīkṣā-kṣamam /
teṣv api vibhāvādi-sambhavāt /
vibhāvādi-jñāna-śūnyās tiryañco na bhājanaṃ bhavitum arhanti rasasyeti cet, na /
manuṣyeṣv api keṣucit tathā-bhūteṣu rasa-viṣaya-bhāvābhāva-prasaṅgāt /
vibhāvādi-sambhavo hi rasaṃ prati prayojakaḥ /
na vibhāvādi-jñānam /
tataś ca tiraścām apy asty eva rasaḥ iti / (ekāvalyām 106)
na tāvat tiraścāṃ vibhāvatam upapadyate /
śṛṅgāre hi samujjvalasya śucino darśanīyasyaiva vastuno muninā vibhāvatvenāmnātam /
tiraścam udvartana-majjanākalpa-racanādy-abhāvād ujjvala-śuci-darśanīyatvānām asambhāvanā prasiddhaiva /
atha sva-jāti-yogyair dharmaiḥ kāriṇāṃ kariṇīṃ prati (dadau saraḥ paṅkaja ity ādi (ku.saṃ. 3.37)
padye iva)
vibhāvatvam iti cen, na /
tasyāṃ kakṣyāyāṃ kariṇāṃ kariṇī-rāgaṃ prati kāraṇatvaṃ na punar vibhāvatvam /
kiṃ ca, jāti-yogyair dharmair vastuno na vibhāvatvam /
api tu bhāvaka-cittollāsa-hetubhiḥ rati-viśiṣṭair eva /
kiṃ ca, vibhāvādi-jñānaṃ nāma aucitya-vivekaḥ /
tena śūnyās tiryañco na vibhāvatām arhanti /
tarhi vibhāvādi-jñāna-rahiteṣu manuṣyeṣu rasābhāsa-prasaṅga iti cet,
naiṣa doṣaḥ /
viveka-rahita-janopalakṣaṇa-mleccha-gatasya rasasyābhāsatve sveṣṭāvāpteḥ /
kiṃ ca vibhāvādi-sambhavo hi rasaṃ prati prayojako na vibhāvādi-jñānam ity etan na yujyate /
tathā hi-vibhāvāder viśiṣṭasya vastu-mātrasya vā sambhavo rasaṃ prati prayojakaḥ /
viśiṣṭa-prayojakatvāṅgīkāre vivekādi-praveśo' ṅgīkṛta iti asmad-anusaraṇam eva śaraṇaṃ gato' si /
atra vivekaṃ vinā tad-itara-viśeṣavattvaṃ vaiśiṣṭyam iti cen, na /
viśeṣāṇāṃ dharmiṇi paramotkarṣānusandhāna-tat-parāṇām anyonya-sahiṣṇūnām iyattayā niyamāsambhavāt /
atha yadi vastu-mātrasya tarhi anvāsitam arundhatyā svāhayeva havir bhujam (ra.vaṃ. 1.56)
ity ādāv api strī-puṃsa-vyakti-mātra-vibhāva-sad-bhāvād anvāsanālakṣaṇānubhāva-sambhavāc ca śṛṅgāraḥ svadanīyaḥ prasajyeta / kiṃ ca-
ajjaṃ mohaṇa-suhiaṃ muatti mottū palāie halie /
dara-phuḍia-beṇṭa-bhāroṇaāi hasiaṃ ba phalahīe //[*16]
[*16] 529 saṅkhyaka-padyaṃ draṣṭavyam /
ity ādiṣu strī-puṃsa-vyakti-mātra-vibhāva-sadbhāvaḥ sphuṭa eva /
tad-aviveka-janita-hāsya-paṅka-nirmagnaṃ śṛṅgāra-gandha-gajam uddhartuṃ tvaratām ity alaṃ rasābhāsāpalāpa-saṃrambheṇa /
nanu sītādi-vibhāvair vastu-mātrair eva yoṣin-mātra-pratītau sāmājikānāṃ rasodayaḥ /
na punar viśiṣṭaiḥ /
tat katham iti ced, ucyate /
atra janaka-tanayatva-rāma-parigrahatvādi-viruddha-dharma-parihāreṇa lalitojjvala-śuci-darśanīyatvādi-viśiṣṭa eva śabdataḥ /
(pratipadyamāno)
sītādi-vibhāvo yoṣit-sāmānyaṃ tādṛśam eva jñāpayati /
na punaḥ strī-jāti-mātram iti sakalam api kalyāṇam /
hariścandro rakṣākaraṇa-ruci-satyeṣu vacasāṃ
vilāse vāgīśo mahati niyame nīti-nigame /
vijetā gāṅgeyaṃ jana-bharaṇa-saṃmohana-kalā-
vrateṣu śrī-siṃha-kṣitipatir udāro viharate //SRs_2.530// 267
nitya śrīyannapota-kṣitipati-januṣaḥ siṃha-bhūpāla-mauleḥ
saundaryaṃ sundarīṇāṃ hariṇa-vijayināṃ vāgurā locanānām /
dānaṃ mandāra-cintāmaṇi-sura-surabhī-garva-nirvāpaṇāṅkaṃ
vijñānaṃ sarva-vidyā-nidhi-budha-pariṣac-chemuṣī-bhāgya-rekhā //SRs_2.531// 268
iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite
rasārṇava-sudhākara-nāmni nāṭyālaṅkāra-śāstre rasikollāso nāma
dvitīyo vilāsaḥ //2// (3)
tṛtīyo vilāsaḥ
bhāvakollāsaḥ
sa kṣemadāyī kamalānukūlaḥ
kaṭhora-pārāvata-kaṇṭha-nīlaḥ /
kṛpā-nidhir bhavya-guṇābhirāmaḥ
paraḥ pumān raja-mahīdhra-vāsī //SRs_3.1// 1
bhavatv iti sambandhaḥ smaraṇīyaḥ /
tad īdṛśa-rasādhāraṃ nāṭyaṃ rūpakam ity api /
naṭasyātipravīṇasya karmatvān nāṭyam ucyate //SRs_3.2// 2
yathā mukhādau padmāder ārope rūpaka-prathā /
tathaiva nāyakāropo naṭe rūpakam ucyate / 3
tac ca nāṭyaṃ daśa-vidhaṃ vākyārthābhinayātmakam //SRs_3.3// 4a
tathā ca bhāratīye (18.2-3)-
nāṭakaṃ saprakaraṇam aṅko vyāyoga eva ca /
bhāṇaḥ samavakāraś ca vīthī prahasanaṃ ḍimaḥ /
īhāmṛgaś ca vijñeyo daśadhā nāṭya-lakṣaṇam ///SRs_3.4//
rasetivṛtta-netāras tat-tad-rūpaka-bhedakāḥ / 4
lakṣitau rasanetārāv itivṛttaṃ tu kathyate //SRs_3.5//
itivṛtta-kathā-vastu-śabdāḥ paryāya-vācinaḥ / 5
itivṛttaṃ prabandhasya śarīraṃ trividhaṃ hi tat //SRs_3.6//
khyātaṃ kalpyaṃ ca saṅkīrṇaṃ khyātaṃ rāma-kathādikam / 6
kavi-buddhi-kṛtaṃ kalpyaṃ mālatī-mādhavādikam //SRs_3.7//
saṅkīrṇam ubhayāyattaṃ lava-rāghava-ceṣṭitam / 7
lakṣyeṣv etat tu bahudhā divya-martyādi-bhedataḥ //SRs_3.8//
tac cetivṛttaṃ vidvadbhiḥ pañcadhā parikīrtitam / 8
bījaṃ binduḥ patākā ca prakarī kāryam ity api //SRs_3.9//
atha bījaḥ-
yat tu svalpam upakṣiptaṃ bahudhā vistṛtiṃ gatam / 9
kāryasya kāraṇaṃ prājñais tad bījam iti kathyate /
uptaṃ bījaṃ taror yadvad aṅkurādi-prabhedataḥ //SRs_3.10// 10
phalāya kalpate tadvan nāyakādi-vibhedataḥ /
phalāyaitad bhaved yasmād bījam ity abhidhīyate //SRs_3.11// 11
yathā bāla-rāmāyaṇe prathama-dvitīyāṅkayoḥ kalpite mukha-sandhau svalpo rāmotsāho bījam ity ucyate /
atha binduḥ-
phale pradhāne bījasya prasaṅgoktaiḥ phalāntaraiḥ /
vicchinne yad aviccheda-kāraṇaṃ bindur ucyate //SRs_3.12// 12
jala-bindur yathā siñcaṃs taru-mūlaṃ phalāya hi /
tathaivāyam upakṣipto bindur ity abhidhīyate //SRs_3.13// 13
 yathā tatraiva [bāla-rāmāyaṇe] tṛtīya-caturthāṅkayoḥ kalpite pratimukha-sandhau nikṣipto rāvaṇa-virodha-mūlaṃ sītā-parigraho bindur ucyate 
atha patākā--
yat pradhānopakaraṇa-prasaṅgāt svārtham ṛcchati /
sā syāt patākā sugrīva-makarandādi-vṛttavat //SRs_3.14// 14
atha prakarī-
yat kevalaṃ parārthasya sādhakaṃ ca pradeśa-bhāk /
prakarī sā samuddiṣṭā nava-vṛndādi-vṛttavat //SRs_3.15// 15
patākā-prakarī-vyapadeśo bhāva-prakāśikā-kāreṇoktaḥ, yathā-
yathā patākā kasyāpi śobhākṛc cihna-rūpataḥ /
svasyopanāyakādīnāṃ vṛttāntas tadvad ucyate //SRs_3.16//
śobhāyai vedikādīnāṃ yathā puṣpākṣatādayaḥ /
tatha rtu-varṇanādis tu prasaṅge prakarī bhavet //
iti (bhāva-prakāśe) /
atha patākā-sthānakāni-
aṅgasya ca pradhānasya bhāvyavasthasya sūcakam /
yad āgantuka-bhāvena patākā-sthānakaṃ hi tat //SRs_3.18// 16
etad dvidhā tulya-saṃvidhānaṃ tulya-viśeṣaṇam /
tatrādyaṃ tri-prakāraṃ syād dvitīyaṃ tv ekam eva hi /17
evaṃ caturvidhaṃ jñeyaṃ patākā-sthānakaṃ budhaiḥ //SRs_3.19// 18a
tathā ca bharataḥ (19.31)-
sahasaivārtha-sampattir guṇavaty upacārataḥ /
patākā-sthānakam idaṃ prathamaṃ parikīrtitam //SRs_3.20// iti /
yathā ratnāvalyām-
vidūṣakaḥ- bhoḥ /
esā kkhu abarā debī bāsabadattā /
(bhoḥ /
eṣā khalu aparā devī vāsavadattā /)
rājā (saśaṅkaṃ ratnāvalī-hastaṃ visṛjati /)
ity atra iyaṃ vāsavattety anenopacāra-prayogeṇa bhāvino vāsavadattā-kopasya sūcanāt sahasārtha-sampatti-rūpam idam ekaṃ patākā-sthānakam /
tathā ca (19.32)-
vacaḥ sātiśayaṃ śliṣṭaṃ kāvya-bandha-samāśrayam /
patākā-sthānakam idaṃ dvitīyaṃ parikīrtitam //SRs_3.21// iti /
yathā uttara-rāma-carite (1.38)-
iyaṃ gehe lakṣmīr iyam amṛta-vartir nayanayor
asāv asyāḥ sparśo vapuṣi bahalaś candana-rasaḥ /
ayaṃ kaṇṭhe bāhuḥ śiśira-masṛṇo mauktika-saraḥ
kim asyā na preyo yadi param asahyas tu virahaḥ //SRs_3.22//
(praviśya) pratīhārī-deva upasthitaḥ /
rāmaḥ-aye kaḥ ?
ity atra bhaviṣyataḥ sītā-virahasya sūcanād idaṃ śliṣṭaṃ nāma dvitīyaṃ patākā-sthānakam /
tathā ca (19.33)-
arthopakṣepaṇaṃ yatra līnaṃ sa-vinayaṃ bhavet /
śliṣṭa-pratyuttaropetaṃ tṛtīyam idam iṣyate //SRs_3.23//
yathā veṇī-saṃhāre (2.23), rājā-
lolāṃśukasya pavanākulitāṃśukāntaṃ
tvad-dṛṣṭi-hāri mama locana-bāndhavasya /
adhyāsituṃ tava ciraṃ jaghana-sthalasya
paryāptam eva karabhoru maoru-yugmam //SRs_3.24//
(praviśya sambhrāntaḥ)
kañcukī-deva bhagnam /
deva bhagnam /
rājā-kena ?
kañcukī-deva bhīmena /
rājā-āḥ kiṃ pralapasi ?
ity atra śliṣṭa-pratyuttareṇa kañcuki-vākyena bhāvino duryodhanoru-bhaṅgasya sūcanena śliṣṭottaraṃ nāma tṛtīyam idaṃ patākā-sthānakam /
tathā ca (19.34) -
dvy-artho vacana-vinyāsaḥ suśliṣṭaḥ kāvya-yojitaḥ /
upanyāsa-suyuktaś ca tac caturtham udāhṛtam //SRs_3.25// iti /
yathā-
uddāmotkalikāṃ vipāṇḍur arucaṃ prārabdha-jṛmbhāṃ kṣaṇād
āyāsaṃ śvasanodgamair aviralair ātanvatīm ātmanaḥ /
adyodyāna-latām imāṃ samadanāṃ nārīm ivānyāṃ dhruvaṃ
paśyan kopa-vipāṭala-dyuti mukhaṃ devyāḥ kariṣyāmy aham //SRs_3.26//
(ratnāvalyāṃ 2.4)
ity atra viśeṣaṇa-śleṣeṇa bhāvino ratnāvalī-sandarśanasya sūcanāt tulya-viśeṣaṇaṃ nāma caturthaṃ patākā-sthānakam idam /
atha kāryam-
vastunas tu samastasya dharma-kāmārtha-lakṣaṇam / 18
phalaṃ kāryam iti śuddhaṃ miśraṃ vā kalpayet sudhīḥ //SRs_3.27// 19a
śuddhaṃ, yathā mālatī-mādhave (10.23), kāmandakī-
yat prāg eva manorathair vṛtam abhūt kalyāṇam āyuṣmatos
tat puṇyair mad-upakramaiś ca phalitaṃ kleśo' pi mac-chiṣyayoḥ /
niṣṇātaś ca samāgamo' bhivihitas tvat-preyasaḥ kāntayā
samprītau nṛpa-nandanau yad aparaṃ preyas tad apy ucyatām //SRs_3.28//
ity atra kāvyopasaṃhāra-ślokena tṛtīya-puruṣārthasyaiva phala-kathanāt śuddhaṃ kāryam idam /
miśraṃ, yathā bāla-rāmāyaṇe (10.104)-
rugṇaṃ cājagavaṃ na cātikupito bhargaḥ sura-grāmaṇīḥ
setuś ca grathitaḥ prasanna-madhuro dṛṣṭaś ca vārāṃ nidhiḥ /
paulastyaś carama-sthitaś ca bhagavān prītaḥ śrutīnāṃ kaviḥ
prāptaṃ yānam idaṃ ca yācitavate dattaṃ kuberāya ca //SRs_3.29//
ity anenopasaṃhāra-ślokena miśrasya trivarga-phalasya kathanān miśram idam /
pradhānam aṅgam iti ca tad vastu dvividhaṃ punaḥ / 19
pradhānaṃ netṛ-caritaṃ pradhāna-phala-bandhi ca //SRs_3.30//
kāvye vyāpi pradhānaṃ tad yathā rāmādi-ceṣṭitam / 20
nāyakārtha-kṛd-aṅgaṃ syān nāyaketara-ceṣṭitam //SRs_3.31//
nityaṃ patākā prakarī cāṅgaṃ bījādayaḥ kvacit / 21
bījatvād bījam ādau syāt phalatvāt kāryam antataḥ //SRs_3.32//
tayoḥ sandhān a-hetutvān madhye binduṃ prakalpayet / 22
yathāyogaṃ patākāyāḥ prakaryāś ca niyojanam //SRs_3.33//
atha kāryasya pañcāvasthāḥ-
kāryasya pañcadhāvasthā nāyakādi-kriyā-vaśāt / 23
ārambha-yatna-prāpty-āśā-niyatāpti-phalāgamāḥ /
tatra mukhya-phalodyoga-mātram ārambha iṣyate //SRs_3.34// 24
yathā bāla-rāmāyaṇe mukha-sandhau rāmasya lokottarotkarṣa-prāptaye vyavasāya-mātram ārambhaḥ /
atha yatnaḥ-
yatnas tu tat-phala-prāptyām autsukyena tu vartanam //SRs_3.35// 25a
yathā tatraiva pratimukha-sandhau tāṭaka-pātana-bhūta-pati-dhanur-dalanādiṣu rāmasya yatnaḥ /
atha prāpty-āśā-
prāpty-āśā tu mahārthasya siddhi-sadbhāva-bhāvanā[*17] //SRs_3.36// 25b
[*17] siddha-sad-bhāvanā matā.
yathā tatraiva garbha-sandhau mālavan māyā-prayoga-vana-pravāsa-sītāpaharaṇādibhir
antaritāyāḥ rāmasya paramotkarṣa-prāpter dhanur-bhaṅgādi-sugrīva-sandhi-setu-bandhanādibhiḥ
siddhi-sad-bhāva-bhāvanā-kathanāt prāpty-āśā /
atha niyatāptiḥ-
niyatāptir avighnena kārya-saṃsiddhi-niścayaḥ //SRs_3.37// 26a
yathā tatraiva [bāla-rāmāyaṇe] vimarśa-sandhau nikhila-rakṣaḥ-kula-nibarhaṇād avighnena rāmasya phala-saṃsiddhi-niścayo niyatāptiḥ /
atha phalāgamaḥ-
samagreṣṭa-phalāvāptir bhaved eva phalāgamaḥ //SRs_3.38// 26b
 yathā tatraiva [bāla-rāmāyaṇe] nirvahaṇa-sandhau rāmasya tātājñā-nirbahaṇa-vaira-praśamana-rājyopabhogair lokottara-trivarga-phalasyāvāptiḥ  #
phalāgamaḥ / 
atha sandhiḥ-
ekaikasyās tv avasthāyāḥ prakṛtyā caikayaikayā /
yogaḥ sandhir iti jñeyo nāṭya-vidyā-viśāradaiḥ //SRs_3.39// 27
patākāyās tv avasthānaṃ kvacid asti na vā kvacit /
patākā-virahe bījaṃ binduṃ vā kalpayet sudhīḥ //SRs_3.40// 28
mukhya-prayojana-vaśāt kathāṅgānāṃ samanvaye /
avāntarārtha-sambandhaḥ sandhiḥ sandhāna-rūpataḥ //SRs_3.41// 29
(tatra pañca-sandhayo bhavanti-)
mukha-pratimukhe garbha-vimarśāv upasaṃhṛtiḥ /
pañcaite sandhayaḥ
(mukha-sandhis tad-aṅgāni cettham-)
teṣu yatra bīja-samudbhavaḥ //SRs_3.42// 30
nānā-vidhānām arthānāṃ rasānām api kāraṇam /
tan mukhaṃ tatra cāṅgāni bījārambhānurodhataḥ //SRs_3.43// 31
upakṣepaḥ parikaraḥ parinyāso vilobhanam /
yuktiḥ prāptiḥ samādhānaṃ vidhānaṃ paribhāvanā / 32
udbheda-bhedau karaṇam iti dvādaśa yojayet //SRs_3.44// 33a
tatropakṣepaḥ-
upakṣepas tu bījasya sūcanā kathyate budhaiḥ //SRs_3.45// 33b
yathā bāla-rāmāyaṇe pratijñāta-paulastya-nāmani prathae' ṅke-
(tataḥ praviśati viśvāmitra-śiṣyaḥ)
śunaḥśepaḥ-prātaḥsavana eva yajamānaṃ draṣṭum icchāmiity upakramyaà rākṣasa-rakṣauṣadhaṃ
rāmam ānetuṃ siddhāśramād ayodhyāṃ gatavatā tāta-viśvāmitreṇa yajñopanimantritasya
parama-suhṛdaḥ śrotriya-kṣatriyasya sīradhvajasya sva-pratinidhiḥ preṣito' smi ity
antena (1.23 padyāt pūrvam] rāvaṇādi-duṣṭa-rākṣasa-śikṣā-lakṣaṇa-rāmotsāhopabṛṃhaka-viśvāmitrārambha-rūpasya
bījasya sūcanād upakṣepaḥ /
atha parikaraḥ-
parikriyā tu bījasya bahulīkaraṇaṃ matam //SRs_3.46// 34a
yathā tatraiva [bāla-rāmāyaṇe] (praviśya tāpasa-cchamanā) rākṣasaḥ-
sampreṣito mālyavatām aham adya
jñātuṃ pravṛttiṃ kuśikātmajasya /
purīṃ nimīnāṃ mithilāṃ ca gantuṃ
tāṃ cāpy ayodhyāṃ raghu-rājadhānīm //SRs_3.47// (1.23)
kula-putraketi saprasāmad āśliṣṭo' smi ity upakramyaà sa hi naktaṃ-carāṇāṃ nisargāmitro viśvāmitro vrata-caryayā,
 vīra-vrata-caryayā samartho daśaratho' pi tathāvidha eva eva (1.25 padyād anantaraṃ] ity antena viśvāmitrārambhasya mālyavadādi-vitarka-gocaratvena  #
bahulīkaraṇāt parikaraḥ / 
atha parinyāsaḥ-
bīja-niṣpatti-kathanaṃ parinyāsa itīryate //SRs_3.48// 34b
yathā tatraiva [bāla-rāmāyaṇe] rākṣasaḥ (puro' valokya)
-kathaṃ tāpasaḥ /
(pratyabhijñāya)
 tatrāpi viśvāmitra-dharma-putraḥ śunaḥśepaḥ ity upakramyaà sampraty eva rākṣasa-bhayāt satre dīkṣiṣyamāṇaḥ sa bhagavān goptāraṃ rāmabhadraṃ  #
varītum ayodhyāṃ gataḥ / 
rākṣasaḥ (sa-trāsaṃ svagatam)
-hanta katham etad api niṣpannam /
(prakāśam) bhagavan mā kopīḥ ity ādinā (svagatam)
kṛtaṃ yat kartavyam /
 samprati cāra-sañcārasyāyam avasaraḥ (1.27 padyād anantaram] ity antena viśvāmitrānubhāva-kathanāt sarākṣatrāsa-kathanāc ca bīja-niṣpatteḥ 
atha vilobhanam-
nāyakādi-guṇānāṃ yad varṇanaṃ tad vilobhanam //SRs_3.49// 35a
yathā tatraiva [bāla-rāmāyaṇe] rāvaṇaḥ-
yasyāropaṇa-karmaṇāpi bahavo vīra-vrataṃ tyājitāḥ //SRs_3.50//
ity upakramya,
rāvaṇaḥ (sapratyāśam)-
nirmālyaṃ nayana-śriyaḥ kuvalayaṃ vaktrasya dāsaḥ śaśī
kāntiḥ prāvaraṇaṃ tanor madhumuco yasyāś ca vācaḥ kila /
viṃśatyā racitāñjaliḥ kara-puṭais tvāṃ yācate rāvaṇas
tāṃ draṣṭuṃ janakātmajāṃ hṛdaya he netrāṇi mitrīkuru //SRs_3.51// (1.40)
ity antena tad-guṇa-varṇanād vilobhanam /
atha yuktiḥ-
samyak prayojanānāṃ hi nirṇayo yuktir iṣyate //SRs_3.52// 35b
yathā tatraiva [bāla-rāmāyaṇe] paraśurāma-rāvaṇīya-nāmani dvitīyāṅke-
(tataḥ praviśati)
bhṛṅgiriṭiḥ (parikrāmann ātmānaṃ nirvarṇya)
-aye nirūpatāpi kvacin mahate' bhuyadayāya ity upakramya,
bhṛṅgiriṭiḥ-ām,
nārada yathā samarthayase / tathā hi-
ekaṃ kailāsam adriṃ kara-gatam akaroc cicchade krauñcam anyo
laṅkām ekaḥ kuberād ahṛta vasataye koṅkaṇānabdhito' nyaḥ /
ekaḥ śakrasya jetā samiti bhagavataḥ kārtikeyasya cānyas
tat kāmaṃ karma-sāmyāt kim aparam anayor madhyagā vīra-lakṣmīḥ //SRs_3.53// (2.15)
ity antena rāghava-pratināyakayor bhārgava-rāvaṇayoḥ karma-sāmya-nirṇaya-kathanād yuktiḥ /
atha prāptiḥ-
prājñaiḥ sukhasya samprāptiḥ prāptir ity abhidhīyate //SRs_3.54// 36a
yathā tatraiva [bāla-rāmāyaṇe] nāradaḥ (saharṣaṃ hastam udyamya)-
citraṃ netra-rasāyanaṃ tridaśatāsiddher mahā-maṅgalaṃ
mokṣa-dvāram apāvṛtaṃ mama manaḥ-prahlādanā-bheṣajam /
sākaṃ nāka-purandhirbhir nava-pati-prāpty-utsukābhiḥ surāḥ
sarve paśyata rāma-rāvaṇa-raṇaṃ vakty eṣa vo nāradaḥ //SRs_3.55// (2.16)
ity atra nāradasya yuddhāvalokana-harṣa-prāpteḥ prāptiḥ /
atha samādhānaṃ-
bījasya punar ādhānaṃ samādhānam ihocyate //SRs_3.56// 36b
yathā tatraiva [bāla-rāmāyaṇe] bhṛṅgiriṭiḥ-yuddha-ruce mā nirbharaṃ saṃrambhasva /
ity upakramya /
ayodhyāṃ gatvā paraṃ rāma-rāvaṇīyaṃ yojayiṣyāmi (2.16 padyād anantaram] ity antena rāghavotsāha-bījasya nāradena punar ādhānāt samādhānam /
atha vidhānaṃ-
sukha-duḥkha-karaṃ yat tu tad vidhānaṃ budhā viduḥ //SRs_3.57// 37a
yathā tatraiva [bāla-rāmāyaṇe] prathamāṅke,
sītā (sa-sādhvasautsukyam)
-ammo rakkhaso tti suṇia saccaṃ sajjhasa-kodahalāṇaṃ majjhe baṭṭāmi /
(aṃho rākṣasa iti śrutvā satyaṃ sādhvasa-kautūhalayor antare varte /
) ity upakramya sītā-tādasadānaṃdamissāṇaṃ antare ubabisissaṃ (tāta-śatānanda-miśrāṇām antare upavekṣyāmi) /
(1.42 padyāt pūrvam] ity antena sītāyāḥ adṛṣṭa-pūrva-rākṣasa-darśanena sukha-duḥkha-vyatikarākhyānād vidhānam /
atha paribhāvanā-
ślāghyaiś citta-camatkāro guṇādyaiḥ paribhāvanā //SRs_3.58// 37b
yathā tatraiva [bāla-rāmāyaṇe],
rāvaṇaḥ (sautsukyaṃ vilokya svagatam)
-aho tribhuvanātiśāyi makaradhvaja-sañjīvanaṃ rāmaṇīyakam asyāḥ / tathā hi-
indur lipta ivāñjanena jaḍitā dṛṣṭir mṛgīṇām iva
pramlānāruṇimeva vidrumalatā śyāmeva hema-prabhā /
pāruṣyaṃ kalayā ca kokila-vadhū-kaṇṭheṣv iva prastutaṃ
sītāyāḥ purataś ca hanta śikhināṃ barhāḥ sagarhā iva //SRs_3.59// (1.42)
ity upakramya,
śatānandaḥ (apavarya)
-aho laṅkādhipater apūrva-garva-garimā /
yan mamāpi śatānandasya na niścinute cetaḥ /
 kiṃ bhaviṣyati (1.46 padyād anantaram] ity antena rāvaṇasya sītā-rāmaṇīyaka-darśanena śatānandasya rāvaṇotsāha-darśanena ca tayoś citta-camatkāra-kathanāt  #
paribhāvanā / 
athodbhedaḥ-
udghātanaṃ yad bījasya sa udbhedaḥ prakīrtitaḥ //SRs_3.60// 38a
yathā tatraiva [bāla-rāmāyaṇe] dvitīyāṅke,
rāvaṇaḥ-traiyāmbakaḥ paraśur eṣa nisarga-caṇḍa (2.36)
ity ādi paṭhati /
jāmadagnyaḥ-apakurvatāpi bhavatā param upakṛtam /
yad eṣa smārito' smīty upakramya (2.44 padyāt pūrvam]-
lokottaraṃ caritam arpayati pratiṣṭhāṃ
puṃsāṃ kulaṃ na hi nimittam udāratāyāḥ /
vātāpitāpana-muneḥ kalaśāt prasūtir
līlāyitaṃ punar amuṣya samudra-pānam //SRs_3.61// (2.51)
ity antena gūḍha-śaṅkara-dhanur adhikṣepodghāṭanād vā lokottara-carita-sāmānya-varṇanena tirohita-rāmacandrotsāhodghāṭanād vā udbhedaḥ /
atha bhedaḥ-
bījasyottejanaṃ bhedo yad vā saṅghāta-bhedanam //SRs_3.62// 38b
yathā tatraiva [bāla-rāmāyaṇe] rāvaṇaḥ (vilokya)
-atha yācita-paraśunā paraśurāmeṇa kim abhihitam āsīt /
māyāmayaḥ-trailokya-māṇikya rāmodantam ākarṇayatu svāmī /
paulastyaḥ praṇayena yācata iti śrtuvā mano modate
deyo naiṣa hara-prasāda-paraśus tenādhikaṃ tāmyati /
tad vācyaḥ sa daśānano mama girā dattā dvijebhyo mahī
tubhyaṃ brūhi rasātala-tridivayor nirjitya kiṃ dīyatām //SRs_3.63// (2.20)
rāvaṇaḥ-kadā nu khalu paraśurāmo rasātala-tridivayor jetā dātā ca saṃvṛttaḥ /
rāvaṇaḥ punaḥ pratigrahītā ca /
tatas tvayā kim asau pratyuktaḥ /
ity upakramya
māyāmayaḥ-deva prakṛti-roṣaṇo reṇukāputraḥ /
tat tam evāgatam aham utprekṣe /
rāvaṇaḥ-priyaṃ naḥ (2.24 padyāt pūrvam] ity antena pratināyaka-rūpa-bhārgava-rāvaṇayor uttejanād bhedaḥ /
atha karaṇam-
prastutārtha-samārambhaṃ karaṇaṃ paricakṣate //SRs_3.64// 39a
yathā tatraiva [bāla-rāmāyaṇe] (2.25 padyād anantaram] ubhāv api cāpāropaṇaṃ nāṭayataḥ
ity upakramya ā aṅka-parisamāpteḥ jāmadagnya-rāvaṇayoḥ prastuta-yuddhārambha-kathanāt karaṇam /
atha pratimukha-sandhiḥ-
bīja-prakāśanaṃ yatra dṛśyādṛśyatayā bhavet / 39
tat syāt pratimukhaṃ bindoḥ prayatnasyānurodhataḥ //SRs_3.65//
iha trayodaśāṅgāni prayojyāni manīṣibhiḥ / 40
vilāsa-parisarpau ca vidhutaṃ śama-narmaṇī //SRs_3.66//
narma-dyutiḥ pragamanaṃ nirodhaḥ paryupāsanam / 41
puṣpaṃ vajram upanyāso varṇa-saṅgrahanaṃ tathā //SRs_3.67//
tatra vilāsaḥ-
vilāsaḥ saṅgamārthas tu vyāpāraḥ parikīrtitaḥ //SRs_3.68// 42
yathā tatraiva [bāla-rāmāyaṇe] vilakṣa-laṅkeśvara-nāmani tṛtīyāṅke (3.21 padyāt pūrvam] rāmaḥ-aye iyam asau sā sītā,
yasyāḥ svayaṃ vasumatī mātā yāga-bhūr janma-mandiraṃ indu-śekhara-kārmukāropaṇaṃ ca paṇaḥ /
(sa-spṛhaṃ nirvarṇya)
ity ārabhya,
pratīhāraḥ-
etenoccair vihasitam asau kākalī-garbha-kaṇṭho
laulyāc cakṣuḥ prahitam amunā sāṅga-bhaṅgaḥ sthito' yam /
hārasyāgraṃ kalayati kareṇaiṣa harṣāc ca kiṃcit
straiṇaḥ puṃsāṃ nava-parigamaḥ kāmam unmāda-hetuḥ //SRs_3.69// (3.26)
ity antena rāmādīnāṃ sītālambanābhilāṣa-kathanād vilāsaḥ /
atha parisarpaḥ-
pūrva-dṛṣṭasya bījasya tv aṅka-cchedādinā tathā /
naṣṭasyānusmṛtiḥ śaśvat parisarpa iti smṛtaḥ //SRs_3.70// 43
yathā tatraiva [bāla-rāmāyaṇe] pratīhāraḥ (svagatam)
-katham ete kṣatriya-jana-samucite' pi cāpāropaṇa-karmaṇi nikhilāḥ kṣatriyāḥ vitatha-sāmarthyāḥ vartante /
tad eṣa param anākalita-sāro vikartana-kula-kumāra āste /
yad vā, kim anenāpi-
yasya vajra-maṇer bhede bhidyante loha-sūcayaḥ /
karotu tatra kiṃ nāma nārī-nakha-viḍambanam //SRs_3.71// (3.66)
(vicintya) bhavatu /
tathāpi saṅkīrtayāmy enam /
anākalita-sāro hi vīra-prakāṇḍa-sambhūtiḥ ity upakramya /
hemaprabhā-saṃpaṇṇaṃ ca pia-sahīe pāṇi-ggahaṇam (3.79 padyād anantaram] (sampannaṃ ca priya-sakhyā pāṇi-grahaṇam)
ity antena pūrvaṃ tāṭakādi-vadha-dṛṣṭasya paścān nikhila-kṣatriya-durāropa-dhūrjaṭi-cāpāropaṇa-prabhāva-varṇanād
naṣṭasya rāmabhadrotsāhasya tad-dhanur-bhaṅga-kriyā-rūpeṇa smaraṇāt parisarpaḥ /
atha vidhutam-
nāyakāder īpsitānām arthānām anavāptitaḥ /
aratir yad bhaved tad dhi vidvadbhir vidhutaṃ matam / 44
athavānunayotkarṣaṃ vidhutaṃ syān nirākṛtiḥ //SRs_3.72// 45a
yathā tatraiva [bāla-rāmāyaṇe] bhārgava-bhaṅga-nāmani caturthe' ṅke,
śatānandaḥ-
yasyāste jananī svayaṃ kṣitir ayaṃ yogīśvaras te pitā //SRs_3.73// (4.42)
ity ārabhya,
rāmaḥ (vicintya svagatam)
-rudaty api kamanīyā jānakī-ity antena (4.47 padyād anantaraṃ] sītāyāḥ bandhu-viraha-janitārati-kathanād vidhutam /
atha vā matāntareṇa tatraiva,
rāmaḥ (samupasṛtya)
-bhagavan bhārgava sadayaṃ prasīda ity ārabhya,
jāmadagnyaḥ-nābhivādana-prasādyo reṇukā-sūnuḥ (4.58 padyāt pūrvam] ity atra rāmānunayasya bhārgaveṇāsvīkārād vidhūtam /
atha śamaḥ-
arateḥ śamanaṃ taj-jñāḥ śamam āhur manīṣiṇaḥ //SRs_3.74// 45b
yathā tatraiva [bāla-rāmāyaṇe] (4.57 padyāt pūrvaṃ)
hemaprabhā-jujjai paphulla-kodūhala-ttaṇaṃ /
parasurāma-daṃsaṇeṇa uṇa sasajjha-sattaṇaṃ bhagga-dhana-ddaṇḍa-caṇḍa-caritassa purado rāmacaṃdassa /
(yujyate praphulla-kautūhalatvaṃ paraśurāma-daṃśanena punaḥ sa-sādhvasatvaṃ bhagna-dhanur-daṇḍa-caṇḍa-caritasya purato rāmacandrasya)
ity atra rāmacandra-parākrama-kathanāt sītāyāḥ arati-śamanāt śamaḥ /
atha narma-
parihāsa-pradhānaṃ yad vacanaṃ narma tad viduḥ //SRs_3.75// 46
yathā tatraiva [bāla-rāmāyaṇe] tṛtīye' ṅke,
rāmaḥ (sakaṇṭha-rodham)-
vācā kārmukam asya kauśika-pater āropaṇāyārpitaṃ
mad-dor-daṇḍa-haṭhāñcanena tad idaṃ bhagnaṃ kṛta-nyak-kṛti /
no jāne janakas tad atra bhagavān vrīḍā-vaśād uttaraṃ
nikṣeptre nata-kandharo bhagavate rudrāya kiṃ dāsyati //SRs_3.76// (3.71)
ity atra janakādhipāpalāpena hāsa-pradhānaṃ narma /
atha narma-dyutiḥ-
kopasyāpahnavārthaṃ yad dhāsyaṃ narma-dyutir matā //SRs_3.77// 46
yathā tatraiva [bāla-rāmāyaṇe] caturthāṅke viśvāmitro jāmadagnyaṃ prati-
rāmaḥ śiṣyo bhṛgubhava bhavān bhāgineyī-suto me
vāme bāhāv uta tad-itare kāryataḥ ko viśeṣaḥ /
divyāstrāṇāṃ tava paśupater asya lābhas tu mattas
tat tvāṃ yāce virama kalahād āryakarmārabhasva //SRs_3.78// (4.69)
jāmadagnyaḥ (vihasya)
: mātur mātula na kiṃcid antaraṃ bhavato bhavānīvallabhasya ca /
(ity upakramya)
rāmaḥ (vihasya)
: jāmadagnya /
ekaḥ punar ayaṃ śastra-grahaṇādhikāro yad guruṣv api tiraskāraḥ (tatraiva kiñcit parastāt)
ity antena bhārgava-rāghavayoḥ pūjya-viṣaya-krodhāpahnavārthaṃ hāsya-kathanān narma-dyutiḥ /
atha pragamaṇam-
tat tu pragamanaṃ yat syād uttarottara-bhāṣaṇam //SRs_3.79// 47a
yathā tatraiva [bāla-rāmāyaṇe], rāmaḥ-
kiṃ punar imāḥ sarvaṅkaṣā roṣa-vācaḥ /
sarvatyāgī pariṇata-vayāḥ saptamaḥ padma-yoneḥ //SRs_3.80// (4.71)
iti ślokānte jāmadagnyaḥ: tat kim ?
rāmaḥ (sa-khedam) :
yasyācāryakam indu-maulir akarot sa-brahmacārī ciraṃ
jāto yatra guhaś cakāra ca bhuvaṃ yad gīta-vīra-vratām /
tat kodaṇḍa-rahasyam adya bhagavan draṣṭaiṣa rāmaḥ sa te
helojjṛmbhita-jṛmbhakeṇa dhanuṣā kṣatraṃ ca nālaṃ vayam //SRs_3.81// (4.72)
jāmadagnyaḥ :
sādhu re kṣatriya-ḍimbha, sādhu /
ity antena bhārgava-rāghavayor ukti-pratyukti-kathanāt pragamanam /
atha nirodhaḥ-
yatra vyasanam āyāti nirodhaḥ sa nigadyate //SRs_3.82// 47b
yathā tatraiva [bāla-rāmāyaṇe] jāmadagnyaḥ-
pakva-karpūra-niṣpeṣam ayaṃ nirapiṣat trayam /
mama vrīḍāṃ ca caṇḍīśa-cāpaṃ ca svaṃ ca jīvitam //SRs_3.83// (4.65)
janakaḥ-kathaṃ sannyasta-śastrasyāpi punar astra-grahaṇa-kṣaṇo vartate ity upakramya,
prahiṇu tad iha bāṇān vārdhakaṃ māṃ dunoti //SRs_3.84// (4.67)
 daśarathaḥ-bhoḥ sambandhin kṛtaṃ kārmuka-parigraha-vyasanena-ity antena janakasya bhārgava-nimittasya jarā-nimittasya vā vyasanasya kathanād  #
nirodhaḥ / 
atha paryupāsanam-
ruṣṭasyānunayo yaḥ syāt paryupāsanam īritam //SRs_3.85// 48a
yathā tatraiva [bāla-rāmāyaṇe] viśvāmitraḥ (jāmadagnyaṃ prati)-
rāmaḥ śiṣyo bhṛgu-suta bhavān bhāgineyī-suto me //SRs_3.86// (4.69)
ity atra śloke roṣāndhasya bhārgavasyānunayo viśvāmitreṇa kṛta iti paryupāsanam /
atha puṣpam-
sa-viśeṣābhidhānaṃ yat puṣpaṃ tad iti saṃjñitam //SRs_3.87// 48b
yathā tatraiva [bāla-rāmāyaṇe] tṛtīyāṅke (praviśya) kohalaḥ-
karpūra iva dagdho' pi śaktimān yo jane jane //
[bā.rā. 3.11] ity upakramya,
prakaṭita-rāmāmbhojaḥ kauśikavā sapadi lakṣmaṇānandī /
sura-cāpa-namana-hetor ayam avatīrṇaḥ śarat-samayaḥ //SRs_3.89// [bā.rā. 3.16]
ity ante rāmacandra-lakṣaṇārtha-viśeṣābhidhānāt puṣpam /
atha vajram-
vajraṃ tad iti vijñeyaṃ sākṣān niṣṭhura-bhāṣaṇam //SRs_3.90// 49a
yathā tatraiva [bāla-rāmāyaṇe] caturthāṅke,
jāmadagnyaḥ-nidarśita-lāghava rāghava tad ākarṇaya yat te karomi-
truṭita-niviḍa-nāḍī-cakravāla-praṇālī-
prasṛta-rudhira-dhārā-carcitoccaṇḍa-ruṇḍam /
maḍamaḍita-mṛḍānī-kānta-cāpasya bhaṅktuḥ
paraśur amara-vandyaḥ khaṇḍayaty adya muṇḍam //SRs_3.91// [bā.rā. 4.61]
ity upakramya,
yaḥ preta-nāthasyātithyam anubhavitu-kāma ity antena vajra-niṣṭhura-bhāṣaṇād vajram /
athopanyāsaḥ-
yuktibhiḥ sahito yo' rthaḥ upanyāsaḥ sa iṣyate //SRs_3.92// 49b
 yathā tatraiva [bāla-rāmāyaṇe] mātaliḥ-ayaṃ hi pitṛ-bhakty-atiśayaḥ paraśurāmasya yad uta reṇukā-śiraś-chedaḥ [4.29 padyād anantaram] ity upakramya- 
yad vā te guravo' vicintya-caritās tebhyo' yam astv añjaliḥ //SRs_3.93// [bā.rā. 4.33]
 ity antena upapattibhiḥ pitur nideśa-karaṇād api mātṛ-vadha-karaṇasyaiva pratipādanād vā gurūṇām avicintya-caritatvopanyāsena sarvopapannatva-pratipādanād  #
vā upanyāsaḥ / 
atha varṇa-saṃhāraḥ-
sarva-varṇopagamanaṃ varṇa-saṃhāra ucyate //SRs_3.94// 50a
yathā tatraiva [bāla-rāmāyaṇe] jāmadagnyaḥ (karṇaṃ dattvā ākāśe)
-kiṃ brūtha ? kena na varṇitaṃ dāśaratheḥ śaṅkara-kārmukāropaṇam ?
ko na vismitas tad-bhaṅgena ? (sākṣepam)
(kena na varṇitam ity ādi paṭhati)
śṛṇuta bhoḥ /
yaḥ kartā hara-cāpa-daṇḍa-dalane yaś cānumantā nanu
draṣṭā yaś ca parīkṣitā ca ya iha stotā ca vaktā ca yaḥ //SRs_3.95// [bā.rā. 4.56]
ity upakramya-
rāmo rāma-mayaṃ svayaṃ guha-sahādhyāyī samanviṣyati //SRs_3.96// [bā.rā. 4.57]
 ity antena hara-cāpa-dalanasya niṣiddhayā kartṛtayā anumantṛtayā stotṛtayā ca rāghava-viśvāmitra-pīrādi-parāmarśena brāhmaṇa-kṣatriyādi-varṇānāṃ  #
saṅgrahaṇād varṇa-saṃhāraḥ / 
atha garbha-sandhiḥ-
dṛṣṭādṛṣṭasya bījasya garbhas tv anveṣaṇaṃ muhuḥ / 50b
atrāpy ācāpatākānurodhād aṅgāni kalpayet //SRs_3.97//
abhūtāharaṇaṃ mārgo rūpodāharaṇe kramaḥ / 51
saṅgrahaś cānumānaṃ ca toṭakādhibale tathā /
udvegaḥ sambhramāksepau dvādaśaiṣāṃ tu lakṣaṇam //SRs_3.98// 52
tatrābhūtāharaṇam-
abhūtāharaṇam tat syād vākyaṃ yat kapaṭāśrayam //SRs_3.99// 53a
yayā tatraiva [bāla-rāmāyaṇe] unmatta-daśānana-nāmani pañcamāṅke mālyavān (hasitvā)
-vṛddha-buddhir hi prathamaṃ paśyati caramaṃ kāryam /
yan mayā dhūrjaṭi-dhanur-adhikṣepataḥ prabhṛti mati-cakṣuṣā dṛṣṭam eva yad uta daśakandharo' nusandhāsyati sītā-haraṇam /
māyā-mayaḥ : tatas tataḥ ?
 mālyavān: tataś ca mayā mandodarī-pitur māyā-guror mayasya prathama-śiṣyo viśārada-nāmā yantra-kāraḥ sa-bahumānaṃ niyuktaḥ sītā-pratikṛti-karaṇāya 
viracitā ca sā rāvaṇopacchandanārtham /
abhihitaṃ ca-
sūtra-dhāra-calad-dāru-gātreyaṃ yantra-jānakī /
vaktrastha-śārikālāpa laṅkendraṃ vañcayiṣyati //SRs_3.100// [bā.rā. 5.5]
ity upakramya,
rāvaṇaḥ (punar nirūpya śārikādhiṣṭhita-vaktraṃ sītā-pratikṛti-yantraṃ)
: aho matimān māyāmayaḥ /
chālito' si janaka-rāja-putryāḥ pratikṛti-samarpaṇena (5.20 padyād anantaram] ity antena mālyavat kapaṭa-vākya-saṃvidhānād abhūtāharaṇam /
atha mārgaḥ-
mārgas tattvārtha-kathanam //SRs_3.101// 53b
 yathā tatraiva [bāla-rāmāyaṇe] nirdoṣa-daśaratha-nāmani ṣaṣṭhāṅke māyā-mayaḥ-ārya kim api dviṣatām apy āvarjakam udātta-jana-caritam / paśya- 
krūra-kramā kim api rākṣasa-jātir ekā
tatrāpi kārya-parateti mayi prakarṣaḥ /
rāmeṇa tu pravasatā pitur ājñayaiva
bāṣpāmbhasām aham apīha kṛto rasajñaḥ //SRs_3.102// [bā.rā. 6.9]
ity upakramya,
māyāmayaḥ-tataś ca vāmadeva-prabhṛtibhir mantribhir yathā-vṛttam abhidhāya sapādopagrahaṃ nivārito' pi tad idam abhidhāya prasthitaḥ-
mayā mūrdhni prahve pitur iti dhṛtaṃ śāsanam idaṃ
sa yakṣo rakṣo vā bhavatu bhagavān vā raghupatiḥ /
nivartiṣye so' haṃ bharata-kṛta-rakṣāṃ raghupurīṃ
samāḥ samyaṅ nītvā vana-bhuvi catasraś ca daśa ca //SRs_3.103// [bā.rā. 6.11]
 ity antena rāma-pravāsa-viṣayasya māyamaya-duḥkhasya satyasyaiva vyaktatvād vā māyāmayādeḥ kapaṭatva-jñāne' pi rāmacandreṇa satyatayāṅgīkārād  #
vā mārgaḥ / 
atha rūpam-
rūpaṃ sandeha-kṛd vacaḥ //SRs_3.104// 53b
yathā tatraiva [bāla-rāmāyaṇe] ṣaṣṭhāṅke kaikeyī (sodvegam)
-paṇamāmi bhaavadiṃ saraūṃ jā pubbaṃ dīsamāṇā ṇayaṇa-pīūsa-gaṇḍūsa-kabalaṃ kareṃti asi /
sā saṃpadaṃ hālāhala-kabaḍa-paḍirūbā paḍihāadi /
kiṃ puṇa me aojjhā-daṃsaṇe bi akāraṇa-pajjāulaṃ hiaaṃ /
[praṇamāmi bhagavatīṃ sarayūṃ yā pūrvaṃ dṛśyamānā nayaṇa-pīyūṣa-gaṇḍūṣa-kavalaṃ kurvatī āsīt,
sā samprataṃ hālāhala-kavala-pratirūpā pratibhāti /
kiṃ punar me ayodhyā-darśane' pi akāraṇa-paryākulaṃ hṛdayam /]
ity upakramya,
daśarathaḥ (akarṇitakena)-
etac chrānta-vicitra-catvara-pathaṃ viśrānta-vaitālika-
ślāghā-ślokam aguñji-mañju-murajaṃ vidhvasta-gīta-dhvani /
vyāvṛttādhyayanaṃ nivṛtta-sukavi-krīḍā-samasyaṃ namad-
vidvadvad vāda-kathaṃ kathaṃ puram idaṃ mauna-vrate vartate //SRs_3.105// [bā.rā. 6.12]
ity antena kaikeyī-daśarathayor ayodhyā-viṣaya-viṣāda-vitarka-vinyāsād rūpam /
athodāharaṇam-
sotkarṣa-vacanaṃ yat tu tad udāharaṇaṃ matam //SRs_3.106// 54a
yathā tatraiva [bāla-rāmāyaṇe] asama-parākrama-nāmani saptamāṅke vibhīṣaṇaḥ-sakhe sugrīva /
atiśaśāṅka-śekharam idam āceṣṭitaṃ rāmadevasya yad anena-
nirvāṇaṃ jala-pāna-pīḍana-balair yasmin yugāntānalair
yasyābhāti kukūla-murmura-mṛduḥ kroḍe śikhī bāḍavaḥ /
tasyāpy asya kṛśānu-saṅkrama-kṛta-jyotiḥ-śikhaṇḍaiḥ śarair
dattaś caṇḍa-davāgni-ambara-vidhir devasya vārāṃ-nidheḥ //SRs_3.107// (7.32)
ity upakramya,
samudraḥ-tarhi bāla-nārāyaṇaṃ rāmam evopasarpāmaḥ /
 na hi rākāmṛgāṅkam antareṇa candra-maṇer ānanda-jala-niṣyandaḥ (7.36 padyād pūrvam] ity antena samudra-kṣobhaka-rāmacandrotsāhotkarṣa-kathanād  #
udāharaṇam / 
atha kramaḥ-
bhāva-jñānaṃ kramo yad vā cintyamānārtha-saṅgatiḥ //SRs_3.108// 54b
yathā tatraiva [bāla-rāmāyaṇe] ṣaṣṭhāṅke [6.4 padyād anantaram] mālyavān (smṛti-nāṭikena)
-na jāne kiṃ hi vṛttaṃ kaikeyī-daśarathayoḥ /
(upasarpitakena)
māyamayaḥ-jayatv āryaḥ /
śūrpaṇakhā-jedu jedu kaṇiṭṭhamādām aho /
[jayatu jayatu kaniṣṭha-mātāmahaḥ /]
mālyavān-atha kiṃ vṛttaṃ tatra ?
māyamayaḥ-yathādiṣṭam āryeṇa /
ity upakramya /
mālyavān (saharṣam)
-tarhi vistarataḥ kathyatām /
ity antena mālyavac cintā-samakālam eva śūrpaṇakhā-māyāmayayor upagamanād vā mālyavato
vilambāsahābhiprāya-parijñānavatā māyāmayena niṣpannasya kāryasya saṅkṣepa-kathanād vā kramaḥ /
atha saṅgrahaḥ-
saṅgrahaḥ sāmadānārtha-saṃyogaḥ parikīrtitaḥ //SRs_3.109// 55a
yathā tatraiva [bāla-rāmāyaṇe] saptamāṅke,
samudraḥ (sābhyarthanam)-
indur lakṣmīr amṛta-madire kaustubhaḥ pārijātaḥ
svar-mātaṅgaḥ sura-yuvatayo deva dhanvantariś ca /
manthāmreḍaiḥ smarasi tad idaṃ pūrvam eva tvayātta
sampraty abdhiḥ śṛṇu jala-dhanas tvāṃ prapannaḥ praśādhi //SRs_3.110// [bā.rā. 7.36]
rāmaḥ (sagauravam)
-bhagavan ratnākara /
namas te /
ity upakramya,
 samudraḥ-yathā saptamo vaikuṇṭhāvatāraḥ [7.44 padyāt pūrvam] ity antena samudra-rāmacandrayoḥ paraspara-priya-vacana-saṅgrahaṇāt saṅgrahaḥ 
atha anumānam-
arthasyābhyūhanaṃ liṅgād anumānaṃ pracakṣate //SRs_3.111// 55b
yathā tatraiva [bāla-rāmāyaṇe,
7.21 padyāt pūrvam] pratīhārī (samantād avalokya)
-katham ayam anyādṛśa iva lakṣyate' mburāśiḥ /
vandī (yathopalakṣita-mārgeṇa sa-camatkāraṃ puro' valokya)-paśya /
vilīyamāna-jala-mānuṣa-mithunam atyartha-kadarthyamāna-śaṅkhinī-yūtham ity upakramya,
pratīhārī-
āṃ jñātaṃ dhāmni vārāṃ raghupatir
viśikhāḥ prajvalantaḥ patanti //SRs_3.112// [bā.rā. 7.30]
ity antena samudra-kṣobha-liṅgānumita-rāmotsāhārtha-kathanād anumānam /
atha toṭakam-
saṃrambhaṃ tu vacanaṃ saṅgirante hi toṭakam //SRs_3.113// 56a
yathā tatraiva [bāla-rāmāyaṇe] hanumān-yathādiśati svāmī /
(sarvato' valokya)-
dṛpyad-vikrama-kelayaḥ kapi-bhaṭāḥ śṛṇvantu sugrīvajām
ājñāṃ mauli-niveśitāñjali-puṭāḥ sator iha vyūhane /
dor-daṇḍa-dvaya-tāḍana-ślatha-dharā-bandhoddhṛtān bhūdharān
ānetuṃ sakalāḥ prayāta kakubhaḥ kiṃ nāma vo duṣkaram //SRs_3.114// [bā.rā. 7.46]
ity upakramyāṅka-parisamāpteḥ kapi-rākṣasādi-saṃrambha-kathanāt toṭakam /
atha adhibalam-
budhair adhibalaṃ proktaṃ kapaṭenātivañcanam //SRs_3.115// 56b
yathā tatraiva [bāla-rāmāyaṇe] ṣaṣṭhāṅke [6.5 padyāt pūrvam] māyāmayaḥ-athaikadā
dayita-sneha-mayyā kaikeyyā samam asurānīka-vijayāya pūrita-suhṛn-manorathe daśarathe
tgirviṣṭapa-tilaka-bhūtaṃ puruhūtaṃ prabhāvavati samupasthitavati tad-rūpa-dhāriṇau
kuvalayābhirāmaṃ rāmaṃ saparicchadaṃ chalayituṃ ayodhyāṃ śūrpaṇakhā ahaṃ ca prāptavantau /
ity upakramya,
 mālyavān-kim asādhyaṃ vaidagdhyasya [6.5 padyād anantaraṃ] ity antena māyāmaya-śūrpaṇakhābhyāṃ kapaṭa-veṣa-dhāraṇena rāma-vāmadeva-vañcanād  #
adhibalam / 
atha udvegaḥ-
śatru-vairādi-sambhūtaṃ bhayam udvega ucyate //SRs_3.116// 57a
yathā tatraiva [6.56 padyāt pūrvam] (tataḥ praviśati gaganārdhāvataraṇa-nāṭitakena ratna-śikhaṇḍaḥ)
-svasti mahārāja-daśarathāya /
daśarathaḥ-api kuśalaṃ vayasyasya jaṭāyoḥ /
ratnaśikhaṇḍaḥ-priya-suhṛd-upayogena /
na punaḥ śarīreṇa /
daśarathaḥ-bhadra samupaviśya kathyatām /
vyākulo' smi ity upakramya,
kosalyā-hā debba tue kida-viḍaṃbaṃ samatthiaṃ baṇa-gadaṃ rāhava-kuṭuṃbaṃ /
[hā deva tvayā kṛta-viḍambaṃ samarthitaṃ vana-gataṃ rāghava-kuṭumbam / ]
sumitrā-ṇa kebalaṃ baṇa-gadaṃ /
bhubaṇa-gadaṃ bi /
[na kevalaṃ vana-gataṃ /
bhuvana-gatam api /
] (6.70 padyād anantaraṃ] ity antena mātṛ-gata-bhīter upanyāsād udvegaḥ /
atha sambhramaḥ-
śatru-vyāghrādi-sambhūtau śaṅkātrāsau ca sambhramaḥ //SRs_3.117// 57b
yathā tatraiva [bāla-rāmāyaṇe] vāmadevaḥ (sāsraṃ svagatam)-
he mad-vāṇi nijāṃ vimuñca vasati drāg dehi yātrāṃ bahiḥ
(rājānaṃ prati prakāśam)
deva stambhaya cetanāṃ śravaṇayor abhyeti śuṣkāśaniḥ /
(dampatī śaṅkāṃ nāṭayataḥ) vāmadevaḥ-
tvad-rūpād vipināya cīvaradharo dhanvī jaṭī śāsanaṃ
rāmaḥ prāpya gataḥ kutaścana vanaṃ saumitri-sītā-sakhaḥ //SRs_3.118// [bā.rā. 6.13]
ubhau mūrcchataḥ /
vāmadevaḥ-deva samāśvasihi /
daśarathaḥ (samāśvāsya)
-kena punaḥ kāraṇena ity upakramya,
daśarathaḥ-vatsa rāmabhadra manye mamaiva malayācala-nivāsinaḥ priya-vayasyasya jaṭāyor api śoka-śaṅkur ayaṃ sarvaṅkaṣo bhaviṣyati /
 [6.55 padyād anantaram] ity antena kausalyā-daśarathādīnāṃ rakṣas-tarakṣu-haryakṣa-prabhṛti-sañcaraṇa-dāruṇāraṇyādiṣu rāma-pravāsa-viṣaya-śaṅkā-trāsānuvṛtti-kathanāt  #
sambhramaḥ / 
atha ākṣepaḥ-
garbha-bīja-samākṣepam ākṣepaṃ paricakṣate //SRs_3.119// 58a
yathā tatraiva [bāla-rāmāyaṇe] pañcamāṅke [5.74 padyād anantaraṃ] (praviśya apaṭīkṣepeṇa chinna-nāmā kṛtāvaguṇṭhanā)
śūrpaṇakhā (sākrandaṃ pādayor nipatya)
-ajja ekka-mādua pekkha takkhaa-cūḍāmaṇī uppāḍido /
baḍavāṇala-jālā-kalāpaaṃ ghuṃtalidaṃ /
dasakaṇṭha-kaniṭṭha-bahiṇie accāhidaṃ /
[ārya eka-mātṛka prekṣasva takṣaka-cūḍāmaṇir utpāṭitaḥ /
baḍavānala-jvālā-kalāpakaṃ cūrṇitam /
daśakaṇṭha-kaniṣṭha-bhaginyā atyāhitam /
] ity upakramya,
rāvaṇaḥ (prakāśam)
-tataḥ kiṃ tasyāḥ ?
śūrpaṇakhā-sāpi laṃkessarassa samucidatti abaharaṃtī tehiṃ kābālia-bbada-joggā kidaṃhi /
[sāpi laṅkeśvarasya samuciteti vyavaharantī taiḥ kāpālika-vrata-yogyā kṛtāsmi /]
 ity antena aṅkānta-gata-bhāgena sakala-devatā-tejas tiraskaraṇa-rāvaṇātiśaya-varṇanā-garbhīkṛtasya rāmotsāhasya śūrpaṇakhā-karṇa-nāsā-nikṛntana-rūpeṇa  #
samudbhedād ākṣepaḥ / 
atha vimarśa-sandhiḥ-
yatra pralobhana-krodha-vyasanādyair vimṛśyate / 58b
bījārtho garbha-nirbhinnaḥ sa vimarśa itīryate //SRs_3.120//
prakarī-niyatāptyānuguṇyād atrāṅga-kalpanam / 59
apavādo' tha sampheṭo vidrava-drava-śaktayaḥ //SRs_3.121//
dyuti-prasaṅgau chalana-vyavasāyau nirodhanam / 60
prarocanā vicalanam ādānaṃ syus trayodaśa //SRs_3.122//
atha apavādaḥ-
tatrāpavādo doṣāṇāṃ prakhyāpanam itīryate //SRs_3.123// 61
yathā tatraiva [bāla-rāmāyaṇe] aṣṭamāṅke vīra-vilāsa-nāmani [ādau] (tataḥ praviśato rākṣasau)
ekaḥ-sakhe durmukha kim api mahān sattva-bhraṃśo daśakaṇṭhasya yat kumāra-siṃhanāda-vadham apy ākarṇya na śokaṃ kṛto nāpy amarṣaḥ /
ity upakramya,
trijaṭā-kahaṃ deveṇa diṇṇo lajjā-deīe jalāṃjalī /
[kathaṃ devena datto lajjā-devyai jalāñjaliḥ /
] [8.10 padyād anantaram] ity antena rāvaṇa-gata-durbuddhi-doṣa-prakhyāpanād apavādaḥ /
atha sampheṭaḥ-
doṣa-saṅgrathitaṃ vākyaṃ sampheṭaṃ sampracakṣate //SRs_3.124// 62a
yathā tatraiva,
sumukhaḥ (janāntikam)
-sakhe durmukha /
kim api śauryātireko rāmānujasya yad amunā nikumbhilāṃ prasthitasya kumāra-meghanādasya sandiṣṭam, yad uta-
yāvan naiva nikumbhilāya-janataḥ siddhe havir lehini
prāpta-syandana-bāṇa-cāpa-kavacaḥ svaṃ manyase durjayam /
vaidehī-viraha-vyathā-vidhurite' py ārye vidhāya krudho
vandhyās tāvad ayaṃ sa śakra-vijayiṃs tvāṃ lakṣmaṇo jeṣyati //SRs_3.125// [bā.rā. 8.15]
ity upakramya, nepathye-
sītā-priyaṃ ca daliteśvara-kārmukaṃ ca
bāli-druhaṃ ca racitāmbudhi-bandhanaṃ ca /
rakṣohaṇaṃ ca vijigīṣu-vibhīṣaṇaṃ ca
rāmaṃ nihatya caraṇau tava vanditāhe //SRs_3.126// [bā.rā. 8.47]
ity antena, lakṣmaṇendrajit-kumbhakarṇānāṃ roṣa-vākya-grahaṇāt sampheṭaḥ /
atha vidravaḥ-
virodha-vadha-dāhādir vidravaḥ parikīrtitaḥ //SRs_3.127// 62b
 yathā tatraiva (8.48 padyād anantaraṃ] sumukhaḥ-deva padātilavaḥ sumukhas tu manyate lakṣmaṇa-didhakṣayā kumāra-meghanādena pāvakīyaḥ śaraḥ  #
saṃhita iti upakramya, 
(dakṣiṇataḥ)
sumukhaḥ-ayam aparaḥ kṣate kṣārāvasekaḥ /
ākarṇākṛṣṭa-cāponmukha-viśikha-śikhā-śekharaḥ śūla-pāṇir
bibhrāṇo bhairavatvaṃ bahula-kalakalārāva-raudrāṭṭa-hāsaḥ /
dhyātaḥ saumitri-ṇātha prasarad-urutarottāla-vetāla-mālas
tad-vaktrād utpatadbhiḥ samajani śikhibhir bhasmasād indrajic ca //SRs_3.128// [8.85]
(rāvaṇo mūrcchati sarve yathocitam upacaranti /
) rāvaṇaḥ (mūrcchā-viccheda-nāṭitakena)
ity antena kapisenāvikṣobha-sugrīva-nirodha-kumbhakarṇa-vadhendrajid-bhasmīkaraṇa-rāvaṇa-mūrcchādi-saṅkathanād vidravaḥ /
atha dravaḥ-
guru-vyatikramaṃ prāha dravaṃ tu bharato muniḥ //SRs_3.129// 63a
yathā tatraiva, karaṅkaḥ-
dhik śauṇḍīrya-madoddhataṃ bhuja-vanaṃ dhik candrahāsaṃ ca te
dhig vaktrāṇi nikṛtta-kaṇṭha-valaya-prītendu-maulīni ca /
nidrā-lāvatighasmare pratidinaṃ svāpān mahā-medure
pratyāśā cira-vismṛtāyudha-vidhau yat kumbhakarṇe sthitā //SRs_3.130// [bā.rā. 8.74]
ity atra svāminor daśakaṇṭha-kumbhakarṇayor anujīvinā rākṣasena nindā-karaṇād dravaḥ /
atha śaktiḥ-
utpannasya virodhasya śamanaṃ śaktir iṣyate //SRs_3.131// 63
yathā tatraiva rāvaṇa-vadha-nāmani navamāṅke [9.49 padyād pūrvam],
purandaraḥ-yat kulācala-sandoha-dahana-karmaṇi bhagavān kālāgnirudraḥ ity upakramya,
nepathye-
bāṇair lāñchita-ketu-yaṣṭi-śikharo mūrcchā-namat-sārathir
māsāsvādana-lubdha-gṛdhra-vihaga-śreṇībhir āsevitaḥ /
rakṣo-nātha-mahā-kabandha-patana-kṣuṇṇākṣa-daṇḍo hayair
heṣitvā smṛta-mandurāsthiti-hṛtair laṅkāṃ ratho nīyata //SRs_3.132// [bā.rā. 9.56]
ity antena niravaśeṣa-pratināyaka-bhūta-rāvaṇa-kaṇṭhotsādana-kathanena virodha-śamanāt śaktiḥ /
atha dyutiḥ-
dyutir nāma samuddiṣṭā tarjanodvejane budhaiḥ //SRs_3.133// 64a
yathā tatraiva aṣṭamāṅke,
rāvaṇaḥ (ūrdhvam avalokya)
-kim ayam atisatvaraḥ sura-samājaḥ ?
śaṅke katipaya-yātudhāna-vadhān tāpasaṃ prati prīyate /
(sa-krodha-tarjanam)
harṣotkarṣaḥ kim ayam amarāḥ kṣudra-rakṣo-vadhād vas
tan me doṣṇāṃ vijita-jagatāṃ vikramaṃ vistṛtāḥ stha /
kiṃ cādyaiva priya-raṇa-raso bodhyate kumbhakarṇas
tūrṇaṃ jetā sa ca diviṣadāṃ bodhyate meghanādaḥ //SRs_3.134// [bā.rā. 8.12]
ity upakramya,
nepathye-biraeha keli-ākaḍḍhaṇa-pāḍaṇijjaṃ goura-duvāraṃ,
boḍheha bibiha-ppaharaṇa-saṇṇāha-daha-sahassāi /
(vracayata kelikākarṣaṇa-pātanīyaṃ gopura-dvāram /
vahata vividha-praharaṇa-saṃnāha-daśa-sahasrāṇi /
) ity antena devatā-tarjana-laṅkā-pura-janodvejana-kathanād dyutiḥ /
atha prasaṅgaḥ-
prastutārthasya kathanaṃ prasaṅgaḥ parikīrtitaḥ / 64b
prasaṅgaṃ kathayanty anye gurūṇāṃ parikīrtanam //SRs_3.135//
yathā tatraiva navamāṅke [ādau] (praviśya)
yama-puruṣaḥ-tatra-bhavato lulāya-lakṣaṇaḥ sakala-prāṇibhṛtāṃ vihita-nāśasya kīnāśasya kim api viśvātiśāyinī prabhaviṣṇutā ity upakramya,
daśarathaḥ-bhagavan gīrvāṇa-nātha sa-prasādam ito nidhīyantāṃ dṛṣṭayaḥ /
[9.18 padyāt pūrvam] ity antena yama-purandarādi-pūjya-saṅkīrtanād vā prastuta-rākṣasa-vadha-rūpasyārthasya prapañcanād vā prasaṅgaḥ /
atha chalanam[*18]-
avamānādi-karaṇaṃ kāryārthe chalanaṃ viduḥ //SRs_3.136// 65
[*18] nātya-śāstre atra chādana iti saṃjñā prāpyate /
yathā tatraiva [bāla-rāmāyaṇe] cāraṇaḥ (karṇaṃ dattvā ākāśe)
-kim āha rāmabhadraḥ /
re re rākṣasa-putra-
yad gaurī-caraṇābjayoḥ prathamatas tyakta-praṇāma-kriyaṃ
premārdreṇa sa-vibhrameṇa ca purā yenekṣitā jānakī /
lūnaṃ te tad idaṃca rākṣasa-śiro jātaṃ ca śāntaṃ manaḥ
śeṣa-ccheda-vidhis tu samprati paraṃ svar-vandin-mokṣāya me //SRs_3.137// [bā.rā. 9.10]
kim āha rāvaṇaḥ ?
re re kṣatriyā-putra sulabha-vibhrama-carma-cakṣur asi ity upakramya,
rāmaḥ-tad ittham abhidhānam apavitraṃ te vaktram /
ito nirviśatu vadha-śuddhim [9.46 padyād anantaram] ity antena rāma-rāvaṇābhyāṃ parasparāvamānana-karaṇāt chalanam /
atha vyavasāyaḥ-
vyavasāyaḥ sva-sāmarthya-prakhyāpanam itīryate //SRs_3.138// 66a
yathā tatraiva [bāla-rāmāyaṇe]-
bho laṅkeśvara dīyatāṃ janakajā rāmaḥ svayaṃ yācate
ko' yaṃ te mati-vibhramaḥ smara nayaṃ nādyāpi kiṃcid gatam /
naivaṃ cet khara-dūṣaṇa-triśirasāṃ kaṇṭhāsṛjā paṅkilaḥ
patrī naiṣa sahiṣyate mama dhanur jyā-bandha-bandhūkṛtaḥ //SRs_3.139// [bā.rā. 9.19]
ity upakramya-kim āha rāvaṇaḥ ?
re re mānuṣī-putra /
ayam asau akṣatriyo rāvaṇaḥ /
kṣatriyo rāmaḥ /
tad atra dṛśyatām /
kataro vineyaḥ /
kataro vinetā iti /
kim āha rāmabhadraḥ ?
haṃho amānuṣī-putra /
kṣatriyo rāmaḥ /
ayam asau akṣatriyo rāvaṇaḥ /
tad atra dṛśyatāṃ kataro vineyaḥ,
kataro vinetā [9.26 padyād anantaraṃ] ity antena rāma-rāvaṇābhyāṃ sva-sāmarthya-prakhyāpanād vyavasāyaḥ /
atha virodhanam-
virodhanaṃ nirodhoktiḥ saṃrabdhānāṃ parasparam //SRs_3.140// 66
 yathā tatraiva [bāla-rāmāyaṇe tasminn eva sthāne] cāraṇaḥ-katham amarṣitābhyāṃ rāma-rāvaṇābhyāṃ pratyupakrāntam iṣu-varṣādvaitam ity upakramya, 
cāraṇaḥ-nanv ayam oṃkāro rāvaṇa-śiro-maṇḍala-cchedana-vidyāyāḥ [9.39 padyād anantaram]
ity antena saṃrabdhayo rāma-rāvaṇayoḥ divyāstra-prayoga-rūpa-paraspara-saṃrodha-karaṇād virodhanam /
atha prarocanā-
siddhavad bhāvino' rthasya sūcanā syāt prarocanā //SRs_3.141// 67a
yathā tatraiva aṣṭamāṅke [8.16 padyād anantaram],
karaṅkaḥ (janāntikam)
-sakhe kañkāla devaḥ kumbhakarṇaṃ prabodhayati /
na punar ātmānam /
kiṃ ca prayatnena bodhito' py asau rāmeṇa punaḥ śāyitavya eva /
kaṅkālaḥ-maṇṇe bibhīsaṇaṃ bajjia sabbassa bi esā gaī /
[manye vibhīṣaṇaṃ varjayitvā sarvasyāpy eṣā gatiḥ /]
karaṅkaḥ-tathaiva /
ity atra bhaviṣyataḥ kumbhakarṇādi-rākṣasa-nāśasya kaṅkāla-karaṅkābhyāṃ siddhavat niścitya sūcanāt prarocanā /
atha vicalanam-
ātma-ślāghā vicalanam //SRs_3.142// 67c
yathā tatraiva,
karaṅkaḥ-kim āha kumbhakarṇaḥ-
āstāṃ dhanuḥ kim asinā parato bhusuṇḍī-
cakrair alaṃ bhavatu paṭṭiśam udgarādyaiḥ /
dhāvat-plavaṅga-pṛtanā-kabala-krameṇa
yāsyāmy ahaṃ suhitatāṃ ca ripu-kṣayaṃ ca //SRs_3.143// [bā.rā. 8.37]
(punaḥ pṛcchati rāvaṇaḥ)
sādhu vatsa, sādhu /
satyaṃ mad-anujo' si,
ity upakramya-
anena laṅkā yad akāri mat-purī
hanūmato gātra-gatena bhasmasāt /
nijāparādha-praśamāya tad dhruvaṃ
niṣevituṃ mām upayāti pāvakaḥ //SRs_3.144// [bā.rā. 8.48]
ity antena rāvaṇa-kumbhakarṇābhyām ātma-ślāghā kṛteti vicalanam /
atha ādānaṃ-
ādānaṃ kārya-saṅgrahaḥ //SRs_3.145// 67d
yathā tatraiva [bāla-rāmāyaṇe] navamāṅke purandaraḥ-sakhe daśaratha katham ayam ananya-sadṛśākāro rāmabhadra-puruṣakāraḥ / ataś ca-
nirdagdha-tripurendhano' stu giriśaḥ krauñcācala-cchedane
pāṇḍityaṃ viditaṃ guhasya kim u tāv ajñāta-yuddhotsavau /
lūtvā paṅka-jalāvamānana-vanaṃ vīrasya laṅkā-pater
vīrāṇāṃ caritādbhutasya parame rāmaḥ sthitaḥ sīmani //SRs_3.146// [bā.rā. 9.57]
ity upakramya-
raṇa-rasika-sura-strī-mukta-mandāra-dāmā
svayam ayam avatīrṇo lakṣmaṇa-nyasta-hastaḥ /
viracita-jaya-śabdo vandibhiḥ syandanāṅgād
dinakara-kula-lakṣmī-vallabho rāmabhadraḥ //SRs_3.147// [bā.rā. 9.59]
ity antena nikhila-bhuvana-bādhā-śamana-rūpa-rāvaṇa-vadha-sampādita-dharmādi-lakṣaṇa-kārya-viśeṣa-saṅgrahaṇād ādānam /
atha nirvahaṇa-sandhiḥ-
mukha-sandhyādayo yatra vikīrṇā bīja-saṃyutāḥ /
mahat-prayojanaṃ yānti tan-nirvahaṇam ucyate //SRs_3.148// 68
sandhi-virodhau grathanaṃ nirṇayaḥ paribhāṣaṇe prasādaś ca /
ānanda-samaya-kṛtayo bhāṣopagūhane tadvat //SRs_3.149// 69
atha pūrva-bhāva-sayujāv upasaṃhāra-praśastī ca /
iti nirvahaṇasyāṅgāny āhur amīṣāṃ tu lakṣaṇaṃ vakṣye //SRs_3.150// 70
tatra sandhiḥ-
bījopagamanaṃ sandhiḥ //SRs_3.151// 71a
yathā tatraiva [bāla-rāmāyaṇe] rāghavānanda-nāmani daśamāṅke [ādau] (tataḥ praviśati saśokā)
laṅkā-hā duddhara-taba-visesa-paritosidārabindāsaṇa tihubaṇekkamalla dasa-kaṇṭha
hā helā-bandīkida-mahinda mehanāda hā samara-saṃraṃbha-suppasaṇṇa kuṃbha-kaṇṇa kahiṃsi
dehi me paḍibaaṇaṃ /
[hā durdhara-tapo-viśeṣa-paritoṣitāravindāsana tribhuvanaika-malla daśakaṇṭha /
hā helā-bandīkṛta-mahendra meghanāda /
hā samara-saṃrambha-suprasanna /
kumbhakarṇa kvāsi dehi me prativacanam /
] ity upakramya,
(praviśya satvarā)
alakā-sakhi dharma-jetari vibhīṣaṇe' pi netari tatrabhavatī sa-śoka-śaṅkur iva /
laṅkā-jaṃ tiṇetta-mittassa ṇaarī bhaṇadī /
[yat trinetra-mitrasya nagarī bhaṇati /
] [10.2 padyāt pūrvam] ity antena duṣṭa-rākṣasa-śikṣā-rūpa-rāmotsāha-bījopagamanāt sandhiḥ /
atha virodhaḥ-
kāryānveṣaṇaṃ virodhaḥ syāt //SRs_3.152// 71b
yathā tatraiva, nepathye-
rudrāṇi lakṣmi varuṇāni sarasvati dyauḥ
sāvitri dhātri sakalāḥ kula-devatāś ca /
śuddhy-arthinī viśati śuṣmaṇi rāma-kāntā
tat saṃnidhatta sahasā saha loka-pālaiḥ //SRs_3.153// [bā.rā. 10.2]
ity upakramya,
laṅkā-aho devadāṇaṃ bi sīdāpakkha-bādo /
adhavā sabbo guṇesu rajjadi /
ṇa sarīresu /
[aho devatānām api sītā-pakṣapātaḥ /
athavā sarvo guṇeṣu rajyati /
na śarīreṣu /
] [10.8 padyād anantaram] ity antena sītā-śuddhi-rūpa-kāryānveṣaṇād virodhaḥ /
atha grathanam-
grathanaṃ tad-upekṣepaḥ //SRs_3.154// 71c
yathā tatraiva [bāla-rāmāyaṇe]-
baddhaḥ setur lavaṇa-jaladho krodha-vahneḥ samittvaṃ
nītaṃ rakṣaḥ-kulam adhigatāḥ śuddhimantaś ca dārāḥ /
tenedānīṃ vipina-vasatāveṣa pūrṇa-pratijño
diṣṭyāyodhyāṃ vrajati dayitā-prītaye puṣpakeṇa //SRs_3.155// [bā.rā. 10.15]
tad bhoḥ sakala-plavaṅga-yūtha-patayaḥ ity ārabhya,
sampreṣitaś ca hanumān bharatasya pārśvaṃ
laṅkāṅganācakita-netra-nirīkṣita-śrīḥ /
yāty eṣa vārinidhi-laṅghana-dṛṣṭa-sāro
rājyābhiṣeka-samayocita-kārya-siddheḥ //SRs_3.156// [bā.rā. 10.16]
ity antena rāmābhiṣeka-rūpa-parama-kāropekṣād grathanam /
atha nirṇayaḥ-
syād anubhūtasya nirṇayaḥ kathanam //SRs_3.157// 71d
yathā tatraiva [bāla-rāmāyaṇe] rāmaḥ (apavārya)-
ayyasmad-agra-kara-yantra-nipīḍitānāṃ
dhārāmbhasāṃ smarasi majjana-keli-kāle /
subhru tvayā nija-kucābharaṇaika-yogyam
atrābja-valli-dalam āvaraṇāya dattam //SRs_3.158// [bā.rā. 10.76]
kiṃ ca-
tad iha kalaha-kelī saikate narmadāyāḥ
smarasi sutanu kiṃcin nau parādhīna-suptam /
uṣasi jala-samīra-preṅkhaṇācārya-kāryaṃ
tad anu madana-mudrāṃ tac ca gāḍhopagūḍham //SRs_3.159// [bā.rā. 10.77]
ity atra rāmeṇa svānubhūtārtha-kathanān nirṇayaḥ /
atha paribhāṣā-
paribhāṣā tv anyonyaṃ jalpanam athavā parivādaḥ //SRs_3.160// 72a
 yathā tatraiva [10.92 padyād anantaram] sītā-ajja-utta dasakaṇṭha-ṇisūaṇa vārāṇasī-saṃkittaṇeṇa sumarābidamhi akkhiāṇaddaṃ jaṇaṇī-bhūdaṃ mihilāṃ  #
mahā-ṇāarīṃ / 
[ārya-putra daśakaṇṭha-nisūdana vārāṇasī-saṅkīrtanena smāritāsmi akṣy-ānandaṃ jananī-bhūtaṃ mithilāṃ mahā-nāgarīm /
] ity upakramya,
vibhīṣaṇaḥ-iha hi khalu kṣatriyāntakarasya bhaṅgo bhārgava-muner dattaḥ /
sugrīvaḥ-
apāṃ phenena tṛpto' sau snātaś candrikayā ca saḥ /
yad aprasūta-kauśalyaṃ kṣatraṃ kṣapitavān muniḥ //SRs_3.161// [bā.rā. 10.94]
ity antena sītā-rāma-vibhīṣaṇa-sugrīvāṇām anyonya-saṃjalpanena vā sugrīveṇa bhārgava-parīvāda-sūcanād vā paribhāṣaṇam /
atha prasādaḥ-
śuśrūṣādi-prāptaṃ prasādam āhuḥ prasannatvam //SRs_3.162// 72b
yathā tatraiva,
rāmaḥ (hastam udyamya)-
haṃho puṣpaka-vāyu-vega-muninā dhūmaḥ puraḥ pīyate
chāyāṃ mā kuru ko' py ayaṃ dina-maṇāv ekāgra-dṛṣṭiḥ sthitaḥ /
dūrād atra bhava pradakṣiṇa-gatiḥ sthāṇor idaṃ mandiraṃ
kiñcit tiṣṭha tapasvinas tava puro yāvat paryānty adhvanaḥ //SRs_3.163// [bā.rā. 10.59]
ity upakramya, agastyaḥ-
kā dīyatāṃ tava raghūdvaha samyag-āśīr
niṣkaṇṭakāni vihitāni jaganti yena /
āśāsmahe nanu tathāpi saha sva-vīrair
bhū-kāśyapopama-suta-dvitayā vadhūḥ syāt //SRs_3.164// [bā.rā. 10.64]
rāmaḥ-param anugṛhītaṃ raghu-kulam ity antena agastya-dattāśīrvāda-rūpa-prasāda-kathanāt prasādaḥ /
atha ānandaḥ-
abhilaṣitārtha-samāgamam ānandaṃ prāhur ācāryāḥ //SRs_3.165// 73a
yathā tatraiva,
rāmaḥ-haṃho vimāna-rāja vimucya vasudhā-savidha-vartinī gatiṃ kiñcid uccair bhava /
kutūhalinī jānakī divya-loka-darśana-vyatikarasya /
(ūrdhva-gati-nāṭikena)
yathā yathārohati baddha-vegaṃ
vyomnaḥ śikhāṃ puṣpakam ānatāṅgi /
mahāmbudhīnāṃ valayair viśālais
tathā tathā saṅkuciteva pṛthvī //SRs_3.166// [bā.rā. 10.22]
sura-cāraṇa-kiṃnara-vidyādhara-kula-saṅkulaṃ gagana-garbham īkṣasva /
(praviśya) vidyādharaḥ :
ataḥ parama-gamyā asmādṛśāṃ bhuvaḥ /
sa ca brahma-loka iti śrūyate /
ity antena sītādīnām abhilaṣita-divya-loka-darśana-rūpārtha-siddher ānandaḥ /
atha samayaḥ-
samayo duḥkha-saṅkṣayaḥ //SRs_3.167// 73b
yathā tatraiva,
bharataḥ : ārya /
rāvaṇa-vidrāvaṇa bharato' ham abhivādaye /
ity upakramya (bharata-sugrīva-vibhīṣaṇāḥ parasparaṃ pariṣvajante /
) ity antena bandhūnām anyonyāvalokana-pariṣvaṅgādibhir duḥkhāpagama-kathanāt samayaḥ /
atha kṛtiḥ-
kṛtir api labdhārtha-susthirīkaraṇam //SRs_3.168// 73c
yathā tatraiva, (praviśya)
hanumān-deva mattaḥ śruta-vṛttānto vasiṣṭhaḥ samaṃ bharata-śaturghnābhyām anyābhiś ca prakṛtibhir bhavad-abhiṣeka-sajjas tiṣṭhati /
ity upakramya,
vasiṣṭhaḥ : kā dīyatāṃ tva raghūdvaha samyag āśīr ity ādi paṭhati /
rāmaḥ: ārṣaṃ hi vacanaṃ vibhinna-vaktṛkam api na visaṃvadati yad agastya-vācā vasiṣṭho'
pi brūte [10.69 padyād anantaram] ity antena agastya-labdhāśīrvādasya vasiṣṭha-vacana-saṃvādena
sthirīkaraṇāt kṛtiḥ /
atha bhāṣaṇam-
mānādyāptiś ca bhāṣaṇam //SRs_3.169// 73d
yathā tatraiva, vasiṣṭhaḥ-
rāmo dānta-daśānanaḥ kim aparaṃ sītā satīṣv agraṇīḥ
saumitriḥ sadṛśo' stu kasya samare yenedrajin nirjitaḥ /
kiṃ brūmo bharataṃ ca rāma-virahe tat-pādukārādhakaṃ
śatrughnaḥ kathito' grajasya ca guṇair vandyaṃ kuṭumbaṃ raghoḥ //SRs_3.170// [bā.rā. 10.102]
ity atra vasiṣṭhena raghu-kuṭumbasya rāmacandrādi-sat-puruṣotpatti-sthānatayā tallakṣaṇa-bahu-māna-prāpti-kathanād bhāṣaṇam /
atha upagūhanam-
upagūhanam adbhuta-prāptiḥ //170// 74a
yatha tatraiva,
alakā-aho nu khalu bhoḥ pati-vratā-mayaṃ jyotiḥ anabhibhavanīyaṃ jyotir-antaraiḥ / yataḥ,
praviśantyā citācakraṃ jānakyā pariśuddhaye /
na bhedaḥ ko' pi nirṇītaḥ payasaḥ pāvakasya ca //SRs_3.171// [bā.rā. 10.9]
(vicintya) ity upakramya, nepathye-
yogīndraś ca narendraś ca yasyāḥ sa janakaḥ pitā /
viśuddhā rāma-gṛhiṇī babhau daśaratha-snuṣā //SRs_3.172// [bā.rā. 10.14]
ity antena sītāyāḥ niḥśaṅka-jvalana-praveśa-nirapāya-nirgamana-rūpāścarya-kathanād upagūhanam /
atha pūrva-bhāvaḥ-
dṛṣṭa-krama-kāryasya syād dṛṣṭiḥ pūrva-bhāvas tu //SRs_3.173// 74b
yathā tatraiva [10.102 padyād anantaram]-vatsa rāmabhadra praśasto muhūrto vartate /
tad adhyāssva pitryaṃ siṃhāsanam ity upakramya,
vasiṣṭhaḥ-rāmabhadra dhanyo' si /
 yasya te bhagavān kubero' rthī ity antena vasiṣṭhena rāmabhadrasyābhiṣekāṅgīkaraṇa-kubera-vimāna-pratyarpaṇa-rūpayor arthayor darśanāt pūrva-bhāvaḥ 
atha upasaṃhāraḥ-
dharmārthādy-upagamanād upasaṃhāraḥ kṛtārthatā-kathanam //SRs_3.174// 75a
yathā tatraiva,
vasiṣṭhaḥ-vatsa rāmabhadra kiṃ te bhūyaḥ priyam upakaromi /
rāmaḥ-kim ataḥ priyam asti /
rugṇaṃ cājagavaṃ na cāpi kupito bhargaḥ sura-grāmaṇīḥ
setuś ca grathitaḥ prasanna-madhuro dṛṣṭaś ca vārāṃ nidhiḥ /
paulastyaś caramaḥ sthitaś ca bhagavān prītaḥ śrutīnāṃ kaviḥ
prāptaṃ yānam idaṃ ca yācitavate dattaṃ kuberāya ca //SRs_3.175// [bā.rā. 10.104]
ity atra rugṇaṃ cājagavaṃ ity anena bhūta-pati-dhanur dalanena sītādhigama-rūpakām
aprāpteḥ paulasytaś caramaḥ sthitaḥ ity anena śaraṇāgata-rakṣaṇena dharma-prāpteḥ
prāptaṃ yānam idaṃ cety atra vimāna-ratna-lābhenārtha-prāpteś ca na cāpi kupito bhargaḥ
sura-grāmiṇīr ity ādibhiḥ pādānta-vākyaiḥ rāmacandreṇa sva-kṛtārthatā-kathanād upasaṃhāraḥ /
kiṃ ca, rugṇaṃ cājagavaṃ setuś ca grathita ity ādibhyāṃ yuddhotsāha-siddheḥ paulastyaś
caramaḥ sthitaḥ ity atra vibhīṣaṇasya pālanena dayā-vīra-siddheḥ yācitavate dattaṃ
kuberāya cety anena dānavīra-siddheś ca rāmabhadreṇa svakṛtārthatā-kathanād vā upasaṃhāraḥ /
atha praśastiḥ-
bharataiś carācarāṇām āśīr āśaṃsanaṃ praśastiḥ syāt //SRs_3.176// 75b
yathā tatraiva,
tathā cedam astu bharata-vākyam-
samyak saṃskārra-vidyā-viśadam upaniṣad-bhūtam arthādbhutānāṃ
grathnantu grantha-bandhaṃ vacanam anupatat-sūkti-mudrāḥ kavīndrāḥ /
santaḥ santarpitāntaḥ-karaṇam anuguṇaṃ brahmaṇaḥ kāvya-mūrtes
tat tattvaṃ sāttvikaiś ca prathama-piśunitaṃ bhāvayanto' rcayantu //SRs_3.177// [bā.rā. 10.105]
ity atra kavīndrāṇāṃ nirdoṣa-sūkti-grathanāśaṃsanena bhāvakānāṃ ca tad-grantha-bhāvanāśaṃsanena
ca sakala-vyavahāra-pravartaka-vāṅmaya-rūpa-jagan-maṅgala-kathanāt praśastir iti sarvaṃ praśastam /
rasa-bhāvānurodhena prayojanam apekṣya ca /
sāphalyaṃ kāryam aṅgānām ity ācāryāḥ pracakṣate //SRs_3.178// 76
keṣāṃcid eṣām aṅgānāṃ vikalpaṃ kecid ūcire /
mukhādi-sandhiṣv aṅgānāṃ kramo' yaṃ na vivakṣitaḥ //SRs_3.179// 77
kramasyānādṛtatvena bharatādibhir ādimaiḥ /
lakṣyeṣu vyutkrameṇāpi kathanena vicakṣaṇaiḥ //SRs_3.180// 78
catuḥ-ṣaṣṭhi-kalā-marma-vedinā siṃha-bhūbhujā /
lakṣitā ca catuḥṣaṣṭhir bāla-rāmāyaṇe sphuṭam //SRs_3.181// 79
atha sandhy-antarāṇi-
mukhādi-sandhiṣv aṅgānām aśaithilya-pratītaye /
sandhy-antarāṇi yojyāni tatra tatraikaviṃśatiḥ //SRs_3.182// 80
ācāryāntara-saṃmatyā camatkārodayād api /
vakṣye lakṣaṇam eteṣām udāhṛtim api sphuṭam //SRs_3.183// 81
sāma-dāne bheda-daṇḍau pratyutpanna-matir vadhaḥ /
gotra-skhalitam ojaś ca dhīḥ krodhaḥ sāhasaṃ bhayam //SRs_3.184// 82
māyā ca saṃvṛtir bhrāntir dūtyaṃ hetv-avadhāraṇam /
svapna-lekhau madaś citram ity etāny ekaviṃśatiḥ //SRs_3.185// 83
tatra sāma-
tatra sāma priyaṃ vākyaṃ svānuvṛtti-prakāśanam //SRs_3.186// 84a
yathā mālavikāgnimitre,
rājā-aye na bhetavyam /
mālavikā (sāvaṣṭambham)
-jo ṇa bhāadi so mae bhaṭṭiṇī-daṃsaṇe diṭṭha-sāmattho bhaṭṭā /
[yo na bibheti sa mayā bhaṭṭinī-darśane dṛṣṭa-sāmarthyo bhartā /]
rājā-
dākṣiṇyaṃ nāma bimboṣṭhi nāyakānāṃ kula-vratam /
tan me dīrghākṣi ye prāṇās te tvad-āśā-nibandhanāḥ //SRs_3.187// [mā.a.mi. 4.14]
ity atra rājño vacanaṃ nāma /
atha dānaṃ-
dānam ātma-pratinidhir bhūṣaṇādi-samarpaṇam //SRs_3.188// 84b
yathā mālatī-mādhave,
mālatī-pia-sahi sabbadā sumaridabbahmi /
esā bi māhaba-sahatthaṇimmāṇamaṇoharā baula-mālā māladī-ṇibbisesaṃ pia-sahīe daṭṭabbā /
sabbadā hiaeṇa a dhāraṇijjā iti /
[priya-sakhi /
sarvadā smartavyāsmi /
eṣā ca mādhava-sva-hasta-nirmāṇa-manoharā bakula-mālā mālatī-nirviśeṣaṃ priya-sakhyā draṣṭavyā /
sarvadā hṛdayena ca dhāraṇiyā iti /
] (iti svakaṇṭhād unmucya mādhavasya kaṇṭhe vinyasyantī sahasāpasṛtya sādhvasotkampaṃ nāṭayati /
) [6.11 padyād anantaram] /
atra mālatyā martukāmāyāḥ pratinidhitayā lavaṅgikāyāṃ bakulamālā-samarpaṇaṃ dānam /
atha bhedaḥ-
bhedas tu kapaṭālāpaiḥ suhṛdāṃ bheda-kalpanam //SRs_3.189// 85a
yathā mālatī-mādhave, kāmandakī-
rājñaḥ priyāya suhṛde sacivāya kāryād
dattvātmajāṃ bhavatu nirvṛtimānamātyaḥ /
durdarśanena ghaṭatāmiyam apy anena
dhūma-graheṇa vimalā śaśinaḥ kaleva //SRs_3.190// [mā.mā. 2.8]
mālatī (svagatam)
-hā tāda tumaṃ bi ṇāma mama ebbaṃ ti sabbahā jidaṃ bhoatihṇāe /
[hā tāta tvam api nāma mamaivam iti sarvathā jitaṃ bhoga-tṛṣṇayā /
] ity atra kāmandakyā mālatī-taj-janakayor bheda-kalpanaṃ bhedaḥ /
atha daṇḍaḥ-
daṇḍas tv avinayādīnāṃ dṛṣṭyā śrutyātha tarjanam //SRs_3.191// 85b
dṛṣṭyā, yathā mālatī-mādhave,
mādhavaḥ-re re pāpa /
praṇayi-sakhī-salīla-parihāsa-rasādhigatair
lalita-śirīṣa-puṣpa-hananair api tāmyati yat /
vapuṣi vadhāya tatra tava śastram upakṣipataḥ
patatu śirasy akāṇḍayam adaṇḍa ivaiṣa bhujaḥ //SRs_3.192// [mā.mā. 5.31]
atrāghora-ghaṇṭasyāvinaya-darśanena mādhava-kṛta-tarjanaṃ daṇḍaḥ /
śrutyā, yathā śākuntale,
rājā (sahasopasṛtya)-
kaḥ paurave vasumatīṃ śāsati śāsitari durvinītānām /
ayam ācaraty avinayaṃ mugdhāsu taspasvi-kanyāsu //SRs_3.193// [a.śa. 1.21]
atrāvinaya-śrutyā duṣyantena kṛtaṃ tarjanaṃ daṇḍaḥ /
atha pratyutpanna-matiḥ-
tāt-kālikī ca pratibhā pratyutpanna-matir smṛtā //SRs_3.194// 86a
yathā mālavikāgnimitre,
rājā-na khalu mudrām adhikṛtya bravīmi /
etayor baddhayoḥ [mālavikā-bakulāvalikayoḥ] kiṃ-nimitto mokṣaḥ /
kiṃ devyāḥ parijanam atikramya bhavān sandiṣṭaḥ ity evam anayā [mādhavikayā] praṣṭavyam /
vidūṣakaḥ-ṇaṃ pucchido hmi /
puṇo mandassa bi me tasmiṃ pañcuppaṇṇā madī āsi /
[nanu pṛṣṭo' smi /
punar mandassyāpi me tasmin pratyutpannā matir āsīt /]
rājā-kathyatām /
vidūṣakaḥ-bhaṇidaṃ mae,
debbaciṃtaehiṃ viṇṇāvido rāā /
sobasaggaṃ bo ṇakkhattaṃ tā avassaṃ sabba-bandha-mokkho karīadutti /
[bhaṇitaṃ mayā,
daiva-cintakair vijñāpito rājā /
sopasargaṃ vo nakṣatram /
tad avaśyaṃ sarva-bandha-mokṣaḥ kriyatām iti /]
rājā (saharṣaṃ)
-tatas tataḥ ?
vidūṣakaḥ-taṃ suṇia devīe irāvadī-cittaṃ rakkhaṃtīe rāā kila moedi tti ahaṃ saṃdiṭṭho tti tado jujjadi tti tāe ibbaṃ saṃpādido attho /
[tat śrutvā devyā irāvatī-cittaṃ rakṣantyā rājā kila mocayatīty ahaṃ sandiṣṭa iti /
tato yujyate iti tayaiva sampādito' rthaḥ /]
rājā (vidūṣakaṃ pariṣvajya)-sakhe /
priyo' haṃ khalu tava /
[4.5 padyād anantaraṃ]
ity atra vidūṣakasya samucitottara-pratibhā pratyutpanna-matiḥ /
atha vadhaḥ-
vadhas tu jīvita-droha-kriyā syād ātatāyinaḥ //SRs_3.195// 86b
yathā veṇī-saṃhāre [6.44 padyād anantaram],
kṛṣṇaḥ-ahaṃ punaś cārvākeṇa rakṣasā vyākulīkṛtaṃ bhavantam upalabhyārjunena saha tvaritataram āyātaḥ /
yudhiṣṭhiraḥ-kiṃ nāma cārvākeṇa rakṣasā vayam evaṃ vipralabdhāḥ ?
bhīmaḥ (sa-roṣam)
-bhagavan kvāsau dhārtarāṣṭra-sakho rākṣasaś cārvāko yenāryasya mahāṃś citta-vibhramaḥ kṛtaḥ /
kṛṣṇaḥ-nigṛhītaḥ sa durātmā nakulena /
yudhiṣṭhiraḥ-priyaṃ naḥ, priyaṃ naḥ /
ity atra cārvāka-nigraho vadhaḥ /
atha gotra-skhalitam-
tad gotra-skhalitaṃ yat tu nāma-vyatyaya-bhāṣaṇam //SRs_3.196// 87a
yathā vikramorvaśīye [tṛtīyāṅke ādau] (tataḥ praviśato bharata-śiṣyau)
prathamaḥ-aye sadoṣāvakāśa iva te vākya-śeṣaḥ /
dvitīyaḥ-ām /
tarhi ubbasīe baaṇaṃ pamāda-kkhalidaṃ āsi /
[āṃ, tatra urvasyā vacanaṃ pramāda-skhalitam āsīt /]
prathamaḥ-katham iva ?
dvitīyaḥ-lacchī-bhūmiāe baṭṭamāṇā ubbasī vāruṇī-bhūmiāe baṭṭamāṇāe meṇaāe pucchidā /
sahi samāadā ede tellokka-purisā sakesavā loa-bālā /
kadamassiṃ de bhāvāhiṇibesotti [lakṣmī-bhūmikāyāṃ vartamānā urvaśī vāruṇī-bhūmikāyāṃ vartamānayā menakayā pṛṣṭā /
sakhi samāgatā ete trailokya-puruṣāḥ sa-keśavā loka-pālāḥ /
katamasmiiṃs te bhāvābhinibeśaḥ ? iti /]
prathamaḥ--tatas tataḥ ?
dvitīyaḥ-tado tāe purisottame tti bhaṇidabbe purūravasi tti ṇiggadā bāṇī /
[tatas tasyāḥ puruṣottama iti bhaṇitavye purūravasīti nirgatā bāṇī /
] ity atra nāma-vyatikramaḥ sphuṭa eva /
atha aujaḥ-
ojas tu vāg-upanyāso nija-śakti-prakāśakaḥ //SRs_3.197// 87b
yathā uttara-rāma-carite,
kuśaḥ-sakhe daṇḍāyana /
āyuṣmataḥ kila lavasya narendra-sainyair
āyodhanaṃ nanu kim āttha sakhe tatheti /
adyāstam etu bhuvaneṣu sa rāja-śabdaḥ
kṣattrasya śastra-śikhinaḥ śamam adya yāntu //SRs_3.198// [u.rā.ca. 6.16]
ity atra ojaḥ spaṣṭam eva /
atha dhīḥ-
iṣṭārtha-siddhi-paryantā cintā dhīr iti kathyate //SRs_3.199// 88a
yathā mālavikāgnimitre caturthāṅke [4.2 padyād anantaram] rājā (niśvasya saparāmarśam)
-sakhe kim atra kartavyam ?
vidūṣakaḥ (vicintya)
-atthi ettha ubāo /
[asty atropāyaḥ /]
rāja-kim iva ?
vidūṣakaḥ (sa-dṛṣṭi-kṣepam)
-ko bi adiṭṭho suṇissad /
kaṇṇe de kahemi (ity upaśliṣya karṇe) evaṃ bia /
[ko' py adṛṣṭaḥ śroṣyati /
karṇe te kathayāmi /
evam iva /
] ity āvedayati /
rājā saharṣaṃ-suṣṭhu prayujyatāṃ siddhaye /
ity atra vidūṣakeṇa dhāriṇī-hasta-maṇi-mudrikākarṣāṇa-hetu-bhūtasya bhujaga-viṣa-vega-kapaṭasya cintanaṃ dhīḥ /
atha krodhaḥ-
krodhas tu cetaso dīptir aparādhādi-darśanāt //SRs_3.200// 88b
yathā ratnāvalyāṃ tṛtīyāṅke [ante 3.19 padyāt pūrvam],
vāsavadattā-hañje kaṃcaṇamāle edeṇa ebba ladāpāseṇa bandhia gehaṇa eṇaṃ bahmaṇaṃ /
eṇaṃ duṭṭha-kaṇṇaāṃ a aggado karehi /
[hañje kañcanamāle etenaiva latā-pāśena baddhvā gṛhāṇainaṃ brāhmaṇam /
imāṃ duṣṭa-kanyakāṃ cāgrataḥ kuru /
] ity atra vāsavadattāyāḥ roṣaḥ krodhaḥ /
atha sāhasam-
sva-jīvita-nirākāṅkṣo vyāpāraḥ sāhasaṃ bhavet //SRs_3.201// 89a
yathā mālatī-mādhave-
aśastra-pātam avyāja-puruṣāṅgopakalpitam /[*19]
vikrīyate mahā-māṃsaṃ gṛhyatāṃ gṛhyatām idam //SRs_3.202// [mā.mā. 5.12]
[*19] sva-śastra-pūta-nirvyāja-puruṣāṅgopakalpitam iti mudrita-mālatī-mādhava-pāṭhaḥ /
atra mādhavasya mahā-māṃsa-vikraya-vyāpāraḥ sāhasam /
atha bhayam-
bhayaṃ tv ākasmika-trāsaḥ //SRs_3.203// 89b
yathā abhirāma-rāghave dvitīyāṅke,
(praviśyāpaṭī-kṣepeṇa sambhrāntaḥ)
baṭuḥ-ayya parittāahi parittāahi /
accahide paḍido hmi /
[ārya paritrāhi paritrāhi /
atyāhite patito' smi /
] (ity abhidravati)
ity ādau baṭu-trāso bhayam /
atha māyā-
māyā kaitava-kalpanā //SRs_3.204// 89c
yathā ratnāvalyāṃ,
rājā (āsanād avatīrya)-devi paśya-
eṣa brahmā saroje rajanikara-kalā-śekharaḥ śaṅkaro' yaṃ dorbhir daityāntako' sau sa-dhanur-asi-gadā-cakra-cihnaiś caturbhiḥ /
 eṣo' py airāvatasthas tridaśapatir amī devi devās tathānye nṛtyanti vyomni caitāś cala-caraṇa-raṇan-nūpurā divya-nāryaḥ //SRs_3.205// [ra. 
ity atra aindrajālika-kalpitaṃ kaitavaṃ māyā /
atra saṃvṛttiḥ-
saṃvṛttiḥ svayam uktasya svayam pracchādanaṃ bhavet //SRs_3.206// 90a
yathā śākuntale,
rājā (svagatam)
-aticapalo' yaṃ baṭuḥ /
kadācid imāṃ kathām antaḥ-purebhyaḥ kathayet /
bhavatu /
enam eva vakṣye-
kva vayaṃ kva parokṣa-manmatho
mṛgaśāvaiḥ samam edhito janaḥ /
parihāsa-vijalpitaṃ sakhe
paramārthena na gṛhyatāṃ vacaḥ //SRs_3.207// [a.śa. 2.18]
atra duṣyantena svayam uktasya śakuntalā-prasaṅgasya svayaṃ pracchādanaṃ saṃvṛttiḥ /
atha bhrāntiḥ-
bhrāntir viparyaya-jñānaṃ prasaṅgasya hy aniścayāt //SRs_3.208// 90b
yathā veṇī-saṃhāre dvitīyāṅke [2.10 padyād anantaraṃ],
bhānumatī-tado ahaṃ tassa adisaidadibba-rūbiṇo ṇaulassa daṃsaṇeṇa ucchuā jādā hida-hiaā a /
tado ujjhia taṃ āsanaṭṭhāṇaṃ ladā-maṇḍapaṃ pabisiduṃ āraddhā /
[tato' haṃ tasyātiśayita-divya-rūpiṇo makulasya darśanenotsukā jātā hṛta-hṛdayā ca /
tata ujjhitvā tadāsana-sthānaṃ latā-maṇḍapaṃ praveṣṭum ārabdhā /]
rājā (savailakṣyam)
-kiṃ nāmātiśayita-divya-rūpiṇo nakulasya darcānenotsukā jātā /
hṛta-hṛdayā ca /
tat katham anayā pāpayā mādrī-sutānuraktayā vayam evaṃ vipralabdhāḥ /
mūrkha duryodhana kulaṭā-vipralabhyamānam ātmānaṃ bahu manyamāno' dhunā kiṃ vakṣyasi /
(kiṃ kaṇṭhe śithilīkṛta [ve.saṃ. 2.9] ity ādi paṭhitvā diśo' valokya)
aho etad artham evāsyāḥ prātar eva vivikta-sthānābhilāṣaḥ sakhī-jana-saṅkathāsu ca pakṣa-pātaḥ /
duryodhanas tu mohād avijñāta-bandhakī-hṛdaya-sāraḥ kvāpi paribhrāntaḥ /
ity atra devī-svapnasya aniścayād duryodhanasya viparīta-jñānaṃ bhrāntiḥ /
atha māyā-
māyā kaitava-kalpanā //SRs_3.209// 89c
yathā ratnāvalyāṃ,
rājā (āsanād avatīrya)-devi paśya-
eṣa brahmā saroje rajanikara-kalā-śekharaḥ śaṅkaro' yaṃ dorbhir daityāntako' sau sa-dhanur-asi-gadā-cakra-cihnaiś caturbhiḥ /
 eṣo' py airāvatasthas tridaśapatir amī devi devās tathānye nṛtyanti vyomni caitāś cala-caraṇa-raṇan-nūpurā divya-nāryaḥ //SRs_3.210// [ra. 
ity atra aindrajālika-kalpitaṃ kaitavaṃ māyā /
atra saṃvṛttiḥ-
saṃvṛttiḥ svayam uktasya svayam pracchādanaṃ bhavet //SRs_3.211// 90a
yathā śākuntale,
rājā (svagatam)
-aticapalo' yaṃ baṭuḥ /
kadācid imāṃ kathām antaḥ-purebhyaḥ kathayet /
bhavatu /
enam eva vakṣye-
kva vayaṃ kva parokṣa-manmatho
mṛgaśāvaiḥ samam edhito janaḥ /
parihāsa-vijalpitaṃ sakhe
paramārthena na gṛhyatāṃ vacaḥ //SRs_3.212// [a.śa. 2.18]
atra duṣyantena svayam uktasya śakuntalā-prasaṅgasya svayaṃ pracchādanaṃ saṃvṛttiḥ /
atha bhrāntiḥ-
bhrāntir viparyaya-jñānaṃ prasaṅgasya hy aniścayāt //SRs_3.213// 90b
yathā veṇī-saṃhāre dvitīyāṅke [2.10 padyād anantaraṃ],
bhānumatī-tado ahaṃ tassa adisaidadibba-rūbiṇo ṇaulassa daṃsaṇeṇa ucchuā jādā hida-hiaā a /
tado ujjhia taṃ āsanaṭṭhāṇaṃ ladā-maṇḍapaṃ pabisiduṃ āraddhā /
[tato' haṃ tasyātiśayita-divya-rūpiṇo makulasya darśanenotsukā jātā hṛta-hṛdayā ca /
tata ujjhitvā tadāsana-sthānaṃ latā-maṇḍapaṃ praveṣṭum ārabdhā /]
rājā (savailakṣyam)
-kiṃ nāmātiśayita-divya-rūpiṇo nakulasya darcānenotsukā jātā /
hṛta-hṛdayā ca /
tat katham anayā pāpayā mādrī-sutānuraktayā vayam evaṃ vipralabdhāḥ /
mūrkha duryodhana kulaṭā-vipralabhyamānam ātmānaṃ bahu manyamāno' dhunā kiṃ vakṣyasi /
(kiṃ kaṇṭhe śithilīkṛta [ve.saṃ. 2.9] ity ādi paṭhitvā diśo' valokya)
aho etad artham evāsyāḥ prātar eva vivikta-sthānābhilāṣaḥ sakhī-jana-saṅkathāsu ca pakṣa-pātaḥ /
duryodhanas tu mohād avijñāta-bandhakī-hṛdaya-sāraḥ kvāpi paribhrāntaḥ /
ity atra devī-svapnasya aniścayād duryodhanasya viparīta-jñānaṃ bhrāntiḥ /
atha dūtyam-
dūtyaṃ tu sahakāritvaṃ durghaṭe kārya-vastuni //SRs_3.214// 91a
yathā mālavikāgnimitre [tṛtīyāṅke] vidūṣakaḥ-alaṃ bhavado dhīradaṃ ujjhia paridebideṇa /
diṭṭhā kkhu mae tattahodīe mālabiāe piasahī baulābaliā /
suṇābidāa maha jaṃ bhavadā saṃdiṭṭhaṃ /
[alaṃ bhavato dhīratāṃ ujjhitvā paridevitena /
dṛṣṭā khalu mayā tatra-bhavatyā mālavikāyāḥ priya-sakhī bakulāvalikā /
śrāvitā ca mayā yad bhavatā sandiṣṭam] [3.1 padyād anantaram] rājā-tataḥ kim uktavatī /
vidūṣakaḥ-vijñāpaya bhaṭṭārakamà tathāpi ghaṭayiṣyāmi iti /
atra ca bakulāvalikayā mālavikāgnimitrayor ghaṭane sahakāritvam aṅgīkṛtam iti dūtyam /
atha hetv-avadhāraṇam-
niścayo hetunārthasya mataṃ hetv-avadhāraṇam //SRs_3.215// 91b
yathā śākuntale, rājā-
strīṇām aśikṣita-paṭutvam amānuṣīṣu
sandṛśyate kim uta yāḥ pratibodhavatyaḥ /
prāg antarikṣa-gamanāt svam apatya-jātam
anyair dvijaiḥ para-bhṛtāḥ khalu poṣayanti //SRs_3.216// [a.śa. 5.22]
atra para-bhṛtānidarśanopabṛṃhitena strītva-hetunā mṛṣā-bhāṣaṇa-lakṣaṇasyārthasya niścayo hetv-avadhāraṇam /
atha svapnaḥ-
svapno nidrāntare mantra-bheda-kṛd vacanaṃ matam //SRs_3.217// 92a
yathā mālavikāgnimitre [4.15 padyād anantaram] vidūṣakaḥ (utsvapnāyate)
-bhodi mālabie /
[bhavati mālike /]
nipuṇikā-sudaṃ bhaṭṭiṇīe /
kassa eso attaṇioa-saṃpādaṇ vissasaṇijjo hadāso /
sabba-kālaṃ ido ebba sotthibāaṇa-modaehiṃ kucchiṃ pūria saṃpadaṃ mālabiaṃ ussibiṇābedi /
[śrutaṃ bhaṭṭanyā /
kasyaiva ātma-niyoga-sampādane viśvasanīyo hatāśaḥ /
sarva-kālam ita eva svasti-vācana-modakaiḥ kukṣiṃ pūrayitvā sāmprataṃ mālavikām utsvapnāyate /]
vidūṣakaḥ-irāvadiṃ adikkamaṃtī hohi /
[irāvatīm atikrāmantī bhava /]
ity atra vidūṣakasyotsvapnāyitaṃ svapnaḥ /
atha lekhaḥ-
vivakṣitārtha-kalitā patrikā lekha īritaḥ //SRs_3.218// 92b
yathā vikramorvaśīye [2.11 padyād anantaram] rājā (vibhāvya)-sakhe /
bhūrja-patra-gato' yam akṣara-vinyāsaḥ /
ity ārabhya,
rājā-vayasya aṅguli-svedena dūṣyerann akṣarāṇi /
dhāryatām ayaṃ priyāyāḥ sva-hasta-lekhaḥ /
ity atra urvaśī-prahita-patrikārtho lekhaḥ /
atha madaḥ-
madas tu madyajaḥ //SRs_3.219// 93a
yathā mālavikāgnimitre [3.12 padyād anantaram] (tataḥ praviśati yukta-madā irāvatī ceṭī ca)
ity atrerāvatī-madaḥ /
atha citram-
citraṃ cākārsya vilekhanam //SRs_3.220// 93b
yathā śākuntale [6.13,
padyād anantaram] rājā :
akāraṇa-parityāgānuśaya-tapta-hṛdayas tāvad anukampyatām ayaṃ janaḥ punar darśanena /
ity ārabhya, rājā-
darśana-mukham anubhavataḥ sākṣād iva tan-mayena hṛdayena /
smṛti-kāriṇā tvayā me punar api citrīkṛtā kāntā //SRs_3.221//
ity antena citraṃ sphuṭam iti kalyāṇam /
bhāga-kalpanayāṅgānāṃ mukha-pramukha-sandhiṣu / 93c
pratyekaṃ niyatatvena yojyā tatraiva kalpanā //SRs_3.222//
sandhy-antarāṇāṃ vijñeyaḥ prayogas tv avibhāgataḥ / 94
tathaiva darśanād eṣām anaiyatyena sandhiṣu //SRs_3.223//
tad eṣām avicāreṇa kathito daśarūpake / 95
sandhy-antarāṇām aṅgeṣu nāntarbhāvo mato mama //SRs_3.224//
sāmādy-upāya-dakṣeṇa sandhyādi-guṇa-śobhitā / 96
nirvyūḍhaṃ siṃha-bhūpena sandhy-antara-nirūpaṇam //SRs_3.225//
atha ṣaṭ-triṃśad bhūṣaṇāni-
evam aṅgair upāṅgaiś ca suśliṣṭaṃ rūpaka-śriyaḥ / 97
śarīraṃ vas tv alaṅkuryāt ṣaṭ-triṃśad bhūṣaṇaiḥ sphuṭam //SRs_3.226//
bhūṣaṇākṣara-saṅghātau hetuḥ prāptir udāhṛtiḥ / 98
śobhā saṃśaya-dṛṣṭāntāv abhiprāyo nidarśanam //SRs_3.227//
siddhi-prasiddhī dākṣiṇyam arthāpattir viśeṣaṇam / 99
padoccayas tulya-tarko vicāras tad-viparyayaḥ //SRs_3.228//
guṇātipāto' tiśayo niruktaṃ guṇa-kīrtanam / 100
garhaṇānunayo bhraṃśo leśa-kṣobhau manorathaḥ //SRs_3.229//
anukti-siddhiḥ sārūpyaṃ mālā madhura-bhāṣaṇam / 101
pṛcchopadiṣṭa-dṛṣṭāni ṣaṭ-triṃśad-bhūṣaṇāni hi //SRs_3.230//
tatra bhūṣaṇam-
guṇālaṅkāra-bahulaṃ bhāṣaṇaṃ bhūṣaṇaṃ matam //SRs_3.231// 102
yathā rāmānande-
khaṃ vaste kalabiṅka-kaṇṭha-malinaṃ kādambinī kambala-
carcāṃ pārayatīva dardura-kulaṃ kolāhalair unmadam /
gandhaṃ muñcati sikta-lāja-surabhir varṣeṇa siktā sthalī
durlakṣo' pi vibhāvyate kamalinī-hāsena bhāsāṃ patiḥ //SRs_3.232//
atra śleṣa-prasāda-samādhi-samatādīnāṃ guṇānāṃ upamā-rūpakotprekṣa-hetūnām alaṅkārāṇāṃ ca sambhavād idaṃ bhūṣaṇam /
atha akṣara-saṅghātaḥ-
vākyam akṣara-saṅghāto bhinnārthaṃ śliṣṭa-varṇakam //SRs_3.233//
yathā śākuntale [7.20 padyād anantaram] rājā (svagatam)
: iyaṃ khalu kathā mām eva lakṣyīkaroti /
yadi tāvad asya śiśor mātaraṃ nāmataḥ pṛcchāmi /
athavā anyāyyaḥ para-dāra-vyavahāraḥ /
ity upakramya,
(praviśya mṛn-mayūra-hastā)
tāpasī-sabba-damaṇa /
sauṃdalābaṇṇaṃ pekkha [sarva-damana /
śakunta-lāvaṇyaṃ prekṣasva /]
bālaḥ (sadṛṣṭi-kṣepam)
-kahiṃ vā me ajjū /
[kutra vā mama mātā /]
ubhe-ṇāma-sārisseṇa baṃcido māubacchalo /
[nāma-sādṛśyena vañcito mātṛ-vatsalaḥ /]
dvitīyā-baccha,
imassa mittiā-morassa raṃmattaṇaṃ dekkha tti bhaṇido' si /
[vatsa, asya mṛttikā-mayūrasya ramyatvaṃ paśyeti bhaṇito' si /]
rājā (ātma-gatam)
-kiṃ vā śakuntalety asya mātur ākhyā /
ity antam /
atra śakunta-lāvaṇyam ity atra śakuntalā-nāmākṣarāṇāṃ pratibhānād ayam akṣara-saṅghātaḥ /
atha hetuḥ-
sa hetur iti nirdiṣṭo yat sādhyārtha-prasādhakaḥ //SRs_3.234// 103
yathā ratnāvalyāṃ,
rājā (tathā kṛtvā śrutvā ca)-
spaṣṭākṣaram idaṃ yatnān madhuraṃ strī-svabhāvataḥ /
alpāṅgatvād anirhrādi manye vadati śārikā //SRs_3.235//
atra śārikālāpa-sādhanāya yatna-spaṣṭākṣaratvādi-hetūnāṃ kathanād ayaṃ hetuḥ /
atha prāptiḥ-
eka-deśa-parijñānāt prāptiḥ śeṣābhiyojanam //SRs_3.236//
yathā vikramorvaśīye,
rājā (carcarikayāpasṛtya añjaliṃ baddhvā) :
haṃsa prayaccha me kāntāṃ gatir asyās tvayā hatā /
vibhāvitaikadeśena deyaṃ yad abhiyujyate //SRs_3.237//
atra haṃse priyā-gamana-mātra-vibhāvya-priyā-haraṇābhiyogaḥ prāptiḥ /
atha udāharaṇam-
vākyaṃ yad gūḍha-tulyārthaṃ tad udāharaṇaṃ matam //SRs_3.238//
yathā śākuntale,
rājā (svagatam)
-katham ātmāpahāraṃ karomi ?
bhavatu, evaṃ tāvad enāṃ vakṣye /
(prakāśam) bhavati yaḥ pauraveṇa rājñā dharmādhikāre niyuktaḥ so' ham avighna-kriyopalambhāya dharmāraṇyam idam āyātaḥ /
ity ārabhya,
śakuntalā-tumhe avedha /
kiṃ bi hiae karia matedha /
ṇa bo baaṇaṃ suṇissaṃ /
[yuvām apetam /
kim api hṛdaye kṛtvā mantrayethe /
na yuvayor vacanaṃ śroṣyāmi /
] ity antam [1.21 padyād anantaram] /
atra sābhiprāya-gūḍhārthatayā tad idam udāharaṇam /
atha śobhā-
śobhā svabhāva-prākaṭyaṃ yūnor anyonyam ucyate //SRs_3.239//
yathā ratnāvalyāṃ,
sāgarikā (rājānaṃ dṛṣṭvā saharṣaṃ sa-sādhvasaṃ sa-kampaṃ ca svagatam)
-eṇaṃ pekkhia adisaddhaseṇa ṇa sakkaṇomi padādo padaṃ bi gantuṃ /
tā kiṃ vā ettha karissaṃ ?
[enaṃ prekṣya atisādhvasena na śaknomi padāt padam api gantum /
tat kiṃ vā atra kariṣyāmi ?]
vidūṣakaḥ (sāgarikāṃ dṛṣṭvā)
-aho accariaṃ /
īrisaṃ kaṇṇāraaṇaṃ māṇusaloe ṇa dīsadi /
bho baassa taha takkemi paāvaiṇobi edaṃ ṇimmābia puṇo puṇo bihmao saṃbutto tti /
[aho āścaryam /
īdṛśaṃ kanyā-ratnaṃ mānusa-loke na dṛśyate /
bho vayasya tasmāt tarkayāmi prajāpater api idaṃ nirmāya punaḥ punar vismayaḥ saṃvṛtta iti /]
 rājā-sakhe mamāpy etad eva manasi vartate [2.15 padyāt pūrvam] ity ādinā sāgarikā-vatsarājayor anyonya-nirvarṇanena rūpātiśaya-prakaṭanaṃ śobhā 
atha saṃśayaḥ-
aniścayāntaṃ yad vākyaṃ saṃśayaḥ sa nigadyate //SRs_3.240// 105
yathā mālatī-mādhave,
makarandaḥ-
yātā bhaved bhagavatī-bhavanaṃ sakhī no
jīvanty athaiṣyati na vety abhiśaṅkito' smi /
prāyeṇa bāndhava-suhṛt-priya-saṅgamādi
saudāminī-sphuraṇ-cañcalam eva saukhyam //SRs_3.241//
ity atra mālatī kāmandhakyāḥ gṛhaṃ gatā vā jīvati vā na veti saṃśayena vākya-samāpter ayaṃ saṃśayaḥ /
atha dṛṣṭāntaḥ-
sva-pakṣe darśanaṃ hetor dṛṣṭāntaḥ sādhya-siddhaye //SRs_3.242// 106a
yathā śākuntale, rājā-
śama-pradhāneṣu tapodhaneṣu
gūḍhaṃ hi dāhātmakam asti tejaḥ /
sparśānukūlā iva sūrya-kāntās
tad anya-tejo' bhibhavād vamanti //SRs_3.243// [a.śa. 2.7]
 ity atra tapodhaneṣu gūḍha-dāhātmaka-tejaḥ-sadbhāve sādhye tat-sādhakasya anya-tejas tiraskāra-janita-tejaḥ-samudgāra-rūpasya hetoḥ sūrya-kānteṣu  #
darśitatvād dṛṣṭāntaḥ / 
atha abhiprāyaḥ-
abhiprāyas tv abhūtārtho hṛdyaḥ sāmyena kalpitaḥ / 106b
abhiprāyaṃ pare prāhur mamatāṃ hṛdya-vastuni //SRs_3.244//
yathā ratnāvalyāṃ, rājā-
kiṃ padmasya ruciṃ na hanti nayanānandaṃ vidhatte na kiṃ
vṛddhiṃ vā jhaṣaketanasya kurute nāloka-mātreṇa kim /
vaktrendau tava saty ayaṃ yad aparaḥ śītāṃśur ujjṛmbhate
darpaḥ syād amṛtena ced iha tad apy asty eva bimbādhare //SRs_3.245// [ra. 3.13]
ity atra candra-sāmyena mukhe amṛta-kalpanād ayam abhiprāyaḥ /
athavā tatraivātihṛdya-bimbādhare rājño mamatvam abhiprāyaḥ /
atha nidarśanaṃ-
yathārthānāṃ prasiddhānāṃ kriyate parikīrtanam / 107
paropekṣā-vyudāsārthaṃ tan nidarśanam ucyate //SRs_3.246//
yathā śākuntale,
rājā-upapadyate-
mānuṣīṣu kathaṃ vā syād asya rūpasya sambhavaḥ /
na prabhā-tarala-jyotir udeti vasudhā-talāt //SRs_3.247// [a.śa. 1.22]
atra prati-vastu-nyāyena sadṛśa-vastu-kīrtanaṃ nidarśanam /
atha siddhiḥ-
atarkitopapannaḥ syāt siddhir iṣṭārtha-saṅgamaḥ //SRs_3.248// 108
yathā mālavikāgnimitre,
vidūṣakaḥ (dṛṣṭvā)
-hī hī baassa edaṃ khu sīhupāṇu-bejjidassa macchaāḍiā ubaṇadā /
[āścaryaṃ āścaryaṃ vayasya etat khalu sīdhupānodvejitasya matsyaṇḍikā upanatā /]
rājā-aye kim etat ?
vidūṣakaḥ-esā ṇādiparikkhidabesā ūsuabaaṇā eāiṇī mālabiā adūre baṭṭadi /
[eṣā nādipariṣkṛta-veṣā utsuka-vadanā ekākinī mālavikā adūre vartate /]
rājā (saharṣaṃ)
-kathaṃ mālavikā /
vidūṣakaḥ-aha iṃ / [atha kim /]
 rājā-śakyam idānīṃ jīvitam avalambitam [3.5 padyād anantaram] ity atra irāvatī-saṅketaṃ gacchato rājñaḥ mālavikā-darśana-siddhir acintitā siddhiḥ 
atha prasiddhiḥ-
prasiddhir loka-vikhyātair vākyair artha-prasādhanam //SRs_3.249// 109a
yathā śākuntale, rājā-
sarasijam anuviddhaṃ śavalenāpi ramyaṃ
malinam api himāṃśor lakṣma lakṣmīṃ tanoti /
ityam adhika-manojñā balkalenāpi tanvī
kim iva hi madhurāṇāṃ maṇḍanaṃ nākṛtīnām //SRs_3.250//
atra śavalādy-anuvedhe' pi ramaṇīyatayā prasiddhānāṃ sarasijādīnāṃ kathanena śakuntalā-manojñatā-sādhanaṃ prasiddhiḥ /
atha dāksiṇyam-
cittānuvartanaṃ yatra tad dākṣiṇyam itīritam //SRs_3.251// 109b
yathā śākuntale,
senāpatiḥ-jayatu svāmī /
rājā-bhadra senāpate mandotsāhaḥ kṛto' smi mṛgayāpavādinā māḍhavyena /
senāpatiḥ (vidūṣakaṃ prati,
janāntikam)
-sakhe sthira-pratibandho bhava /
ahaṃ tāvat svāminaś citta-vṛttim anuvartiṣye /
(prakāśam) pralapatv eṣa vaidheyaḥ /
nanu prabhur eva nidarśanam /
medaś cheda-kṛśodaraṃ laghu bhavaty utthāna-yogyaṃ vapuḥ
sattvānām api lakṣyate vikṛtimac cittaṃ bhaya-krodhayoḥ /
utkarṣaḥ sa ca dhanvināṃ yad iṣavaḥ sidhyanti lakṣye cale
mithyaiva vyasanaṃ vadanti mṛgayāmīdṛg vinodaḥ kutaḥ //SRs_3.252// [a.śa. 2.5]
ity atra senāpateḥ rāja-cittānuvartanaṃ dākṣiṇyam /
atha arthāpattiḥ-
uktārthānupapattyā'nyo yasminn arthaḥ prakalpyate /
vākya-mādhurya-saṃyuktā sārthāpattir udāhṛtā //SRs_3.253// 110
yathā ratnāvalyāṃ,
vidūṣakaḥ-bhoḥ esā kkhu tue apubbā sirī samāsādidā /
[bho eṣā khalu tvayā apūrvā śrīḥ samāsāditā /]
rājā-vayasya, satyam /
śrīr eṣā pāṇir apy asyāḥ pārijātasya pallavaḥ /
kuto' nyathā sravaty eṣa sveda-cchadmāmṛta-dravaḥ //SRs_3.254// [ra. 2.17]
atra sveda-cchadmāmṛta-dravotpatter anyathānupapattyā pāṇeḥ pārijātatva-kalpanād iyam arthāpattiḥ /
atha viśeṣaṇam-
siddhān bahūn pradhānārthān uktvā yatra prayujyate /
viśeṣa-yuktaṃ vacanaṃ vijñeyaṃ tad viśeṣaṇam //SRs_3.255// 111
yathā mālatī-mādhave,
mādhavaḥ (abhilikhya pradarśayati)
makarandaḥ (sa-kautukam)
-katham acireṇaiva nirmāya likhitaḥ ślokaḥ / (vācayati)
jagati jayinas te te bhāvā navendu-kalādayaḥ
prakṛti-madhurāḥ santy evānye mano madayanti ye /
mama tu yad iyaṃ yātā loke vilocana-candrikā
nayana-viṣayaṃ janmany ekaḥ sa eva mahotsavaḥ //SRs_3.256// [mā.mā. 1.39]
ity atra indukalādīn mano-mada-hetutayā prasiddhān uktvā tat-samāna-mādhuryāyām api mālatyāṃ viśeṣa-kathanād idaṃ viśeṣaṇam /
atha padoccayaḥ-
bahūnāṃ tu prayuktānāṃ padānāṃ bahubhiḥ padaiḥ /
uccayaḥ sadṛśārtho yaḥ sa vijñeyaḥ padoccayaḥ //SRs_3.257// 112
yathā karpūra-mañjaryām,
rājā (vācayati)-
saha divasa-ṇisāhiṃ dīharā sāsa-daṃḍā
saha maṇi-balaehiṃ bāha-dhārā galaṃti /
tuha suhaa bioe tīa ubbeaṇīe
sahaa taṇu-ladāe dubbalā jīvidāsā //SRs_3.258// [ka.ma. 2.9]
[saha divasa-niśābhyāṃ dīrghāḥ śvāsa-daṇḍāḥ
saha maṇi-valayair bāṣpa-dhārā galanti /
tava subhaga viyoge tasyā udveginyāḥ
saha ca tanu-latayā durbalā jīvitāśā //]
ity atra śvāsa-daṇḍādīnāṃ dīrgha-bhāvādi-kriyāsu divasa-niśādibhiḥ saha samāveśād ayaṃ padoccayaḥ /
atha tulyārthakaḥ-
rūpakair upamābhir vā tulyārthābhiḥ prayojitaḥ /
apratyakṣārtha-saṃsparśas tulya-tarka itīritaḥ //SRs_3.259// 113
yathā mālatī-mādhave,
mādhavaḥ (saharṣam)
-diṣṭyā lavaṅgikā-dvitīyā mālaty api (parāgatā)-
āścaryam utpala-dṛśo vadanāmalendu- sāṃnidhyato mama muhur jadimānam etya /
jātyena candramaṇineva mahī-dharasya sandhāryate drava-mayo manasā vikāraḥ //SRs_3.260// [mā.mā. 3.5]
ity atra indu-candrakāntādy-upamayā paratyakṣasya sneha-rūpa-vikārasya kathanāt tulya-tarkaḥ //
atha vicāraḥ-
vicāras tv eka-sādhyasya bahu-sādhana-varṇanam //SRs_3.261// 114a
yathā mālatī-mādhave,
makarandaḥ-vayasya mādhava sarvathā samāśvasihi-
yā kaumudī nayanayor bhavataḥ sujanmā
tasyā bhavān api manoratha-labdha-bandhuḥ /
tat saṅgamaṃ prati sakhe na hi saṃśayo' sti
yasmin vidhiś ca madanaś ca kṛtābhiyogaḥ //SRs_3.262// [mā.mā. 1.37]
atra saṅgama-rūpa-sādhyārtha-siddhaye parasparānurāga-siddhi-madana-rūpāṇām upāyānāṃ sad-bhāva-kathanād vicāraḥ /
atha tad-viparyayaḥ-
vicārasyānyathābhāvo vijñeyas tad-viparyayaḥ //SRs_3.263// 114
yathā rāmānande-
vyarthaṃ yatra kapīndra-sakhyam api me vīryaṃ kapīnām api
prajñā jāmbavato' pi yatra na gatiḥ putrasya vāyor api /
mārgaṃ yatra na viśvakarma-tanayaḥ kartuṃ nalo' pi kṣamaḥ
saumitrer api patriṇām aviṣayas tatra priyā kvāpi me //SRs_3.264//
atra bahūpāya-sāmarthyābhāva-kathanād vicāra-viparyayaḥ spaṣṭa eva /
atha guṇātipātaḥ-
guṇātipāto vyatyasta-guṇākhyānam udāhṛtam //SRs_3.265// 115a
yathā veṇī-saṃhāre,
(tataḥ praviśato bhīmārjunau)
bhīmaḥ-bho bho alam alam āśaṅkayā /
kartā dyūta-cchalānāṃ jatu-maya-śaraṇoddīpanaḥ so' timānī kṛṣṇākeśottarīya-vyapanayana-marut pāṇḍavā yasya dāsāḥ /
 rājā duḥśāsanāder gurur anuja-śatasyāṅga-rājasya mitraṃ kvāste duryodhano' sau kathayata na ruṣā draṣṭum abhyāgatau svaḥ //SRs_3.266// [ve.saṃ. 
atra adhikṣepa-vākyatvād vyatyasta-guṇākhyānaṃ spaṣṭam eva /
atha atiśayaḥ-
bahūn guṇān kīrtayitvā sāmānyena ca saṃśrayān / 115
viśeṣaḥ kīrtyate yatra jñeyaḥ so' tiśayo budhaiḥ //SRs_3.267//
yathā vikramorvaśīye,
rājā (sa-harṣam ākarṇya)
-anena priyopalabdhi-śaṃsinā mandra-kaṇṭha-garjitena samāśvāsito' smi /
sādharmyāc ca bhūyasī me tvayi prītiḥ /
mām āhuḥ pṛthivī-bhṛtām adhipatiṃ nāgādhirājo bhavān
avyucchinna-pṛthu-pravṛtti bhavato dānaṃ mamāpy arthiṣu /
strī-ratneṣu mamorvaśī priyatamā yūthe taveyaṃ vaśā
sarvaṃ mām anu te priyā-virahajāṃ tvaṃ tu vyathāṃ mānubhūḥ //SRs_3.268// [vi.u. 4.47]
ity atra samāna-dharmaṇi gajādhirāje purūravasā priyā-virahābhāva-kathanād atiśayaḥ /
atha niruktiḥ[*20]-
niruktir niravadyoktir nāmāny artha-prasiddhaye //SRs_3.269// 116
[*20] niruktam in the printed edition.
yathā śākuntale,
priyaṃvadā-halā sauṃdale /
ettha ebba dāva muhuttaaṃ ciṭṭha /
jāba tue ubagadāe ladā-saṇāho bia aaṃ kesara-rukkhao paḍibhādi /
[halā śakuntale,
atraiva tāvan muhūrtaṃ tiṣṭha /
yāvat tvayopagatayā latā-sanātha ivāyaṃ kesara-vṛkṣakaḥ pratibhāti /]
śakuntalā-ado khu piaṃbadāsi tumaṃ /
[ataḥ khalu priyaṃvadāsi tvam /
] [1.18 padyāt pūrvam] /
atra priyaṃvadāyāḥ priya-bhāṣaṇād idaṃ nāma-dheyam ity uktir niruktiḥ /
atha guṇa-kīrtanam-
loke guṇātirikānāṃ bahūnāṃ yatra nāmabhiḥ /
eko' pi śabdyate tat tu vijñeyaṃ guṇa-kīrtanam //SRs_3.270// 117
yathā uttara-rāma-carite, vāsantī-
tvaṃ jīvitaṃ tvam asi me hṛdayaṃ dvitīyaṃ
tvaṃ kaumudī nayanayor amṛtaṃ tvam aṅge /
ity ādibhiḥ priya-śatair anurudhya mugdhāṃ
tām eva śāntam athavā kim ihottareṇa //SRs_3.271// [u.rā.ca. 3.26]
ity atra amṛta-kaumudī-prabhṛtināmabhiḥ sītā-śaṃsanaṃ guṇa-kīrtanam /
atha garhaṇam-
yatra saṅkīrtayan doṣān guṇam arthena darśayet /
guṇān vā kīrtayan doṣān darśayed garhaṇaṃ tu tat //SRs_3.272// 118
yathā mālatī-mādhave,
 lavaṅgikā-bhaabadi kisaṇa-cauddasī-raaṇi-mahā-masāṇa-saṃcāra-ṇibbaḍia-bisama-bbabasāo ṇiṭṭhābida-caṇḍa-pāsaṇḍ-uddaṇḍa-bhua-daṇḍa-sāhaso sāhasio  #
kkhu eso / 
ado kkhu me pia-sahī ukkaṃpidā /
 [bhagavati kṛṣṇa-caturdaśī-rajani-mahā-śmaśāna-sañcāra-pṛthag-bhūta-viṣama-vyavasāyo niṣṭhāpita-caṇḍa-pāṣaṇḍoddaṇḍa-bhuja-daṇḍa-sāhasaḥ sāhasikaḥ  #
khalu eṣaḥ / 
ataḥ khalu me priya-sakhī utkampitā /]
makarandaḥ (svagatam)
-sādhu lavaṅgike sādhu /
sthāne khalv anurāgopakārayor garīyasor upanyāsaḥ /
[6.15 padyād anantaram]
ity atra mahā-māṃsa-vikraya-sāhasasya doṣa-rūpeṇa kathene' pi mādhavānurāgotpādana-guṇatayā paryavasitam idaṃ pramukha-garhaṇatvād garhaṇam
guṇa-kīrtane doṣa-paryavasānam,
yathā mālatī-mādhave,
madayantikā (tathā kṛtvā)
-dummaṇāadi vā iaṃ vāmasīlā /
[durmanāyate vā iyaṃ vāma-śīlā /]
 lavaṅgikā-kahaṃ ṇāma ṇava-vahū-vissaṃbhaṇobāajāṇaaṃ laḍahaṃ biaḍḍha-mahura-bhāsaṇaṃ arosaṇaṃ akādaraṃ de bhādaraṃ bhattāraṃ samāsādia dummaṇāissadi  #
me piasahī / 
 [kathaṃ nāma nava-vadhū-visrambhanopāya-jñaṃ laṭahaṃ vidagdha-madhura-bhāṣaṇam aroṣaṇam akātaraṃ te bhrātaraṃ bhartāraṃ samāsādya durmaṇāyiṣyate  #
me priya-sakhī /] 
madayantikā-pekkha buddha-rakkhide /
bippadībaṃ ubālabhīāmo /
[paśya buddha-rakṣite /
vipratīpam upālabhyāmahe /
] [saptamāṅke upakrame]
ity atra mukhato guṇa-kīrtanam apy antato doṣāyeti garhaṇam idam /
atha anunayaḥ-
abhyarthanā-paraṃ vākyaṃ vijñeyo' nunayo budhaiḥ //SRs_3.273// 119a
yathā veṇi-saṃhāre,
dhṛtarāṣṭraḥ-sañjaya /
mad-vacanād brūhi bhāradvājam aśvatthāmānam-
smarati na bhavān pītaṃ stanyaṃ vibhajya sahāmunā
mama ca mṛditaṃ kṣaumaṃ bālye tvad-aṅga-vivartanaiḥ /
anuja-nidhana-sphītāc chokād atipraṇayāc ca yad
vacana-vikṛtiṣv asya krodho mudhā kriyate tvayā //SRs_3.274// [ve.saṃ. 5.47]
ity atra aśvatthāma-prārthanam anunayaḥ /
atha bhraṃśaḥ-
patanaṃ prakṛtād arthād anyasmin bhraṃśa īritaḥ //SRs_3.275// 119b
yathā prasanna-rāghave,
rāvaṇaḥ (saṃvṛtta-nija-rūpaḥ puruṣa-rūpeṇa praviṣṭaḥ /
)-kathaya kva tāvat karṇānta-niveśanīya-guṇaṃ kanyā-ratnaṃ kārmukaṃ ca /
mañjarīkaḥ-idaṃ tāvat kārmukam /
kanyā tu caramaṃ locana-patham avatariṣyati /
rāvaṇaḥ (sa-saṃrambham)
-dhiṅ mūrkha /
kathaṃ re rāśi-nakṣatra-pāṭhakānāṃ goṣṭhīṃ na dṛṣṭavān asi /
te' pi kanyām eva prathamaṃ prakaṭayanti /
caramaṃ dhanuḥ /
mañjarīkaḥ (svagatam)
-katham ayaṃ vācāṭatām eva prakaṭayati /
[1.32 padyād anantaram]
ity atra rāvaṇena [puruṣa-rūpeṇa praviṣṭena] dhanuḥ-kanyayoḥ prakṛtam arthaṃ parityajya rāśi-lakṣaṇasyārthasya prasañjanād ayaṃ bhraṃśaḥ /
atha leśaḥ-
leśaḥ syād iṅgita-jñāna-kṛd viśeṣaṇavad vacaḥ //SRs_3.276// 120a
yathā mālatī-mādhave, kāmandakī-
asau vidyāśābhiḥ śiśur api vinirgatya bhavanād
ihāyātaḥ sampraty avikala-śarac-candra-vadanaḥ /
yadāloka-sthāne bhavati puram unmāda-taralaiḥ
kaṭākṣair nārīṇāṃ kuvalayita-vātāyanam iva //SRs_3.277// [mā.mā. 2.11]
ity atra kāmandakyā mālaty-anurāga-jñāna-nivedanasya unmāda-taralair iti viśeṣaṇasya kathanād ayaṃ leśaḥ /
atra kṣobhaḥ-
kṣobhas tv anya-gate hetāv anyasmin kārya-kalpanaṃ //SRs_3.278// 120
yathā ratnāvalyāṃ,
rājā (upasṛtya udbandhanam apanīya)-devi /
kim idaṃ akāryaṃ kriyate ?
mama kaṇṭha-gatāḥ prāṇāḥ pāśe kaṇṭha-gate tava /
anarthārtha-prayatno' yaṃ tyajyatāṃ sāhasaṃ priye //SRs_3.279// [ra. 3.16]
atra pāśe vāsavadattā-kaṇṭha-gate tat-kārya-bhūtasya prāṇānāṃ kaṇṭha-gatatvasya vatsa-rājena svasmin kalpanāt kṣobhaḥ /
atha manorathaḥ-
manorathas tu vyājena vivakṣita-nivedanam //SRs_3.280// 121a
yathā śākuntale,
śakuntalā (padāntaraṃ gatvā parivṛtya prakāśam)
-ladā-ballaa saṃdāba-hāraa āmaṃtemi tumaṃ bhūobi pairbhoassa /
[latā-valaya santāpa-hāraka āmantraye tvāṃ bhūyo' pi paribhogāya /
] [3.21 padyād anantaram]
atra latā-maṇḍapa-vyājena duṣyantāmantraṇaṃ manorathaḥ /
atha anukta-siddhiḥ-
prastāvanaiva śeṣo' rtho yatrānukto' pi gṛhyate / 121
anukta-siddhir eṣā syād ity āha bharato muniḥ[*21] //SRs_3.281//
[*21] Nāṭ 16.169 = prastāvenaiva śeṣo' rthaḥ kṛtsno yan na pratīyate /
vacanena vinānukta-siddhiḥ sā parikīrtitā //
atha sārūpyaṃ-
dṛṣṭa-śrutānubhūtārtha-kathanādi-samudbhavam / 122
sādṛśyaṃ yatra saṅkṣobhāt tat sārūpyaṃ nirūpyate //SRs_3.282//
yathā veṇi-saṃhāre,
(praviśya gadā-pāṇiḥ)
bhīmaḥ--tiṣṭha tiṣṭha bhīru /
kvādhunā gamyate ?
(iti keśeṣu grahītum icchati)
yudhiṣṭhiraḥ (balād bhīmam āliṅgya)-durātman /
bhīmārjuna-śatro duryodhana-hataka /
āśaiśavād anudinaṃ janitāparādhaḥ
kṣībo balena bhujayor hata-rāja-putra /
āsādya me' ntaram idaṃ bhuja-pañjarasaya
jīvan prayāsi na padāt padam adya pāpa //SRs_3.283// [ve.saṃ. 6.38]
bhīmaḥ-aye katham āryaḥ suyodhana-śaṅkayā nirdayaṃ mām āliṅgati ?
ity atra cārvāka-śrāvita-duryodhana-vijaya-saṅkathā-saṅkṣepeṇa yudhiṣṭhirādīnāṃ bhīme suyodhana-buddhi-kathanād idaṃ sārūpyam /
atha mālā-
īpsitārtha-prasiddhy-arthaṃ kathyante yatra sūribhiḥ / 123
prayojanāny anekāni sā mālety abhidhīyate //SRs_3.284//
yathā dhanañjaya-vijaye-
go-rakṣaṇaṃ sama-daśātrava-māna-bhaṅgaḥ
prītir virāṭa-nṛpater upakāriṇaś ca /
paryāptam ekam api me samartosavāya
sarvaṃ punar militam atra mamaiva bhāgyaiḥ //SRs_3.285// [dha.vi. 16]
atha madhura-bhāṣaṇam-
yat prasannena manasā pūjyaṃ pūjayitur vacaḥ / 124
stuti-prakāśanaṃ tat tu jñeyaṃ madhura-bhāṣaṇam //SRs_3.286//
yathā anargha-rāghave,
daśarathaḥ (sapraśrayam)
-bhagavan viśvāmitra /
kaccit kāntāra-bhājāṃ bhavati paribhavaḥ ko' pi śauvāpado vā
pratyūhena kratūnāṃ na khalu makha-bhujo bhuñjate vā havīṃṣi /
kartuṃ vā kaccid antar vasati vasumatī-dakṣiṇaḥ sapta-tantur
yat samprāpto' si kiṃ vā raghu-kula-tapasām īdṛśo' yaṃ vivartaḥ //SRs_3.287// [a.rā. 1.25]
viśvāmitraḥ (vihasya)-
janayati tvayi vīra diśāṃ patīn
api gṛhāṅgaṇa-mātra-kuṭumbinaḥ /
ripur iti śrutir eva na vāstavī
pratibhayonnatir astu kutas tu naḥ //SRs_3.288// [a.rā. 1.26]
ity ādāv anyonyaṃ pūjā-vacanaṃ madhura-bhāṣaṇam /
atha pṛcchā-
praśnenaivottaraṃ yatra sā pṛcchā parikīrtitā //SRs_3.289// 125
yathā-
sarva-kṣiti-bhṛtāṃ nātha dṛṣṭā sarvāṅga-sundarī /
rāmā ramye vanānte' smin mayā virahitā tvayā //SRs_3.290// [vi.u. 4.51]
 ity atra parvatānāṃ nātha mayā virahitā priyā tvayā dṛṣṭeti praśne rājñāṃ nātha tvayā virahitā mayā dṛṣṭety uttarasya pratīyamānatvād iyaṃ 
atha upadiṣṭam-
pratigṛhya tu śāstrārthaṃ yad vākyam abhidhīyate /
vidvan-manoharaṃ svantam upadiṣṭaṃ tad ucyate //SRs_3.291// 126
yathā śākuntale,
śakuntalā (bhayaṃ nāṭayantī)
-paurava rakkha abiṇaaṃ /
maaṇa-saṃtattābi ṇa hu attaṇo pahabāmi /
[paurava rakṣa avinayam /
madana-santaptāpi na khalv ātmanaḥ prabhavāmi /]
rājā-bhīru alaṃ guru-janād bhayena /
na te vidita-dharmā hi bhagavān doṣam atra grahīṣyati kulapatiḥ / api ca-
gāndharveṇa vivāhena bahvyo rājarṣi-kanyakāḥ /
śrūyante pariṇītās tāḥ pitṛbhiś cānumoditāḥ //SRs_3.292// [a.śa. 3.20]
ity atra śāstrānurodhenaiva pravṛttatvād idam upadiṣṭam /
atha dṛṣṭam-
yathādeśaṃ yathā-kālaṃ yathā-rūpaṃ ca varṇyate /
yat pratyakṣaṃ parokṣaṃ vā tad dṛṣṭam dṛṣṭavan matam //SRs_3.293// 127
yathā mālavikāgnimitre,
rājā-aho sarvāsv avasthāsu cārutā śobhāntaraṃ puṣyati / tathā hi-
vāmaṃ sandhi-stimita-valayaṃ nyasya hastaṃ nitambe
kṛtvā śyāmā-viṭapa-sadṛśaṃ srasta-muktaṃ dvitīyam /
pādāṅguṣṭhālulita-kusume kuṭṭime pātitākṣaṃ
nṛttād asyāḥ sthitam atitarāṃ kāntam ṛjvāyatārdham //SRs_3.294// [mā.a.mi. 2.6]
ity atra itara-samakṣaṃ sthitāyāḥ saṃsthāna-jāti-varṇanād idaṃ pratyakṣa-dṛṣṭam /
apratyakṣa-dṛṣṭaṃ,
yathā padmāvatyāṃ-
vyatyasta-pāda-kamalaṃ valita-tribhaṅgī-
saubhāgyam aṃsa-viralī-kṛta-keśa-pāśam /
piñchāvataṃsam urarīkṛta-vaṃśa-nālaṃ
vyāmohanaṃ navam upaimi kṛpā-viśeṣam //SRs_3.295//
ity atra apratyakṣasyaiva gopāla-sundarasya saṃsthāna-viśeṣa-jāti-varṇanād api dṛṣṭavad ābhāsanād idam apratyakṣa-dṛṣṭam /
śrī-siṃha-bhūpena kavīśvarāṇāṃ
viśrāṇitāneka-vibhūṣaṇena /
ṣaṭ-triṃśad uktāni hi bhūṣaṇāni
sa-lakṣma-lakṣyāṇi muner matena //SRs_3.296// 128
sākṣad evopadeśena prāyo dharma-samanvayāt /
aṅgāṅgi-bhāva-sampanna-samasta-rasa-saṃśrayāt //SRs_3.297// 129
prakṛty-avasthā-sandhyādi-sampatty-upanibandhanāt /
āhuḥ prakaraṇādīnāṃ nāṭakaṃ prakṛtiṃ budhāḥ //SRs_3.298// 130
atideśa-bala-prāpata-nāṭakāṅgopajīvanāt /
anyāni rūpakāṇi syur vikārā nāṭakaṃ prati //SRs_3.299// 131
ato hi lakṣaṇaṃ pūrvaṃ nāṭakasyābhidhīyate /
divyena vā mānuṣeṇa dhīrodāttena saṃyutam //SRs_3.300// 132
śṛṅgāra-vīrānyatara-pradhāna-rasa-saṃśrayam /
khyāteti vṛtta-sambaddhaṃ sandhi-pañcaka-saṃyutam //SRs_3.301// 133
prakṛty-avasthā-sandhy-aṅga-sandhy-antara-vibhūṣaṇaiḥ /
patākā-sthānakair vṛtti-tad-aṅgaiś ca pravṛttibhiḥ //SRs_3.302// 134
viṣkambhakādibhir yuktaṃ nāṭakaṃ tat trivargadam /
tad etan nāṭakārambha-prakāro vakṣyate mayā //SRs_3.303// 135
vidher yathaiva saṅkalpo mukhatāṃ pratipadyate /
pradhānasya prabandhasya tathā prastāvanā smṛtā //SRs_3.304// 136
arthasya pratipādyasya tīrthaṃ prastāvanocyate /
prastāvanāyās tu mukhe nāndī kāryā śubhāvahā //SRs_3.305// 137
āśīrnamaskriyā-vastunirdeśānyatamā smṛtā /
candranāmāṅkitā prāyo maṅgalārtha-padojjvalā //SRs_3.306// 138
aṣṭābhir daśabhiś ceṣṭā seyaṃ dvādaśabhiḥ padaiḥ /
samair vā viṣamair vāpi prayojyety apare jaguḥ //SRs_3.307// 139
tatrāśīr-anvitā nāndī yathābhirāma-rāghave-
kriyāsuḥ kalyāṇaṃ bhujaga-śayanād utthitavataḥ
kaṭākṣāḥ kāruṇya-praṇaya-rasa-veṇī-laharayaḥ /
harer lakṣmī-līlā-kamala-dala-saubhāgya-suhṛdaḥ
sudhā-sāra-smerāḥ sucarita-viśeṣaika-sulabhāḥ //SRs_3.308//
namaskriyāvatī nāndī,
yathā uttara-rāma-carite-
idaṃ kavibhyaḥ pūrvebhyah namo-vākaṃ praśāsmahe /
vandemahi ca tāṃ vāṇīm amṛtām ātmanaḥ kalām //SRs_3.309// [u.rā.ca. 1.1]
vastu-nirdeśavatī nāndī,
yathā prabodha-candrodaye-
antar-nāḍī-niyamita-marul-laṅghita-brahma-randhraṃ
svānte śānti-praṇayini samunmīlad-ānanda-sāndram /
pratyag-jyotir jayati yaminaḥ spaṣṭa-lālāṭa-netra-
vyāja-vyaktīkṛtam iva jagad-vyāpi candrārdha-mauleḥ //SRs_3.310// [pra.ca. 1.2]
aṣṭā-padānvitā,
yathā mahāvīra-carite-
atha svasthāya devāya nityāya hata-pāpmane /
tyakta-krama-vibhāgāya caitanya-jyotiṣe namaḥ //SRs_3.311// [ma.vī.ca. 1.1]
daśa-padānvitā yathā abhirāma-rāghave kriyāsuḥ kalyāṇam ity ādi /
dvādaśa-padānvitā,
yathā anargha-rāghave-
niṣpratyūham upāsmahe bhagavataḥ kaumodakī-lakṣmaṇaḥ
koka-prīti-cakora-pāraṇa-paṭū jyotiṣmatī locane /
yābhyām ardha-vibodha-mugdha-madhura-śrīr ardha-nidrāyito
nābhī-palvala-puṇḍarīka-mukulaḥ kamboḥ sapatnī-kṛtaḥ //SRs_3.312// [a.rā. 1.1]
atraiva maṅgalārtha-pada-prāyatvaṃ candranāmāṅkitatvaṃ ca draṣṭavyam /
nāndy-ante tu praviṣṭena sūtradhāreṇa dhīmatā /
prasādhanāya raṅgasya vṛttir yojyā hi bhāratī //SRs_3.313// 140
aṅgāny asyāś ca catvāri bharatenāvabhāṣire /
prarocanāmukhe caiva vīthī-prahasane iti //SRs_3.314// 141
vīthī prahasanaṃ sva-sva-prasaṅge vakṣyate sphuṭam /
prarocanā tu sā proktā prakṛtārtha-praśaṃsayā //SRs_3.315// 142
sadasya-citta-vṛttīnāṃ saṃmukhīkaraṇaṃ ca yat /
praśaṃsā tu dvidhā jñeyā cetanācetanāśrayā / 143
acetanau deśa-kālau kālo madhu-śaran-mukhaḥ //SRs_3.316//
tatra vasanta-praśaṃsayā prarocanā,
yathā padmāvatyāṃ-
rājat-koraka-kaṇṭakā madhukarī-jhaṅkāra-huṅkāriṇīr
ālola-stavaka-stanīr aviralādhūta-pravālādharāḥ /
āliṅganti latā-vadhūr atitarām āsanna-śākhā-karair
atyārūḍha-rasālasāla-rasikāḥ kānte vasantodaye //SRs_3.317//
śarat-praśaṃse,
yathā veṇī-saṃhāre-
sat-pakṣāṃ madhura-giraḥ prasādhitāśā madoddhatārambhāḥ /
nipatanti dhārtarāṣṭrāḥ kāla-vaśān medinī-pṛṣṭhe //SRs_3.318// [ve.saṃ. 1.6]
[atha deśaḥ]
deśas tu devatārāja-tīrtha-sthānādir ucyate / 144
tad adya kāla-nāthasya yātretyādiṣu lakṣyatām //SRs_3.319//
cetanās tu kathā-nātha-kavi-sabhya-naṭāḥ smṛtāḥ / 145
kathā-nāthās tu dharmārtha-rasa-mokṣopayoginaḥ //SRs_3.320//
dharmopayoginas tatra yudhiṣṭhira-nalādayaḥ / 146
arthopayogino rudra-narasiṃha-nṛpādayaḥ //SRs_3.321//
rasopayogino vidyādhara-vatseśvarādayaḥ / 147
mokṣopayogino rāma-vāsudevādayo matāḥ //SRs_3.322//
eke tv abhedam icchanti dharma-mokṣopayoginoḥ //SRs_3.323// 148
[caturvidhāḥ kavayaḥ]
kavayas tu prabandhāras te bhaveyuś caturvidhāḥ /
udātta uddhataḥ prauḍho vinīta iti bhedataḥ //SRs_3.324// 149
tatra udāttaḥ-
antar-gūḍhābhimānoktir udātta iti gīyate //SRs_3.325// 150a
yathā mālavikāgnimitre-
purāṇam ity eva na sādhu sarvaṃ
na cāpi kāvyaṃ navam ity avadyam /
santaḥ parīkṣyāntarad bhajante
mūḍhaḥ para-pratyayaneya-buddhiḥ //SRs_3.326// [mā.a.mi. 1.2]
atra santaḥ parīkṣety anena sva-kṛteḥ parīkṣaṇa-kṣamatva-kalpito nija-garvaḥ kāli-dāsena vivakṣita iti tasyodāttatvam /
atha uddhataḥ-
parāpavādāt svotkarṣa-vādī tūddhata ucyate //SRs_3.327// 150
yathā mālatī-mādhave-
ye nāma kecid iha naḥ prathayanty avajñāṃ
jānanti te kim api tān prati naiṣa yatnaḥ /
utpatsyate' sti mama ko' pi samāna-dharmā
kālo hy ayaṃ niravadhir vipulā ca pṛthvī //SRs_3.328// [mā.mā. 1.8]
atra jānanti te kim apīti parāpavādāt mama tu ko' pi samāna-dharmety ātmotkarṣa-kathanāc ca bhavabhūter uddhatatvam /
yathā prauḍhaḥ-
yathocita-nijotkarṣa-vādī prauḍha itīritaḥ //SRs_3.329// 151a
yathā karuṇākandale-
kavir bhāradvājo jagad-avadhi-jāgran-nija-yaśā
rasa-śreṇī-marma-vyavaharaṇa-hevāka-rasikaḥ /
yadīyānāṃ vācāṃ rasika-hṛdayollāsana-vidyāv
amandānandātmā pariṇamati sandarbha-mahimā //SRs_3.330//
atra rasa-prauḍhi-sandarbha-prasādayor nāṭaka-nirmāṇocitayor eva kathanāt nijotkarṣaṃ prakaṭayann ayaṃ kaviḥ prauḍha ity ucyate /
yuktyā nijotkarṣa-vādī prauḍha ity aparaiḥ smṛtaḥ //SRs_3.331// 151
yathā mamaiva-nedānīntana-dīpikā kim u tamaḥ-saṅghātam unmūlayed ity ādi [rasārṇava-sudhākare 1.55] /
 atra jyotsnādi-dṛṣṭānta-mukhena mādhuryaujaḥ-prasādākhyānāṃ guṇānāṃ sva-sāhityaṃ rasaucityena [sattāṃ] pratipādayann ayaṃ kaviḥ prauḍha ity  #
ucyate / 
atha vinītaḥ-
vinīto vinayotkarṣāt svāpakarṣa-prakāśakaḥ //SRs_3.332// 152a
yathā rāmānande-
guṇo na kaścin mama vāṅ-nibandhe
labhyeta yatnena gaveṣito' pi /
tathāpy amuṃ rāma-kathā-prabandhaṃ
santo' nurāgeṇa samādriyante //SRs_3.333//
atra vinayotkarṣād apakarṣam ātmany āropayann ayaṃ kavir vinīta ity ucyate /
atha sabhyāḥ-
sabhyās tu vibudhair jñeyā ye didṛkṣānivtā janāḥ / 152
te' pi dvidhā prārthanīyāḥ prārthak iti ca sphuṭam //SRs_3.334//
idaṃ prayokṣye yuṣmābhir anujñā dīyatām iti / 153
samprārthyāḥ sūtradhāreṇa prārthanīyā iti smṛtāḥ //SRs_3.335//
tvayā prayogaḥ kriyatām ity utkaṇṭhita-cetasaḥ / 154
ye sūtriṇaṃ prārthayante te sabhyāḥ prārthakāḥ smṛtāh //SRs_3.336//
atha naṭāḥ-
raṅgopajīvinaḥ proktā naṭās te' pi tridhā smṛtāḥ / 155
vādakā gāyakāś caiva nartakāś ceti kovidaiḥ //SRs_3.337//
vīṇā-veṇu-mṛdaṅgādi-vādakā vādakāḥ smṛtāḥ / 156
ālāpana-dhruvāgīta-gāyakā gāyakā matāḥ /
nānā-prakārābhinaya-kartāro nartakāḥ smṛtāḥ //SRs_3.338// 157
tad evam-
vistarād uta saṅkṣepāt prayuñjīta prarocanām //SRs_3.339// 158a
tatra saṅkṣiptā prarocanā,
yathā ratnāvalyām-
śrīharṣo nipuṇaḥ kaviḥ pariṣad apy eṣā guṇa-grāhiṇī
loke hāri ca vatsa-rāja-caritaṃ nāṭye ca dakṣā vayam /
vastv-ekaikam apīha vāñchita-phala-prāpteḥ padaṃ kiṃ punar
mad-bhāgyopacayād ayaṃ samuditaḥ sarvo guṇānāṃ gaṇaḥ //SRs_3.340// [ra. 1.6]
atra kathā-nāyaka-kavi-sabhya-naṭānāṃ catūrṇāṃ saṅkṣepeṇa varṇanād iyaṃ saṅkṣipta-prarocanā /
vistarāt tu bāla-rāmāyaṇādiṣu draṣṭavyā /
evaṃ prarocayan sabhyān sūtrī kuryād athāmukham / 158
sūtra-dhāro naṭīṃ brūte sva-kāryaṃ prati yuktitaḥ //SRs_3.341//
prastutākṣepa-citroktyā yat tad āmukham īritam / 159
trīṇyāmukhāṅgāny ucyante kathodghātaḥ pravartakaḥ //SRs_3.342//
prayogātiśayaś ceti teṣāṃ lakṣaṇam ucyate / 160
sūtriṇo vākyam arthaṃ vā svetivṛtta-samaṃ yadā /
svīkṛtya praviśet pātraṃ kathodghāto dvidhā mataḥ //SRs_3.343// 161
tatra vākyena kathodghāto,
yathā ratnāvalyāṃ-
dvīpād anyasmād api madhyād api jala-nidher diśo' py antāt /
ānīya jhaṭiti ghaṭayati vidhir abhimatam abhimukhī-bhūtaḥ //SRs_3.344// [ra. 1.7]
iti sūtradhārasya priyā-samāśvāsana-vākyaṃ svasyānukūlatayā paṭhato yaugandharāyaṇasya praveśāt kathodghātaḥ /
arthena kathodghāto,
yathā veṇī-saṃhāraḥ-
nirvāṇa-vaira-dahanāḥ praśamādarīṇāṃ
nandantu pāṇḍu-tanayāḥ saha mādhavena /
rakta-prasādhita-bhuvaḥ kṣata-vigrahāś ca
svasthā bhavantu kuru-rāja-sutāḥ sa-bhṛtyāḥ //SRs_3.345// [ve.saṃ. 1.7]
atrottarārdhe sūtradhāreṇa dhārtarāṣṭrāṇāṃ svarga-sthiti-nirupadrava-lakṣaṇayor arthayor
vivakṣitayoḥ satoḥ bhīmena svasthā bhavantu mayi jīvati dhārtarāṣṭrā iti nirupadrava-lakṣaṇasyaivārtha-viśeṣasya
grahaṇena praveśaḥ kṛta iti ayam arthena kathodghātaḥ /
atha pravartakaḥ-
ākṣiptaṃ kāla-sāmyena pravṛttiḥ syāt pravartakam //SRs_3.346// 162a
yathā bāla-rāmāyaṇe-
prakaṭita-rāmāmbhojaḥ kauśikavān sapadi lakṣmaṇānandī /
śara-cāpa-namana-hetor ayam avatīrṇaḥ śarat-samayaḥ //SRs_3.347// [bā.rā. 1.16]
atra viśvāmitra-rāma-lakṣmaṇānāṃ śarat-samaya-varṇana-sāmyena praveśaḥ pravartakaḥ //
atha prayogātiśayaḥ --
eṣo' yam ity upakṣepāt sūtradhāra-prayogataḥ / 162
prayoga-sūcanaṃ yatra prayogātiśayo hi saḥ //SRs_3.348//
yathā mālavikāgnimitre-
śirasā prathama-gṛhītām ājñām icchāmi pariṣadaḥ kartum /
devyā iva dhāriṇyāḥ sevā-dakṣaḥ parijano' yam //SRs_3.349// [mā.a.mi. 1.3]
atrāyam ity upakṣepeṇākṣiptaḥ parijana-praveśaḥ prayogātiśayaḥ /
tathā ca śākuntale-
tavāsmi gīta-rāgeṇa hāriṇā prasabhaṃ hṛtaḥ /
eṣa rājeva duṣyantaḥ sāraṅgeṇātiraṃhasā //SRs_3.350// [a.śā. 1.5]
ity atra eṣa ity upakṣipto duṣyanta-praveśaḥ prayogātiśayaḥ /
prastāvanā-sthāpaneti dvidhā syād idam āmukham / 163
vidūṣaka-naṭī-pāripārśvikaiḥ saha saṃlāpan //SRs_3.351//
stoka-vīthy-aṅga-sahitāny āmukhāṅgāni sūtra-bhṛt / 164
yojayed yatra nāṭya-jñair eṣā prastāvanā smṛtā //SRs_3.352//
sarvāmukhāṅga-vīthy-aṅga-sametair vākya-vistaraiḥ / 165
sūtradhāro yatra naṭī-vidūṣaka-naṭādibhiḥ //SRs_3.353//
saṃlapana prastutaṃ cārtham ākṣipet sthāpanā hi sā / 166
śṛṅgāra-pracure nāṭye yogyaḥ syād āmukha-kramaḥ //SRs_3.354//
ratnāvalydike prāyo lakṣyatāṃ kovidair ayam / 167
vīrādbhutādi prāye tu prāyaḥ prastāvanocitā //SRs_3.355//
anargha-rāghavādyeṣu prāyaśo vīkṣyatām iyam / 168
hāsya-bībhatsa-raudrādi-prāye tu sthāpanā matā //SRs_3.356//
vīra-bhadra-vijṛmbhādau sā prāyeṇa samīkṣyatām / 169
kathitāny āmukhāṅgāni vīthy-aṅgāni pracakṣmahe //SRs_3.357//
āmukhe' pi ca vīthyāṃ ca sādhāraṇye' pi saṃmataḥ / 170
vīthy-aṅga-saṃprathā teṣāṃ vīthyām āvaśyakatvataḥ //SRs_3.358//
udghātyakāvalagita-prapañca-trigate chalam / 171
vākkely-adhibale gaṇḍam avasyandita-nālike //SRs_3.359//
asat-pralāpa-vyāhārau mṛdavaṃ ca trayodaśa / 172
tatrodghātyakam anyonyālāpa-mālā dvidhā hi tat /
gūḍhāratha-pada-paryāya-kramāt praśnottara-kramāt //SRs_3.360// 173
tatra gūḍhārtha-pada-paryāya-kramād udghātyakaṃ,
yathā vīrabhadra-vijṛmbhita-nāmani ḍime-
sakhe ko' yaṃ raudraḥ kathaya mahitaḥ ko' pi hi raso
raso nāmāyaṃ kaḥ smṛti-surabhir āsvāda-mahimā /
samāsvādaḥ ko' yaṃ krama-galita-vedyāntara-matir
mano' vasthā jñātaṃ nanu vadasi nidrāntaram iti //SRs_3.361//
 atra raudra-rasa-svarūpa-vivecanāya rasāsvādāvasthā-lakṣaṇair gūḍhārtha-pada-paryāyair naṭa-sūtradhārayoḥ saṃlāpād idam ādimam udghātyakam 
praśnottara-kramād,
yathā tatraiva ḍime-
sevyaṃ kiṃ param uttamasya caritaṃ lokottaraḥ kaḥ pumān
śrī-siṃhaḥ sa tu kīdṛśo vada nidhir dharmasya dharmas tu kaḥ /
satyoktir vacanaṃ tu kiṃ kavi-nutaṃ ko nāma tādṛk kavir
viśveśaḥ sa tu kīdṛśo vijayate viśveṣu viśveśavat //SRs_3.362//
atra gūḍhārtha-pada-paryāya-rahita-praśnottara-krameṇa naṭa-sūtradhārayoḥ saṃlāpāt prakṛta-kavi-varṇanopayuktam idam udghātyakam /
atha avalagitam-
dvidhāvalagitaṃ proktam arthāvalaganātmakam /
anya-prasaṅgād anyasya saṃsiddhiḥ prakṛtasya va //SRs_3.363// 174
anya-prasaṅgād anyasya siddhyā avalagitaṃ,
yathā abhirāma-rāghave anapota-nāyakīye-
hanta sārasvataṃ cakṣuḥ kavīnāṃ krānta-darśinām /
atiśayya pravarteta niyatārtheṣu vastuṣu //SRs_3.364//
 atra sūtradhāreṇa kavīnāṃ sārasvataṃ cakṣur iti kavi-sāmānya-varṇanena svābhilaṣita-kavi-viśeṣotkarṣa-sādhana-rūpāt prakṛtāerthāvalaganād avalagitam  #
idam / 
anya-prasaṅgena prakṛtasya siddhir,
yathā anargha-rāghave-
sūtradhāraḥ-māriṣa,
sthāne khalu bhavataḥ kutūhalam /
īdṛśam evaitat /
tat tādṛg ujjvalakakutstha-kula-praśasti-
saurabhya-nirbhara-gabhīra-manoharāṇi /
vālmīki-vāg-amṛta-kūpa-nipāna-lakṣmīm
etāni bibhrati murāri-kaver vacāṃsi //SRs_3.365// [a.rā. 1.12]
atrāprakṛta-vālmīki-varṇana-prasaṅgena prakṛta-māriṣa-kutūhalotkarṣa-saṃsādhana-rūpāt prakṛta-nāṭyāvalaganād idaṃ dvitīyam avalagitam /
atha prapañcaḥ-
prapañcas tu mithaḥ stotram asad-bhūtaṃ ca hāsya-kṛt //SRs_3.366// 175a
yathā vīrabhadra-vijṛmbhaṇe-
nāṭyācāryas tvam asi suhṛdāṃ tvādṛśānāṃ prasādāt
ko' yaṃ gīta-śrama-vidhir aho bhinna-kaṇṭho' dya jātaḥ /
jñātaṃ jñātaṃ parihasasi māṃ bhāṣitair bhāva-garbhair
maivaṃ vācyaṃ tvam asi hi gurus tatra ceṣṭiḥ pramāṇam //SRs_3.367//
atra naṭa-sūtradhārayor anyathārthasyānyonya-stotrasya hāsyāyaiva pravṛttatvāt prapañcaḥ /
atha trigatam-
śruti-sāmyād anekārtha-yojanaṃ trigataṃ bhavet //SRs_3.368// 175b
yathābhirāma-rāghave,
pāripārśvikaḥ-
vāṇī-muraja-kvaṇitaṃ śruti-subhagaṃ kiṃ sudhā-mucaḥ stanitam /
jaladasya kim ā jñātaṃ tava madhura-gabhīra-vāg-vilāso' yam //SRs_3.369//
atra sūtradhāra-vāg-vilāse muraja-jalada-dhvani-vitarka-sambhāvanāt trigatam /
atha chalam-
proktaṃ chalaṃ sasotprāsaiḥ priyābhāsair vilobhanam //SRs_3.370// 176a
yathā abhirāma-rāghave-
vidvān asau kalāvān api rasiko bahu-vidha-prayogajñaḥ /
iti ca bhavantaṃ vidmo nirvyūḍhaṃ sādhu tat tvayā sarvam //SRs_3.371//
atra viparīta-lakṣaṇayā prahelikārtham ajānataḥ pāripārśvikasyopālambhanāt chalam /
atha vākkeliḥ-
sākāṅkṣasyaiva vākyasya vākkeliḥ syāt samāptitaḥ //SRs_3.372// 176
yathā maheśvarānande-
kula-śoka-haraṃ kumāram ekaṃ
kuhanā-bhairava-pāraṇonmukhābhyām /
upahūya kṛtādaraṃ pitṛbhyām
upari prastutam oṃ namaḥ śivāya //SRs_3.373//
atra vākye sākāṅkṣe viśeṣāṃśam anuktvā namaḥ śivāyeti samāpti-kathanād vāk-keliḥ /
atha adhibalam-
spardhayānyonya-sāmarthya-vyaktis tv adhibalaṃ bhavet //SRs_3.374// 177a
yathā vīrabhadra-vijṛmbhaṇe-
mā bhūc cintā taveyaṃ mayi sati kuśale duṣkaraḥ kiṃ prayogo
mānin jānāsi kiṃ tvaṃ kim api na viditā cāturī me tvayā kim /
āstāṃ sva-stotra-kanthā kṛtam iha kathaitair bhūta-pūrvaiḥ prasaṅgaiḥ
patnyāhaṃ vaśya-karmā sapadi naṭavidhāv eṣa sajjībhavāmi //SRs_3.375//
atra naṭa-sūtradhārayoḥ paraspara-spardhayā sva-sva-prayoga-sāmarthya-prakāśanād adhibalam /
atha gaṇḍam-
gaṇḍaṃ prastuta-sambandhi bhinnārthaṃ sahasoditam //SRs_3.376// 177b
yathā veṇī-saṃhāre-
nirvāṇa-vaira-dahanāḥ praśamādarīṇāṃ
nandantu pāṇḍu-tanayāḥ saha mādhavena /
rakta-prasādhita-bhuvaḥ kṣata-vigrahāś ca
svasthā bhavantu kuru-rāja-sutāḥ sa-bhṛtyāḥ // [ve.saṃ. 1.7]
tatra sūtradhāreṇa nirupadrava-lakṣaṇe' rthe vivakṣite' pi svarga-sthiti-lakṣaṇārtha-sūcakasya
rakta-prasādhitaa-bhuva ity ādi-śliṣṭa-vākyasya sahasā prastuta-sambandhitayā bhāṣitatvād gaṇḍam /
atha avasyanditam-
pūrvoktasyānyathā vyākhyā yatrāvasyanditaṃ hi tat //SRs_3.377// 178a
yathā veṇī-saṃhāre,
sūtradhāraḥ-
sat-pakṣā madhura-giraḥ prasādhitāśā madoddhatārambhāḥ /
nipatanti dhārtarāṣṭrāḥ kāla-vaśān medinī-pṛṣṭhe //SRs_3.378// [ve.saṃ. 1.6]
pāripārśvikaḥ (praviśya sambhrāntaḥ)
-śāntaṃ pāpam /
pratihatam amaṅgalam /
sūtradhāraḥ-mā bhaiṣīḥ /
nanu śarat-samaya-varṇanāśaṃsayā haṃsān dhārtarāṣṭrā iti vyapadiśāmi /
atra pūrvoktasya suyodhanādi-nipātasya haṃsa-pātatvena vyākhyānād idam avasyanditam /
atha nālikā-
prahelikā nigūḍhārthā hāsyārthaṃ nālikā smṛtā / 178
antar-lāpā bahir-lāpety eṣā dvedhā samīritā //SRs_3.379//
tatra antar-lāpā,
yathā prasanna-rāghave-
pratyaṅkam aṅkurita-sarva-navāvatāran-
navyollasat-kusuma-rāji-virāji-bandham /
gharmetarāṃśum iva vakratayātiramyaṃ
nāṭya-prabandham atimañjula-saṃvidhānam //SRs_3.380// [pra.rā. 1.7]
atra prasanna-rāghava-nāmety uttarasya saptākṣarāṣṭa-paṅkti-krameṇa likhite' sminn eva śloke mṛgyatvād antar-lāpo nāmeyam /
bahir-lāpā, yathā bāla-rāmāyaṇe-
kama-baḍḍhanta-vilāsaṃ rasāsale kaṃ karei kandappo /
[krama-vardhamāna-vilāsaṃ rasātale kaṃ karoti kandarpaḥ /]
sūtradhāraḥ-aye praśnottaram /
seyam asmat-prītir iti devādeśaḥ /
tat svayam eva vācayāmi-
nirbhaya-gurur vyadhatta ca vālmīki-kathāṃ kim anusṛtya //SRs_3.381// [bā.rā. 1.5]
ity atra bāla-rāmāyaṇam ity uttarasya bahir eva mṛgyatvād bahir-lāpā nāma nālikeyam /
atha asat-pralāpaḥ-
asambaddha-kathālāpo' sat-pralāpa itīritaḥ //SRs_3.382// 179b
yathā vīrabhadra-vijṛmbhaṇe, naṭaḥ-
patnī parilambi-kucā tanayā mama danturāpi taruṇa-vayāḥ /
krīḍā-kapir asti gṛhe tad ahaṃ nāṭya-prayoga-marmajñaḥ //SRs_3.383//
atra naṭena svakīya-nāṭya-prayoga-marmajñatve hetutayā kathitānāṃ krīḍā-kapi-sad-bhāvādīnām asambaddhatvād ayam asat-pralāpaḥ /
atha vyāhāraḥ-
anyārthaṃ vacanaṃ hāsya-karaṃ vyāhāra ucyate //SRs_3.384// 180a
yathā ānanda-kośa-nāmani prahasane-(praviśya)
naṭī-ayya ko ṇioo ?
[ārya, ko niyogaḥ ?]
sūtradhāraḥ-ārye gargarike nūnam ānanda-kośa-nābhilāṣiṇī pariṣad iyam /
naṭī-tā daṃsedu ayyo /
tado kiṃ bilaṃbeṇa /
[tad darśayatu āryaḥ /
tataḥ kiṃ vilambena ?]
sūtradhāraḥ-ayi gāyike gargarike bhavatyā mukha-vyāpāreṇa bījotthāpanānusandhāyinā bhavitavyam /
naṭī (sa-harṣam)
-kīriso so muha-bābāro /
[kīdṛśaḥ sa mukhya-vyāpāraḥ ?]
sūtradhāraḥ-nanv amum eva śiśiram adhikṛtya dhruvā-gāna-rūpaḥ /
ity atra ānanda-kośa-bījotthāpana-mukha-vyāpārāṇāṃ rūpaka-bījotthāpana-dhruvā-gānārthānām api anyārtha-pratītyā hāsyakaratvād ayaṃ vyāhāraḥ
atha mṛdavam-
doṣā guṇā guṇā doṣā yatra syur mṛdavaṃ hi tat //SRs_3.385// 180b
yathā-
nārhāḥ kevala-veda-pāṭha-vidhinā kīrā iva chāndasāḥ
śāstrīyābhyasanāc chunām iva nṛṇām anyonya-kolāhalaḥ /
vyarthaṃ kāvyam asatya-vastu-ghaṭanāt svapnendrajālādivad
vyākīrṇa-vyavahāra-nirṇaya-kṛte tv ekaiva kāryā smṛtiḥ //SRs_3.386//
atra kāvyādiṣu guṇa-bhūteṣv api doṣatva-kathanād mṛdavam idam /
evam āmukham āyojya sūtradhāre sahānuge /
niṣkrānte' that tad-ākṣiptaiḥ pātrair vastu prapañcayet //SRs_3.387// 181
vastu sarvaṃ dvidhā sūcyam asūcyam iti bhedataḥ /
rasa-hīnaṃ bhaved atra vastu tat sūcyam ucyate //SRs_3.388// 182
yad vastu nīrasaṃ tat tu sūcayet sūcakās tv amī /
viṣkambha-cūlikāṅkāsyāṅkāvatāra-praveśakāḥ //SRs_3.389// 183
tatra viṣkambho bhūta-bhāvi-vastv-aṃśa-sūcakaḥ /
amukhya-pātra-racitaḥ saṅkṣepaika-prayojanaḥ //SRs_3.390// 184
sa śuddho miśra ity ukto miśraḥ syān nīca-madhyamaiḥ /
so' yaṃ ceṭī-naṭācārya-saṃlāpa-parikalpitaḥ //SRs_3.391// 185
mālavikāgnimitrasya prathamāṅke nirūpyatām /
śuddhaḥ kevala-madhyo' yam ekāneka-kṛto dvidhā //SRs_3.392// 186
ratnāvalyām eka-śuddhaḥ prāpta-yaugandharāyaṇaḥ /
aneka-śuddho viṣkambhaḥ ṣaṣṭhāṅke' nargha-rāghave / 187
nirūpyatāṃ samprayukto mālyavacchuka-sāraṇaiḥ //SRs_3.393//
atha cūlikā-
vandi-māgadha-sūtādyaiḥ pratisīrāntara-sthitaiḥ / 188
arthopakṣepaṇaṃ yat tu kriyate sā hi cūlikā //SRs_3.394//
sā dvidhā cūlikā khaṇḍa-cūlikā ceti bhedataḥ / 189
pātrair yavanikāntaḥsthaiḥ kevalaṃ yā tu nirmitā //SRs_3.395//
ādāv aṅkasya madhye vā cūlikā nāma sā smṛtā / 190
praveśa-nirgamābhāvād iyam aṅkād bahir gatā //SRs_3.396//
aṅkādau cūlikā,
yathā anargha-rāghave saptamāṅke, nepathye-
tamisrā-mūrcchāla-trijagad-agadṅkāra-kiraṇe
raghūṇāṃ gotrasya prasavitari deve savitari /
puraḥsthe dik-pālaiḥ saha para-gṛhāvāsa-vacanāt
praviṣṭo vaidehī dahanam atha śuddhā ca niragāt //SRs_3.397// [a.rā. 7.1]
ity ādau nepathya-gatair eva pātraiḥ sītā-jvalana-praveśa-nirgamādīnām arthānāṃ prayogānucitānāṃ sūcanād iyaṃ cūlikā /
aṅka-madhye,
yathā ratnāvalyāṃ dvitīyāṅke,
(nepathye kalakalaḥ)-
kaṇṭhe kṛttāvaśeṣaṃ kanaka-mayam adhaḥ śṛṅkhalā-dāma karṣan krāntvā dvārāṇi helācala-caraṇa-raṇat-kiṅkaṇī-cakravālaḥ /
 dattātaṅko' ṅganānām anusṛta-saraṇiḥ sambhramād aśva-pālaiḥ prabhraṣṭo' yaṃ plavaṅgaḥ praviśati nṛpater mandiraṃ mandurāyāḥ //SRs_3.398// [ra. 
atra nepathya-gataiḥ pātraiḥ prayogānucitasya vānara-viplavādy-arthasya sūcanād iyaṃ madhya-cūlikā /
atha khaṇḍa-cūlikā-
raṅga-nepatha-saṃsthāyi-pātra-saṃlāpa-vistaraiḥ / 191
ādau kevalam aṅkasya kalpitā khaṇḍa-cūlikā /
praveśa-nirgamāprāpter iyam aṅkād bahir-gatā //SRs_3.399// 192
yathā bāla-rāmāyaṇe saptamāṅkasyādau,
(tataḥ praviśati vaitālikaḥ karpūra-caṇḍaḥ)
vaitālikaḥ-bhadra candana-caṇḍa parityaja nidrā-mudrām /
vimuñca nijoṭajābhyantaram /
nepathye-ayya kappura-caṃḍa esā miṭṭhā pabhāda-ṇiddā /
suvissaṃ dāva /
[ārya karpūra-caṇḍa eṣā miṣṭā prabhāta-nidrā /
svapsyāmi tāvat /]
karpūra-caṇḍaḥ-aho utsāha-śaktir bhavataḥ /
amantra-śīlo mahī-patiḥ apara-prabandha-darśī kaviḥ apāṭha-ruciś ca vadnī na ciraṃ nandati /
nepathye-tā ettha saṃtthara-tthido ṇimīlida-ṇaaṇo jebba suppabhādaṃ paṭhissaṃ /
[tad atra saṃstara-sthito nimīlita-nayana eva suprabhātaṃ paṭhiṣyāmi /]
karpūra-caṇḍaḥ-etad api bhavato bhūri /
tad upaślokayāvo rāmabhadram /
(kiñcid uccaiḥ)
mārtaṇḍaika-kula-prakāṇḍa-tilakas trailokya-rakṣā-maṇir
viśvāmitra-mahāmuner nirupadhiḥ śiṣyo raghu-grāmaṇīḥ /
rāmas tāḍita-tāṭakaḥ kim aparaṃ pratyakṣa-nārāyaṇaḥ
kausalyā-nayanotsavo vijayatāṃ bhū-kāśyapasyātmajaḥ //SRs_3.400// [bā.rā. 7.3]
nepathye-
kandapp-uddāma-dappa-ppasamaṇa-guruṇo bahmaṇo kāla-daṇḍe
pāṇiṃ deṃtassa gaṃgā-taralida-sasiṇo pabbaī-ballahassa /
cābaṃ caṃḍāhisiṃjāraba-harida-ṇahaṃ karṣaṇāruddha-majjhaṃ
jaṃ bhaggaṃ tassa saddo ṇisuṇiti huaṇe bittharaṃto ṇamāi //SRs_3.401// [bā.rā. 7.4]
[kandarpoddāma-darpa-praśamana-guror brahmaṇaḥ kāla-daṇḍe
pāṇiṃ dātur gaṅgā-taralita-śaśinaḥ parvatī-vallabhasya /
cāpaṃ caṇḍābhiśiñjā-rava-bharita-nabhaḥ karṣaṇāruddha-madhyaṃ
yat bhagnaṃ tasya śabdo niḥśrūyate bhuvane vistaran na māti //]
atra praviṣṭena karpūra-caṇḍena yavanikāntargatena candana-caṇḍena ca paryāya-pravṛtta-vāg-vilāsais
tāṭakāvadhādi-vibhīṣaṇābhaya-pradānāntasya rāmabhadra-caritasya bāhulyāt prayogānucitasya
sūcanād iyaṃ khaṇḍa-cūlikā /
enāṃ viṣkambham evānye prāhur naitan mataṃ mama /
apraviṣṭasya saṃlāpo viṣkambhe na hi yujyate / 193
tad viṣkambha-śiraskatvān mateyaṃ khaṇḍa-cūlikā //SRs_3.402//
atha aṅkāsyam-
pūrvāṅkānte sampraviṣṭaiḥ pātrair bhāvy-aṅka-vastunaḥ / 194
sūcanaṃ tad-avicchityai yat tad aṅkāsyam īritam //SRs_3.403//
yathā hi vīra-carite dvitīyāṅkāvasānake / 195
praviṣṭena sumantreṇa sūcitaṃ rāma-vigrahe //SRs_3.404//
vasiṣṭha-viśvāmitrādi-samābhāṣaṇa-lakṣaṇam / 196
vastūttarāṅke pūrvārthāvicchedenaiva kalpitam //SRs_3.405//
athāṅkāvatāraḥ-
aṅkāvatāraḥ pātrāṇāṃ pūrva-kāryānuvartinām / 197
avibhāgena sarveṣāṃ bhāviny aṅke praveśanam //SRs_3.406//
dvitīyāṅke mālavikāgnimitre sa nirūpyatām / 198
pātreṇāṅka-praviṣṭena kevalaṃ sūcitatvataḥ /
bhaved aṅkād abāhyatvam aṅkāsyāṅkāvatārayoḥ //SRs_3.407// 199
atha praveśakaḥ-
yan nīcaiḥ kevalaṃ pātrair bhāvi-bhūtārtha-sūcanam /
aṅkayor ubhayor madhye sa vijñeyaḥ praveśakaḥ //SRs_3.408// 200
so' yaṃ ceṭi-dvayālāpa-saṃvidhānopakalpitaḥ /
mālatī-mādhave prājñair dvitīyāṅke nirūpyatām //SRs_3.409// 201
asūcyaṃ tu śubhodātta-rasa-bhāva-nirantaram /
prārambhe yady asūcyaṃ syād aṅkam evātra kalpayet //SRs_3.410// 202
rasālaṅkāra-vastūnām upalālana-kāṅkṣiṇām /
janany-aṅkavadādhāra-bhūtatvād aṅka ucyate //SRs_3.411// 203
aṅkas tu pañcaṣair dvitrair aṅgino' ṅgasya vastunaḥ /
rasasya vā samālamba-bhūtaiḥ pātrair manoharaḥ / 204
saṃvidhāna-viśeṣaḥ syāt tatrāsūcyaṃ prapañcayet //SRs_3.412//
atha asūcyavibhāgaḥ-
asūcyaṃ tad dvidhā dṛśyaṃ śrāvyaṃ cādyaṃ tu darśayet / 205
dvedhā dvitīyaṃ svagataṃ prakāśaṃ ceti bhedataḥ //SRs_3.413//
svagataṃ svaika-vijñeyaṃ prakāśaṃ tad dvidhā bhavet / 206
sarva-prakāśaṃ niyata-prakāśaṃ ceti bhedataḥ //SRs_3.414//
sarva-prakāśaṃ sarveṣāṃ sthitānāṃ śravaṇocitam / 207
dvitīyaṃ tu sthiteṣv apy eṣv ekasya śravaṇocitam //SRs_3.415//
dvidhā vibhāvyate' nyac ca janāntam apavāritam / 208
tripatākā-kareṇānyān apavāryāntarā kathām //SRs_3.416//
anyenāmantraṇaṃ yat syāt taj janāntikam ucyate / 209
rahasyaṃ kathyate' nyasya parāvṛtyāpavāritam //SRs_3.417//
itthaṃ śrāvyaṃ ca dṛśyaṃ ca prayujya susamāhitaiḥ / 210/
pātrair niṣkramaṇaṃ kāryam aṅkānte samam eva hi //SRs_3.418//
aṅka-cchedaś ca kartavyaḥ kālāvasthānurodhataḥ / 211
dinārdha-dinayor yogyam aṅke vastu pravartayet //SRs_3.419//
atha garbhāṅkaḥ-
aṅka-prasaṅgād garbhāṅka-lakṣaṇaṃ vakṣyate mayā / 212
rasanāyaka-vastūnāṃ mahotkarṣāya kovidaiḥ //SRs_3.420//
aṅkasya madhye yo' ṅkaḥ syād asau garbhāṅka īritaḥ / 213
vastu-sūcaka-nāndīko diṅ-mātra-mukha-saṅgataḥ //SRs_3.421//
arthopakṣepakair hīnaś cūlikā-parivarjitaiḥ / 214
aneṣyad-vastu-viṣayaḥ pātraiś tri-caturair yutaḥ //SRs_3.422//
nātiprapañcetivṛttaḥ svādhārāṅkāṅga-śobhitaḥ / 215
prastutārthānubandhī ca pātra-niṣkramaṇāvadhiḥ //SRs_3.423//
prathamāṅke na kartavyaḥ so' yaṃ kāvya-viśāradaiḥ / 216
so' yam uttara-rāme tu rasotkarṣāya kathyatām //SRs_3.424//
netur utkarṣako jñeyo bāla-rāmāyaṇe tv ayam / 217
amogha-rāghave so' yaṃ vastūtkarṣaika-kāraṇam //SRs_3.425//
nāṭake aṅka-niyamaḥ-
nāṭake' ṅkā na kartavyāḥ pañca-nyūnā daśādhikāḥ / 218
tad īdṛśa-guṇopetaṃ nāṭakaṃ bhukti-muktidam //SRs_3.426//
tathā ca bharataḥ-
dharmārtha-sādhanaṃ nāṭyaṃ sarva-duḥkhāpanoda-kṛt /
āsevadhvaṃ tad ṛṣayas tasyotthānaṃ tu nāṭakam //SRs_3.427// iti /
pūrṇādi-nāṭaka-bhedānaṅgīkāraḥ-
nāṭakasya tu pūrṇādi-bhedāḥ kecana kalpitāḥ / 219
teṣāṃ nātīva ramyatvād aparīkṣākṣamatvataḥ /
muninānādṛtatvāc ca tān uddeṣṭum udāsmahe //SRs_3.428// 220
atha prakaraṇam-
yatretivṛttam utpādyaṃ dhīra-śāntaś ca nāyakaḥ /
rasaḥ pradhānaṃ śṛṅgāraḥ śeṣaṃ nāṭakavad bhavet //SRs_3.429// 221
tad dhi prakaraṇaṃ śuddhaṃ dhūrtaṃ miśraṃ ca tat tridhā /
kula-strī-nāyakaṃ śuddhaṃ mālatī-mādhavādikam //SRs_3.430// 222
gaṇikā-nāyikaṃ dhūrtaṃ kāmadattāhvayādikam /
kitava-dhyputakārādi-vyāpāraṃ tv atra kalpayet //SRs_3.431// 223
miśraṃ tat kulajā-veśye kalpite yatra nāyike /
dhūrta-śuddha-kramopetaṃ tan mṛcchakaṭikādikam //SRs_3.432// 224
nāṭikāyāḥ na pṛthag-rūpatvam-
nāṭikā tv anayor bhedo na pṛthag rūpakaṃ bhavet /
prakhyātaṃ nṛpater vṛttaṃ nāṭakād āhṛtaṃ yataḥ //SRs_3.433// 225
buddhi-kalpita-vastutvaṃ tathā prakaraṇād api /
vimarśa-sandhi-rāhityaṃ bhedakaṃ cen na tan matam //SRs_3.434// 226
ratnāvalyādike lakṣye tat-sandher api darśanāt /
strī-prāya-caturaṅkādi-bhedakaṃ cen na tan matam //SRs_3.435// 227
eka-dvi-try-aṅka-pātrādi-bhedenānantatā yataḥ /
devī-vaśāt saṅgamena bhedaś cet tan na yujyate /
mālavikāgni-mitrādau nāṭikātva-prasaṅgataḥ //SRs_3.436// 228
prakaraṇikā-nāṭikayor anusaraṇīyā hi nāṭikā-saraṇiḥ /
ata eva bharata-muninā nāṭyaṃ daśadhā nirūpitaṃ pūrvam //SRs_3.437// 229
atha utṛṣṭikāṅkaḥ-
khyātena vā kalpitena vastunā prākṛtair naraiḥ /
anvitaḥ kaiśikī-hīnaḥ sāttvatyārabhaṭī-mṛduḥ //SRs_3.438// 230
strīṇāṃ vilāpa-vyāpārair upetaḥ karuṇāśrayaḥ /
nānā-saṅgrāma-saṃnāha-prahāramaraṇotkaṭaḥ //SRs_3.439// 231
mukha-nirvāhavān yaḥ syād eka-dvi-try-aṅka icchayā /
utsṛṣṭikāṅkaḥ sa jñeyaḥ sa-viṣkambha-praveśakaḥ //SRs_3.440// 232
asminn amaṅgala-prāye kuryān maṅgalam antataḥ /
prayojyasya vadhaḥ kāryaḥ punar ujjīvanāvadhiḥ //SRs_3.441// 233
ujjīvanād apy adhikaṃ manoratha-phalo' pi vā /
vijñeyam asya lakṣyaṃ tu karuṇākandalādikam //SRs_3.442// 234
atha vyāyogaḥ-
khātetivṛtta-sampanno niḥsahāyaka-nāyakaḥ /
yukto daśāvaraih khyātair uddhataiḥ pratināyakaiḥ //SRs_3.443// 235
vimarśa-garbha-rahito bhāraty-ārabhaṭī-sphuṭaḥ /
hāsya-śṛṅgāra-rahita ekāṅko raudra-saṃśrayaḥ //SRs_3.444// 236
eka-vāsara-vṛttāntaḥ prāpta-viṣkambha-cūlikaḥ /
astrī-nimitta-samaro vyāyogaḥ kathito budhaiḥ / 237
vijñeyam asya lakṣyaṃ tu dhanañjaya-jayādikam //SRs_3.445//
atha bhāṇaḥ-
svasya vānyasya vā vṛttaṃ viṭena nipuṇoktinā / 238
śaurya-saubhāgya-saṃstutyā vīra-śṛṅgāra-sūcakam //SRs_3.446//
buddhi-kalpitam ekāṅkaṃ mukha-nirvahaṇānvitam / 239
varṇyate bhāratī-vṛttyā yatra taṃ bhāṇam īrate //SRs_3.447//
eka-pātra-prayojye' smin kuryād ākāśa-bhāṣitam / 240
anyenānuktam apy anyo vacaḥ śrutveva yad vadet //SRs_3.448//
iti kiṃ bhaṇasīty etad bhaved ākāśa-bhāṣitam / 241
lāsyāṅgāni daśaitasmin saṃyojyānyatra tāni tu //SRs_3.449//
geya-padaṃ sthita-pāṭhyam āsīnaṃ puṣpa-gandhikā / 242
pracchedakas trimūḍhaṃ ca saindhavākhyaṃ dvimūḍhakam /
uttamottamakaṃ cānyad ukta-pratyuktam eva ca //SRs_3.450// 243
atha geya-padam-
vīṇādi-vādanenaiva sahitaṃ yatra bhāvyate /
lalitaṃ nāyikā-gītaṃ tad geya-padam ucyate //SRs_3.451// 244
cañcat-puṭādinā vākyābhinayo nāyikā-kṛtaḥ /
bhūmi-cārī-pracāreṇa sthita-pāṭhyaṃ tad ucyate //SRs_3.452// 245
bhrū-netra-pāṇi-caraṇa-vilāsābhinayānvitam /
yojyam āsīnayā pāṭhyam āsīnaṃ tad udāhṛtam //SRs_3.453// 246
nānā-vidhena vādyena nānā-tāla-layānvitam /
lāsyaṃ prayujyate yatra sā jñeyā puṣpa-gandhikā //SRs_3.454// 247
anyāsaṅgama-śaṅkinyā nāyakasyātiroṣayā /
prema-ccheda-prakaṭanaṃ lāsyaṃ pracchedakaṃ viduḥ //SRs_3.455// 248
aniṣṭhura-ślakṣṇa-padaṃ sama-vṛttair alaṅkṛtam /
nāṭyaṃ puruṣa-bhāvāḍhyaṃ trimūḍhakam udāhṛtam //SRs_3.456// 249
deśa-bhāṣā-viśeṣeṇa calad-valaya-śṛṅkhalam /
lāsyaṃ prayujyate yatra tat saindhavam iti smṛtam //SRs_3.457// 250
cārībhir lalitābhiś ca citrārthābhinayānvitam /
spaṣṭa-bhāva-rasopetaṃ lāsyaṃ yat tad dvimūḍhakam //SRs_3.458// 251
aparijñāta-pārśvasthaṃ geya-bhāva-vibhūṣitam /
lāsyaṃ sotkaṇṭha-vākyaṃ tad uttamottamakaṃ bhavet //SRs_3.459// 252
kopa-prasāda-janitaṃ sādhikṣepa-padāśrayam /
vākyaṃ tad ukta-pratyuktaṃ yūnoḥ praśnottarātmakam //SRs_3.460// 253
śṛṅgāra-mañjarī-mukhyam asyodāharaṇaṃ matam /
lāsyāṅga-daśakaṃ tatra lakṣyaṃ lakṣya-vicakṣaṇaiḥ //SRs_3.461// 254
atha samavakāraḥ-
prakhyātenetivṛttena nāyakair api tad-vidhaiḥ /
pṛthak-prayojanāsaktair militair deva-dānavaiḥ //SRs_3.462// 255
yuktaṃ dvādaśabhir vīra-pradhānaṃ kaiśikī-mṛdu /
try-aṅkaṃ vimarśa-hīnaṃ ca kapaṭa-traya-saṃyutam //SRs_3.463// 256
tri-vidravaṃ tri-śṛṅgāraṃ vidyāt samavakārakam /
mohātmako bhramaḥ proktaḥ kapaṭas trividhas tv ayam //SRs_3.464// 257
sattvajaḥ śatrujo daiva-janitaś ceti sattvajaḥ /
krūra-prāṇi-samutpannaḥ śatrujas tu raṇādijaḥ //SRs_3.465// 258
vātyāvarṣādi-sambhūto daivajaḥ kapaṭaḥ smṛtaḥ /
udāharaṇam eteṣām āvege lakṣyatāṃ budhaiḥ //SRs_3.466// 259
jīva-grāho' pi moho vā kapaṭād vidravas tataḥ /
kapaṭa-traya-sambhūter ayaṃ ca trividho mataḥ / 260
dharmārtha-kāma-sambaddhas tridhā śṛṅgāra īritaḥ //SRs_3.467//
dharma-śṛṅgāraḥ-
vratādi-janitaḥ kāmo dharma-śṛṅgāra īritaḥ / 261
pārvatī-śiva-sambhogas tad udāharaṇaṃ matam //SRs_3.468//
artha-śṛṅgāraḥ-
yatra kāmena sambaddhair arthair arthānubandhibhiḥ / 262
bhujyamānaiḥ sukha-prāptir artha-śṛṅgāra īritaḥ //SRs_3.469//
sārvabhauma-phala-prāpti-hetunā vatsa-bhūpateḥ / 263
ratnāvalyā samaṃ bhogo vijñeyā tad udāhṛtiḥ //SRs_3.470//
kāma-śṛṅgāraḥ-
durādara-surā-pāna-para-dārādi-kelijaḥ / 264
tat-tad-āsvāda-lalitaḥ kāma-śṛṅgāra īritaḥ //SRs_3.471//
tad udāharaṇaṃ prāyo dṛśyaṃ prasanādiṣu / 265
śṛṅgāra-tritayaṃ tatra nātra bindu-praveśakau //SRs_3.472//
mukha-pratimukhe sandhī vastu dvādaśa-nāḍikam / 266
prathame kalpayed aṅke nāḍikā ghaṭikā-dvayam //SRs_3.473//
mukhādi-sandhi-trayavāṃś caturnāḍika-vastukaḥ / 267
dvitīyāṅkas tṛtīyas tu dvi-nāḍika-kathāśrayaḥ //SRs_3.474//
nirvimarśa-catuḥ-sandhir evam aṅkās trayaḥ smṛtāḥ / 268
vīthī-prahasanāṅgāni kuryād atra samāsataḥ //SRs_3.475//
prastāvanāyāḥ prastāve prokto vīthy-aṅga-vistaraḥ / 269
daśa prahasanāṅgāni tat-prasaṅge pracakṣmahe /
udāharaṇam etasya payodhi-mathanādikam //SRs_3.476// 270
atha vīthī-
sūcya-pradhāna-śṛṅgārā mukha-nirvahaṇānvitā /
eka-yojyā dviyojyā vā kaiśikī-vṛtti-nirmitā //SRs_3.477// 271
vīthy-aṅga-sahitaikāṅkā vīthīti kathitā budhaiḥ /
asyāṃ prāyeṇa lāsyāṅga-daśakaṃ yojayen na vā //SRs_3.478// 272
sāmānyā parakīyā vā nāyikātrānurāgiṇī /
vīthy-aṅga-prāya-vṛttitvān nocitā kula-pālikā / 273
lakṣyam asyās tu vijñeyaṃ mādhavī-vīthikādikam //SRs_3.479//
atha prahasanam-
vastu-sandhy-aṅka-lāsyāṅga-vṛttayo yatra bhāṇavat / 274
raso hāsyaḥ pradhānaṃ syād etat prahasanaṃ matam //SRs_3.480//
viśeṣeṇa daśāṅgāni kalpayed atra tāni tu / 275
avagalitāvaskandau vyavahāro vipralambha upapattiḥ /
bhayam anṛtaṃ vibhrāntir gadgada-vāk ca pralāpaś ca //SRs_3.481// 276
tatra avagalitam-
pūrvam ātma-gṛhītasya samācārasya mohataḥ /
dūṣaṇaṃ tyajanaṃ cātra dvidhāvagalitaṃ matam //SRs_3.482// 277
yathā ānanda-kośa-nāmani prahasane,
mithyā-tīrthaḥ-
yāni dyanti galād adhaḥ sukṛtino lomnāṃ ca teṣāṃ sthitiṃ
yāny ūrdhvaṃ paripoṣayanti puruṣās teṣāṃ muhuḥ khaṇḍanam /
kṛtvā sarva-jagad-viruddha-vidhinā sañcāriṇāṃ mādṛśāṃ
śrī-gītā ca harītakī ca harato hantopabhogyaṃ vayaḥ //SRs_3.483//
atra kenāpi yati-bhraṣṭena sva-gṛhītasya yaty-āśramasya dūṣaṇād idam avagalitam /
tyajanād, yathā prabodha-candrodaye,
kṣapaṇakaḥ-
ayi pīṇa-ghaṇatthaṇa-sohaṇi palitatthakulaṃga-viloaṇi /
jai lamasi kāvāliṇī-bhāvehiṃ sābakā kiṃ kalissaṃdi //SRs_3.484//
aho kāvāliṇīadaṃsaṇaṃ jebba ekkaṃ saukkhamokkha-sāhaṇam /
(prakāśam) bho kābālia hagge tuhake saṃpadaṃ dāso saṃbutto /
maṃ pi mahābhairavānusāsaṇe dikkhaya /
[ayi pīna-ghana-stana-śobhane paritrasta-kuraṅga-vilocane /
yadi ramase kāpālinī-bhāvaiḥ śrāvakāḥ kiṃ kariṣyanti /
aho kāpālinī-darśanam eva ekaṃ saukhya-mokṣa-sādhanam /
(prakāśam) bho kāpālika ahaṃ tava samprataṃ dāsaḥ saṃvṛttaḥ /
mām api mahā-bhairavānuśāsane dikṣaya /]
ity ādau kṣapaṇakasya sva-mārga-paribhraṃśa avagalitam /
atha avaskandaḥ-
avaskandas tv anekeṣām ayogyasyaika-vastunaḥ /
sambandhābhāsa-kathanāt sva-sva-yogyatva-yojanā //SRs_3.485// 278
yathā prahasane (ānanda-kośa-nāmani)-
yatiḥ-sākṣād bhūtaṃ vadati kucayor antaraṃ dvaita-vādaṃ
bauddhaḥ-dṛṣṭyor bhedaḥ kṣaṇika-mahimā saugate datta-pādaḥ /
jainaḥ-bāhvor mūle nayati śucitām arhatī kāpi dīkṣā
sarve-nābher mūlaṃ prathayati phalaṃ sarva-siddhānta-sāram //SRs_3.486//
atra yati-bauddha-jainānāṃ gaṇikāyāṃ sva-sva-siddhānta-dharma-sambandha-kathanena sva-sva-pakṣa-parigraha-yogyatva-yojanād avaskandaḥ /
atha vyavahāraḥ-
vyavahāras tu saṃvādo dvitrāṇāṃ hāsya-kāraṇam //SRs_3.487// 279a
yathā tatraiva prahasane (ānanda-kośa-nāmani)
bauddhaḥ (yatiṃ vilokya)
-kuto maṇḍa eka-daṇḍī /
mithyā-tīrthaḥ (vilokya dṛṣṭim apakarṣan ātma-gatam)
-kṣaṇikavādī na sambhāṣaṇīya eva /
tathāpi daṇḍam antardhāya niruttaraṃ karomi /
(prakāśam) aye śūnya-vādin /
adaṇḍaḥ amuṇḍo' ham āgalād asmi /
jainaḥ (ātma-gatam)
-nūnam asau māyāvādī /
bhavatu /
aham api kim apy antardhāya prastutaṃ pṛcchāmi /
(prakāśam) aye mahā-pariṇāma-vādin /
bṛhad-bīja lomnāṃ samāna-jātīyatve' pi keṣāñcit saṅkartanam anyeṣāṃ saṃrakṣaṇam iti vyavasthitau kiṃ pramāṇam ?
mithyā-tīrthaḥ-jīvad amedhyaṃ jaṅgama-narako nara-piśāco' yam antardhāyāpi na sambhāṣaṇīyaḥ /
niṣkaccha-kīrtiḥ (sādaram)-sakhe /
ārhata-mune vāde tvayā ayam apratipattiṃ nāma nigraha-sthānam āropito māyāvādī /
mithyā-tīrthaḥ (ātma-gatam)
-nūnam imāv api mādṛśāv eva liṅga-dhāraṇa-mātreṇa kukṣimbharaī syātām /
(iti pippala-mūla-vedikāyāṃ niṣīdati /)
ity atra yati-bauddha-jainānāṃ saṃvādo vyavahāraḥ /
atha vipralambhaḥ-
vipralambho vañcanā syād bhūtāveśādi-kaitavāt //SRs_3.488// 279b
yathā prahasane (ānanda-kośa-nāmani tatraiva)-
priyām ahaṃ pūrva-bhṛtāṃ nāmnā svacchanda-bhakṣiṇī /
gṛhṇāmy enāṃ yadi trātuṃ kṛpā vaḥ śrūyatām idam //SRs_3.489//
surāghaṭānāṃ saptatyā viṃśatyā dṛpta-gaḍḍuraiḥ /
chāgaiś ca daśabhiḥ kāryā ciraṇṭī-tarpaṇa-kriyā //SRs_3.490//
adya kartum aśakyaṃ cet tat-paryāptatamaṃ dhanam /
āsthāpyam asyāḥ sākṣiṇyāḥ jaraṭhāyāḥ paṭāñcale //SRs_3.491//
(iti punar api vyātta-vadanaṃ nṛtyati /)
niṣkaccha-kīrtiḥ-he vratinau /
kim atra vidheyam ?
mithyā-tīrthaḥ-bhoḥ ahiṃsā-vādin /
mriyamāṇaḥ prāṇī na rakṣaṇīya iti kiṃ yuṣmad-dharmaḥ ?
arūpāmbaraḥ (sākṣepam)
-ekena sukham upādeyam /
anyena dhanaṃ pradeyam iti kiṃ yuṣmad-dharmaḥ ?
niṣkaccha-kīrtiḥ sāntarhāsaṃ sva-dhanaṃ yati-dhanaṃ ca jaraṭhāyāḥ paṭāñcale baddhvā sabalātkāraṃ jainasya kaṭakaṃ tasyāḥ pāda-mūle' rpayati
madhumallikā (sāṅga-bhaṅgaṃ sasmraṇa-bhayam iva)
-ammo devadā vilambeṇa kuppissadi /
tā ciraṃṭi-ātappaṇaṃ kāduṃ gacchemi /
[amho /
devatā vilambena kopiṣyati /
tat ciraṇṭikā-tarpaṇaṃ kartuṃ gacchāmi /
] (iti kaṭakam ādāya niṣkrāntā /)
ity ādau bhūtāveśa-kaitavena jaina-bauddha-saṃnyāsino vilobhya dhanaṃ kayāpi gaṇikayā gṛhītam ity ayaṃ vipralambhaḥ /
atha upapattiḥ-
upapattis tu sā proktā yat prasiddhasya vastunaḥ /
loka-prasiddhayā yuktyā sādhanaṃ hāsya-hetunā //SRs_3.492// 280
yathā tatraiva prahasane (ānanda-kośa-nāmani)
mithyā-tīrthaḥ (puro' valokya)
-aye upasarit-tīre pippala-nāmā vanaspatiḥ /
yaś ca gītāsu bhagavatā nija-vibhūtitayā nirdiṣṭaḥ /
(vicintya) katham asya taror iyatī mahima-sambhāvanā /
(vimṛśya) upapadyata eva-
tat padaṃ tanu-madhyāyā yenāśvattha-dalopamam /
tad-aśvattho' smi vṛkṣāṇām ity ūce bhagavān hariḥ //SRs_3.493// iti /
 atra loka-prasiddhena aśvattha-daloru-mūlayoḥ sāmyena hetunā loka-prasiddhasyaiva bhagavad-aśvatthayor aikyasya sādhanaṃ hāsya-kāraṇam upapattiḥ 
atha bhayam-
smṛtaṃ bhayaṃ tu nagara-śodhakādi-kṛto daraḥ //SRs_3.494// 281a
yathā tatraiva prahasane (ānanda-kośa-nāmani)
jainaḥ-aho arājako' yaṃ viṣayaḥ yat nagara-parisarāśrita-tapasvināṃ dhanaṃ coryate (ity udvāhur ākrośati) /
nagara-rakṣakāḥ-aye kim apahṛtaṃ dhanam /
kiyat (iti taṃ paritaḥ praviśya parisarpanti /)
arūpāmbaraḥ-dhik kaṣṭam /
nagara-śīghrakāḥ samāyānti /
(ity ūrdhva-bāhur oṣṭha-spandanaṃ karoti /
mithyā-tīrtho gaṇikām ākṣipya samādhiṃ nāṭayati /
niṣkaccha-kīrtir eka-pādenāvatiṣṭhamānaḥ karāṅgulīr gaṇayati)
ity ādau jainādīnāṃ bhaya-kathanād bhayam /
atha anṛtam-
anṛtaṃ tu bhaved vākyam asabhya-stuti-gumphitam / 281
tad evānṛtam ity āhur apare sva-mata-stuteḥ //SRs_3.495//
yathā tatraiva prahasane (ānanda-kośa-nāmani)-
bālātapena parimṛṣṭam ivāravindaṃ
māñjiṣṭha-celam iva mānmatham ātapatram /
sālakta-lekham iva saukhya-karaṇḍam adya
yūnāṃ mude taruṇi tat padam ārtavaṃ te //SRs_3.496//
atra ārtavāruṇasyoru-mūlasya (asabhyasya)
varṇanād idam anṛtam /
aparaṃ, yathā karpūra-mañjaryām,
bhairavānandaḥ-
raṃḍā caṃḍā dikkhadā dhamma-dārā
majjaṃ maṃsaṃ pijjae khajjae a /
bhikkhā bhojjaṃ camma-khaṇḍaṃ ca sejjā
kolo dhammo kassa ṇo bhādi rammo //SRs_3.497// [ka.maṃ. 1.23]
[raṇḍā caṇḍā dīkṣitā dharma-dārā
madyaṃ māṃsaṃ pīyate khādyate ca /
bhikṣā bhojyaṃ carma-khaṇḍaṃ ca śayyā
kaulo dharmaḥ kasya no bhāti ramyaḥ //]
atha vibhrāntiḥ-
vastu-sāmya-kṛto moho vibhrāntir iti gīyate //SRs_3.498// 282b
yathā tatraiva prahasane (ānanda-kośa-nāmani)
bauddhaḥ (puro' valokya)-
hema-kumbhavatī ramya-toraṇā cāru-darpaṇā /
kāpi gandharva-nagarī dṛśyate bhūmi-cāriṇī //SRs_3.499//
jainaḥ-aye kṣaṇa-bhaṅga-vādin etad utpāta-phalaṃ prathama-darśino bhavata eva pariṇamet /
(iti locane nimīlayati /)
bauddhaḥ (punar nirvarṇya)
-hanta kim apade bhrānto' smi /
na purīyaṃ viśālākṣī na toraṇam ime bhruvau /
na darpaṇam imau gaṇḍau na ca kumbhāv imau stanau //SRs_3.500//
ity atra bauddhasya moho vibhrāntiḥ /
atha gadgada-vāk-
asatya-ruditonmiśraṃ vākyaṃ gadgada-vāg bhavet //SRs_3.501// 283a
yathā tatraiva prahasane (ānanda-kośa-nāmani)
(bhaginyau parasparam āśliṣya rudita iva)
guhyagrāhī (ātmagatam)-
anupātta-bāṣpa-kaṇikaṃ gadgada-niḥśvāsa-kalitam avyaktam /
anayor asatya-ruditaṃ suratānta-daśāṃ vyanaktīva //SRs_3.502//
atra gadgada-vāktvaṃ spaṣṭam /
atha pralāpaḥ-
pralāpaḥ syād ayogyasya yogyatvenānumodanam //SRs_3.503// 283b
yathā tatraiva prahasane (ānanda-kośa-nāmani)
rājā (saudāryodrekam)
-aye viḍālākṣa asmadīye nagare viṣaye ca-
pati-hīnā ca yā nārī jāyā-hīnaś ca yaḥ pumān /
tau dampatī yathā-kāmaṃ bhavetām iti ghuṣyatām //SRs_3.504//
viḍālākṣaḥ-devaḥ pramāṇam /
(iti sānucaro niṣkrāntaḥ /)
guhya-grāhī (sa-ślāghā-gauravam)-
naṣṭāśva-bhagna-śakaṭa-nyāyena pratipāditam /
ucitā te mahārāja seyaṃ kāruṇya-ghoṣaṇā //SRs_3.505//
api ca-
manvādayo mahīpālāḥ śataśo gām apālayan /
na kenāpi kṛto mārga evam āścarya-śaukhyadaḥ //SRs_3.506//
atra ayogyasyāpi rājādeśasya dharmādhikāriṇā guhya-grāhiṇā nyāya-parikalpanayā yogyatvenānumodanād ayaṃ pralāpaḥ /
prahasanasya śuddhādi-bhedāḥ-
śuddhaṃ kīrṇaṃ vaikṛtaṃ ca tac ca prahasanaṃ tridhā /
śuddhaṃ śrotriya-śākhāder veṣa-bhāṣādi-saṃyutam //SRs_3.507// 284
ceṭa-ceṭī-jana-vyāptaṃ tal lakṣyaṃ tu nirūpyatām /
ānanda-kośa-pramukhaṃ tathā bhagavad-ajjukam //SRs_3.508// 285
kīrṇaṃ tu sarvair vīthy-aṅgaiḥ saṅkīrṇaṃ dhūrta-saṅkulam /
tasyodāharaṇaṃ jñeyaṃ bṛhat-saubhadrakādikam //SRs_3.509// 286
yac cedaṃ kāmukādīnāṃ veṣa-bhāṣādi-saṅgataiḥ /
ṣaṇḍatāpa-savṛddhādyair yutaṃ tad vaikṛtaṃ bhavet / 287
kalikeli-prahasana-pramukhaṃ tad udāhṛtam //SRs_3.510//
atha ḍimaḥ-
khyātetivṛttaṃ nirhāsya-śṛṅgāraṃ raudra-mudritam / 288
sāttvatī-vṛtti-viralaṃ bhāraty-ārabhaṭī-sphuṭam //SRs_3.511//
nāyakair uddhatair deva-yakṣa-rākṣasa-pannagaiḥ / 289
gandharva-bhūta-vetāla-siddha-vidyādharādibhiḥ //SRs_3.512//
samanvitaṃ ṣoḍaśabhir nyāya-mārgaṇa-nāyakam / 290
caturbhir āṅkair anvītaṃ nirvimarśaka-sandhibhiḥ //SRs_3.513//
nirghātolkoparāgādi-ghora-krūrāji-sambhramam / 291
sa-praveśaka-viṣkambha-cūlikaṃ hi ḍimaṃ viduḥ /
asyodāharaṇaṃ jñeyaṃ vīrabhadra-vijṛmbhitam //SRs_3.514// 292
atha īhāmṛgaḥ-
yatretivṛttaṃ miśraṃ syāt sa-viṣkambha-praveśakam /
catvāro' ṅkā nirvimarśa-garbhāḥ syuḥ sandhayas trayaḥ //SRs_3.515// 293
dhīroddhattaś ca prakhyāto divyo martyo' pi nāyakaḥ /
divya-striyam anicchantīṃ kanyāṃ vāhartum udyataḥ //SRs_3.516// 294
strī-nimittāji-saṃrambhaḥ pañcaṣāḥ pratināyakāḥ /
rasā nirbhaya-bībhatsā vṛttayaḥ kaiśikīṃ vinā //SRs_3.517// 295
svalpas tasyāḥ praveśo vā so' yam īhāmṛgo mataḥ /
vyājān nivārayed atra saṅgrāmaṃ bhīṣaṇa-kramam //SRs_3.518// 296
tasyodāharaṇaṃ jñeyaṃ prājñair māyā-kuraṅgikā /
itthaṃ śrī-siṃha-bhūpena sarva-lakṣaṇa-śālinā / 297
sarva-lakṣaṇa-sampūrṇo lakṣito rūpaka-kramaḥ //SRs_3.519//
atha nāṭaka-paribhāṣā-
atha rūpaka-nirmāṇa-parijñānopayoginī / 298
śrī-siṃha-dharaṇīśena paribhāṣā nirūpyate //SRs_3.520//
paribhāṣātra maryādā pūrvācāryopakalpitā / 299
sā hi naur atigambhīraṃ vivikṣor nāṭya-sāgaram //SRs_3.521//
eṣā ca bhāṣā-nirdeśa-nāmabhis trividhā matā / 300
tatra bhāṣā dvidhā bhāṣā vibhāṣā ceti bhedataḥ //SRs_3.522//
caturdaśa vibhāṣāḥ syuḥ prācyādyā vākya-vṛttayaḥ / 301
āsāṃ saṃskāra-rāhityād viniyogo na kathyate //SRs_3.523//
uttamādiṣu tad-deśa-vyavahārāt pratīyatām / 302
bhāṣā dvidhā saṃskṛtā ca prākṛtī ceti bhedataḥ //SRs_3.524//
kaumāra-pāṇinīyādi-saṃskṛtā saṃskṛtā matā / 303
iyaṃ tu devatādīnāṃ munīnāṃ nāyakasya ca /
liṅgināṃ ca viṭādīnm anīcānāṃ prayujyate //SRs_3.525// 304
atha prākṛtī-
prakṛteḥ saṃskṛtāyās tu vikṛtiḥ prākṛtī matā / 305
ṣaḍ-vidhā sā prākṛtaṃ ca śaurasenī ca māgadhī //SRs_3.526//
paiśācī cūlikā paiśācy apabhraṃśa iti kramāt / 306
atra tu prākṛtaṃ strīṇāṃ sarvāsāṃ niyataṃ bhavet //SRs_3.527//
kvacic ca devī gaṇikā mantrijā ceti yoṣitām / 307
yoginy-apsarasoḥ śilpa-kāriṇyā api saṃskṛtam //SRs_3.528//
ye nīcāḥ karmaṇā jātyā teṣāṃ prākṛtam ucyate / 308
chadma-liṅgavatāṃ tadvaj jainānām iti kecana //SRs_3.529//
adhame madhyame cāpi śaurasenī prayujyate / 309
dhīvarādy-atinīceṣu māgadhī ca niyujyate //SRs_3.530//
rakṣaḥ-piśāca-nīceṣu paiśācī-dvitayaṃ bhavet / 310
apabhraṃśas tu caṇḍāla-yavanādiṣu yujyate //SRs_3.531//
nāṭakādāv apabhraṃśa-vinyāsasyāsahiṣṇavaḥ / 311
anye caṇḍālakādīnāṃ māgadhy-ādīn prayuñjate //SRs_3.532//
sarveṣāṃ kāraṇa-vaśāt kāryo bhāṣā-vyatikramaḥ / 312
māhātmyasya paribhraṃśaṃ madasyātiśayaṃ tathā //SRs_3.533//
pracchādanaṃ ca vibhrāntiṃ yathālikhita-vācanam / 313
kadācid anuvādaṃ ca kāraṇāni pracakṣate //SRs_3.534//
atha nirdeśa-paribhāṣā-
sākṣād anāma-grāhyāṇāṃ janānāṃ pratisaṃjñayā / 314
āhvāna-bhaṅgī nāṭyajñair nirdeśa iti gīyate //SRs_3.535//
sa tridhā pūjya-sadṛśa-kaniṣṭha-viṣayatvataḥ / 315
pūjyās tu devo munayo liṅginas tat-samāstriyaḥ //SRs_3.536//
bahuśrutāś ca bhagavac-chabda-vācyā bhavanti hi / 316
āryeti brāhmaṇo vācyo vṛddhas tāteti bhāṣyate //SRs_3.537//
upādhyāyeti cācāryo gaṇikā tv ajjukākhyayā / 317
mahārājeti bhūpālo vidvān bhāva itīryate //SRs_3.538//
chandato nāmabhir vācyā brāhmaṇais tu narādhipāḥ / 318
deveti nṛpatir vācyo bhṛtyaiḥ prakṛtibhis tathā //SRs_3.539//
sārvabhaumaḥ parijanair bhaṭṭa-bhaṭṭāraketi ca / 319
vācyo rājeti munibhir apatya-pratyayena vā //SRs_3.540//
vidūṣakeṇa tu prāyaḥ sakhe rājan nitīcchayā / 320
brāhmaṇaiḥ sacivo vācyo hy amātya saciveti ca //SRs_3.541//
śaiṣāir āryety athāyuṣman iti sārathinā rathī / 321
tapasvi-sādhu-śabdābhyāṃ praśāntaḥ paribhāṣyate //SRs_3.542//
svāmīti yuva-rājas tu kumāro bhartṛ-dārakaḥ / 322
āvutteti svasur bhartā syāleti pṛtanā-patiḥ //SRs_3.543//
bhaṭṭinī svāminī devī tathā bhaṭṭāriketi ca / 323
paricārajanair vācyā yoṣito rāja-vallabhāḥ //SRs_3.544//
rājñā tu mahiṣī vācyā devīty anyāḥ priyā iti / 324
sarveṇa patnī tv āryeti pitur nāmnā sutasya vā //SRs_3.545//
tāta-pādā iti pitā mātāmbeti sutena tu / 325
jyeṣṭhās tv āryā iti bhrātrā tathā syur mātulādayaḥ //SRs_3.546//
atha sadṛśa-nirdeśaḥ-
sadṛśaḥ sadṛśo vācyo vayasyety āhvayena vā / 326
haleti sakhyā tu sakhī kathanīyā sakhīti vā //SRs_3.547//
atha kaniṣṭha-nirdeśaḥ-
suta-śiṣya-kanīyāṃso vācyā guru-janena hi / 327
vatsa-putraka-dīrghāyus-tāta-jāteti saṃjñayā //SRs_3.548//
anyaḥ kanīyān āryeṇa janena paribhāṣyate / 328
śilpādhikāra-nāmabhyāṃ bhadra bhadra-mukheti //SRs_3.549//
vācye nīcātinīce tu haṇḍe hañje iti kramāt / 329
bhartrā vācyāḥ sva-sva-nāmnā bhṛtyāḥ śilpocitena vā //SRs_3.550//
evam ādi prakāreṇa yojyā nirdeśa-yojanā / 330
loka-śāstrāvirodhena vijñeyā kāvya-kovidaiḥ //SRs_3.551//
atha nāma-paribhāṣā-
anukta-nāmnaḥ prakhyāte kañcuki-prabhṛter api / 331
itivṛtte kalpite tu nāyakāder api sphuṭam //SRs_3.552//
rasa-vastūpayogīni kavir nāmāni kalpayet / 332
vinayandhara-bābhravya-jayandhara-jayādikam //SRs_3.553//
kāryaṃ kañcukināṃ nāma prāyo viśvāsa-sūcakam / 333
latālaṅkāra-puṣpādi-vastūnāṃ lalitātmanām //SRs_3.554//
nāmabhir guṇa-siddhair ceṭīnāṃ nāma kalpayet / 334
karabhaḥ kalahaṃsaś cety ādi nāmānujīvinām //SRs_3.555//
karpūra-caṇḍa-kāmpilyety ādikaṃ nāma vandinām / 335
subuddhi-vasubhūtyādi-mantriṇāṃ nāma kalpayet //SRs_3.556//
devarātaḥ somarāta iti nāma purodhasaḥ / 336
śrīvatso gautamaḥ kautso gārgyo maudgalya ity api //SRs_3.557//
vasantakaḥ kāpileya ity ākhyeyo vidūṣakaḥ / 337
pratāpa-vīra-vijaya-māna-vikrama-sāhasaiḥ //SRs_3.558//
vasanta-bhūṣaṇottaṃsa-śekharāṅka-padottaraiḥ / 338
dhīrottarāṇāṃ netṝṇāṃ nāma kurvīta kovidaḥ //SRs_3.559//
candrāpīḍaḥ kāmapāla ity ādyaṃ lalitātmanām / 339
ugravarmā caṇḍasena ity ādy-uddhata-cetasām //SRs_3.560//
datta-senānta-nāmāni vaiśyānāṃ kalpayet sudhīḥ / 340
karpūra-mañjarī candralekhā rāgataraṅgikā //SRs_3.561//
padmāvatīti prāyeṇa nāmnā vācyā hi nāyikā / 341
devyas tu dhāriṇī-lakṣmī-vasumatyādi-nāmabhiḥ //SRs_3.562//
bhogavatī kāntimatī kamalā kāmavallarī / 342
irāvatī haṃsapadīty ādi-nāmnā tu bhoginī //SRs_3.563//
viprakṣatra-viśaḥ śarma-varma-dattānta-nāmabhiḥ / 343
śikhaṇḍāṅgada-cūḍānta-nāmnā vidyādharādhipāḥ //SRs_3.564//
kuṇḍalānanda-ghaṇṭānta-nāmnā kāpālikā janāḥ / 344
yogasundarikā vaṃśaprabhā vikaṭamudrikā //SRs_3.565//
śaṅkha-keyūrikety ādi-nāmnā kāpālika-striyaḥ / 345
ānandinī siddhimatī śrīmatī sarvamaṅgalā //SRs_3.566//
yaśovatī putravatīty ādi-nāmnā suvāsinī / 346
ity ādi sarvam ālocya lakṣaṇaṃ kṛta-buddhinā //SRs_3.567//
kavinā kalpitaṃ kāvyam ācandrārkaṃ prakāśate / 347
lakṣya-lakṣaṇa-nirmāṇa-vijñāna-kṛta-buddhibhiḥ //SRs_3.568//
parīkṣyatām ayaṃ grantho vimatsara-manīṣayā / 348
bharatāgama-pārīṇaḥ śrīmān siṃha-mahīpatiḥ /
rasikaḥ kṛtavān evaṃ rasārṇava-sudhākaram //SRs_3.569// 349
saṃrambhād anapota-siṃha-nṛpater dhāṭī-samāṭīkane
niḥsāṇeṣu dhaṇaṃ dhaṇaṃ dhaṇam iti dhvānānusandhāyiṣu /
modante hi raṇaṃ raṇaṃ raṇam iti prauḍhās tadīyā bhaṭā
bhrāntiṃ yānti tṛṇaṃ tṛṇaṃ tṛṇam iti pratyarthi-pṛthvī-bhujaḥ //SRs_3.570// 350
matvā dhātrā tulāyāṃ laghur iti dharaṇīṃ siṃha-bhūpāla-candre
sṛṣṭe tatrātigurvyāṃ tad-upanidhitayā sthāpyamānaiḥ krameṇa /
cintāratnaugha-kalpa-druma-tati-surabhī-maṇḍalaiḥ pūritāntāpy
ūrdhvaṃ nītā laghimnā tad-ari-kula-śataiḥ pūryate' dyāpi sā dyauḥ //SRs_3.571// 351
iti śrīmad-āndhra-maṇḍalādhīśvara-pratigaṇḍa-bhairava-śrīmad-anapota-narendra-nandana-bhuja-bala-bhīma-śrī-siṃha-bhūpāla-viracite
rasārṇava-sudhākara-nāmni nāṭyālaṅkāra-śāstre bhāvakollāso nāma
tṛtīyo vilāsaḥ //3//
samāptaś cāyaṃ rasārṇava-sudhākaraḥ
śrī-toya-śaila-vasatiḥ sa tamāla-nīlo
jīyād dharir muni-cakora-suśāradenduḥ /
lakṣmī-stanastavaka-kuṅkuma-kardama-śrī-
saṃlipta-nirmala-viśāla-bhujāntarālaḥ //
malaya-giri-nivāsī māruto yacchatāṅgas
taruṇa-śiśira-raśmir yat suhṛt-puṇya-kīrtiḥ /
carati ciram anaṅgaḥ kvāpi kari apy adṛśyaḥ
sa jayatu rasikaughair vanditaḥ pañcabāṇaḥ //
aśeṣāṇāṃ dvijanuṣām āśīrvāda-paramparā /
taraṅgayatu kalyāṇaṃ kavīnāṃ cāyur āyatam //
