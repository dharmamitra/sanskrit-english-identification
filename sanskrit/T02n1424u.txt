Śrīguhyasamājamaṇḍalavidhiḥ
namo vajrasattvāya ||
jñeyādyāvṛtinirmuktaṃ jñānādarśādisaṃyutam |
mañjuśrīguhyasaccakraṃ natvā tadvacmi matsmṛtau ||1 ||
śrīmatsamājasannītyā cakrāmnātakramādataḥ |
udakādyamanujñāntaṃ yo'bhiṣikto gurostataḥ ||2 ||
tattvāptau guhyacakre'smin guhyaprajñābhiṣekataḥ |
guhyajño yogatattvajñastriyānasandhitattvavit ||3 ||
vidyāhṛnmantramudrāṇāṃ samādhitritayasya ca |
sāmānyetarasiddhīnāṃ tantranītyā vibhāgavit ||4 ||
samayasaṃvarastho vā prajñāyogasutatparaḥ |
mantratantraprayogajño bhavyaḥ sattvārthasādhane ||5 ||
tyāgadhairyādiyukto'pi proktairguṇairananvitaḥ |
sattvārthe naiva bhavyo yatsa dbhistaiḥ syurguṇā hyamī ||6 ||
kṛpāvān suvrato jāpī śrāddho gambhīratattvavit |
pūrvasevāṃ svacakrasthaḥ kṛtvā maṇḍalamālikhet ||7 ||
kvacinmanonuge sthāne digdhe saccandanādibhiḥ |
sugandhikusumākīrṇe prāk prātarupaviśya ca ||8 ||
vimokṣamukhasaṃśuddhau hṛdīndau maṃ prabhojvalam |
dhyātvā śubhābhivṛddhyarthaṃ prakuryāddeśanādikam ||9 ||
sarvadiktryadhvasaṃbhūtabuddhānāṃ purataḥ sthitaḥ |
hṛtprabhodbhavarūpādyaiḥ pūjāṃ kṛtvā vidhānataḥ ||10 ||
svāsatsaṃkalpamātrotthaṃ tryadhvajaṃ duṣkṛtaṃ kṛtam |
svapnasvapnādivat sarvaṃ triṣkṛtvā deśayāmyaham ||11 ||
sambuddhasatsutāryāṇāmanyeṣāṃ yacchubhaṃ śubham |
niḥśeṣamanumodyāhaṃ sambodhau nāmayāmyanu ||12 ||
yāce'haṃ sarvabuddhānāṃ sarvāmāśvāsadāyikā[m] |
deśanākāśasaṃsthānāṃ bhātu loke'khile'naghā ||13 ||
śuddhaniḥśeṣasaṃkalpān pratyātmānandavedinaḥ |
saṃbuddhān śaraṇaṃ yāmi svaparārthaphalapradān ||14 ||
satsattvāśeṣasaddharmamāgamādhigamātmakam |
satsampadāśrayācintyaśaraṇaṃ samupaimyaham ||15 ||
prāptāśvāsamavaivartyaṃ niṣyandādiphalairyutam |
guhyābhiṣekajaṃ caiva gato'smi śaraṇaṃ gaṇam ||16 ||
munīndrasūnusanmārgaṃ caryānantāgrabodhakam |
sarvabuddhātmasadbuddhyā samāśrito'smyato'dhunā ||17 ||
sarvāvṛti(tiṃ)
samudghātyānantajñānāmṛtāspadam |
bhramidṛṣṭiprabodhāya bodhau sarvaṃ dadhe manaḥ ||18 ||
bodhicittācca buddhatvaṃ phala(laṃ)
hetorasaṅgataḥ |
pratyātmavedyadharmatvācchūnyajñānātmako hyaham ||19 ||
om śūnyatājñānavajrasvabhāvātmako'ham |
hūkāraṃ vāpyathoṣṇīṣān(ṣaṃ)
śāśvatādikameva vā |
rakṣārthaṃ krodhacakrastho dhyāyādvighnān pramarddayan ||20 ||
dharmadhātuṃ tato dhyāyāt tryastraṃ śuklordhvasaṃsthitam |
dikcakravarticitrābhamantaḥkhādhobjavajragam ||21 ||
tatra bhrūṃkāracakrotthaṃ savidyaśāśvatodbhavam |
sphuradbuddhaughakhavyāpi caturastrādisaṃyutam ||22 ||
śaśisūryasamākrāntaṃ viśvābjadevatāsanam |
vibhaktāśeṣasadratnaṃ kūṭāgāraṃ prabhāvayet ||23 ||
svaralakṣaṇasaṃyuktaṃ kādivyañjanaraśmikam |
madhyacandrāsane cittaṃ jñānacandraṃ vibhāvya tat ||24 ||
tatrādyahṛdbhavaṃ vajraṃ raktamādyahṛdāyutam |
kṛtajinābhadehyartha stadahaṃkṛtimān svayam ||25 ||
sphaṭikendvaṅgamūlāsyaṃ nīlasavyetarāruṇam |
sarvākāravarodāraṃ sadguṇābharaṇāmbaram ||26 ||
dvibhujāśliṣṭasatprajñaṃ vajraparyaṅkasusthiram |
vajrakhaḍgabhujaṃ savye vāme sanmaṇipadminam ||27 ||
prajñopāyātmakaṃ śrīmajjagatsampatsamāśrayam |
samantabhadramātmānaṃ bhāvayetspharaṇatviṣam ||28 ||
mahārāgavineyaṃ tallokamālokya bhājanam |
suratadhvaninā svāntarjinavṛndaṃ niveśayet ||29 ||
tallocanādisadvidyārūpādiviṣayātmabhiḥ |
protsṛjya navadhā devīḥ svavidyāntarniveśayet ||30 ||
svayoṣitpadmakarkaṭyāṃ suratodbhavamaṇḍalam |
nirmāyātra jagatkṛtsnamāśvāsāya praveśayet ||31 ||
khavyāpibuddhasanmitraiḥ svavajrāntardravodbhavaiḥ |
secayedavivartyarthaṃ tattvajñānaphalāptaye ||32 ||
āśvastaṃ tajjagaddṛṣṭvā bījaiścātaḥ svabhāvajaiḥ |
utsṛjet sarvasattvāṃśca jagaccittātmabhāvajān ||33 ||
kṣitigarbhādikāñchaṭkāṃścakṣurādisvabhāvajān |
kṣi jra kha ga ṣkamityebhiḥ sa bījācca yathākramam ||34 ||
rūpavajrādikāñchaṭkān bāhyādhyātmasvabhāvajān |
jaḥ hū vaṃ hoḥ khamityete ra bījācca bahiḥsthitān ||35 ||
locanādyāstu tā vidyāḥ pṛthivyādisvabhāvajāḥ |
lā mā pā tāmiti tvebhirjagaddharmātmatattvajāḥ ||36 ||
śāśvatādyāṃstu saṃbuddhān rūpādiskandhasvabhāvajān |
bu ā jrī-bhiśca kha hū-bhyāṃ sarvadharmān samutsṛjet ||37 ||
om āḥ hū iti taccittaṃ bhāsvaddhobhyāṃ vidarbhitam |
guhyapadmodarāntasthaṃ mṛduniṣyandaśuddhaye ||38 ||
te ca rāgāgnisaṃdīpte kāyadvayadravīkṛte |
sanmitrābhātaddigdevīgītyā dhyāyāt sucodanāḥ ||
(sanmitrābhāsadigdevīgītyā'dhyeṣetsucodanaḥ) ||39 ||
tvaṃ vajracitta bhuvaneśvara sattvadhāto -
strāyāhi māṃ ratimanojña mahārthakāmaiḥ |
kāmāhi māṃ janaka sattvamahāgrabandho
yadīcchase jīvitu mahya (mañju)nātha ||40 ||
tvaṃ vajrakāya bahusattvapriyājñacakra
buddhārthabodhiparamārthahitānudarśī |
rāgeṇa rāgasamayāṃ mama kāmayasva
yadīcchase jīvitu mahya (mañju)nātha ||41 ||
tvaṃ vajravāca sakalasya hitānukampī
lokārthakāryakaraṇe sada saṃpravṛttaḥ |
kāmāhi māṃ surata carya samantabhadra
yadīcchase jīvitu mahya (mañju)nātha ||42 ||
tvaṃ vajrakāma samayāgra mahāhitārtha
saṃbuddhavaṃśatilakaḥ samatānukampī |
kāmāhi māṃ guṇanidhiṃ bahuratnabhūtāṃ
yadīcchase jīvitu mahya (mañju)nātha ||43 ||
utthāpanyanurodhāttaddravaṃ paśyan vipattivat |
māyāvadvastusaṃvittyā svamantrārthaḥ punarbhavet ||44 ||
kuṅkumākāramūlāsyo nīlasavyasitetaraḥ |
kumārābharaṇākāraḥ prajñānandaikasundaraḥ ||45 ||
dvibhujāśliṣṭasatprajñaḥ svābhaprajñādharāsya dhṛk |
bhāsvatkṛpāṇasadbāṇanīlotpaladhanuḥkaraḥ ||46 ||
sphuradbuddhaughanirmāṇaniṣpāditajagattrayaḥ |
svabījodbhavacihnotthamañjuvajraḥ svayaṃ bhavet ||47 ||
bhavasaṃgādbhavo'nantaḥ śamasaṅgo vipattibhāk |
māyayā kṛtasaṃsevo dharmadhātvātmako bhavet ||48 ||
om dharmadhātusvabhāvātmako'ham |
sanmitraiḥ kṛtaniṣyandaḥ pākātsarvajñatāmiyāt |
taccakṣurādyadhiṣṭhānamupasādhana miṣyate ||49 ||
kṣitīśakuliśākāśalokeśaskambhibhadrakaiḥ |
saṃpūrya cakṣurādīni tadbījaiḥ pauruṣaṃ vahet ||50 ||
dharmasaṃbhoganirmāṇavāhinī jagadarthatā |
cittaguhyādyadhiṣṭhānaṃ sādhanārthamato bhavet ||51 ||
svahṛtkaṇṭhaśiraścandre hū-āḥ-om-jāṃśca satprabhūn |
vajrābjacakramadhyasthān dhyātvā cittādiguhyakān ||52 ||
taddhṛtprajñāṅgasaṅgārccī rūpavajrādiraśmibhiḥ |
saṃpūjya sarvadiktryadhvavyāptāśeṣavināyakān ||53 ||
kṛtārthasampadāṃ teṣāṃ ye hṛtkaṇṭhaśirogatāḥ |
cittavajrādayastāṃstu tadadhiṣṭhāne prayāca(sādha)yet ||54 ||
cittavajradharaḥ śrīmāṃstrivajrābhedyabhāvitaḥ |
adhiṣṭhānapadaṃ me'dya karotu cittavajriṇaḥ ||55 ||
daśadiksaṃsthitā buddhāstrivajrābhedyabhāvitāḥ |
adhiṣṭhānapadaṃ me'dya kurvantu cittavajriṇaḥ ||56 ||
om sarvatathāgatacittavajrasvabhāvātmako'ham |
dharmo vai vākpathaḥ śrīmāṃstrivajrābhedyabhāvitaḥ |
adhiṣṭhānapadaṃ me'dya karotu vāgvajriṇaḥ ||57 ||
daśadiksaṃsthitā buddhāstrivajrābhedyabhāvitāḥ |
adhiṣṭhānapadaṃ me'dya kurvantu vāgvajriṇaḥ ||58 ||
om sarvatathāgatavāgvajrasvabhāvātmako'ham |
kāyavajradharaḥ śrīmāṃstrivajrābhedyabhāvitaḥ |
adhiṣṭhānapadaṃ me'dya karotu kāyavajriṇaḥ ||59 ||
daśadiksaṃsthitā buddhāstrivajrābhedyabhāvitāḥ |
adhiṣṭhānapadaṃ me'dya kurvantu kāyavajriṇaḥ ||60 ||
om sarvatathāgatakāyavajrasvabhāvātmako'ham |
ṣoḍaśānusmṛteḥ śuddhau kurvantīti taduktavān |
tasya cittādyadhiṣṭhānaṃ noktamaprastutoktitaḥ ||61 ||
triguhyalakṣaṇaṃ vīkṣya māyāprajñāṅgasaṅgataḥ |
mṛduvaimalyasaṃśuddhau mahāsādhanamiṣyate ||62 ||
saṃcodya diggatān nāthān jñānasattvahṛdayārciṣā |
tatprabhodbhavavidyābhirbhṛtakumbhāmṛtāmbubhiḥ ||63 ||
svābhiṣiktaḥ prabhuḥ śrīmānkuleśamakuṭottamaḥ |
niṣyandādyaistathā madhyaiḥ svābhāṃ prajñāṃ viśodhayet ||64 ||
śirohṛnnābhiguhye syāccaraṇānte ca pratyaṇūn |
om-hū-svā-hṛdbhiḥ āḥ- hābhyāṃ śāśvatādikulātmakaiḥ ||65 ||
āpūrya pañcasaṃbuddhaiḥ hū āḥ aṣṭadalābjikām |
saṃviśodhya tayā buddhān hū-sadvajro'nurāgayet ||66 ||
om sarvatathāgatānurāgaṇavajrasvabhāvātmako'ham |
hṛccandrakhaḍgahṛdbhābhiḥ khavyāpi buddhamaṇḍalam |
niveśyātmani saccittarūpaṃ vajrābjasaṃsthitam ||67 ||
jina cakraṃ svabījena tatrotpādya sthirīkṛtam |
utsṛjed vidhinānena jagatsvajñānaśuddhaye ||68 ||
saṃcodyādhipamakṣobhyaṃ mahādveṣārthakṛjjinam |
vajradhṛgiti cotsṛjya indranīlamaṇiprabham ||69 ||
sitasavyetarāraktaṃ paramādya bhujānvitam |
saṃhṛtyātmani sacchrīmānsarvabhāvairniveśayet ||70 ||
jinajigiti cādyābhaṃ mahāmohārthakṛdvibhum |
saccakrādyanvitaṃ tadvad dhyāyāt pūrvendumaṇḍale ||71 ||
ratnadhṛgiti ratneśaṃ suvarṇābhā samodyamam |
sadratnādyanvitaṃ nāthaṃ kumārāsyaṃ tu dakṣiṇe ||72 ||
āroligiti vāgīśaṃ mahārāgārthakṛtprabhum |
padmarāgābhapadmādyaṃ kumārāsyaṃ tu pṛṣṭhataḥ ||73 ||
prajñādhṛgityamogheśaṃ mahogrerṣyārthakṛtkhajam |
vaiḍūryābhaṃ kumārāsyaṃ dhyāyātkhaḍgādyamuttare ||74 ||
sajaṭāmukuṭāḥ sarve svavidyādvayasaṅginaḥ |
sarvābharaṇasadvastrā dhyeyāḥ padmārkamaṇḍale ||75 ||
moharatīti āgneyāṃ kṛpopāyajanārthadā |
kāyeśavatsvarūpā syāllocanā svendumaṇḍale ||76 ||
dveṣaratīti nairṛtyāṃ maitrīpraṇidhikāmadā |
citteśavadratautsukyā māmakī candramaṇḍale ||77 ||
rāgaratīti vāyavyāṃ modabalasamādhidā |
vāgīśābhārthaśuddhā sā pāṇḍarā candramaṇḍale ||78 ||
vajraratīti caiśānyāmupekṣājñānasādhikā |
ratneśavatsvarūpā syāccandre tārā manoramā ||79 ||
cakraṃ raktotpalaṃ divyaṃ paṅkajaṃ pītamutpalam |
śiṣṭaṃ svādhipavaddiṣṭaṃ cihnamāsāṃ kramādataḥ ||80 ||
āgneyādicatuṣkoṇe pūrvadvāradviparśvayoḥ |
rūpādyā darpaṇādyaiḥ syuḥ kāyādyā tā(dyāstā)
stritattvataḥ ||81 ||
prāgdvāre krodhaparyaṅkaścitteśākārabhāsuraḥ |
yamāntakṛditītighnaḥ skandhajñeyavināśataḥ ||82 ||
kāyeśābhogradambhī so'vāgdvāre'parājitaḥ |
prajñāntakṛ ditīcchāghnaḥ svātmadṛkkleśahānitaḥ ||83 ||
mṛtyujanmaughasāṃghātī pṛṣṭhadvāre'śvakandaraḥ |
padmāntakṛditīcchāghno vāgīśābhograghūrṇṇitaḥ ||84 ||
akṣobhyābhogravighnaghna uttare'mṛtakuṇḍaliḥ |
vighnāntakṛditi dvārakriyāsurāriśuddhitaḥ ||85 ||
bhrūbhaṅgordhvajvalatkeśababhrubhrūśmaśrulocanāḥ |
vyāvṛtāsyā lalajjihvāḥ sadaṃṣṭrotkaṭahāsinaḥ ||86 ||
caṇḍamudgaradaṇḍābjasvavajrādi karāstvamī |
krūrabhujaṅgabhūṣāṅgāḥ svābhavidyāṅgasaṅginaḥ ||87 ||
niṣpannaṃ cakramālokya nijabhāvena sarvataḥ |
hṛdbījābhāṃkuśairbuddhāṃścakrākārasamāhṛtān ||88 ||
dṛṣṭvā vighnān svavighnaghnaiḥ samutsāryābhirakṣya ca |
dattvārghaṃ mantraṃ saṃjaptaṃ candrādikusumānvitam ||89 ||
cakre niveśya taccakraṃ cakṣuḥkāyādyadhiṣṭhitam |
prāgvasiktaṃ ca tad dhyāyānniṣyandādyadhimātrataḥ ||90 ||
buddhānāṃ mukuṭo'kṣobhyaḥ śeṣāḥ svādhipasekinaḥ |
kāyeśākṣobhyavāgīśacitteśairdvāriṇo matāḥ ||91 ||
ityāsicya svahṛdbhābhiḥ prajñābjaṃ tanniveśitam |
rūpādyaṃ romakūpau(po)
tthaṃ rūpavajrādiraśmibhiḥ ||92 ||
kūṭāgāraprabhonmuktairgaganāntaḥprasarpibhiḥ |
saṃpūjya svaṃ munīndrāṃśca pūjyapūjātmako bhavet ||93 ||
om sarvatathāgatapūjāvajrasvabhāvātmako'ham |
sarvaḥ(rva)dharmaiḥ stuyāccakraṃ saṃbuddhasvātmamūrtibhiḥ |
pañcajñānāni mudrābhiḥ śatapañcakulaṃ trikam ||94 ||
akṣobhyavajra mahājñāna vajradhātu mahābudha |
trimaṇḍala trivajrāgra ghoṣavajra namo'stu te ||95 ||
vairocana mahāśuddha vajraśānta mahārate |
prakṛtiprabhāsvarāgrāgrya deśavajra namo'stu te ||96 ||
ratnarāja sugāmbhīrya khavajrākāśanirmala |
svabhāvaśuddha nirlepa kāyavajra namo'stu te ||97 ||
vajrāmṛtamahārāja nirvikalpa khavajradhṛk |
rāgapāramitāprāpta bhāṣavajra namo'stu te ||98 ||
amoghavajrasaṃbuddha sarvāśāparipūraka |
śuddhasvabhāvasaṃbhūta vajrasattva namo'stu te ||99 ||
candrārkavāribhaiṣajyagandhavāyvagnicakragam |
praṇavādhiṣṭhitaṃ sārccistritattvairabhimantritam ||100 ||
hūnyastavajrasajjihvo dhyātvā jñānāmṛtairbhṛtam |
hṛccandrāntargatāśeṣacakraṃ tena pratarpayet ||101 ||
hṛdraśminirmitairnāthaiḥ svāsatsaṅkalpavarjitaiḥ |
buddhātmakaṃ jagat kṛtvā hṛdbījāntarniveśayet ||102 ||
hṛccihnavaraṭāntasthaṃ candrahṛdbindurūpakam |
prabhāsvatsvamano dhyātvā jñānasattvaṃ prabhāsayet ||103 ||
cittavākkāyavajraṃ ca prabodhya raśmimālayā |
niviṣṭāṃ hṛdi tāṃ dhyāyāt svajñānāmṛtavāhinīm ||104 ||
antastanumataḥ sarvāṃ tayā bhāsya samantataḥ |
prati romaprabhāvyūhairjagadarthaṃ prapūrayet ||105 ||
dhyātvā sūkṣmaṃ svacihnaṃ vā vidyānāsāgrasaṃsthitam |
municakraṃ svasaṃvedyaṃ satprajñāsaṅgabhāsvaram ||106 ||
dṛṣṭvā sthairyanimittaṃ tu spharaṇaṃ tadraśminimittaiḥ(rmitaiḥ) |
buddhairnānāvidhaiścihnairvidadhīta punaḥ punaḥ ||107 ||
kāyavākcittasadvajrāt pañca sajñānaraśmikam |
spharanmantraṃ japaṃ kuryād yugapat kramaśo'thavā ||108 ||
vajrācchadharma taccakraṃ kāyavākcittavajragam |
nilayanaṃ dṛḍhīkurvañjñānakāyaṃ spharañjapet ||109 ||
uccārayetspharanprāṇairmantramāyāmasaṃhṛtam |
kāyādisphārasaṃhāraiḥ kuryājjāpaṃ yathākramam ||110 ||
uccāryaivaṃ viyad vyāpya kāyādyaistaiḥ svaraśmibhiḥ |
prāgvatsaccitrapūjārhaṃ prāṇādvidyaughamutsṛjan ||111 ||
parigūḍhollasadvidyāsukhāveśavaśīkṛtam |
āyāmājñā(jjñā)
nabuddhaughaṃ svātmanyante niveśayet ||112 ||
viṣyandādyadhimokṣaiśca bindusūkṣmatriguhyajāḥ |
dhyeyā mṛdvādibhirbhedairyogāḥ sevādivattathā ||113 ||
svahṛttattvaparāmarṣā(rśā)
tparīttacittasaṃsṛteḥ |
locanādigaṇodgītaiścakramabhyarcya pūjayet ||114 ||
mūrdhnīndupraṇavārdrāṃ tu saccittavārivāhinīm |
vidhivatpātayankuryātkāyavākcittaprīṇanam ||115 ||
viśramyaivaḥ japaṃ kṛtvā kṛtapūjādiko budhaḥ |
tritattavasaṃhṛtā nbuddhāngatasaṅgo visarjayet ||116 ||
evaṃ tattvadṛśāmuktaṃ jagatkṛtsnaṃ vilokya ca |
praṇidhimā mukhīkuryātkṛpayā taddhitāya tu ||117 ||
samādhitaḥ samutthāya garvaṃ patyuḥ samudvahan |
cāragatastu sambuddhaviṣayaiḥ saṃprapūjayet ||118 ||
śrīmañjuvajrasarvātmān svabhāva viṣayānugān |
viṣayānbhāvayannevaṃ svasvaśuddhyā pratiṣṭhitān ||119 ||
śāśvatādisvabhāvāṃstān pratyātmadharmasaṃsthitān |
śrīmadvajradharākārān śuddhasattvasamanvitaḥ ||120 ||
sarvaṃ sampādayetkṛtyaṃ svāsatsaṅkalpavarjitaḥ |
saccakrānanta pūjeya sadāmeyāśca yoginaḥ ||121 ||
svahṛccandre svacakreśaṃ nijabījaiḥ svabhojanam |
samālambya svahṛttattvaiḥ sarvabuddhāmṛtāyitam ||122 ||
sarvadharmatayā śuddhaṃ tritattvairabhimantritam |
svādhidaivatasaccakraṃ prīṇayaṃstena pūjayet ||123 ||
homo bāhyo'numeyo'yaṃ cittamātrānmanomayaḥ |
anuttarastvayaṃ jñānāgniskandhendhanadāhataḥ ||124 ||
kāmairevaṃ samastaiḥ svasvadevātmasvabhāvajam |
parāṃśca pūjayedevaṃ samayaḥ sugatairmataḥ ||125 ||
tattatkāyādi yatkarma sarvabuddhāṃstu pūjayan |
anurūpaṃ jagatkāryaṃ kuryānnityaṃ samāhitaḥ ||126 ||
yatkāyavāṅmayaṃ karma mudrāmantrātmakaṃ mahat |
tattatkarma samāsādya sarvabuddhāṃstu pūjayet ||127 ||
vastunyekatra saṃkalpā nānākārāvabhāsinaḥ |
muktiduḥkhasukhotpādāḥ karmāśeṣā bhavanti yat ||128 ||
tasmācchubhāśubhaṃ karma kāyādyaṃ kalpanodbhavam |
sarvāsatkalpa nirmukterjñānaistatkalpanā katham ||129 ||
amoghavajrasaccakrī samayotthāpanāya tu |
hṛtkarma vajrakhaṃ dhyātvā sarvaśuddhyābhiṣecayet ||130 ||
gurvavajñādike doṣe sadānaṃ bhojyamāvahet |
bāhyasnānaṃ svacakrasthaḥ kuryātsekavidhānataḥ ||131 ||
sandhyāntare'pi pūjādi japaṃ kṛtvā tu pūrvavat |
hṛdyantargatasaccakraḥ supyātprajñākṛpānvitam ||132 ||
utthānasamaye śrīmān devīsaṃgīticoditaḥ |
prātarutthāya prāgvattu saṃjapedādikarmikaḥ ||133 ||
mantraśīlavratairyuktaścakṣuḥkāyādyadhiṣṭhitaḥ |
jñāne kiñcit samāveśī japetsandhyāsvatandritaḥ ||134 ||
sarvākārasuniṣpannaṃ spharatsaṃhārakārakam |
prāptajñānavaśī kiñcidaniśaṃ yogamāśrayet ||135 ||
samyagjñānavaśī dhyāyan kuryātkāryaṃ jagaddhitam |
dhātvaṇvantastrisaccakraiḥ pratibimbātmamūrtibhiḥ ||136 ||
saṃsiddhāvasakṛllabdhvā yogī nimittameva tu |
tritattvāṃ vidhivatpūjāṃ kṛtvā maṇḍalamālikhet ||137 ||
cakrastho vidhivajjaptvā svayaṃ vādhyeṣito'pi vā |
parārthaṃ ghaṭamāno'pi nimittaṃ prāpya saṃlikhet ||138 ||
cakrimantraṃ japellakṣaṃ lakṣaṃ vā svādhidaivatam |
anyeṣāmayutaṃ samyak cakriṇāṃ vā'jñayā likhet ||139 ||
tritattvairgarbhitotsargānanyān hṛdbījagarbhitān |
sānusvārādyavarṇāṃstu nāmno mantrān samuddharet ||140 ||
kāyavākcittaguhyākhyā karmadharmamahātmikā |
triguhyā samayā mudrā bījaṃ hṛdayamucyate ||141 ||
karmakartrī tu vidyoktā śāntyādipraticodanāt |
mālāmantrāśca vidyoktā[ḥ] sarvathā tā japedbudhaḥ ||142 ||
yathāyogaṃ japaṃ kṛtvā labdhvājñāṃ svādhipāditaḥ |
nirodhacakramābhujya svacittaśuddhito likhet ||143 ||
vighnānutsārya saṃkīlyābhyukṣya kṣmāṃ prārthya yācayet |
samādhitritayaṃ kṛtvā buddhādīnadhivāsya ca ||144 ||
datvā balyarghamāpūjya homairāpyāyya khe nyaset |
khānayet kṣmāṃ sunirvighnāṃ garttāpūre'pyayaṃ kramaḥ ||145 ||
ācīrṇapūrvasaṃsevo mañjuvajrātmayogavān |
saṃskṛtya maṇḍalasthānaṃ sahāyaiḥ pūjayānvitaḥ ||146 ||
vighnāricakrayogasthaḥ svābhiṣekaṃ samādadet |
duṣṭānnikṛntayedevaṃ yogādvā svādhidaivatāt ||147 ||
om bhūḥ khamiti mantreṇa viyadbhūtāṃ vasundharām |
hū la hū iti vajrātmakṣmāṃ kṛtvā tāmadhiṣṭhayet ||148 ||
om medini vajrībhava vajrabandha hū |
prāgvadvighnaghnayogātmā sevādyantānurāgaṇaḥ |
ādiyogī svacakraṃ tu protsṛjyāttāmṛtaśca saḥ ||149 ||
cakrarājāgriyogātmā cakrakarma sukarmakṛt |
karmarājāgriyogīti samādhitrayamuttamam ||150 ||
etadyogastha ācāryaḥ sarvabuddhātmamūrtikaḥ |
svabhāvaśuddhavajrātmā cakrabhūmadhyasaṃsthitaḥ ||151 ||
vajraghaṇṭādharo vīro'dhyeṣyastricakranirmitau |
sahāyairvajraghaṇṭāgraiḥ śāśvatādyātmamūrtibhiḥ ||152 ||
sarvatāthāgataṃ śāntaṃ sarvatāthāgatālayam |
sarvadharmāgranairātmyaṃ deśa maṇḍalamuttamam ||153 ||
sarvalakṣaṇasampūrṇaṃ sarvālakṣaṇavarjitam |
samantabhadrakāyāgraṃ(gryaṃ)
bhāṣa maṇḍalamuttamam ||154 ||
śāntadharmāgrasaṃbhūtaṃ jñānacaryāviśodhakam |
samantabhadravācāgraṃ(gryaṃ)
bhāṣa maṇḍalamuttamam ||155 ||
sarvasattvamahācittaṃ śuddhaṃ prakṛtinirmalam |
samantabhadracittāgryaṃ ghoṣa maṇḍala sārathe ||156 ||
vīkṣyāto mañjurāṭ kruddhaḥ sattvadhātuḥ tamistritam |
hū vajrottiṣṭheti svākṣaścakramutkṣipya nirmitam ||157 ||
maṭkāracandrasūryākṣaḥ sarvādhvadikṣu dīpayan |
jagadālokayandhīmāṃścakrabhūmau parikramet ||158 ||
pādatalajvaladvajro vajrollālanatatparaḥ |
līlāvajrapadaṃ nṛtyan sadaṃṣṭrotkaṭahūkṛtaḥ ||159 ||
protsārayetpraduṣṭaughān devādyānvighnamaṇḍalān |
śrṛṇvantu sarvavighnaughāḥ kāyavākcittasaṃsthitāḥ ||160 ||
ahaṃ mañjuravaḥ śrīmān rakṣācakraprayojakaḥ |
vajreṇādīptavapuṣā sphālayāmi trikāyajān ||161 ||
laṃghayedyadi kaścinme viśīryetātra nānyathā |
bhūmeḥ parigrahaṃ kṛtvā nirvighnāya prakīlayet ||162 ||
 om gha gha ghātaya ghātaya sarvaduṣṭān phaṭ kīlaya kīlaya sarvapāpān phaṭ hū hū hū vajra kīla[ya] vajradhara ājñāpayati kāyavākcittavajra  #
kīlaya hū phaṭ | 
adhaḥ śūlordhvavighnāriṃ dhiyā madhye prakīlayet |
vighnaughān ghātayet sarvān daśadiksaṃvyavasthitān ||163 ||
saṃvīkṣya kṣmāṃ sunirvighnāṃ tīkṣṇajvālākulaprabhām |
sīmāprākāradigbandhān dhiyā kṛtvādhivāsayet ||164 ||
tvaṃ devi sākṣibhūtāsi sarvabuddhān(nāṃ)tāyinām |
caryānayaviśeṣeṣu bhūmipāramitāsu ca ||165 ||
yathā mārabalaṃ bhagnaṃ śākyasiṃghe(he)na tāyinā |
tathā mārabalaṃ jitvā maṇḍalaṃ lelikhāmyaham ||166 ||
kṣmāṃ saṃlipya sugandhādyaiścitraiḥ puṣpaiḥ prakīrya ca |
candrādyaiścakriṇāṃ sthāne prakuryānmaṇḍalaṃ budhaḥ ||167 ||
tatrāvāhya tu sa ca(cca)
kraṃ kṛtvā sīmādibandhanam |
pūjāstutyāmṛtāsvādaṃ kalaśānadhivāsayet ||168 ||
vastrācchāditasadgrīvāṃścūtādipallavānvitān |
kalaśānmāṇḍaleyānāṃ tanmantrairadhivāsayet ||169 ||
pañcavrīhyauṣadhīratnagandhāmbucakrasaṃcayam |
stragbaddhavajramūrdhnānaṃ cakreśena jayaṃ japet ||170 ||
arghaṃ datvā samāpūjya prakṣipya sitapuṣpakam |
dhūpādhivāsitaṃ tatra sadgandhādyabjabhājanam ||171 ||
pratidinaṃ trisandhyāsu baliṃ datvā tathā japet |
te ca cakrabahiṣkoṇe jayaścakreśasavyataḥ ||172 ||
tebhyo'rghabhājane toyaṃ kṣiptvā tenābhiṣecanāt |
ātmanaḥ sarvaśiṣyāṇāṃ jalābhiṣecanaṃ bhavet ||173 ||
cakrapūjāṃ punaḥ kṛtvā dhūpamutkṣipya pāṇinā |
cakreśaṃ prārthayeddhīmānbuddhāṃśca jānusaṃsthitaḥ ||174 ||
bhagavā(va)n mañjusadvajra vidyārāja namo'stu te |
icchāmi likhituṃ nātha maṇḍalaṃ karuṇātmakam ||175 ||
śiṣyāṇāmanukampāyai yuṣmākaṃ pūjanāya ca |
tanme bhaktasya bhagavan prasādaṃ kartumarhasi ||176 ||
samanvāharantu māṃ buddhā jagaccakrakriyārthadāḥ |
phalasthā bodhisattvāśca yāścānyā mantradevatāḥ ||177 ||
devatālokapālāśca bhūtāḥ saṃbodhiśāsitāḥ |
śāsanābhiratāḥ sattvā ye kecidvajracakṣuṣaḥ ||178 ||
amuko'haṃ mahāvajrī mañjuśryudayamaṇḍalam |
likhiṣyāmi jagacchuddhyai yathāśaktyupacārataḥ ||179 ||
anukampāmupādāya saśiṣyastuṣyatu mama |
maṇḍale sahitāḥ sarve sānidhyaṃ kartumarhatha ||180 ||
nimantryaivaṃ trivārāṃstān kṛtvā pūjādikaṃ vibhoḥ |
samārakṣya bahirgatvā svaśiṣyān strakkaragrahān ||181 ||
manīṣiṇo mahotsāhān kṛtajñānnirahaṅkṛtān |
kulino guṇinaḥ śrāddhānrūpavarṇavayo'nvitān ||182 ||
arthinaścābhiyuktāṃśca saugatānmantrasādhane |
virūpānnirguṇāṃścāpi hīnānapyadhivāsayet ||183 ||
caturṇāmapyanujñātaḥ parṣadāṃ maṇḍale vidhiḥ |
śikṣāsu svāsu yuktānāṃ mahāyānaratātmanām ||184 ||
mantrasiddhyarthinaḥ kecit praviśantīha maṇḍale |
puṇyakāmāstato'nye ca paralokārthino'pare ||185 ||
paralokaṃ samuddiśya śraddhāṃ kṛtvā ca bhūyasīm |
praviśenmaṇḍalaṃ dhīmānnaihikaṃ phalamīhayet ||186 ||
aihikaṃ kāṅkṣamāṇasya na tathā pāralaukikam |
paralokārthinaḥ puṃsaḥ puṣkalaṃ tvaihikaṃ phalam ||187 ||
evamuktvā tu tān śiṣyān dhiyā sā(svā)
ntarniveśitān |
prāgvadvajrābjasaṃśuddhān gṛhadvāre tu yācayet ||188 ||
tvaṃ me śāstā mahārata [ācārya samanvāhara] |
icchāmyahaṃ mahānātha mahābodhinayaṃ dṛḍham ||189 ||
dehi me samayaṃ tattvaṃ bodhicittaṃ ca dehi me |
buddhaṃ dharmaṃ ca saṃghaṃ ca dehi me śaraṇatrayam ||190 ||
praveśayasva māṃ nātha mahāmokṣapuraṃ varam |
triruccāryaitān śiṣyāñjñātvā yadbhaktivatsalān ||191 ||
prathānaṃ śiṣyamekaṃ tu kṛtvā brūyādidaṃ vacaḥ |
ehi vatsa mahāyānaṃ mantracaryānayaṃ vidhim |
deśayiṣyāmi te samyag bhājanastvaṃ mahānaye ||192 ||
buddhāstri-adhvasaṃbhūtāḥ kāyavākcittavajriṇaḥ |
saṃprāptā jñānamatulaṃ vajramantraprabhāvanaiḥ ||193 ||
mantraprayogamatulaṃ yena bhagnaṃ mahābalam |
mārasainyaṃ mahāghoraṃ śākyasiṃhādibhirvaraiḥ ||194 ||
lokānuvṛttimāgamya cakraṃ pravartya nirvṛtāḥ |
tasmānmatimimāṃ vatsa kuru sarvajñatāptaye ||195 ||
deśanādīṃstridhālāpya bodhicittaṃ tato guruḥ |
utpādayedanutpannamutpannaṃ smārayetpunaḥ ||196 ||
sarvakarmakṛtārakṣya dhyāyāddhṛtkaṇṭhamūrddhasu |
vajramabjaṃ tathā cakraṃ hū āḥ om teṣu vinyaset ||197 ||
gandhāmbuvajrasanmuṣṭyā hū om āḥ evamāpaṭhan |
hṛcchiraḥ kaṇṭhamālabhya dadyātpuṣpādikaṃ kramāt ||198 ||
puṣpaṃ mūrdhni puro dhūpaṃ dīpaṃ gandhaṃ punarhṛdi |
dadyātsarvakṛtājaptaṃ śiṣyebhyo yati rādarāt ||199 ||
dvādaśāṅgulapuṣpāgramakīṭāpāṭitāvraṇam |
āśvatthodumbarāvakraṃ pradadyāddantadhāvanam ||200 ||
prāgudaṅmukhasaṃsthaistaiḥ khādayitvaiva prakṣipet |
gocarmamātrabhū lipte siddhiṃ śāntyādikāṃ diśet ||201 ||
ācamya tricalupānaṃ dattvā bāhye niveśya ca |
kuśān śayyopadhānāya bāhuḥ(huṃ)
sūtraiḥ surakṣayet ||202 ||
tricalupānamantraḥ-om hrīḥ viśuddhadharma sarvapāpāni cāsya śodhaya sarvavikalpānapanaya hū |
sarvajñānāṃ kadā loke sambhavo jāyate na vā |
udumbarasyai(sye)
va kusumaṃ kadācitkarhicid bhavet ||203 ||
tato'pi durlabhotpādo mantracaryānayasya hi |
yena sattvārthamatulaṃ kartuṃ śaktā hyanirvṛtāḥ ||204 ||
anekakalpakoṭibhiryatkṛtaṃ pāpakaṃ purā |
tatsarvaṃ hi kṣayaṃ yāti dṛṣṭvā maṇḍalamīdṛśam ||205 ||
kimutānantayaśasāṃ mantracaryānaye sthitaḥ |
padaṃ hyanuttaraṃ yāti japanvai mantra(ntraṃ) tāyinām ||206 ||
ucchinnā durgati steṣāṃ sarvaduḥkhasya sambhavā |
yeṣāṃ caryāvare hyasminmatiratyantanirmalā ||207 ||
adya yuṣmābhiratulā lābhā labdhā mahātmabhiḥ |
yena yūyaṃ jinaiḥ sarvaiḥ saputrairiha śāsane ||208 ||
sarve parigṛhītāḥ stha jāyamānā mahātmabhiḥ |
tena yūyaṃ mahāyāne śvo yā(jā)
tā hi bhaviṣyatha ||209 ||
eṣa mārgavaraḥ śrīmān mahāyānamahodayaḥ |
yena yūyaṃ gamiṣyanto bhaviṣyatha tathāgatāḥ || 210 ||
kṛtvārthadeśanāṃ rakṣāṃ svāpayet kuśasaṃstare |
yatkiñcitpaśyatha svapne prātarme kathayiṣyatha ||211 ||
rakṣādhiṣṭhādikaṃ kṛtvā tajjapet sārvakarmikam |
pañcakulatricakrāṇāṃ kuṇḍali(lī)
sārvakarmikaḥ ||212 ||
pṛṣṭvā śubhāśubhaṃ svapnaṃ hatvā kuṇḍalināśubham |
śiṣyānsaṃrakṣya tān yogyānsaṃvaraṃ grāhayettataḥ ||213 ||
cakre'vaivartyasaṃsekaṃ dattvā nātha vadasva me |
cakradevatayostattvamācāryaparikarma ca ||214 ||
samayaṃ sarvabuddhānāṃ saṃvaraṃ guhyamuttaram |
ācāryaḥ syāmahaṃ nityaṃ sarvasattvārthakāraṇāt ||215 ||
ācāryatārthinaḥ śiṣyān grāhayitvā tu saṃvaram |
yogamādhāya saccakraṃ saṃpūjya khe dhiyā nyaset ||216 ||
śāśvatādisvarūpābhaṃ tadvarṇabījasaṃbhavam |
pañcajñānānvitaṃ sūtraṃ pañcaviṃśatibheditam ||217 ||
yaḥ(jaḥ) kārasūryacandrākṣo mañjuvajrātmavigrahaḥ |
dīptadṛṣṭyaṃkuśākṛṣṭaṃ svavarṇāntarniveśitam ||218 ||
vairocanādihṛjjñānasūtraṃ sarvakṛtā saha |
prayaccha śāśvatasūtraṃ svacakrasūtraṇāya ca ||219 ||
tritattvagarbhitaṃ caiva yāvadakṣobhyamarthayan |
anyonyānugatāḥ sarvadharmā ityādyanusmaran ||220 ||
cakradviguṇato dīrghaṃ dvāraviṃśatibhāgikam |
pañcāmṛtasugandhena temayitvātha rakṣitam ||221 ||
tryakṣarāntargataṃ yogī valayet sūtradhāriṇā |
trijjaḥ kāraistamāpreṣya jjaḥ jjaḥ jjaḥ ityapi svayaṃ punaḥ ||222 ||
vāmamuṣṭigraho nābhau pratīcyavāgdiśi sthitaḥ |
khasūtraṃ pātayecchrīmāṃ stathaivādhaḥ prasūtrayet ||223 ||
om vajrasamayasūtraṃ mātikrama hū |
sattvārthe bhavatāṃ kālo viyadvyāpitathāgatān |
codayetsūtradhvaninā tadihāgamanāya tu ||224 ||
yakṣapretendranāgeśadiṅmukho'gnyanilāśritaḥ |
prākpratīcyuttarāvākcaturdigbahiḥ prasūtrya ca ||225 ||
koṇasūtraṃ samāsūtrya cāgneyanairṛtisthitaḥ |
prākpratīcyuttarāvāgdiktathaivāṣṭakamaṇḍalam ||226 ||
dviguṇīkṛtya tatsūtraṃ cakramadhyeṣu dhārya ca |
cakrākāraṃ tato bāhyaṃ vajrasutradvayaṃ punaḥ ||227 ||
aiśānyāṃ cakravāḍaṃ ca svānupūrvyā pradakṣiṇāt |
sūtreṇa sūtrayetprājñaḥ sarvadiksamatāṃ vahan ||228 ||
animittairasiddhiḥ syāt sūtracchede guroḥ kṣayaḥ |
hīnātiriktato rogā diṅmohe śiṣyavibhramaḥ ||229 ||
caturastraṃ caturdvāraṃ catustoraṇabhūṣitam |
catuḥsūtrasamāyuktaṃ paṭṭastragdāmabhūṣitam ||230 ||
koṇabhāgeṣu sarveṣu dvāraniryūhasandhiṣu |
khacitaṃ vajraratnaistu sūtrayed bāhyamaṇḍalam ||231 ||
tasyābhyantarataścakramaṣṭamaṇḍalakopamam |
arddhena bāhyacakrasya samantātparimaṇḍalam ||232 ||
cakrastambhādyaracitaṃ vajrāvalyāvṛtaṃ śubham |
vibhajecca tato dvāraṃ hīḥkārakrodhadṛṣṭitaḥ ||233 ||
cakrāṣṭabhāgikaṃ dvāraṃ vedikārahitaṃ matam |
dvārapramāṇā niryūhā devatāpaṭṭikāstathā ||234 ||
dvārārddhā sarvato vedī kapolaḥ pakṣakastathā |
hārārddhahāracandrārkapaṭṭastragdāmapaṭṭikāḥ ||235 ||
rajobhūmistarddhena mūlasūtraṃ bhuvo bahiḥ |
cakrādyastambhasūtrāṇāṃ bhūmistulyā rajo bhuvā ||236 ||
toraṇaṃ triguṇaṃ dvārātpatākāghaṇṭayānvitam |
saddhaṇṭāmārutoddhūtā patākā bāhyakoṇataḥ ||237 ||
cakrānurūpato'nyeṣāṃ yathāśobhaṃ prakalpanā |
saṃbuddhajñānakāyatvādvāgmī vajrakule smṛtaḥ ||238 ||
dharmakāyātmasaṃśuddhau cittamaṇḍalamasya tu |
sattvāśayaṃ samāsādya mānādiniyamaḥ kṛtaḥ ||239 ||
prajñopāyodbhavā siddhirjātyādi niyamena kim |
tadekahastamārabhya yāvaddhastasahastrakam ||240 ||
evamāsūtrya taccakraṃ dīptadṛṣṭyā rajāṃsi tu |
prākkramajñānasaddīptyā samuktejyābhimantrayet ||241 ||
om vajracitta(tra) samaya hū |
dharmadhāturayaṃ śuddhaḥ sattvadhātupramocakaḥ |
svayaṃ mañjuravo rājā sarvatāthāgatālayaḥ ||242 ||
sarvadoṣavinirmuktaścakrābhyantarasaṃsthitaḥ |
aiśānīṃ diśamāśritya gururvāmena muṣṭinā ||243 ||
śvetaṃ pītaṃ tathā raktaṃ haritaṃ kṛṣṇameva ca |
samapradakṣiṇācchinnāvakrāṃ rekhā prapātayet ||244 ||
samāṃ ca pātayedrekhāṃ dvāraviśatibhāgikām |
sthūlapāte bhaved vyādhiḥ kṛśayā dhananāśanam ||245 ||
vidveṣo vakrayā mṛtyuśchinnayā guruśiṣyayoḥ |
apradakṣiṇapāte tu rajasāṃ kīlanaṃ bhavet ||246 ||
śvetavajramayī sūcī sauvarṇālambanāparā |
padmarāgamayī sūcī tathā marakatāparā ||247 ||
kṛṣṇābhyantarato jñeyā eṣa raṅgakramo'sya tu |
pūrveṇa tu mahāśvetaṃ dakṣiṇe pītasaṃyutam ||248 ||
lohitaṃ paścimabhāgaṃ māñjiṣṭhottarasaṃyutam |
madhyato bhūmibhāgaṃ tu indranīlaprabhāsvaram ||249 ||
prajñopāyātmako nityaṃ saṃlikhet susamāhitaḥ |
yavamātrāntarā rekhā pātanīyā parasparam ||450 ||
kuṇḍalāmṛtavajreṇa sarvaduṣṭān pramarddayan |
mahāmudrāsya daṃṣṭroktā duṣṭaśatruśca mantrarāṭ ||451 ||
namaḥ samantakāyavākcittavajrāṇām |
namo vajrakrodhāya mahādaṃṣṭrotkaṭabhairavāya asimuṣalaparśupāśahastāya |
 om amṛtakuṇḍali kha-kha-khāhi-khāhi tiṣṭha-tiṣṭha bandha-bandha hana-hana daha- daha garja- garja visphoṭaya-visphoṭaya sarvavighnavināyakān  #
mahāgaṇapatijīvitāntakarāya hū phaṭ | 
evaṃ maṇḍalamālikhya candrasūryakṛtāsanam |
madhye khaḍgaṃ likhecchyāmaṃ suviśuddhādibhāsvaram ||252 ||
pūrveṇāṣṭāraṃ saccakramādarśādisamujjavalam |
savye ratnaṃ haritābhaṃ navāṅgaṃ samatonnatam ||253 ||
paścime'ṣṭadalaṃ padmaṃ pratyavekṣādiraktakam |
uttare tu sat khaḍgaṃ kṛtyādipratimaṇḍitam ||254 ||
upāyairnetramāgneyāṃ nairṛtyāṃ vajramarthanāt |
vāyavyāṃ vikacāsyaṃ tu balātpadmaṃ sakandakam ||255 ||
aiśānyāmutpalaṃ jñānāt pītaṃ nīlābhraśobhanam |
a(ā)gneyyādicatuṣkoṇe pūrvadvāradvipārśvayoḥ ||256 ||
darpaṇaṃ ca tathā vīṇāṃ gandhaśaṃkharasāyanam |
vastraṃ dharmodayaṃ(ya)
ścaiva dānaśīlādiśodhitam ||257 ||
śraddhādimudgaraṃ daṇḍaṃ padmaṃ vajraṃ caturthakam |
dvāreṣu sarvathā jñātvā sphuṭaṃ dhyātvā svacakrakam ||258 ||
prāgvatprajñāṅgasaṃyogād buddhān svāntarniveśya ca |
saccittena viyadvyāpya cakrapārśvakṛtāspadān ||259 ||
taiḥ samāyātavighnāṃstānsamutsāryābhirakṣya ca |
yamāryādibhirākṛṣyāveśya badhvā vaśaṃ nayet ||260 ||
cakṣuḥkāyādyadhiṣṭhāyārghābhiṣekābhipūjanam |
kṛtvā stutvātha saṃprīṇya japtvā vibhāvya toṣayet ||261 ||
prāgvat satpadmabhāṇḍe tu kṛtvā jñānāmṛtāmṛtam |
dikpālān svasvayogasthān prapūjya maṇḍalaṃ viśet ||262 ||
trailokyavijayo bhūtvā yathāptyābharaṇāmbaraḥ |
kṛtapradakṣiṇaścakraṃ natvā homena pūra(ja)yet ||263 ||
caturaṅgphalamātyajya tanmānābjapraphullayā |
vedyā hastārddhahastādhaścakravat sārvakarmikam ||264 ||
dairghāducchrayataḥ khaḍgamaṣṭaikāṅgulamānakam |
kuṇḍamadhye likheccakraratnābjakhaḍgamadhyagam ||265 ||
bahirveṣṭitavajrālīṃ yogī pūrvamukhasthitaḥ |
japtvā sarvakṛtā rakṣya vāme'rghādyanyadanyat(taḥ) ||266 ||
nyasyopakaraṇaṃ prokṣya mañjuvajrātmayogavān |
kṣīravṛkṣendhanādīptamagniṃ tryakṣararecitam ||267 ||
prajvālya vyajanāghātaiḥ kuśān dadyāt pradakṣiṇam |
ādyajahṛt sa ca (ādyahṛjjaṃ ca raṃ)
tryastrābjasthaṃ ruṃ(raṃ)
bījasambhavam ||268 ||
dhyātvā pītaṃ trivaktraṃ tu pīnaṃ prajñāṅgasaṅginam |
kuṇḍikābhayadaṇḍākṣamālākaramihānalam ||269 ||
āvāhya jñānasadvahniṃ prāgvat tritattvaṭakkinā |
abhyukṣaṇādikaṃ tasya kṛtvāsananiveśanam ||270 ||
strukstruve hastadaṇḍādho vajraratnaistadūrdhvataḥ |
caturastrāṅgulā pātrī dvyaṅgulakhātavajradhā(jrādhaḥ) ||271 ||
caturaṅgulavajrāntarante padmadalākṛtiḥ |
antarvajrāṅgulaṃ khātaṃ dvyaṅgulābjadalaṃ stuvam ||272 ||
dhyātvā svadaivataṃ bījaṃ pradīptaṃ strukstruvānane |
dadyātpūrṇāhutiṃ tasmai rephaṃ vinyasya tanmukhe ||273 ||
juhvīta samidho dhanyaḥ samiddhe'gnau ghṛtaṃ tilān |
dūrvā'khaṇḍaṃ tu dadhyannaṃ kuśān vidhikramādataḥ ||274 ||
tathatājñānasadvahnerhṛccandre maṃ bhavādhipam |
saccakraṃ juhuyād dhyātvā bāhyapūjādipūrvakam ||275 ||
om agnaye svāhā |
ghṛtasya ||
om sarvapāpa dahanavajrāya sarvapāpaṃ daha svāhā |
tilānām ||
om vajrāyuṣe svāhā |
dūrvāyāḥ ||
om vajrapuṣṭaye svāhā |
akhaṇḍataṇḍulānām ||
om sarvasampade svāhā |
dadhyannasya ||
om apratihatavajrāya svāhā | kuśānām ||
puṣṭiśāntivaśākarṣe dveṣoccāṭābhicārake |
om svāhā hoḥ jaḥ hū hū phaṭ mantrānte cāpi codanā ||276 ||
hṛtsattvāt svādhipāt sarvāḥ prīṇyante devatā iti |
dhyāyaṃścandrādikairanyairdravyaiḥ saṃtarpya pūrvavat ||277 ||
hṛccandracakrasajjihvamante pūrṇāhutiṃ tathā |
abhyukṣyācamanārghaṃ dattvā pūjya stutvā visarjayet ||278 ||
śeṣaṃ havyaṃ svayogātmā vahnau hutvātha taṃ tathā |
visarjya prāgvidhānena cakramāpūjya saṃviśet ||279 ||
śiṣyapraveśavidhinā praviśyādau svayaṃ kṛtī |
niṣpādya sekaparyantaṃ prāpyānujñā(jñāṃ)
kulādhipān ||280 ||
mahārāgodbhavaṃ tattvaṃ cakraṃ ca pratibimbavat |
pure śiṣyapraveśārthaṃ tattvaṃ satyaṃ ca śrāvayet ||281 ||
ākāśotpādacihnatvādanādinidhanaḥ paraḥ |
mahāvajramayaḥ sattvo mañjuvajrādya siddha me ||282 ||
sarvottamamahāsiddhi māhaiśvaryādhidaivata |
sarvavajradharo rājā siddha me paramākṣara ||283 ||
nirdoṣaḥ śāśvataścāsi sarvarāgānurāgaṇa |
tattvena siddha me bhagavan mahārāgo mahārata ||284 ||
atyantaśuddhasarvāgra ādimuktastathāgataḥ |
samantabhadra sarvātmā bodhisattva prasiddha me ||285 ||
sarvottamamahāsiddhimāhaiśvaryāgramudrayā |
siddhavajra mahotkarṣād vajragarvāpate mama ||286 ||
sarvasattvamanovyāpī sarvasattvahṛdi sthitaḥ |
sarvasattvapitā caiva kāmo'gryaḥ samayāgriṇām ||287 ||
yena satyena sajjñānaṃ prajñopāyātmamaṇḍalam |
tena satyena me nātha kāmāṃstvaṃ paripūraya ||288 ||
pratibimbasamā dharmā acchāḥ suddhā hyanāvilāḥ |
agrāhyā anabhilāpyāśca hetukarmasamudbhavāḥ ||289 ||
tathātā tattvaniryātā iti satyena maṇḍale |
pratibimbaṃ sphuṭaṃ śiṣyāḥ sarve paśyantvakalmaṣāḥ ||290 ||
sāmānyasaṃvaraṃ śiṣyaṃ prāgvatkāyādibhāsvaram |
jamanī(yavani)
kāntaraṃ prokṣya sarvakṛt kalaśāṃstathā ||291 ||
raktāmbaraṃ tadāsyaṃ ca pṛcchet kastvamiti priya |
śiṣyeṇāpi tato vācyaṃ subhago'hamiti priya ||292 ||
saṃpūjya strakkaraṃ dvāri tathaivādattadakṣiṇam |
yogacittaṃ samutpādya hṛdi vajraṃ hṛdā nyaset ||293 ||
mantraḥ- om sarvayogacittamutpādayāmi surate samayastvaṃ hoḥ sidhya vajra yathāsukham |
adya tvaṃ sarvatathāgatādhiṣṭhito bhaviṣyasi |
na ca tvayedaṃ sarvatathāgataparamarahasyamamaṇḍalapraviṣṭāya vaktavyaṃ na cāśraddhā[ya dā]tavyamiti vācyam |
yamāryādi svasanmantraiḥ samākṛṣya praveśya ca |
pañcākṣarairathāpyevaṃ vācyaṃ satsaṃvaragrahe ||294 ||
adya tvaṃ sarvatathāgatakule praviṣṭaḥ |
tadahaṃ te vajrajñānamutpādayāmi yena jñānena tvaṃ sarvatathāgatasiddhīrapi prāpyasi kimutānyāḥ siddhīḥ |
na ca tvayādṛṣṭamaṇḍalasya purato vaktavyam |
mā te samayo vyathe(vyarthaṃ gacche)
diti taddhṛdi vajramāsthāpya |
om vajrasattva svayaṃ te'dya hṛdaye samavasthitaḥ ||295 ||
nirbhidya tatkṣaṇaṃ yāyād yadi brūyādimaṃ nayam |
padmasthaṃ tryakṣarojvalaṃ pāyayedamṛtaṃ pañca ||296 ||
idaṃ te nārakaṃ vāri samayātikramād dahet |
samayarakṣaṇāt siddhiḥ piba vajrāmṛtodakam ||297 ||
om vajrodaka ṭhaḥ ||
dṛḍhapratijñamidaṃ vadet |
adyaprabhṛti tavāhaṃ vajrapāṇiryadahaṃ brūyāmima kuru tat tvayā kartavyam |
na cāhamavamantavyo mā te viṣamāparihāreṇa kālakriyāṃ kṛtvā narakapatanaṃ syāt |
brūyādrbūdi tataḥ śiṣyān
sarvatathāgatāścādhitiṣṭhantāṃ vajrasattvo me āviśatu |
vācayitvā ca taddhṛdi ||
vajrāṅkaṃ koṇamāhendre hū dhyāyāt pīta la bhave |
vāruṇaṃ va bhavaṃ śuklaṃ ghaṭāṅka parimaṇḍalam ||298 ||
nīladhvajāṅkaṃ dhanvābhaṃ vāyavyaṃ ya bhavaṃ calam |
kāye vāci tayorhaḥ āḥ pādādho jhaiḥ samujjvalam ||299 ||
vāyavye ra bhavaṃ tryastreṇoddīpya śiṣyamāviśet |
āveśaya stobhaya rararara cālaya 2 hū haḥ āḥ jhaiḥ ||300 ||
jihvāyāṃ raktāmāḥkāraṃ dhyātvāviṣṭaṃ punarvadet |
rāgavajraṃ tamābhujya brūhi vajra śubhāśubham ||301 ||
tamāveśaṃ dṛḍhīkurvan tiṣṭha vajreti taṃ lapet |
prakṣepayet strajaṃ cakre pratīccha vajra hoḥ vadet ||302 ||
tāṃ śirasi bandhayet pratigṛhṇa tvamimaṃ sattvaṃ mahābala |
cihnaiḥ cihnasamīpe vā strak prapannāprapannayoḥ ||303 ||
patecchraddhyāpi tadyogaṃ dadyādbhavyatayāthavā |
sajvālaṃ praṇavaṃ netre dhyātvā ||
om vajrasattvaḥ svayaṃ te'dya cakṣūdghāṭanatatparaḥ |
udghāṭayati sarvaṃ yo vajracakṣuranuttaram ||305 ||
cakraṃ pradarśayet ||304 ||
cakrādhipaṃ samārabhya yāvadamṛtakuṇḍalim |
secayedambunā mūrdhni vajrābhiṣiñcivāgbruvan ||306 ||
secayenmaulinā prāgvaddattvā cādhipadaivatam |
hṛdi saṃgrāhya tadvajraṃ vajreṇāpyabhiṣecayet ||307 ||
adyābhiṣiktastvamasi buddhairvajrābhiṣekataḥ |
idaṃ tatsarvabuddhatvaṃ gṛhṇa vajraṃ susiddhaye ||308 ||
āliṅgya vajraghṇṭābhyāṃ svādhipāt-
om vajrādhipati tvāmabhiṣiñcāmi tiṣṭha vajrasamayastvam |
om vajrasattva tvāmabhiṣiñcāmi vajranāmābhiṣekataḥ |
he amuka vajra !
mūrdhnināmataḥ |
yadyad bhāti svasarvasvaṃ mukhyaṃ tanmañjurāṭ svayam |
dharmāḥ śuddhāḥ prakṛtyā yad buddhajñānacayaḥ sa hi ||309 ||
svasyaiva cakravartitve śrīdhvanirnāma āditaḥ |
sarve sarvādhipatyā tu vajrānto he niyojitāḥ ||310 ||
abdhātuśuddhirakṣobhyā makuṭaḥ samatātmakaḥ |
vajraṃ satpratyavekṣātmādhipaḥ kṛtyakaro'rthadaḥ ||311 ||
jñānaṃ vidyātra vajraṃ syāddhāturgotraṃ vaśīhya(kṛ)taḥ |
vratavyākaraṇāśvāsā vidyāseke'pi nāmnyamī ||312 ||
idaṃ tatsarvabuddhatvaṃ vajrasattvakare sthitam |
tvayāpi hi sadā dhāryaṃ vajrapāṇi dṛḍhavratam ||313 ||
om sarvatathāgatasiddhivajrasamaye tiṣṭha eṣa tvāṃ dhārayāmi hīḥ hi hi hi hi hū |
sarvānvajravrataṃ dattvā vajraṃ tattvena grāhayet |
anādinidhanaḥ sattvo vajrasattvo mahārataḥ ||314 ||
samantabhadraḥ sarvātmā vajragarvāpatiḥ patiḥ |
ghaṇṭāṃ tattvena saṃgrāhya dharmaśabdena vādayet ||315 ||
iyaṃ sā sarvabuddhānāṃ prajñāghoṣānugā smṛtā |
tvayāpi hi sadā dhāryā bodhiragrā jinairmatā |
tāṃ taddharmeṇa vādayet ||316 ||
svabhāvaśuddho hi bhavaḥ svabhāvairvibhavīkṛtaḥ |
svabhāvaśuddhaiḥ satsattvaiḥ kriyate paramo bhavaḥ ||317 ||
adhiṣṭhāya mahāmudrāṃ hṛdbhiḥ sevādikīrtitaiḥ |
samayaiḥ kāmarūpādyairjapenmantramavyaṅgataḥ ||318 ||
svasaṃvedyasvabhāvaistaiḥ sarvadiktryadhvasaṃsthitaiḥ |
svādhidaivatayogena svaṃ parāṃścaiva pūjayet ||319 ||
duṣkarairniyamaistairyat sevyamānairna siddhayaḥ |
sidhyante'ntarddhyabhijñākhacārīvākcittakāyajāḥ ||320 ||
tasmād buddhāśca satsattvā mantracaryāgracāriṇaḥ |
prāptā dharmākṣaraṃ śreṣṭhaṃ sarvakāmopasevanaiḥ ||321 ||
sevayan kāmaguṇān pañca sukhaduḥkhobhayātmakān |
jñānārthī rāgiṇāṃ yogāt sādhayet sarvameva hi ||322 ||
kāyavākcittasaṃsiddheryāścānyā hīnajāḥ smṛtāḥ |
sidhyante mantrajāpāttu kāyavākcittabhāvanaiḥ ||323 ||
yaduktam -
vajraṃ tattvena saṃgṛhya ghaṇṭāṃ dharmeṇa vādya ca |
samayena mahāmudrāmadhiṣṭhāya hṛdā japet ||324 |iti ||
tatpratyuktam-
gṛhīta saṃvaraṃ śiṣyaṃ tathaiva dattadakṣiṇam |
yācayedabhiṣekāya praṇāmyaivaṃ tu gāthayā ||325 ||
bodhivajreṇa buddhānāṃ yathā datto mahāmahaḥ |
mamāpi trāṇanārthāya khavajrādya dadāhi me ||326 ||
praveśadvārapīṭhasthāṣṭadalābjeṣṭayoginam |
sarvadik tryadhvakhavyāpibuddhacakraiḥ svahṛdbhavaiḥ ||327 ||
vādyagandhādyupetaistaiḥ prāgvad vidyābhiṣekiṇam |
mahāvajrābhiṣekeṇa secayediti gāthayā ||328 ||
abhiṣekaṃ mahāvajraṃ traidhātukanamaskṛtam |
dadāmi sarvabuddhānāṃ triguhyālayasaṃbhavam ||329 ||
dattvāvivartyasaṃsekaṃ cakratattvaṃ tu darśayet |
caturastramavaiṣamyādbuddhābuddhasamatvataḥ ||330 ||
kāyaviccittadharmāṇāṃ nānaikatvādyayogataḥ |
tatsmṛtistatra yā śraddhā prāgdvāraṃ bodhaye matam ||331 ||
bhūtabhāviviparyāsahānyanutpattaye tataḥ |
abhūtotpannatathyasya cotpattisthitaye punaḥ ||332 ||
avāgdvāraṃ caturvīryacchandotsāhasthitirmatiḥ |
paścimaṃ ṛddhipādāstu dvāraṃ tat smṛtiratra tu ||333 ||
śraddhāvīryasmṛtidhyānaprajñendriyabalātulam |
samādhiruttaraṃ caivaṃ caturdvāraṃ smṛtīndriyaiḥ ||334 ||
prathamādicartudhyānaiścatustoraṇavadbhavet |
śūraṅgamakhagañjādisamādhirvedikāḥ smṛtāḥ ||335 ||
vedyāṃ pūjākaravyagragranthādidhāriṇīcayam |
yaccitrābharaṇaṃ tasmāt sarvāśāparipūraṇam ||336 ||
vinayoddhūtasaddharmanavāṅgaravasarvagam |
mārutoddhūtaviśvāgrapatākāghaṇṭānāditam ||337 ||
jñāneṣvādarśabodhyaṅgaiḥ sarvadikṣu prabhāsvaraiḥ |
hārārddhahāracandrārkādarśastrakcāmarojjvalam ||338 ||
cakraratnādisatstambhairvimokṣāṣṭakaśodhitaiḥ |
tasyābhyantarataścakramaṣṭamaṇḍalakopamam |339 ||
sarvadiktryadhvasambhūta vajrayānapravartanāt |
vajrasūtraparikṣiptaṃ samantātparimaṇḍalam ||340 ||
raṅgāṇi pañcasaṃbuddhāstu jñānaiḥ sattvarañjanāt |
indriyārthādisaṃśuddhyā savalakṣaṇavivekataḥ ||341 ||
prajñājñānāmṛtaṃ pītaṃ vajriṇāṃ kalaśaṃ tu tat |
sambhārapūriniṣyandaḥ pūrṇakumbhaḥ kṛpārdrataḥ ||342 ||
puṣpadhūpamahādīpagandhākhyaṃ yacca maṇḍale |
bodhyaṅgasumanohlādidharmolkāyaśasāṃ cayaḥ ||343 ||
dharmāhārastu naivedyaṃ hrīrapatrāpyamanbaram |
sugītanṛtyavāditraṃ mahāsukhavivarddhanam ||344 ||
puraṃ mokṣapuratvācca maṇḍalaṃ sārasaṃgrahāt |
cakratattvaṃ samādarśya devatātattvamādiśet ||345 ||
śraddhāvīryasmṛtidhyānaśuddhyā saddvārirūpakam |
kāyādau yogadṛ(dhṝ)
kcittaṃ prajñāśuddhyā sunirmalam ||346 ||
dānādiṣaṭbahiḥśuddhyā rūpavajrādibhāvadhṛk |
bhūpāyādyanimittatvāllocanādisvabhāvakam ||347 ||
arthasattvātmasaṃkalpapravṛttijñānaśuddhitaḥ |
ādarśādiakaṃ ca jñānaṃ sarvabuddhasvarūpakam ||348 ||
jñānānutpādayogena cakreśākārabhāsvaram |
rūpādibhramasaṃśuddhyā skandhāyatanadhātukam ||349 ||
mātsaryādiparāvṛttaiḥ paramābhūsu susthiram |
svavipakṣa parāvṛttyā balādyavikalāmalam ||350 ||
avikalpāttu gāmbhīryamaudāryaṃ svaparodayāt |
gāmbhīryaudāryataścetaḥ prajñopāyātmakaṃ matam ||351 ||
pratyātmavedyadharmatvād bhedābhedādyasaṃsthitam |
evaṃ prapañcite bhānti phalāḥ pāramitādayaḥ ||352 ||
samayāgryā tato yogaṃ rūpābdaguṇayuktayā |
kṛtvācāryo'tra saṃviśya jñānāveśaṃ prakalpayet ||353 ||
vajreṇa padmamāsphoṭya buddhān svāntarniveśya ca |
sthirīkṛtya ca padmasthān prāpyānujñāṃ kulādhipāt ||354 ||
svanāmoccārya vajrātmā sphārayeccakrayogataḥ |
vajrābjadhvanibhirbuddhānānīya cakrapārśvataḥ ||355 ||
vighnānutsārya saṃrakṣya dattvārghaṃ pratipūjya ca |
saṃstutya dvāribhirdvārakarma kṛtvātra sādhayet ||356 ||
cakṣuḥkāyādyadhiṣṭhānasekapūjādikalpite |
vijñapayetsarvasattvārthaṃ kurudhvaṃ sarvasiddhaye ||357 ||
cakraṃ saṃlikhya samyak prākpratiṣṭhāyāstvayaṃ vidhiḥ |
pratimāpustakādīnāṃ pauruṣāntastu sekataḥ ||358 ||
kalaśārghavitānādi rakṣāhomādi yatsmṛtam |
tripañcākṣara sanmantrairmantrairvā prāksamuddhṛtaiḥ ||359 ||
kārayitvā bahiḥsnānaṃ cakravartīva tatsvayam |
uttamaṃ tattvametaddhi prajñopāyātmakaṃ tu yat ||360 ||
jalamaulī tu niṣyandaḥ pāko vajrādhipāhvakāḥ(kaḥ) |
sambuddhaiḥ pauruṣaḥ seko vaimalyo guhyayogataḥ ||361 ||
tato rūpādisampannāṃ svabhyastacakrayoginīm |
samayasaṃvarasthāṃ tāṃ cakre madrāmadhiṣṭhya ca ||362 ||
munīndravṛndaṃ vajrāntaḥ samāveśya ca satsukham |
prapīḍyānāmajeṣṭhābhyāṃ śiṣyavaktre prapātayet ||363 ||
śiṣyo dṛḍhamatiḥ sarvaṃ pibedvairocanātmanā |
sa bhavedviśvavad viśvo'trā(tya)
ho sukheti vāgbruvan ||364 ||
prajñāsamparkataḥ śrīmān tattvaṃ samupalakṣayet |
iyaṃ te dhāraṇī ramyā sevyā buddhaiḥ prakalpitā ||365 ||
cakrakramaprayogeṇa samāsvādaya satsukham |
vajraparyaṅkataścittaṃ maṇyantargatamīkṣayan ||366 ||
maṇḍalaṃ devatātattvamācāryaparikarma ca |
saṃkathya guhyaprajñābhyāṃ siktvā tattvaṃ samuddiśet ||367 ||
yadāha-
na tathā bodhicaryādyairanyai rvāpi nayaiḥ śubhaiḥ |
prāpyante sarvabuddhādyā yathābhiṣekādito nayāt ||368 ||
samayaṃ rakṣayedbhartuḥ saṃvaraṃ pālayetsadā |
pañcamāṃsāmṛtāṃ(taṃ)
bhakṣyaṃ rakṣo(kṣyo)
'nyaḥ samayo'pyataḥ ||369 ||
ratnaghnaghātasarvastrīparasvādanaṃ vāṅmṛṣā |
etaddhi vidhivadrakṣyaṃ yogatantre ca yatsmṛtam ||370 ||
tatastathāgato bhūtvā vyākuryādudga(gī)tayānayā |
hṛnmuṣṭicīvarā vāmā dakṣiṇā tu varapradā ||371 ||
om eṣo'haṃ vyākaromi tvāṃ vajrasattvastathāgataḥ |
bhavadurgatitoddhṛtyātyantabhavasiddhaye ||372 ||
he vajra nāma tathāgata siddhaye bhūrbhuvaḥ svaḥ |
vyākriyate'nayā yastu mantrī sarvajagatpatiḥ |
bodhāvanuttarāyāṃ hi vyākuryātsugatairapi ||373 ||
yathā yathā hi vinayaṃ sattvā yānti svabhāvataḥ |
tathā tathā hi sattvārthaṃ kuryādrāgādibhiḥ śuciḥ ||374 ||
pratidinaṃ catuḥsandhyaṃ samādhitrayayogavān |
bhūtvā sādhaya saṃsiddhiṃ sāmānyetarabhāvanīm ||375 ||
antarddhirdhātusāhastre dvisāhastreṣvabhijñakaḥ |
vidyādharastrisāhastre vajrī sarvajagatpatiḥ ||376 ||
śāntipuṣṭyādi yatkarma tadanyadvā yadīpsitam
cakrānurāgayogena sādhayan sidhyate laghu ||377 ||
taduktam- vajrādhipatayaḥ sarve rāgatattvārthacintakāḥ |
kurvanti rāgajāṃ bodhiṃ sarvasattvahitaiṣiṇīm ||378 ||
ato bodhyarthiko mantrī kāyavākcittaceṣṭitam |
karma kuryādvidhānena sarvaṃ tadbodhaye matam ||379 ||
yathā praviṣṭaśiṣyebhyo'nuśaṃsārthibhya ityapi |
samāśvāsaṃ trisamayamato dadyādvidhānataḥ ||380 ||
dṛṣṭvā praviṣṭvā paramaṃ rahasyottamamaṇḍalam |
sarvapāpairvirnimuktā bhavanto'dyaiva susthitāḥ ||381 ||
na bhūyo maraṇaṃ vo'sti yānādasmānmahāsukhāt |
adhṛṣyāścāpyabaddhā(dhyā)
śca ramadhvamakutobhayāḥ ||382 ||
nivṛtaṃ bhavaduḥkhaṃ vo'tyantabhavaśuddhaye |
saṃbhūtāḥ śāsināmagrā atyantabhavasiddhaye ||383 ||
ayaṃ vaḥ satataṃ rakṣaḥ(kṣyaḥ)
siddhaḥ samayasaṃvaraḥ |
sarvabuddhaiḥ samaṃ proktājñā paramaśāśvatī ||384 ||
bodhicittaṃ na vai tyājyaṃ yadvajramiti mudrayā |
yasyotpādanamātreṇa buddha eva na saṃśayaḥ ||385 ||
saddharmo na pratikṣepyo na ca tyājyaḥ kadācana |
ajñānādvātha mohādvā na vai vivṛṇuyāt sa tu ||386 ||
svamātmānaṃ parityājya tapobhirna ca pīḍayet |
yathāsukhaṃ sukhaṃ dhāryaḥ saṃbuddho'yamanāgataḥ ||387 ||
vajraṃ ghaṇṭā ca mudrā ca na vai tyājyā kadācana |
ācāryo nāvamantavyaḥ sarvabuddhasamo hyasau ||388 ||
jvarairgarairviṣai rogairḍākinyupadravairgrahaiḥ |
vighnairvināyakairghorairmārito narakaṃ vrajet ||390 ||
tasmāt sarvaprayatnena vajrācāryaṃ mahāgurum |
pracchannavarakalyāṇaṃ nāvamanyet kadācana ||391 ||
anurūpaṃ ca te deyaṃ gurubhaktaṃ sadakṣiṇam |
tato jvarādayastāpā na bhūyaḥ prabhavanti hi ||392 ||
nityaṃ svasamayaḥ sādhyo nityaṃ pūjyāstathāgatāḥ |
nityaṃ ca gurave deyaṃ sarvabuddhasamo hyasau ||393 ||
tad dānāt puṇyasaṃbhāraḥ sambhārādbodhiruttamā |
datte'smai sarvabuddhebhyo dattaṃ bhavati śāśvatam ||394 ||
adya vaḥ saphalaṃ janma yadasmin supratiṣṭhitāḥ |
samāḥ samayadevānāṃ bhavitāstha na saṃśayaḥ ||395 ||
adyābhiṣiktā āyuṣmantaḥ sarvabuddhaiḥ savajribhiḥ |
traidhātukamahārājyaṃ(jāḥ)
rājādhipatayaḥ sthirāḥ ||396 ||
adya mārān vinirjitya praviṣṭāḥ paramaṃ puram |
prāptamadyaiva buddhatvaṃ bhavadbhirnātra saṃśayaḥ ||397 ||
iti kuruta manaḥ prasādavajraṃ
svasamayamakṣayasaukhyadaṃ bhajadhvam |
jagati laghusukhe'dya vajrasattva-
pratisamaśāśvatatāṃ gatā bhavantaḥ ||398 ||
praṇipatya guroḥ pādau śiṣyāḥ sadbhaktivatsalāḥ |
brūyureva kariṣyāmo yathājñāpayase vibho ||399 ||
satyeva saṃbhave teṣāṃ pratyekaṃ vāmapāṇinā |
savyāṅguṣṭhakamāgṛhya śāntiṃ kuryād vidhānataḥ ||400 ||
trisaptāhutimekāṃ vā rājño vā bhūpateratha |
dikpālasvātmaśāntau ca hutvā yācet(ta) dakṣiṇām ||401 ||
sarvasattvārthakartavye śrutādau vā prati prati |
bhūgajādi suvarṇādau svasiddhau vā sahāyatām ||402 ||
saṃgṛhya yattadutsṛṣṭaṃ saṃtoṣya dattadakṣiṇān |
sarvāhāravihāraistaiḥ svaparaiścakramarcayet ||403 ||
saṃgṛhya yogyasacchiṣyān vicitraparamāyubhiḥ |
santarpya copasaṃhṛtya muḥkārāntaiśca tryakṣaraiḥ ||404 ||
akāretyādi mantreṇa śūnyavaccakramukttamam |
dattvārthine rajaḥ stokaṃ mahattoye rajaḥ sṛjet ||405 ||
garttāpūre pratiṣṭhāyāṃ home cakre ca yaddhanam |
ācāryasyaiva tatsarvamityāha varavajradhṛk ||406 ||
ityādikarmikasyāyamuktaścakravidhiḥ sphuṭaḥ |
jñānāveśasulabdhaḥ sattvāveśenaiva kathyate ||407 ||
dvādaśābde samāveśya saṃpūjya bālabālike |
tābhyāṃ yadracayeccakraṃ cittavākkāyikaṃ matam ||408 ||
citte tvakṣobhyamāmakyorāde(ve)
śaḥ samudāhṛtaḥ |
pāṇḍarāmitayorvāci kāye śāśvatalocane ||409 ||
cittavākkāyasaṃstobhādracanā tviyamadbhutā |
cittastobhāt parijñānaṃ vākstobhānmantrabhāṣaṇam ||410 ||
kāyastobhācca khe sthānaṃ stobhāveśe vidhistvayam |
ācāryaśiṣyaseko'tra prāṅnyāyenaiva saṃsthitaḥ ||411 ||
prāptajñānavaśī kuryāccetasaiva tricakrakam |
tadadhiṣṭhānataścakraṃ dṛśyate svaparairyataḥ ||412 ||
praveśo'trābhyanujñātaḥ spaṣṭasvapnavadiṣyate |
yatastenottamo jñeyaścittama(vṛ)
ttidṛḍhatvataḥ ||413 ||
triyogināmapi prāgvad vidhirvākkāyacakrayoḥ |
tatsthāne'kṣobhyacihnaṃ syādvākkāyaguhyaśuddhaye ||414 ||
jñānādikarmisaṃleśisaṃprāptavaśināmapi |
cetasaiva vidhiḥ sarvastaddhīno naiva sidhyati ||415 ||
vajrācāryāgraśiṣyāṇāṃ niṣyandādiratātmanām |
manasokto vidhiḥ śreṣṭho vāṅmātreṇātra kiṃ bhavet ||416 ||
vṛttamātrānna buddhatvaṃ śrutamātrācca no bhavet |
cintayāpi na yāvacca bhāvanāto nirudhyate ||417 ||
yadāha-
alaṃ bahuvisarpiṇyā kathayā mantravādiṃnām |
cetaḥ sādhyaṃ viśeṣeṇa cittāt saṃbodhisambhavaḥ ||418 ||
yaduktam-
yatphalaṃ bodhicittaṃ tadbuddhajñānamanuttaram |
vajrasattvamayaḥ tasya dharmasaṃbhoganirmitam ||419 ||iti
prākṛtakalpanā'vṛtternānyad duḥkhaṃ bhavātmakam |
sākṣādasya virodhyevaṃ prajñopāyātma [kaṃ manaḥ] ||420 ||
[ācāryadīpaṅkarabhadraracito guhyasamājamaṇḍalavidhiḥ samāptaḥ]
