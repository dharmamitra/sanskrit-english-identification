Mṛtyuvañcanasitatārāsādhana
mṛtyudoṣair aliptaḥ syāt tārāhṛccakrabhāvakaḥ /
lābhī ca sarvasiddhīnāṃ ṣaṇmāsāvadhi tatparaḥ // Mvsts_1 //
vāgīśvarakṛtādeśān mṛtyuvañcanasaṃgrahāt /
uddhṛtā sitatārāyā bhāvanā bhayanāśinī // Mvsts_2 //
turyavargādyasākāratviṣā visphuritāmbare /
sitābjendvāsanāṃ dṛṣṭvā puras triśaraṇaṃ paṭhet // Mvsts_3 //
muhūrtaṃ śūnyatāṃ paśyet prākṛtāropahānaye /
tataḥ praṇidhisāmarthyād bodhicittākṣaraṃ bhavet // Mvsts_4 //
sitāravindamadhyasthacandrabimbāsanopari /
ābaddhavajraparyaṅkāṃ varadotpaladhāriṇīm // Mvsts_5 //
śaraccandrakarākārāṃ pṛṣṭhacandrasamāśritām /
sarvālaṅkārasaṃpūrṇāṃ ṣoḍaśābdavapuṣmatīm // Mvsts_6 //
sarvasaṃbuddhatatputramātaraṃ kāmarūpadhām /
dhyātvāryatārāṃ hṛdaye tasyāś cakraṃ sitadyuti // Mvsts_7 //
aṣṭakoṣṭhakam aṣṭābhir akṣaraiḥ paripūritam /
oṃhāvyañjanamadhyasthasādhyanāmādyanābhikam // Mvsts_8 //
dhyāyād ekāgracittaḥ san ṣaṇ māsān dṛḍhaniścayaḥ /
japed akhinnacittaḥ san mantram enaṃ daśākṣaram // Mvsts_9 //
oṅkāram ādito dattvā paścāt tāre prayojayet /
tuttāre syāt ture paścāt svāhāntaḥ sārvakarmikaḥ // Mvsts_10 //
brahmendraviṣṇucandrārkarudradikpālamanmathaiḥ /
apy akhaṇḍitaromāgro mṛtyuṃ jayati muktavat // Mvsts_11 //
valīpalitadaurbhāgyavyādhidāridryasaṃkṣayaḥ /
siṃhādyaṣṭamahābhītiduḥkhasaṃdohanāśanam // Mvsts_12 //
ayācitāmbarapānaharmyaratnādisaṃgamaḥ /
khaḍgāñjanapādalepabhadrakumbhādisiddhayaḥ // Mvsts_13 //
kavitā vaktṛtā medhā prajñā caikāntanirmalā /
anyā ca vāñchitā siddhiś cakrād asmāt prajāyate // Mvsts_14 //
sādhanaṃ sitatārāyā mṛtyuvyādhivināśanam /
uddhṛtya yac chubhaṃ tena jagat tārā svayaṃ bhavet // Mvsts_15 //
// mṛtyuvañcanasitatārāsādhanam //
