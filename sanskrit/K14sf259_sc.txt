Catuṣpariṣatsūtra (1st)
Section E
Wal_0.1 bodhisattvo bhagavān urubilvāyāṁ viharaṁ nadyā nairaṁjanāyās tīre bodhimūle sātatyakārī nipako  bodhipakṣikeṣu dharmeṣu bhāvanāyogam  #
anuyukto viharati / 
Wal_0.2 sa rātryāḥ prathame yāme ṛddhiviṣayajñānasākṣīkriyāyā abhijñāyāṁ  cittaṁ abhinirnāmayaty anekavidham ṛddhiviṣayaṁ pratyanubhavati /
Wal_0.3 tadyathā eko bhūtvā bahudhā bhavati / bahudhā bhūtvā eko bhavati / āvir bhavati tirobhāvaṁ
jñānadarśanena pratyanubhavati / tiraskuḍyaṁ tiraḥśailaṁ tiraḥprākāram asajyamānaḥ
kāyena gacchati tadyathā ākāśe / pṛthivyām unmajjananimajjanaṁ karoti tadyathā udake /
udake asajyamānaḥ kāyena gacchati tadyathā pṛthivyām / ākāśe paryaṁgena vikramate
tadyathā pakṣī śakuniḥ / imāv api candrasūryau evaṁmahardhikau evaṁmahānubhāvau pāṇinā
āmārjati parimārjayati yāvad brahmalokād api kāyena vaśe vartayati /
Wal_0.4 iti bodhisatvo bhagavān urubilvāyāṁ viharaṁ nadyā nairaṁjanāyās tīre bodhimūle sātatyakārī
nipako bodhipakṣikeṣu dharmeṣu bhāvanāyogam anuyukto viharaṁ rātryāḥ prathame yāme
anekavidham ṛddhiviṣayaṁ pratyanubhavati /
Wal_0.5 atha bodhisatvo  bhagavān urubilvāyāṁ viharaṁ pūrvavad yāvad anuyukto viharati /
Wal_0.6 sa rātryāḥ prathame yāme pūrvenivāsānusṁrtijñānasākṣīkriyāyā abhijñāyāṁ cittam abhinirnāmayati so ’nekavidhaṁ pūrvenivāsaṁ samanusmarati 
Wal_0.7 tadyathaikāṁ jātiṁ dve tisraś catasraḥ yāvad anekān api saṁvartakalpān samanusmarati /
Wal_0.8 iti bodhisatvo bhagavāṁ urubilvāyāṁ viharaṁ nadyā nairaṁjanāyās tīre bodhimūle sātatyakārī
nipako bodhipakṣikeṣu dharmeṣu bhāvanāyogam anuyukto viharaṁ rātryāḥ prathame yāme
pūrvenivāsaṁ samanusmarati /
Wal_0.9 atha bodhisattvo bhagavān urubilvāyāṁ viharaṁ pūrvavad yāvad anuyukto viharati /
Wal_0.10 sa rātryā madhyame yāme divyaśrotrajñānasākṣīkriyāyā abhijñāyāṁ cittam abhinirnāmayati
divyena śrotreṇa viśuddhenātikrāṁtamānuṣeṇa ubhayām śabdāṁ śṛṇoti mānuṣāṁś cāmānuṣāṁś
ca ye vā dūre ye vāntike /
Wal_0.11 iti bodhisatvo bhagavān urubilvāyāṁ viharaṁ nadyā nairaṁjanāyās tīre bodhimūle sātatyakārī
nipako bodhipakṣikeṣu dharmeṣu bhāvanāyogam anuyukto viharaṁ rātryā madhyame yāme
divyaśrotrajñānaṁ pratyanubhavati /
Wal_0.12 atha bodhisattvo bhagavān urubilvāyāṁ viharaṁ pūrvavad yāvad anuyukto viharati /
Wal_0.13 sa rātryā madhyame yāme divyacakṣurjñānasākṣīkriyāyā  vidyāyāṁ cittam abhinirnāmayati /
Wal_0.14 divyena cakṣuṣā viśuddhenātikrāntamānuṣeṇa sattvān paśyati cyavamānān apy upapadyamānān
api suvarṇān api durvarṇān api hīnān api praṇītān api sugatim api gacchato durgatim
api yathākarmopagān sattvān yathābhūtaṁ prajānāti /
Wal_0.15 itīme bhavantaḥ sattvāḥ kāyaduścaritena samanvāgatā vāṅmanoduścaritena samanvāgatā
āryāṇām apavādakā mithyādṛṣṭayo mithyāḍṛṣṭikarmadharmasamādānahetos taddhetos tatpratyayaṁ
kāyasya bhedāt paraṁ maraṇād apāyadurgativinipātam narakeṣūpapadyante /
Wal_0.16 ime vā punar bhavantaḥ sattvāḥ kāyasucaritena samanvāgatā vāṅmanaḥsucaritena samanvāgatā
āryāṇām anapavādakāḥ samyagḍṛṣṭayaḥ samyagdṛṣṭikarmadharmasamādānahetos taddhetos
tatpratyayaṁ kāyasya bhedāt sugatau svargaloke deveṣūpapadyante /
Wal_0.17 iti bodhisattvo bhagavān urubilvāyāṁ viharaṁ nadyā nairaṁjanāyās tīre bodhimūle sātatyakārī
nipako bodhipakṣikeṣu dharmeṣu bhāvanāyogam anuyukto viharaṁ rātryā madhyame yāme
divyacakṣurjñānaṁ pratyanubhavati /
Wal_0.18 atha bodhisattvo bhagavān urubilvāyāṁ viharaṁ pūrvavad yāvad anuyukto viharati /
Wal_0.19 sa rātryāḥ paścime yāme cetaḥparyāyajñānasākṣīkriyāyā abhijñāyām cittam abhinirnāmayati /
Wal_0.20 parasattvānāṁ parapudgalānāṁ vitarkitaṁ vicaritaṁ manasā mānasaṁ yathābhūtaṁ prajānāti /
sarāgacittaṁ sarāgaṁ cittam iti yathābhūtaṁ prajānāti / vigatarāgaṁ vigatarāgam iti
yathābhūtaṁ prajānāti / sadveṣaṁ vigatadveṣaṁ samohaṁ vigatamohaṁ vikṣiptaṁ saṁkṣiptaṁ
līnaṁ pragṛhītam uddhatam anuddhataṁ avyupaśāntaṁ vyupaśāntaṁ samāhitam asamāhitam
abhāvitaṁ bhāvitaṁ avimuktaṁ cittam avimuktaṁ cittam iti yathābhūtaṁ prajānāti /
vimuktaṇn cittaṁ vimuktaṁ cittam iti yathābhūtaṁ prajānāti /
Wal_0.21 iti bodhisattvo bhagavān urubilvāyāṁ viharaṁ nadyā nairaṁjanāyās tīre bodhimūle sātatyakārī
nipako bodhipakṣikeṣu dharmeṣu bhāvanāyogam anuyukto viharaṁ rātryāḥ paścime yāme
cetaḥparyāyajñānaṁ pratyanubhavati /
Wal_0.22 atha bodhisattvo bhagavān urubilvāyāṁ viharaṁ pūrvavad yāvad anuyukto viharati /
Wal_0.23 sa rātryāḥ paścime yāme āsravakṣayajñānasākṣīkriyāyā abhijñāyāṁ cittam abhinirnāmayati /
Wal_0.24 idaṁ duḥkham āryasatyam iti yathābhūtaṁ prajānāti / ayaṁ duḥkhasamudayaḥ / ayaṁ duḥkhanirodhaḥ /
iyaṁ duḥkhanirodhagāminī pratipad āryasatyam iti yathābhūtaṁ prajānāti / tasyaivaṁ
jānata evaṁ paśyataḥ kāmāsravāc cittaṁ vimucyate / bhavāsravād avidyāsravāc cittaṁ
vimucyate / vimuktasya vimukto ’smīti jñānadarśanaṁ bhavati / kṣīṇā me jātir uṣitaṁ
brahmacaryaṁ kṛtaṁ karaṇīyaṁ nāparam asmād bhavaṁ prajānāmīti /
Wal_0.25 iti bhagavān urubilvāyāṁ viharaṁ nadyā nairaṁjanāyās tīre bodhimūle kṛtakṛtyaḥ kṛtakaraṇīyaḥ saṁbuddhabodhis tejodhātuṁ samāpannaḥ 
Section 1
Wal_1.1 atha dvayor brahmakāyikayor devatayor etad abhavat /
Wal_1.2 ayaṁ buddho bhagavān urubilvāyāṁ viharati nadyā nairaṁjanāyās tīre bodhimūle acirābhisaṁbuddhabodhis
tejodhātusamāpannaḥ saptāham ekaparyaṁkenātināmayati / na cainaṁ kaścit piṇḍakena
pratipādayati / yannu mayam enaṁ gatvā pratyekapratyekaṁ gāthābhir abhiṣtuyāma iti /
Wal_1.3 atha dve brahmakāyike devate tadyathā balavān puruṣaḥ sammiṁjitaṁ vā bāhuṁ prasārayet
prasāritaṁ vā saṁmiñjayed evam eva dve brahmakāyike devate brahmaloke ’ntarhite bhagavataḥ
purataḥ pratyasthātām //
Wal_1.4 athaikā brahmakāyikā devatā gāthāṁ babhāṣe /
Wal_1.5 uttiṣṭha vijitasaṁgrāma
sārthavāhānigha vicara loke /
deśaya sugata varadharmaṁ
bhaviṣyaṁti dharmaratnasyājñātāraḥ 1// //
Wal_1.6 dvitīyā brahmakāyikā devatā tasyāṁ velāyāṁ gāthāṁ babhāṣe /
Wal_1.7 uttiṣṭha vijitasaṁgrāma
pūrṇalopānigha vicara loke /
cittaṁ hi te suviśuddham
paṁcadaśyāṁ va candraḥ paripūṛṇaḥ 2// //
Wal_1.8 ity uktvā dve brahmakāyike devate tatraivāntarhite
Wal_1.9 atha bhagavāṁs tasyātyayāt tasmāt samādher vyutthāya tasyāṁ velāyām gāthā babhāṣe /
Wal_1.10 yac ca kāmasukhaṁ loke
yac cāpi divijaṁ sukham /
ṭṛṣnākṣayasukhasyaitat
kalāṁ nārghati ṣoḍaśīm 1// //
Wal_1.11 nikṣipya hi guruṁ bhāraṁ
nādadyād aparaṁ punaḥ /
bhārasya duḥkham ādānaṁ
bhāranikṣepaṇaṁ sukham 2// //
Wal_1.12 sarvaṭṛṣṇā viprahāya
sarvasaṁskārasaṁkṣayāt
sarvopadhiparijñānān
nāgacchanti punarbhavam 3// //
Section 2
Wal_2.1 vimuktiprītisukhapratisaṁvedī buddho bhagavān saptāham ekaparyaṁkeṇātināmayati sa na kenāpi piṇḍakena pratipāditaḥ
Wal_2.2 tena khalu samayena tripusabhallikau vaṇijau paṁcamātraiḥ śakaṭaśataiḥ sārdhaṁ tasminn eva mārge adhvapratipannau babhūvatuḥ /
Wal_2.3 atha tripusabhallikayor vaṇijor anyatamāyāḥ purāṇamitrāmātyajñātisālohitāyā  devatāyā etad abhavat /
Wal_2.4 ayaṁ buddho bhagavāṁ urubilvāyāṁ viharati nadyā nairaṁjanāyās tīre bodhimūle acirābhisaṁbuddho
vimuktiprītisukhapratisaṁvedī / buddho bhagavāṁ saptāham ekaparyaṁkeṇātināmayati
sa na kenacit piṇḍakena pratipāditaḥ / taṁ tripusabhallikau vaṇijau tatprathamataḥ
piṇḍakena pratipādayetāṁ tat syāt tripusabhallikayor vaṇijor dīrgharātram arthāya
hitāya sukhāya / yanv ahaṁ svayam evautsukyam āpadyeyaṁ piṇḍapātapratipādanahetor iti /
Wal_2.5 atha sā devatā sarvaṁ  śakaṭasārthaṁ udāreṇāvabhāsena spharitvā tripusabhallikau vaṇijāv idam avocat /
Wal_2.6 vaṇijau vaṇijāv ayaṁ buddho bhagavāṁ urubilvāyāṁ viharati nadyā nairaṁjanāyās tīre
bodhimūle acirābhisaṁbuddho vimuktiprītisukhapratisaṁvedī / buddho bhagavāṁ saptāham
ekaparyaṁkenātināmayati sa na kenacit piṇḍakena pratipāditaḥ / taṁ yuvāṁ tatprathamataḥ
piṇḍakena pratipādayataṁ tad yuṣmākaṁ bhaviṣyati dīrgharātram arthāya hitāya sukhāya /
Wal_2.7 atha tripusabhallikayor vaṇijor etad abhavan na batāvaro buddho bhaviṣyati nāvaraṁ
dharmākhyānam / yatredānīm devatā apy autsukyam āpadyante tasya tathāgatasyārhataḥ
samyaksaṁbuddhasya piṇḍapātapratipādanahetor /
Wal_2.8 iti viditvā prabhūtaṁ madhu ca manthāś cādāya yena bhagavāṁs tenopajagmatur /
Wal_2.9 upetya bhagavatpādau śirasā vanditvaikānte ’sthātām / ekāntasthitau tripusabhallikau vaṇijāv idam avocatām /
Wal_2.10 ihāvābhyāṁ bhadanta bhagavantam uddiśya piṇḍapāta ānītaḥ prabhūtaṁ madhu ca manthāḥ / taṁ bhagavāṁ pratigṛhṇātv anukaṁpām upadāyety 
Wal_2.11 atha bhagavata etad abhavan na mama pratirūpaṁ syād yad ahaṁ pāṇinā piṇḍapātaṁ pratigrahīṣyāmi
tadyathāṁyatīrthikaḥ / yanv ahaṁ samanvāhareyaṁ kutra pūrvakaiḥ samyaksaṁbuddhaiḥ
piṇḍapātaḥ pratigṛhīto hitāya prāṇinām /
Wal_2.12 devatā bhagavata ārocayanti / pātre bhadanta pūrvakaiḥ samyaksaṁbuddhaiḥ piṇḍapātaḥ
pratigṛhīto hitāya prāṇinām / bhagavato ’pi samanvāḥrtya jñānadarśanaṁ pravartate
pātre pūrvakaiḥ samyaksaṁbuddhaiḥ piṇḍapātaḥ pratigṛhīto hitāya prāṇinām iti /
Wal_2.13 tatra bhagavataḥ pātreṇa pātrakāryam utpannam /
Section 3
Wal_3.1 atha catvāro mahārājāno bhagavataḥ pātreṇa utpannaṁ pātrakāryaṁ viditvā anyatarasmāt
pāṣāṇamayāt parvatāc catvāri śailamayāni pātrāṇy amanuṣyakṛtāny amanuṣyaniṣṭhitāni
svacchāni śucīni niṣpratigandhāny ādāya yena bhagavāṁs tenopajagmur /
Wal_3.2 upetya bhagavatpādau śirasā vanditvā ekānte tasthur /
Wal_3.3 ekāntasthitāś catvāro mahārājāno bhagavaṁtam idam avocan /
Wal_3.4 ihāsmābhir bhadanta bhagavataḥ pātreṇotpannaṁ pātrakāryaṁ viditvā anyatarasmāt pāṣāṇamayāt
parvatāc catvāri śailamayāni pātrāṇy amanuṣyakṛtāny amanuṣyaniṣṭhitāni acchāni śucīni
niṣpratigandhāny ānītāni / atra bhagavāṁs tripusabhallikayor vaṇijoḥ piṇḍapātaṁ pratigṛhṇātu hitāya prāṇinām /
Wal_3.5 atha bhagavata etad abhavat / saced ekasya mahārājñaḥ pātraṁ pratigṛhīṣyāmi trayāṇāṁ
bhaviṣyaty anyathātvam / saced dvayos trayāṇāṁ pratigṛhīṣyāmi dvayor ekasya bhaviṣyaty
anyathātvam / yanv ahaṁ caturṇāṁ mahārājñāṁ pātrāṇi pratigṛhya ekaṁ pātram adhimucyeyam /
Wal_3.6 atha bhagavāṁś caturṇāṁ mahārājñāṁ pātrāṇi pratigṛhya ekaṁ pātram adhimuktavāṁ /
Wal_3.7 tatra bhagavatā tripusabhallikayor vaṇijoḥ piṇḍapātaḥ pratigṛhīto hitāya prāṇinām /
Wal_3.8 tatra bhagavāṁs tripusabhallikau vaṇijāv āmaṁtrayati / eta yuvāṁ vaṇijau buddhaṁ
śaraṇaṁ gacchatāṁ dharmaṁ śaraṇaṁ gacchatāṁ yo ’sau bhaviṣyaty anāgate ’dhvani saṁgho
nāma tam api yuvāṁ śaraṇaṁ gacchatāṁ /
Wal_3.9 etāv āvāṁ bhadanta buddhaṁ śaraṇaṁ gacchāva dharmaṁ śaraṇam gacchāva yo ’sau bhaviṣyaty anāgate ’dhvani saṁgho nāma tam apy āvām śaraṇaṁ  #
gacchāvaḥ / 
Wal_3.10 atha bhagavāṁs tripusabhallikayor vaṇijos tad dānam anayā abhyanumodananayā abhyanumodate /
Wal_3.11 sukho vipākah puṇyānām
abhiprāyaḥ saṁrdhyate /
kṣipraṁ ca paramāṁ śāntiṁ
nirvṛtiṁ so ’dhigacchati /
Wal_3.12 parato ye upasargā
devatā mārakāyikāḥ /
na śaknuvanty antarāyaṁ
kṛtapuṇyasya kartu vai 2// //
Wal_3.13 saced dhi sa vyāyatate
āryaprajñāya tyāgavāṁ /
duḥkhasyāntakriyāyaiva
phāṣaṁ bhavati vipaśyataḥ 3// //
Wal_3.14 atha tripusabhallikau vaṇijau bhagavato bhāṣitam abhinandyānumodya bhagavatpādau śirasā vanditvā bhagavato ’ntikāt prakrāntau /
Section 4
Wal_4.1 atha bhagavāṁ tripusabhallikayor vaṇijor antikāt piṇḍapātam ādāyānyatarasmiṁ pradeśe bhaktakṛtyam akārṣīt
Wal_4.2 tatra madhv api vātikaṁ manthā api vātikās tena bhagavato vātābādhikaṁ glānyam utpannam /
Wal_4.3 atha māraḥ pāpīyāṁ bhagavato vātābādhikaṁ glānyaṁ viditvā yena bhagavāṁs tenopajagāma / upetya bhagavaṁtam idam avocat /
Wal_4.4 parinirvāhi bhagavaṁ parinirvāṇasamayaḥ sugatasya /
Wal_4.5 Nur in den Parallelen
Wal_4.6 na tāvat pāpīyaṁ parinirvāsyāmi yāvan na me śrāvakāḥ paṇḍitā bhaviṣyanti vyaktā medhāvinaḥ
alam utpannotpannānāṁ parapravādināṁ saha dharmeṇa nigrahītāraḥ alaṁ svasya vādasya
paryavadātāro bhikṣavo bhikṣuṇya upāsakā upāsikā vaistārikaṁ ca me brahmacaryaṁ bhaviṣyati
bāhujanyaṁ pṛthubhūtaṁ yāvad devamanuṣyebhyaḥ samyaksuprakāśitam /
Wal_4.7 atha mārasya pāpīyasa etad abhavat parinirvāsyate śramaṇo gautama iti viditvā duḥkhī durmanā vipratisārī tatraivāṁtarhitaḥ /
Section 5
Wal_5.1 atha śakro devendro bhagavato vātābādhikaṁ glānyam utpannaṁ viditvā yasyā jaṁbvā
nāmnā jaṁbudvīpaś ca prajñāyate tasyā nātidūre mahad dharītakīvanaṁ tato harītakīr
varṇagandharasopetā ādāya yena bhagavāṁs tenopajagāma / upetya bhagavatpādau śirasā
vanditvaikānte asthād /
Wal_5.2 ekāntasthitaḥ śakro devendro bhagavantam idam avocat / ihāhaṁ bhadaṁta bhagavato
vātābādhikaṁ glānyam utpannaṁ viditvā yasyā jambvā nāmnā jambudvīpaḥ prajñāyate tasyā
nātidūre mahad dharītakīvanaṁ tato mayā harītakyo varṇagandharasopetā ānītās tā bhagavān
paribhuṅktāṁ tā bhagavatā paribhuktā vātaṁ cānulomayiṣyanti vātābādhikaṁ ca glānyaṁ praśamayiṣyanti /
Wal_5.3 tā bhagavān paribhuktavāṁ bhagavatā paribhuktā vātaṁ cānulomayanti vātābādhikaṁ ca glānyaṁ praśamayanti tena bhagavataḥ kṣamaṇīyataraṁ  #
cābhūd yāpanīyataraṁ ca / 
Section 6
Wal_6.1 atha bhagavān yathābhiramyaṁ bodhimūle vihṛtya yena mucalindasya nāgarājasya bhavanaṁ
tenopajagāma / upetyānyatamaṁ vṛkṣamūlaṁ niḥśritya niṣaṇṇaḥ paryaṁgaṁ ābhujya ṛjuṁ
kāyaṁ praṇidhāya pratimukhāṁ sṁrtim upasthāpya /
Wal_6.2 tena khalu samayena mucalindasya nagarājasya bhavane saptāhika akālameghaḥ samupāgataḥ /
Wal_6.3 atha mucalindo nāgarājā saptāhikam akālameghaṁ samupāgataṁ viditvā bhavanād abhyudgamya
saptakṛtvaḥ kāyena kāyaṁ veṣṭayitvā upari mahāntalṇ phaṇaṁ kṛtvāsthāt / mā bhagavata
idaṁ saptāhaṁ śītaṁ bhaviṣyati mā uṣṇaṁ mā daṁśamaśakavātātapasarīṣrpasaṁsparśāḥ
kāyaṁ paritāpayiṣyaṁti /
Wal_6.4 atha mucalindo nāgarājā taṁ saptāhikam akālameghaṁ vigataṁ viditvā bhagavataḥ kāyena
kāyam udveṣṭya aṅgadakuṇḍalavicitramālyābharaṇānulepano bhūtvā yena bhagavāṁs tenāṁjaliṁ
praṇamya bhagavantam idam avocat /
Wal_6.5 mā bhagavata idaṁ saptāhaṁ śītam abhūd mā uṣṇaṁ mā daṁśamaśakavātātapasarīṣrpasaṁsparśāḥ kāyaṁ paritāpitavantaḥ /
Wal_6.6 atha bhagavāṁs tasyāṁ velāyāṁ gāthā babhāṣe /
Wal_6.7 sukho vivekas tuṣṭasya
śrutadharmasya paśyataḥ /
avyāvadhya sukhaṁ loke
prāṇabhūteṣu saṁyamaḥ 1// //
Wal_6.8 sukhaṁ viragatā loke
kāmānāṁ samatikramaḥ /
asmimānasya yo vinaya
etad vai paramaṁ sukham 2// //
Section 7
Wal_7.1 atha bhagavān yathābhiramyaṁ mucalindasya nāgarājasya bhavane viḥrtya yena bodhimūlaṁ tenopajagāma /
Wal_7.2 upetya prajñapta eva tṛṇasaṁstarake niṣaṇṇaḥ paryaṁkam ābhujya ṛjuṁ kāyaṁ praṇidhāya
pratimukho smṛtim upasthāpya saptāham ekaparyaṁkenātināmayati idam evaṁ dvādaśāṅgaṁ
pratītyasamutpādam anulomaṁ pratilomaṁ vyavalokayan /
Wal_7.3 yad utāsmin satīdaṁ bhavaty asyotpādād idam utpadyate yad utāvidyāpratyayāḥ saṁskārāḥ
saṁskārapratyayaṁ vijñānaṁ vijñānapratyayaṁ nāmarūpam nāmarūpapratyayaṁ ṣaḍāyatanaṁ
ṣaḍāyatanapratyayaḥ sparśaḥ sparśapratyayā vedanā vedanāpratyayā tṛṣṇā tṛṣṇāpratyayam
upadānam upādānapratyayo bhavo bhavapratyayā jātir jātipratyayā jarāmaraṇaśokaparidevaduḥkhadaurmanasyopāyāsāḥ
saṁbhavaṁty evam asya kevalasya mahato duḥkhaskandhasya samudayo bhavati /
Wal_7.4 yad utāsminn asatīdaṁ na bhavaty asya nirodhād idaṁ nirudhyate yad utāvidyānirodhāt
saṁskāranirodhaḥ saṁskāranirodhād vijñānanirodho vijñānanirodhān nāmarūpanirodho
nāmarūpanirodhāt ṣaḍāyatananirodhaḥ ṣaḍāyatananirodhāt sparśanirodhaḥ sparśanirodhād
vedanānirodho vedanānirodhāt tṛṣṇānirodhas tṛṣṇānirodhād upādānanirodha upādānanirodhād
bhavanirodho bhavanirodhāj jātinirodho jātinirodhāj jarāmaraṇaśokaparidevaduḥkhadaurmanasyopāyāsā
nirudhyante evam asya kevalasya mahato duḥkhaskandhasya nirodho bhavati /
Wal_7.5 atha bhagavāṁs tasyaiva saptāhasyātyayāt tasmāt samādher vyutthāya tasyāṁ velāyāṁ gāthā babhāṣe /
Wal_7.6 yadā ime prādur bhavanti dharmā
ātāpino dhyāyato brāhmaṇasya /
athāsya kāṁkṣā vyapayānti sarvā
yadā prajānāti sahetudharmam 1// //
Wal_7.7 yadā ime prādur bhavanti dharmā
ātāpino dhāyato brāhmanasya /
athāsya kāṁkṣā vyapayānti sarvā
yadā prajānāti sahetuduḥkham 2// //
Wal_7.8 yadā ime prādur bhavanti dharmā
ātāpino dhyāyato brāhmaṇasya /
athāsya kāṁkṣā vyapayānti sarvā
yadā kṣayaṁ vedanānām avaiti 3// //
Wal_7.9 yada ime pradur bhavanti dharmā
ātāpino dhyāyato brāhmaṇasya /
athāsya kāṁkṣā vyapayānti sarvā
yadā kṣayaṁ pratyayānām avaiti 4// //
Wal_7.10 yadā ime prādur bhavanti dharmā
ātāpino dhyāyato brāhmaṇasya /
athāsya kāṁkṣā vyapayānti sarvā
yadā kṣayaṁ āsravāṇām avaiti 5// //
Wal_7.11 yadā ime prādur bhavanti dharmā
ātāpino dhyāyato brāhmaṇasya /
avabhāsayaṁs tiṣṭhati  sarvalokaṁ
sūryo yathaivābhyudito ’ntarikṣe 6// //
Wal_7.12 yadā ime prādur bhavanti dharmā
ātāpino dhyāyato brāhmaṇasya /
vidhūpayaṁs tiṣṭhati mārasainyaṁ
buddho hi saṁyojanavipramuktaḥ 7// //
Section 8
Wal_8.1 atha bhagavata etad abhavad /
Wal_8.2 adhigato me dharmo gambhīro gambhīrāvabhāso durdṛśo duranubodhaḥ atarkyo ’tarkyāvacara sūkṣmo nipuṇa paṇḍitavijñavedanīyaḥ /
Wal_8.3 taṁ cāhaṁ pareṣām ārocayeyaṁ taṁ ca pare na vijānīyus sa mama syād vighātaḥ syāt
klamathaḥ syāc cetaso ’nudaya eva / yanv aham ekākī araṇye pravaṇe dṛṣṭadharmasukhavihārayogaṁ
anuyukto vihareyam iti /
Wal_8.4 iti tatra bhagavata alpotsukavihāratāyāṁ cittaṁ krāmati na dharmadeśanāyām /
Wal_8.5 atha brahmaṇaḥ sabhāpater etad abhavat /
Wal_8.6 vinaśyati batāyaṁ lokaḥ praṇaśyati batāyaṁ lokaḥ yatredānīṁ kadācit karhicit tathāgatā
arhantaḥ samyaksaṁbuddhā loke utpadyante tadyathā udumbarapuṣpam / tasya cādya bhagavata
alpotsukavihāratāyāṁ cittaṁ krāmati na dharmadeśanāyām / yanv ahaṁ gatvā adhyeṣeyaṁ /
Wal_8.7 atha brahmā sabhāpatis tadyathā balavān puruṣaḥ saṁmiṁjitaṁ vā bāhuṁ prasārayet prasāritaṁ
vā saṁmiṁjayed evam eva brahmā sabhāpatir brahmaloke ’ntarhito bhagavataḥ purataḥ pratyasthād /
Wal_8.8 atha brahmā sabhāpatis tasyām velāyāṁ gāthāṁ babhāṣe /
Wal_8.9 prādur babhūva magadheṣu pūrvaṁ
dharmo hy aśuddhaḥ samalānubuddhaḥ /
avavṛṇīṣva amṛtasya dvāraṁ
vadasva dharmaṁ virajānubuddham //
Wal_8.10 atha bhagavāṁs tasyāṁ velāyāṁ gāthāṁ babhāṣe /
Wal_8.11 kṛcchreṇa me adhigataḥ
khilā brahmaṁ pradālitāḥ /
bhavarāgaparītair hi
nāyaṁ dharmaḥ susaṁbuddhaḥ //
Wal_8.12 pratisrotogāminam mārgam
gaṁbhīram anudurdṛśam /
na drakṣyanti rāgāraktās
tamaḥskandhena nivṛtāḥ //
Wal_8.13 saṁti bhadanta satvāḥ loke jātā loke vṛddhās tīkṣṇendriyā api madhyendriyā api mṛdvindriyā
api svākārāḥ suvineyā alparajasaḥ alparajaskajātīyāh ye aśravaṇād dharmasya parihīyaṁte /
deśayatu bhagavāṁ dharmaṁ deśayatu sugato dharmaṁ bhavisyaṁti dharmaratnasyājñātāraḥ /
Wal_8.14 atha bhagavata etad abhavad yanv aham svayam eva buddhacakṣuṣā lokaṁ vyavalokayeyaṁ
Wal_8.15 adrākṣīd bhagavāṁ svayam eva buddhacakṣuṣā lokaṁ vyavalokayaṁ saṁti satvā loke jātāḥ
loke vṛddhās tīkṣṇendriyā api madhyendriyā api ṁrdvindriyā api / svākārāḥ suvineyāḥ
alparajasaḥ alparajaskajātīyāḥ ye aśravaṇād dharmasya parihīyaṁte / dṛṣṭvā ca punar
asya mahākaruṇā satveṣv avakrāṁtā /
Wal_8.16 atha bhagavāṁs tasyāṁ velāyāṁ gāthāṁ babhāṣe /
Wal_8.17 avāvariṣye aṁrtasya dvāraṁ
ye śrotukāmāḥ pramodantu śrāddhāḥ /
viheṭhaprekṣī pracuraṁ na bhāṣe
dharmaṁ praṇītaṁ manujeṣu brahman //
Wal_8.18 atha brahmaṇaḥ sabhāṁpater etad abhavat / deśayiṣyati bhagavān dharmaṁ deśayiṣyati
sugato dharmam iti viditvā hṛṣṭas tuṣṭa pramudita udagra prītisaumanasyajāto bhagavatpādau
śirasā vanditvā bhagavantaṁ triḥpradakṣiṇīkṛtya tatraivāntarhitaḥ /
Section 9
Wal_9.1 atha bhagavata etad abhavat / kasya nv ahaṁ prathamato dharmaṁ deśayeyam /
Wal_9.2 atha bhagavata etad abhavad yanv aham ārāḍakālāmasya prathamato dharmaṁ deśayeyaṁ
yo me pūrvācārya eva samānaḥ paramayā mānanayā mānitavān paramayā pūjanayā pūjitavān
parameṣu ca pratyayeṣu āptamanāś cābhūd abhirāddhaś ca /
Wal_9.3 devatā bhagavata ārocayanti saptāhakālagata ārāḍakālāmaḥ /
Wal_9.4 bhagavato ’pi samanvāḥrtya jñānadarśanaṁ pravartate / saptāhakālagata ārāḍakālāmaḥ /
Wal_9.5 atha bhagavata etad abhavad mahatī bateyaṁ jyānir ārāḍasya kālakriyāyai ya imaṁ dharmavinayaṁ nāśrauṣīt / sacet sa imaṁ dharmavinayam  #
aśroṣyad ajñāsyat sa imaṁ dharmavinayam ity / 
Wal_9.6 atha bhagavata etad abhavat / kasya nv ahaṁ prathamato dharmaṁ deśayeyam / atha bhagavata
etad abhavat / yanv aham udrakasya rāmaputrasya prathamato dharmaṁ deśayeyaṁ yo me
pūrvācārya eva samānaḥ paramayā mānanayā mānitavān paramayā pūjanayā pujitavān parameṣu
ca pratyayeṣv āptamanāś cābhūd abhirāddhaś ca /
Wal_9.7 devatā bhagavata ārocayanti abhidoṣakālagato māriṣa udrako rāmaputraḥ /
Wal_9.8 bhagavato ’pi samanvāḥrtya jñānadarśanaṁ pravartate / abhidoṣakālagato udrako rāmaputrah /
atha bhagavata etad abhavat / mahatī bateyaṁ jyānir udrakasya rāmaputrasya kālakriyāyai
ya imaṁ dharmavinayaṁ nāśrauṣīt sacet sa imaṁ dharmavinayam aśroṣyad ajñāsyat sa
imaṁ dharmavinayam ity /
Wal_9.9 atha bhagavata etad abhavat / kasya nv ahaṁ prathamato dharmaṁ deśayeyaṁ / atha bhagavata
etad abhavat / yanv ahaṁ paṁcakānāṁ bhikṣūṇāṁ prathamato dharmaṁ deśayeyaṁ ye māṁ
pūrvaṁ duḥkhaprahāṇayogam anuyuktaṁ viharantaṁ satkṛtyopatasthuḥ preṁnā ca gauraveṇa ca /
Wal_9.10 atha bhagavata etad abhavat / kutra nu paṁcakā bhikṣava etarhi viharaṁti / adrākṣīd
bhagavān divyena cakṣuṣā viśuddhenātikrāntamānuṣeṇa paṁcakā bhikṣavo bārāṇasyāṁ viharanti
ṛṣivadane ṁrgadāpe /
Wal_9.11 ḍṛṣṭvā ca punar yathābhiramyaṁ bodhimūle vihṛtya yena bārāṇasī kāśīnāṁ nigamas tena caryāṁ prakrāntaḥ
Section 10
Wal_10.1 tena khalu samayena upaga ājīvikas tasminn eva mārge ’dhvapratipanno ’bhūt / adrākṣīd upaga ājīvako bhagavantaṁ dūrata eva / ḍṛṣṭvā  #
ca punar evam āha / 
Wal_10.2 viprasannāni te āyuṣman gautama indriyāṇi pariśuddho mukhavaṛṇa paryavadātaś chavivarṇaḥ kas te āyuṣman gautama śāstā kaṁ vāsy uddiśya  #
pravrajitaḥ kasya vā dharmaṁ rocayasi / 
Wal_10.3 atha bhagavāṁs tasyāṁ velāyāṁ gāthā babhāṣe /
Wal_10.4 na me ’sti kaścid ācārya
saḍrśo me na vidyate /
eko ’smi loke saṁbuddhaḥ
prāptaḥ saṁbodhim uttamām //
Wal_10.5 sarvābhibhū sarvavid asmi loke
sarvaiś ca dharmair api nopaliptaḥ /
sarvaṁjaho vītatṛṣṇo vimuktaḥ
svayaṁ hy abhijñāya kam uddiśeyam //
Wal_10.6 kam uddiśeyam asamo hy atulya
svayaṁ pravaktā adhigamya bodhim /
tathāgato devamanuṣyaśāstā
sarvajñaḥ sarvajñabalair upetaḥ //
Wal_10.7 aham asmy arhaṁ lokeṣu
ahaṁ lokeṣv anuttaraḥ
sadevakeṣu lokeṣu
ahaṁ mārābhibhūr jinaḥ //
Wal_10.8 jina ity āyuṣman gautama vadasi /
jinā hi madṛśā jñeyā
ye prāptā āsravakṣayam /
jitā me pāpakā dharmās
tatopaga jino hy ahaṁ /
Wal_10.9 kutra tvam āyuṣmaṁ gautama gamiṣyasi /
bārāṇasīṁ gamiṣyāmi
āhantuṁ dharmadundubhiṁ /
dharmacakraṁ pravartayitum
yad lokeṣv apravartitam //
Wal_10.10 na hi santaḥ prakāśante
viditvā lokaparyayaṁ /
śāntā hi nityato buddhās
tīṛnā lokaviṣaktikāṁ /
Wal_10.11 jina āyuṣmaṁ gautama vadasīty uktvā upaga ājīvako mārgam apakrāntaḥ /
Section 11
Wal_11.1 atha bhagavāṁ kāśiṣu janapadeṣu caryāṁ caran bārāṇasīṁ gataḥ /
Wal_11.2 tena khalu samayena paṁcakā bhikṣavo bārāṇasyāṁ viharaṁti ṛṣivadane mṛgadāpe /
Wal_11.3 adrākṣuḥ paṁcakā bhikṣavo bhagavantaṁ dūrata eva dṛṣṭvā ca punar anyonyaṁ saṁpratasthur kriyākāraṁś cākāṛsuḥ /
Wal_11.4 ayaṁ sa bhavanta śramaṇo gautama āgacchati śaithiliko bāhuliko bahulājīvaḥ prahāṇavibhrāntaḥ
sa etarhi audārikaṁ cāhāram āhārayati odanakunmāsaṁ sarpistailena gātrāṇi mrakṣayati
sukhodakena ca kāyaṁ pariṣiṁcati /
Wal_11.5 so ’smābhir upasaṁkrāṁto nābhivādayitavyo na vanditavyaḥ notthāyāsanenopanimaṁtrayitavyaḥ
anyatra prāg evāsanāni prajñapya evaṁ syād vacanīyah / saṁvidyante āyuṣmaṁ gautama
āsanāni saced ākāṁkṣasi niṣīdasva /
Wal_11.6 yathā yathā bhagavāṁ paṁcakāṁ bhikṣūṁ darśanāyopasaṁkrāmati tathā tathā pañcakā bhikṣavo
bhagavataḥ śriyaṁ ca tejaś ca gauravaṁ cāsahamānā utthāyāsanād ekatyā bhagavato ’rthāyāsanaṁ
prajñapayaṁti ekatyāḥ pādodakaṁ pādādhiṣṭhānam ekānte upanikṣipaṁti ekatyāś cīvarakāṇi
pratigṛhṇaṁti evaṁ cāhur niṣīdatāṁ bhavāṁ gautamaḥ prajñapta evāsane /
Wal_11.7 atha bhagavata etad abhavac cyutā bateme mohapuruṣāḥ svasmāt kriyākārād iti viditvā prajñapta evāsane nyaṣīdat /
Wal_11.8 tatredānīṁ paṁcakā bhikṣavo bhagavaṁtam atyarthaṁ nāmavādena gotravādenāyuṣmadvādena samudācaraṁti /
Wal_11.9 tatra bhagavāṁ paṁcakāṁ bhikṣūn āmaṁtrayate sma mā yūyaṁ bhikṣavas tathāgataṁ nāmavādena gotravādenāyuṣmadvādena samudācarata /
Wal_11.10 tat kasmād dhetor yaḥ kaścid bhikṣavaḥ tathāgatam atyarthaṁ nāmavādena gotravādenāyuṣmadvādena samudācarati tat tasya bhavati mohapuruṣasya  #
dīrgharātram anarthāyāhitāya duḥkhāya / 
Wal_11.11 ta evam āhus tayā tāvat tvam āyuṣmaṁ gautama pūrvikayā īryayā caryayā duṣkaracaryayā
na kiṁcid adhigatavān uttaraṁ manuṣyadharmam alamāryaviśeṣādhigamaṁ jñānaṁ vā darśanaṁ
vā sparśavihāratāṁ ca / kutaḥ punar yas tvam etarhi śaithiliko bāhuliko bahulājīvaḥ
prahāṇavibhrāṁtaḥ sa tvam etarhy audārikam cāhāram āhārayasi odanakunmāsaṁ sarpistailena
gātrāṇi mrakṣayasi sukhodakena ca kāyaṁ pariṣiñcasi /
Wal_11.12 atha bhagavāṁ paṁcakām bhikṣūn idam avocat / nanu yūyaṁ bhikṣavaḥ paśyatha tathāgatasya pūrveṇāparaṁ mukhasya vā viprasannatvam indriyāṇāṁ  #
vā nānākaraham / 
Wal_11.13 āma bho gautama /
Wal_11.14 dvāv imau bhikṣavaḥ antau pravrajitena na sevitavyau na bhajitavyau na paryupāsitavyau
yaś ca kāmeṣu kāmasukhalikānuyogo hīno grāmyaḥ prākṛtaḥ pārthagjanikaḥ / yaś cātmaklamathānuyogaḥ
duḥkhaḥ anāryaḥ anarthopasaṁhitaḥ ity /
Wal_11.15 etāv ubhāv antāv anupagamya asti madhyamā pratipac cakṣuṣkaraṇī jñānakaraṇī upaśamakaraṇi upaśamasaṁvarttanī abhijñāyai saṁbodhaye  #
nirvāṇāya saṁvartate / 
Wal_11.16 madhyamā pratipat katamā / āryāṣṭāṅgo mārgas tadyathā samyagdṛṣṭjiḥ samyaksaṁkalpaḥ samyagvāk samyakkarmāntaḥ samyagājīvaḥ samyagvyāyāmaḥ  #
samyaksṁrtiḥ samyaksamādhir evāṣṭamaḥ / 
Wal_11.17 aśakad bhagavāṁ paṁcakāṁ bhikṣūn anayā saṁjñapakayā saṁjñapayituṁ dvau ca bhagavāṁ
paṁcakānāṁ bhikṣūṇāṁ pūrvabhakte avavadati trayo grāmaṁ piṇḍāya praviśaṁti yat trivargo
’bhinirharati tena ṣaḍvargo yāpayati /
Wal_11.18 trīṁś ca bhagavāṁ paṁcakānāṁ bhikṣūṇāṁ paścādbhakte avavadati dvau grāmaṁ piṇḍāya
praviśataḥ yad dvivargo ’bhinirharati tena pañcavargo yāpayati tathāgata pratiyaty’ eva kālabhojī /
Section 12
Wal_12.1 tatra bhagavān paṁcakān bhikṣūn āmantrayate /
Wal_12.2 idaṁ duḥkham āryasatyam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānaṁ vidyā buddhir udapādi 
Wal_12.3 ayaṁ duḥkhasamudaya ayaṁ duḥkhanirodha iyaṁ duḥkhanirodhagāminī pratipad āryasatyam
iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi
jñānaṁ vidyā buddhir udapādi /
Wal_12.4 tat khalu duḥkhaṁ āryasatyam abhijñāya parijñātavyam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi  #
jñānaṁ vidyā buddhir udapādi / 
Wal_12.5 tat khalu duḥkhasamudayam āryasatyam abhijñāya prahātavyam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur  #
udapādi jñānaṁ vidyā buddhir udapādi / 
Wal_12.6 tat khalu duḥkhanirodham āryasatyam abhijñayā sākṣātkartavyam iti me bhikṣavaḥ pūrvam ananuśruteṣu dharmeṣu yoniśo manasi kurvataś  #
cakṣur udapādi jñānam vidyā buddhir udapādi / 
Wal_12.7 tat khalu duḥkhanirodhagāminī pratipad āryasatyam abhijñayā bhāvayitavyam iti me
bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānaṁ
vidyā buddhir udapādi /
Wal_12.8 tat khalu duḥkham āryasatyam abhijñayā parijñātam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi  #
jñānaṁ vidyā buddhir udapādi / 
Wal_12.9 tat khalu duḥkhasamudayam āryasatyam abhijñayā prahīṇam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur  #
udapādi jñānmaṁ vidyā buddhir udapādi / 
Wal_12.10 tat khalu duḥkhanirodham āryasatyam abhijñayā sākṣātkṛtam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur  #
udapādi jñānam vidyā buddhir udapādi / 
Wal_12.11 tat khalu duḥkhanirodhagāmimī pratipad āryasatyam abhijñayā bhāvitam iti me bhikṣavaḥ
pūrvam ananuśruteṣu dharmeṣu yoniśo manasi kurvataś cakṣur udapādi jñānaṁ vidyā buddhir udapādi /
Wal_12.12 yāvac ca mama bhikṣava eṣu caturṣv āryasatyeṣv evaṁ triparivartaṁ dvādaśākāraṁ na
cakṣur udapādi na jñānaṁ na vidyā na buddhir udapādi na tāvad aham asmād bhikṣavaḥ
sadevakāl lokāt samārakāt sabrahmakāt saśramaṇabrāhmaṇikāyāḥ prajāyāḥ sadevamānuṣāyā
mukto nisṛto visaṁyukto vipramukto viparyāsāpagatena cetasā bahulaṁ vyahāṛsaṁ na
tāvad ahaṁ bhiksavaḥ anuttarāṁ samyaksaṁbodhim abhisaṁbuddho ’smīty adhyajñāsiṣaṁ /
Wal_12.13 yataś ca mama bhikṣava eṣu caturṣv āryasatyeṣv evaṁ triparivartaṁ dvādaśākāraṁ cakṣur
udapādi jñānaṁ vidyā buddhir udapādi tato ’ham asmāt sadevakāl lokāt samārakāt sabrahmakāt
saśramaṇabrāhmaṇikāyāḥ prajāyāḥ sadevamānuṣāyā mukto nissṛto visaṁyukto vipramukto
viparyāsāpagatena cetasā bahulaṁ vyahārṣam tataś cāhaṁ bhikṣavaḥ anuttarāṁ samyaksaṁbodhim
abhisaṁbuddho ’smīty adhyajñāsiṣam /
Section 13
Wal_13.1 asmiṁ khalu dharmaparyāye bhāṣyamāṇe āyuṣmatah kauṇḍinyasya virajo vigatamalaṁ dharmeṣu dharmacakṣur utpannam aśītīnāñ ca devatāsahasrāṇām 
Wal_13.2 tatra bhagavān āyuṣmantaṁ kauṇḍinyam āmantrayati /
Wal_13.3 ājñātas te kauṇḍinya dharma
Wal_13.4 ājñāto bhagavann
Wal_13.5 ājñātas te kauṇḍinya dharma
Wal_13.6 ājñātaḥ sugata /
Wal_13.7 ājnāta āyuṣmatā kauṇḍinyena dharmas tasmād āyuṣmataḥ kauṇḍinyasyājñātakauṇḍinya ity adhivacanam /
Wal_13.8 ājñāta āyuṣmatā kauṇḍinyena dharma iti bhaumā yakṣāḥ śabdam udīrayaṁti ghoṣam anuśrāvayaṁti
Wal_13.9 etan māriṣā bhagavatā bārāṇasyām ṛṣivadane ṁrgadāpe triparivartaṁ dvādaśākāram dhārmyaṁ
dharmacakraṁ pravartitam / aprativartyaṁ śramaṇena vā brāhmaṇena vā devena vā māreṇa
vā brahmaṇā vā kenacid vā loke sahadharmataḥ bahujanahitāya bahujanasukhāya lokānukampāya
arthāya hitāya sukhāya devamanuṣyāṇām iti divyāḥ kāyā abhivardhiṣyanty asurāḥ kāyāh parihāsyante iti /
Wal_13.10 bhaumānāṁ yakṣāṇāṁ śabdaṁ srutvā antarīkṣacarā yakṣāś cāturmahārājakāyikā devās trayastriṁśā
yāmās tuṣitā nirmāṇaratayaḥ paranirmitavaśavartino devās tena kṣaṇena tena lavena
tena muhūrtena tena kṣaṇalavamuhūrtena yāvad brahmalokaṁ śabdo jagāma /
Wal_13.11 brāhmakāyikā devāḥ śabdam udīrayaṁti ghoṣam anuśrāvayanti /
Wal_13.12 etaṁ māriṣā bhagavatā bārāṇasyām ṛṣivadane ṁrgadāpe triparivartaṁ dvādaśākāraṁ dhārmyaṁ
dharmacakraṁ pravartitam aprativartyaṁ śramaṇena vā brāhmaṇena vā devena vā māreṇa
vā brahmaṇā va kenacid vā loke sahadharmataḥ bahujanahitāya bahujanasukhāya lokānukampāya
arthāya hitāya sukhāya devamanuṣyāṇām iti divyāḥ kāyā abhivardhiṣyanti asurakāyā parihāsyante iti /
Wal_13.13 pravarttitaṁ bhagavatā bārāṇasyām ṛṣivadane ṁrgadāve triparivartaṁ dvādaśākāraṁ dhārmyaṁ dharmacakraṁ tasmād asya dharmaparyāyasya  #
dharmacakrapravartanam ity adhivacanam / 
Section 14
Wal_14.1 tatra bhagavāṁ dvir api pañcakāṁ bhikṣūn āmantrayati
Wal_14.2 catvārīmāni bhikṣava āryasatyāni katamāni catvāri /
Wal_14.3 duḥkham āryasatyam duḥkhasamudayo duḥkhanirodho duḥkhanirodhagāminī pratipad āryasatyam /
Wal_14.4 duḥkham āryasatyam katarat /
Wal_14.5 jātir duḥkham jarā duḥkham vyādhir duḥkhaṁ maraṇam duḥkhaṁ priyaviprayogo duḥkham
apriyasaṁprayogo duḥkhaṁ yad apīcchan paryeṣamāṇo na labhate tad api duḥkhaṁ saṁkṣiptena
pañcopādānaskandhā duḥkhaṁ tasya parijñāyai āryāṣṭāṅgon mārgo bhāvayitavyaḥ /
Wal_14.6 duḥkhasamudaya āryasatyaṁ katarat /
Wal_14.7 tṛṣṇā paunarbhavikī nandirāgasahagatā tatratatrābhinandinī tasya prahāṇāya āryāṣṭāṅgo mārgo bhāvayitavyaḥ /
Wal_14.8 duḥkhanirodha āryasatyaṁ katarat /
Wal_14.9 asyā eva tṛṣṇāyāḥ paunarbhavikyā nandirāgasahagatāyās tatratatrābhinandinyā yad aśeṣaṁ
prahāṇaṁ pratinisargo vyantibhāvaḥ kṣayo virāgo nirodho upaśamo ’staṁgamas tasya
sākṣīkriyāyai āryāṣṭāṅgo mārgo bhāvayitavyaḥ /
Wal_14.10 duḥkhanirodhagāminī pratipad āryasatyaṁ katarat /
Wal_14.11 āryāṣṭāṅgo mārgas tadyathā samyagdṛṣṭiḥ samyaksaṁkalpaḥ samyagvāk samyakkarmāntaḥ samyagājīvaḥ samyagvyāyāmaḥ samyaksmṛtiḥ samyaksamādhiḥ  #
so ’pi bhāvayitavyaḥ / 
Wal_14.12 asmiṁ khalu dharmaparyāye bhāṣyamāṇe āyuṣmata ājñātakauṇḍinyasyānupādāyāsravebhyaś
cittaṁ vimuktam avaśiṣṭānāṁ paṁcakānāṁ bhikṣūṇāṁ virajo vigatamalaṁ dharmeṣu dharmacakṣur
utpannaṁ tena khalu samayena eko loke arhaṁ bhagavāṁś ca dvitīyaḥ /
Section 15
Wal_15.1 tatra bhagavān avaśiṣṭāṁ paṁcakān bhikṣūn āmantrayate sma /
Wal_15.2 rūpaṁ bhikṣavo ’nātmā rūpañ ced ātmā syān na rūpam ābādhāya duḥkhāya saṁvartteta labhyeta ca rūpasya evaṁ me rūpaṁ bhavatv evaṁ mā  #
bhūd iti / 
Wal_15.3 yasmāt tarhi bhikṣavo rūpam anātmā tasmād rūpam ābādhāya duḥkhāya saṁvartate na ca labhyate rūpasyaivaṁ me rūpaṁ bhavatv evaṁ mā bhūd  #
iti / 
Wal_15.4 vedanā saṁjñā saṁskārā vijñānaṁ bhikṣavo ’nātmā vijñānaṁ ced bhikṣavaḥ ātmā syān na vijñānam ābādhāya saṁvartteta labhyeta ca vijñānasyaivaṁ  #
me vijnānaṁ bhavatv evaṁ mā bhūd iti / 
Wal_15.5 yasmāt tarhi vijñānam anātmā tasmād vijñānam ābādhāya duḥkhāya saṁvarttate na ca labhyate vijñāsyaivaṁ me vijñānaṁ bhavatv evaṁ mā  #
bhūd iti / 
Wal_15.6 kiṁ manyadhve bhikṣavo rūpaṁ nityam anityaṁ vā / anityaṁ bhadanta /
Wal_15.7 yat punar anityaṁ duḥkhaṁ tan na vā duḥkhaṁ duḥkhaṁ bhadanta /
Wal_15.8 yat punar anityaṁ duḥkhaṁ vipariṇāmadharmi api nu tac chrutavān āryaśrāvaka ātmata upagacched etan mama eṣo ’ham asmi eṣa me ātmeti 
Wal_15.9 no bhadaṁta /
Wal_15.10 evaṁ vedanā saṁjñā saṁskārā vijñānaṁ nityam anityaṁ vā /
Wal_15.11 anityaṁ bhadanta /
Wal_15.12 yat punar anityaṁ duḥkhaṁ tan na vā duḥkham /
Wal_15.13 duḥkhaṁ bhadanta /
Wal_15.14 yat punar anityaṁ duḥkhaṁ vipariṇāmadharmi api nu tac chrutavān āryaśrāvaka ātmata upagacched etan mama eṣo ’ham asmi eṣa me ātmeti 
Wal_15.15 no bhadanta /
Wal_15.16 tasmāt tarhi bhikṣavo yat kiṁcid rūpam atītānāgatapratyutpannaṁ ādhyātmikaṁ vā bahirdhā
vā audārikaṁ vāsūkṣmaṁ vā hīnaṁ vā praṇītaṁ vā yad vā dūre yad vā antike tat sarvaṁ
naitan mama naiṣo ’ham asmi naiṣa me ātmeti / evam etad yathābhūtaṁ samyakprajnayā draṣṭavyam /
Wal_15.17 evaṁ yā kācid vedanā yā kācit saṁjñā ye kecit saṁskārā yat kiṁcid vijñānam atītānāgatapratyutpannam
ādhyātmikaṁ vā bahirdhā vā audārikaṁ vā sukṣmaṁ vā hīnaṁ vā praṇītaṁ vā yad vā dūre
yad vāntike tat sarvaṁ naitan mama naiṣo ’ham asmi naiṣa me ātmeti / evam etad yathābhūtaṁ
samyakprajñayā draṣṭavyam /
Wal_15.18 yataś ca bhikṣavaḥ śrutavān āryaśrāvaka imān paṁcopādānaskandhāṁ naivātmato nātmīyataḥ
samanupaśyati / sa evaṁ samanupaśyaṁ na kiṁcil loka upādatte / anupādadāno na paritasyate
aparitasyan pratyātmam eva parinirvāti / kṣīṇā me jātir uṣitaṁ brahmacaryaṁ kṛtaṁ
karaṇīyaṁ na param asmād bhavaṁ prajānāmīty /
Wal_15.19 asmiṁ khalu dharmaparyāye bhāṣyamāṇe avaśiṣṭāṇāṁ paṁcakānāṁ bhikṣūṇāṁ anupādāyāsravebhyaś cittāni vimuktāni / tena khalu samayena  #
paṁca loke ’rhanto bhagavāṁś ca ṣaṣṭhaḥ / 
Section 16
Wal_16.1 tena khalu samayena bārāṇasyāṁ yaśo ’grakulikaputraḥ prativasati divādivam eva strīmayena tūryeṇa krīḍitvā ramitvā paricārya
Wal_16.2 śrāntakāyaḥ prāgbhārakāyaḥ pratiyaty’ eva middham avakrāntaḥ / tā api striyaḥ śrāntakāyāḥ klāṁtakāyāḥ prāgbhārakāyāḥ pratiyaty’ eva  #
middham avakrāntāḥ / 
Wal_16.3 adrākṣīd yaśo ’grakulikaputraḥ sarātram eva svapnapratibuddhaḥ sarvās tāḥ striyo vilolikā vinagnikā vikesikā vikṣiptabhujā nagnā pralapantyaḥ 
Wal_16.4 dṛṣṭvā ca punaḥ svake antaḥpure śmaśānasaṁjñā avakrāntā / atha yaśo ’grakulikaputro
mahāśayanād avatīrya śatasāhasraṁ maṇipādukāyugaṁ prāvaritvā yenāntaḥpuradvāraṁ tenopajagāma
upetyāpasvaram akārṣīt / upadruto ’smy upasṛṣṭo ’smi māriṣā iti / tasyāmanuṣyā dvāraṁ
vivṛṇvanti śabdaṁ cāntardhāpayanti /
Wal_16.5 atha yaśo ’grakulikaputro yena niveśanadvāraṁ tenopajagāma upetyāpasvaram akārṣīt /
upadruto ’smy upasṛṣṭo ’smi māriṣā iti / tasyāmanuṣyā dvāraṁ vivṛṇvanti śabdaṁ cāntardhāpayanti /
Wal_16.6 atha yaśo ’grakulikaputro yena nagaradvāraṁ tenopajagāma upetyāpasvaram akārṣīt / upadruto ’smy upasṛṣṭo ’smi māriṣā iti / tasyāmanuṣyā  #
dvāraṁ vivṛṇvanti śabdaṁ cāntardhāpayanti / 
Wal_16.7 atha yaśo ’grakulikaputro yena nadyā bārakāyās tīraṁ tenopajagāma /
Wal_16.8 tena khalu samayena bhagavān nadyā bārakāyās tīre bahir vihārasyābhyavakāśe caṁkrame
caṁkramyate yadbhūyasā yaśam evāgrakulikaputram āgamayamānaḥ / adrākṣīd yaśo ’grakulikaputro
bhagavaṁtaṁ dūrata eva / dṛṣṭvā ca punar āpasvaram akāṛsīd upadruto ’smi śramaṇa
upasṛṣṭo ’smi śramaṇa /
Wal_16.9 atha bhagavān yaśam agrakulikaputram idam avocat / ehi kumāra idan te anupadrutam idam anupasṛṣṭam /
Wal_16.10 atha yaśo ’grakulikaputraḥ śatasāhasraṁ maṇipādukayugaṁ nadyā bārakāyās tīre ujjhitvā nadīṁ bārakāṁ pratyuttīrya yena bhagavāṁs tenopajagāma 
Wal_16.11 upetya bhagavatpādau śirasā vanditvā ekāṁte asthād atha bhagavān yaśam agrakulikaputram ādaya yena svo vihāras tenopajagāma upetya  #
prajñapta evāsane nyaṣīdaṁ 
Wal_16.12 niṣadya bhagavān yaśam agrakulikaputraṁ dhārmyā kathayā saṁdarśayati samādāpayati
samuttejayati saṁpraharṣayati yā sā buddhānāṁ bhagavatāṁ pūrve kālakaraṇīyā dhārmī
kathā tadyathā dānakathā śīlakathā svargakathā kāmānām āsvādādmavaṁ saṁkleśavyavadānaṁ
naiṣkramyapraviveke ānuśaṁsaṁ vyavadānapakṣyān dharmān vistareṇa saṁprakāśayati /
Wal_16.13 yadainaṁ bhagavān adrākṣīd dhṛṣṭacittaṁ kalyacittaṁ muditacittaṁ vinivaraṇacittaṁ
bhavyaṁ pratibalaṁ sāmutkarṣikīṁ dharmadeśanām ājñātuṁ tadā yā sā buddhānāṁ bhagavatāṁ
sāmutkarṣikī dharmadeśanā tadyathā duḥkhaṁ samudayo nirodho mārgaś catvāry āryasatyāni
vistareṇa saṁprakāśayati /
Wal_16.14 tadyathā śuddhaṁ vastraṁ apagatakāḍakaṁ rajanopagaṁ raṁge prakṣiptaṁ samyag eva raṇgaṁ
pratigṛhṇāti / evam eva yaśo ’grakulikaputras tasminn evāsane niṣaṇṇaś catvāry āryasatyāny
abhisamayati tadyathā duḥkhaṁ samudayaṁ nirodhaṁ mārgam /
Wal_16.15 atha yaśo ’grakulikaputro dṛṣṭadharmā prāptadharmā viditadharmā paryavagāḍhadharmā
tīrṇakāṁkṣas tīrṇavicikitsaḥ aparapratyayo ’nanyaneyaḥ śāstuḥ śāsane dharmeṣu vaiśāradyaprāpta
utthāyāsanād ekāṁsam uttarāsaṁgaṁ kṛtvā yena bhagavāṁs tenāṁjaliṁ praṇamya bhagavaṁtam idam avocat /
Wal_16.16 abhikrānto ’haṁ bhadantaḥ abhikrāntaḥ eṣo ’haṁ bhagavaṁtaṁ śaraṇaṁ gacchāmi dharmañ
ca bhikṣusaṁghaṁ ca upāsakaṁ ca mān dhārayādyāgreṇa yāvajjīvaṁ prāṇopetaṁ śaraṇaṁ
gatam abhiprasannam /
Section 17
Wal_17.1 adrākṣīd anyatarā avaruddhikā yaśaḥ kumāraḥ sve mahāśayane na dṛśyate / dṛṣṭvā ca
punar yenāgrakuliko gṛhapatis tenopajagāma upetyāgrakulikaṁ gṛhapatim idam avocat /
yat khalv ārya jānīyā yaśaḥ kumāraḥ sve mahāśayane na dṛśyate /
Wal_17.2 athāgrakulikasya gṛhapater etad abhavat mā haiva kumāraḥ corair vā dhūrtair vā svāpateyakāraṇād
bahir niṣkrāmito bhaviṣyati / iti viditvā caturdiśam aśvadūtāṁ preṣayati svayam eva
ca pradīpikāhastaiḥ puruṣaiḥ sārdhaṁ yena nadī bārakā tenopajagāma /
Wal_17.3 adrākṣīd agrakuliko gṛhapatir nadyā bārakāyās tīre śatasāhasraṁ maṇipādukayugam ujjhitaṁ
dṛṣṭvā ca punar asyaitad abhavaṁ mā haiva kumāraś corair vā dhūrtair vā svāpateyakāraṇād
bahir niṣkrāmito bhaviṣyati mā haiva kumāro tena tīrthena nadīṁ bārakām uttīrṇo bhaviṣyati /
Wal_17.4 athāgrakuliko gṛhapatis tenaiva tīrthena nadīṁ bārakām uttīrya yena bhagavāṁs tenopajagāma /
Wal_17.5 adrākṣīd bhagavān agrakulikaṁ gṛhapatiṁ dūrata eva / dṛṣṭvā ca punar asyaitad abhavad
yanv ahaṁ tadrūpan ṛdhyabhisaṁskārān abhisaṁskuryāṁ yathāgrakuliko gṛhapatir asminn
evāsane niṣaṇṇaṁ yaśam agrakulikaputraṁ na paśyed /
Wal_17.6 atha bhagavāṁs tadrūpān ṛdhyabhisaṁskārān abhisaṁskaroti yathāgrakuliko gṛhapatir yaśaṁ kumāraṁs tan naivāsane niṣaṇṇaṁ paśyati /
Wal_17.7 athāgrakuliko gṛhapatir yena bhagavāṁs tenopajagāma upetya bhagavaṁtam idam avocat /
Wal_17.8 kaccid bhagavān yaśaṁ kumāram adrākṣīt /
Wal_17.9 tena hi gṛhapate niṣīdasva sthānam etad vidyate yad ihaivāgatam asminn āsane niṣaṇṇaṁ yaśaṁ kumāraṁ drakṣyasīti /
Wal_17.10 athāgrakulikasya gṛhapater etad abhavat / nūnaṁ bhagavatā yaśaḥ kumāro dṛṣṭo bhaviṣyati
tathā hi bhagavān evam āha / tena hi gṛhapate niṣīda sthānam etad vidyate yad asminn
evāsane nisaṇṇaṁ yaśaṁ kumāraṁ drakṣyasīti viditvā hṛṣṭas tuṣṭaḥ pramudita udagraḥ
prītisaumanasyajāto bhagavatpādau śirasā vanditvaikānte nyaṣīdad /
Wal_17.11 ekāntaniṣaṇṇam agrakulikaṁ gṛhapatiṁ bhagavān dhārmyā kathayā saṁdarśayatisamādāpayati
samuttejayati saṁprahaṛsayatiyā sā buddhānāṁ bhagavatāṁ pūrve kālakaranīyā dhārmī
kathā tadyathā dānakathā śīlakathā svargakathā kāmānām āsvādādīnavaṁ saṁkleśavyavadānaṁ
naiṣkramyapraviveke ānuśaṁsaṁ vyavadānapakṣyān dharmān vistareṇa saṁprakāśayati yadā
cainaṁ bhagavān adrākṣīd dhṛṣṭacittam kalyacittaṁ muditacittaṁ vinivaraṇacittaṁ bhavyaṁ
pratibalaṁ sāmutkarṣikīṁ dharmadeśanām ājñātuṁ tadā yā sā buddhānāṁ bhagavatāṁ sāmutkarṣikī
dharmadeśanā tadyathā duḥkhaṁ samudayo nirodho mārgaś catvāry āryasatyāni vistareṇa
saṁprakāśayati tadyathā śuddhaṁ vastram apagatakādakaṁ rajanopagaṁ raṁge prakṣiptaṁ
samyag eva raṁgaṁ pratigṛhṇāti evam evāgrakuliko gṛhapatis tasminn evāsane niṣaṇṇaś
catvary āryasatyāny abhisamayati tadyathā duḥkhaṁ samudayaṁ nirodhaṁ mārgam /
Wal_17.12 athāgrakuliko gṛhapatir dṛṣṭadharmā prāptadharmā viditadharmā paryavagāḍhadharmā
tīrṇakāṁkṣas tīrṇavicikitsaḥ aparapratyayo ’nanyaneyaḥ śāstuḥ śāsane dharmeṣu vaiśāradyaprāpta
utthāyāsanād ekāṁsam uttarāsaṁgaṁ kṛtvā yena bhagavāṁs tenāṁjaliṁ praṇamya bhagavaṁtam idam avocat /
Wal_17.13 abhikrānto ’haṁ bhadantaḥ abhikrāntaḥ eṣo ’haṁ bhagavaṁtaṁ śaraṇaṁ gacchāmi dharmaṁ
ca bhikṣusaṁghaṁ ca upāsakaṁ ca mān dhārayādyāgreṇa yāvajjīvaṁ prāṇopataṁ śaraṇaṁ
gatam abhiprasannam /
Wal_17.14 ta smiṁ khalu dharmaparyāye bhāṣyamāṇe agrakulikasya gṛhapater virajo vigatamalaṁ dharmeṣu dharmacakṣur utpannaṁ yaśasya ca kumārasyānupādāyāsravebhyaś  #
cittam vimuktaṁ / 
Wal_17.15 atha bhagavāṁs tān ṛdhyabhisaṁskārāṁ pratiprasrabhya tasyāṁ velāyāṁ gāthāṁ babhāṣe /
Wal_17.16 alaṁkṛtaś cāpi careta dharmaṁ
dāntaḥ śāntaḥ saṁyato brahmacārī /
sarveṣu bhūteṣu nidhāya daṇḍaṁ
sa brāhmaṇaḥ sa śramaṇaḥ sa bhikṣuḥ //
Wal_17.17 athāgrakuliko gṛhapatir yaśaṁ kumāram idam avocat /
Wal_17.18 ehi kumāra niveśanaṁ gamiṣyāmaḥ mātā te śrāntakāyā klāntakāyā paridevati /
Wal_17.19 atha bhagavān agrakulikaṁ gṛhapatim idam avocat /
Wal_17.20 kiṁ manyase gṛhapate yenedānīm aśaikṣeṇa jñānena aśaikṣeṇa darśanena catvāry āryasatyāny
abhisamitāni duḥkhaṁ samudayo nirodho mārgaḥ api nu sa punar api gṛhī gṛham adhyāvaset
samnidhikāraparibhogena vā kāmāṁ paribhuṁjīta /
Wal_17.21 no bhadanta /
Wal_17.22 yathā khalu tvayā gṛhapate śaikṣeṇa jñānena śaikṣeṇa darśanena catvāry āryasatyāny
abhisamitāni duḥkhaṁ samudayo nirodho mārga evam eva yaśena kumāreṇa aśaikṣeṇa jñānena
aśaikṣeṇa darśanena catvāry āryasatyāny abhisamitāni duḥkhaṁ samudayo nirodho mārgaḥ /
Wal_17.23 lābhā bhadanta yaśena kumāreṇa sulabdhā yenāśaikṣeṇa jñānenāśaikṣeṇa darśanena catvāry āryasatyāny abhisamitāni duḥkhaṁ samudayo nirodho  #
mārgah / 
Wal_17.24 sādhu bhagavāṁ yaśena kumāreṇa paścācchramaṇena yenāgrakulaṁ tenopasaṁkrāmed anukaṁpām upādāya / adhivāsayati bhagavān agrakulikasya  #
gṛhapates tūṣṇīṁbhāvena / 
Wal_17.25 athāgrakuliko gṛhapatir bhagavatas tūṣṇīṁbhāvenādhivāsanaṁ viditvā bhagavatpādau śirasā vanditvā bhagavato ’ntikāt prakrāntaḥ /
Wal_17.26 tena khalu samayena ṣaḍ loke arhaṁto bhagavāṁś ca saptamaḥ /
Section 18
Wal_18.1 atha bhagavāṁs tasyā eva rātrer atyayād āyuṣmatā yaśena paścācchramaṇena yenāgrakulikasya gṛhapater niveśanaṁ tenopajagāma /
Wal_18.2 adrāṣṭām āyuṣmato yaśasya mahallikā purāṇadvitīyā ca bhagavaṁtaṁ dūrata eva /
Wal_18.3 dṛṣṭvā ca punar bhagavato ’rthāyāsanaṁ prajñapayata evaṁ cāhatuḥ / niṣīdatāṁ bhagavāṁ prajñapta evāsane / nyaṣīdad bhagavān prajñapta  #
evāsane / 
Wal_18.4 athāyuṣmato yaśasya mahallikā purāṇadvitīyā ca bhagavatpādau śirasā vanditvaikānte nyaṣīdatām /
Wal_18.5 ekāntaniṣaṇṇe āyuṣmato yaśasya mahallikāṁ purāṇadvitīyāṁ ca bhagavāṁ dhārmyā kathayā
saṁdarśayati samādāpayati samuttejayati saṁprahaṛsayati yā sā buddhānāṁ bhagavatāṁ
pūrve kālakaraṇīya dhārmī kathā tadyathā dānakathā śīlakathā svargakathā kāmānām
āsvādādmavaṁ saṁkleśavyavadānaṁ naiṣkramyapraviveke ānuśaṁsaṁ vyavadānapakṣyān dharmān
vistareṇa saṁprakāśayati /
Wal_18.6 yadaite bhagavān adrākṣīd dhṛṣṭacitte kalyacitte muditacitte vinivaraṇacitte bhavye
pratibale sāmutkarṣikīṁ dharmadeśanām ājñātuṁ tadā yā sā buddhānāṁ bhagavatāṁ sāmutkarṣikī
dharmadeśanā tadyathā duḥkhaṁ samudayo nirodho mārgaś catvāry āryasatyāni vistareṇa saṁprakāśayati /
Wal_18.7 tadyathā śuddhaṁ vastram apagatakāḍakaṁ rajanopagaṁ raṁge prakṣiptaṁ samyag eva raṁgaṁ
pratigṛhṇāty evam evāyuṣmato yaśasya mahallikā purāṇadvitīyā ca tasminn evāsane niṣaṇṇe
catvāry āryasatyāny abhisamitavatyau tadyathā duḥkhaṁ samudayaṁ nirodhaṁ margam /
Wal_18.8 athāyuṣmato yaśasya mahallikā purāṇadvitīyā ca dṛṣṭadharme prāptadharme viditadharme
paryavagāḍhadharme tīrṇakāṁkṣe tīrṇavicikitse aparapratyaye ananyaneye śāstuḥ śāsane
dharmeṣu vaiśāradyaprāpte utthāyāsanād ekāṁsam uttarāsaṁgaṁ kṛtvā yena bhagavāṁs
tenāṁjaliṁ praṇamya bhagavantam idam avocatām /
Wal_18.9 abhikrānte āvāṁ bhadantābhikrānte ete āvāṁ bhagavantaṁ śaraṇaṁ gacchāvo dharmañ ca bhikṣusaṁghaṁ ca / upāsike cāvāṁ dhārayādyāgreṇa  #
yāvajjīvaṁ prāṇopete śaraṇagate abhiprasanne / 
Wal_18.10 atha bhagavān āyuṣmato yaśasya mahallikāṁ purāṇadvitīyāṁ ca dhārmyā kathayā saṁdarśayitvā samādāpayitvā samuttejayitvā saṁpraharṣayitvā  #
utthāyāsanāt prakrāṇtaḥ / 
Section 19
Wal_19.1 aśrauṣur bārāṇasyāṁ dvitīyatṛtīyacaturthapaṁcamāḥ kulikaputrāḥ pūrṇo vimalo gavāṁpatiḥ
subāhur yaśo ’grakulikaputraḥ keśaśmaśrūṇy avatārya kāṣāyāṇi vastrāṇy ācchādya samyag
eva śraddhayā agārād anagārikāṁ pravrajitaḥ /
Wal_19.2 śrutvā ca punar eṣām etad abhavan na batāvaro buddho bhaviṣyati nāvaraṁ dharmākhyānaṁ
yatredānīṁ yaśo ’grakulikaputras tathā sukumāras tathā sukhaiṣī keśaśmasrūṇy avatārya
kāṣāyāṇi vastrāṇy ācchādya samyag eva śraddhayā agārād anagārikāṁ pravrajitaḥ / yannu
vayam api keśaśmaśrūṇy avatārya kāṣāyāṇi vastrāṇy ācchādya samyag eva śraddhayā agārād
anagārikāṁ pravrajemeti /
Wal_19.3 atha dvitīyatṛtīyacaturthapaṁcamāḥ kulikaputrāḥ pūrṇo vimalo gavāṁpatiḥ subāhur yena bhagavāṁs tenopajagmur upetya bhagavatpādau śirasā  #
vanditvaikānte ’sthur / 
Wal_19.4 ekāntasthitāḥ pūrṇo vimalo gavāṁpatiḥ subāhur bhagavantam idam avocan /
Wal_19.5 labhemahi vayaṁ bhadanta svākhyāte dharmavinaye pravrajyām upasaṁpadaṁ bhikṣubhāvaṁ carema vayaṁ bhagavato ’ntike brahmacaryaṁ /
Wal_19.6 labdhavantas te āyuṣmantaḥ svākhyāte dharmavinaye pravrajyām upasaṁpadaṁ bhikṣubhāvam / evaṁ pravrajitās te āyuṣmanta ekākino vyapakṛṣṭā  #
apramattā ātāpinaḥ prahitātmā vyāhārṣur / 
Wal_19.7 ekākino vyapakṛṣṭā apramattā ātāpinaḥ prahitātmano viharanto yadarthaṁ kulaputrāh
kesaśmaśrūṇy avatārya kāṣāyāni vastrāṇy ācchādya samyag eva śraddhayā agārād anagārikāṁ
pravrajanti / tad anuttaraṁ brahmacaryaparyavasānaṁ dṛṣṭa eva dharme svayam abhijñayā
sākṣātkṛtvopasaṁpadya pravedayaṁti kṣīṇā no jātir uṣitam brahmacaryaṁ kṛtaṁ karaṇīyaṁ
nāparam asmād bhavaṁ prajānīmaḥ /
Wal_19.8 tena khalu samayena daśa loke ’rhanto bhagavān ekadaśamaḥ /
Section 20
Wal_20.1 aśrauṣur bārāṇasyāṁ paṁcāśad utsadotsadā grāmikadārakā yaśo ’grakulikaputro dvitīyatṛtīyacaturthapañcamāḥ
kulikaputrāḥ pūrno vimalo gavāṁpatiḥ subāhuḥ keśaśmaśrūṇy avatārya kāṣāyāṇi vastrāṇy
ācchādya samyag eva śraddhayā agārād anagārikāṁ pravrajitāḥ /
Wal_20.2 śrutvā ca punar eṣām etad abhavat / na batāvaro buddho bhaviṣyati nāvaraṁ dharmākhyānaṁ
yatredānīṁ yaśaḥ pūrṇo vimalo gavāṁpatiḥ subāhus tathā sukumārās tathā sukhaiṣiṇaḥ
keśaśmaśrūṇy avatārya kāṣāyāṇi vastrāṇy ācchādya samyag eva śraddhayā agārād anagārikāṁ pravrajitāḥ /
Wal_20.3 śrutvā ca punar yena bhagavāṁs tenopajagmur upetya bhagavatpādau śirasā vanditvaikānte tasthur /
Wal_20.4 ekāntasthitāḥ paṁcāśad utsadotsadā grāmikadārakā bhagavantam idam avocan /
Wal_20.5 labhemahi vayaṁ bhadanta svākhyāte dharmavinaye pravrajyām upasaṁpadaṁ bhikṣubhāvaṁ carema vayaṁ bhagavato ’ntike brahmacaryam /
Wal_20.6 labdhavantas te āyuṣmantaḥ svākhyāte dharmavinaye pravrajyām upasaṁpadaṁ bhikṣubhāvam evaṁ pravrajitās te āyuṣmanto ekākino vyapakṛṣṭā  #
apramattā ātāpinaḥ prahitātmano vyāhārṣur / 
Wal_20.7 ekākino vyapakṛṣṭā apramattā ātāpinaḥ prahitātmano viharanto yadarthaṁ kulaputrāḥ
keśaśmasrūṇy avatārya kāṣāyāṇi vastrāṇy ācchādya samyag eva śraddhayāgārād anagārikāṁ
pravrajanti tad anuttaraṁ brahmacaryaparyavasānaṁ dṛṣṭa eva dharme svayam abhijñayā
sākṣātkṛtvopasaṁpadya pravedayanti kṣīṇā no jātir uṣitaṁ brahmacaryaṁ kṛtaṁ karaṇīyaṁ
nāparam asmād bhavaṁ prajānīmaḥī
Wal_20.8 tena khalu samayena ṣaṣṭir loke ’rhanto bhagavāṁś ca ekaṣaṣtimaḥ /
Section 21
Wal_21.1 tatra bhagavāṁ bhikṣūn āmaṁtrayate / mukto ’haṁ bhikṣavaḥ sarvapāśebhyo ye divyā
ye ca mānuṣāḥ yūyam api bhikṣavo muktāḥ sarvapāśebhyo ye divya ye ca mānuṣāḥ carata
bhikṣavaś caryāṁ prakramiṣyāmo bahujanahitāya bahujanasukhāya lokānukaṁpāyai arthāya
hitāya sukhāya devamanuṣyāṇāṁ mā ca vo dvāv ekena gamiṣyatha / aham api yenorubilvā
senāyanagrāmakas tena caryāṁ prakramiṣyāmy /
Wal_21.2 atha mārasya pāpīyasyaitad abhavad ayaṁ śramaṇo gautamo bārāṇasyāṁ viharaty ṛṣivadane
mṛgadāpe evaṁ śrāvakāṁ dharmaṁ deśayati mukto ’haṁ bhikṣavaḥ sarvapāśebhyo ye divyā
ye ca mānuṣāh yūyam api bhikṣavo muktāḥ sarvapāśebhyo ye divyā ye ca mānuṣāḥ carata
bhikṣavaś caryāṁ prakramiṣyāmo bahujanahitāya pūrvavad yāvad aham api yenoruhilvā
senāyanagrāmakas tena caryāṁ prakramiṣyāmīti yannv aham asyopasaṁkrameyaṁ yad uta vyākṣepakarmaṇy=
Wal_21.3 atha mārah pāpīyān māṇavakavarṇam ātmānam abhinirmāya yena bhagavāṁs tenopajagāma /
Wal_21.4 upetya tasyāṁ velāyām gāthāṁ babhāṣe /
amukto muktasaṁjñī san
kiṁ mukto ’smīti manyase /
mahābandhanabaddho ’si
na me śramaṇa mokṣyase //
Wal_21.5 atha bhagavata etad abhavat māro ’yaṁ pāpīyām upasaṁkrānto yad uta vyākṣepakarmaṇīti viditvā gāthāṁ babhāṣe /
mukto ’haṁ sarvapāśebhyo
ye divyā ye ca mānuṣāḥ
evaṁ jānīhi pāpīyaṁ
nihatas tvam ihāntaka //
Wal_21.6 atha mārasya pāpīyasya etad abhavat / jānāti me śramaṇo gautamaś cetasā cittam iti viditvā duḥkhī durmanā vipratisārī tatraivāntarhitaḥ 
Wal_21.7 tatra bhagavān bhikṣūn āmantrayate sma / mukto ’haṁ bhikṣavaḥ sarvapāśebhyo ye divyā
ye ca mānuṣāḥ yūyam api bhikṣavo muktāḥ sarvapāśebhyo ye divyā ye ca mānuṣāḥ carata
bhikṣavaś caryāṁ bahujanahitāya pūrvavad yāvad aham api yenorubilvā senāyanagrāmakas
tena caryāṁ prakramiṣyāmi /
Wal_21.8 evam bhadanteti bhikṣavo bhagavataḥ pratiśrutya janapadeṣu caryāṁ prakrāntāḥ /
