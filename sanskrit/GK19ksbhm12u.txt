//strīparva//
nārāyaṇaṃ namaskṛtya naraṃ caiva narottamam /
devīṃ sarasvatīṃ vyāsaṃ tato jayamudīrayet // Bhmj_12.1 //
gāndhārī dhṛtarāṣṭraśca rājā vyākulamānasau /
hatāvatha sutāndraṣṭuṃ sotkaṇṭhāviva jagmatuḥ // Bhmj_12.2 //
tatra tau vilapantau ca kṣipantau ca tanuṃ bhuvi /
bhagavānatha cābhyetya pārāśaryo vyalokayat // Bhmj_12.3 //
sa dīnaṃ patitaṃ bhūmau hataputraṃ nareśvaram /
vidureṇa sahovāca kṛṣṇena ca kṛpākulaḥ // Bhmj_12.4 //
abhāvaḥ prākca paścācca dehināṃ satataṃ sthitaḥ /
teṣu madhyavikāreṣu kaḥ śnehaṃ kartumarhasi // Bhmj_12.5 //
apāre 'sminbhavāmbhodhau bhavanti na bhavanti ca /
jalabudbudavatsarve karmayogena jantavaḥ // Bhmj_12.6 //
satyaṃ bhūbhāraśāntyarthamajāyata suyodhanaḥ /
sa ca yātastathā kṛtvā kastvaṃ tasya sa kastava // Bhmj_12.7 //
narendra mā kṛthāḥ śokaṃ pravṛtte 'sminmahālaye /
pratīpameti yātānāṃ kaṇikāpi na pārṣadām // Bhmj_12.8 //
āyāsāya prayāso 'yaṃ śokavyasanasaṃbhavaḥ /
adhunā duḥkhavṛkṣāṇāṃ sneho mūlaṃ nivāryatām // Bhmj_12.9 //
namaḥ kālāya yaḥ ko 'pi vidyate mṛtyunā vṛtaḥ /
kāyo vārdhakamāyāti svayaṃ yena śarīriṇām // Bhmj_12.10 //
ātmāparādhātputrāste kālena kavalīkṛtāḥ /
tasmānna pāṇḍaputrebhyaḥ kilbiṣātkroddhamarhasi // Bhmj_12.11 //
dharmanityāḥ kṛtadhiyaste dharmeṇa kṣatāstava /
pāṇḍavā bhrātaraṃ smṛtvā kāluṣyaṃ teṣu mā kṛthāḥ // Bhmj_12.12 //
gāndhārīṃ brūhi sahasā mohe majjati no yathā /
eṣaivoktavatī pūrvaṃ jaye dharmo nibandhanam // Bhmj_12.13 //
iti teṣāṃ girā kṣipraṃ samohaṃ kauraveśvaram /
draṣṭumabhyāyayuḥ pārthā lajjānamraśirodharāḥ // Bhmj_12.14 //
āliliṅga tato rājā prajñācakṣuryudhiṣṭhiram /
bhīmaṃ māyāmayaṃ paścātkṛṣṇabuddhyā vivardhitam // Bhmj_12.15 //
āyayau mārutirdveṣādbhujābhyāṃ tena pīḍitaḥ /
prayayau kaṇaśastena sarve vismayamāyayuḥ // Bhmj_12.16 //
dharmasūnustato vṛddhāṃ praṇanāma pativratām /
gāndhārīṃ bhartṛsādṛśyātsadā vastrāvṛtekṣaṇām // Bhmj_12.17 //
adho nipatitastasyāḥ pādayordharmanandanaḥ /
dadāhāṅguṣṭhayugalaṃ dṛṣṭikopānalākulaḥ // Bhmj_12.18 //
tato hatānāṃ duḥkhārtā vallabhā jagatībhujām /
raṇamadhyaṃ pratiyayurgāndhārī ca snuṣākulā // Bhmj_12.19 //
vilapya karuṇaṃ tatra vihvalā subalātmajā /
babhāṣe keśavaṃ sāsrā divyadṛṣṭiḥ pativratā // Bhmj_12.20 //
paśyaitānkṛṣṇa matputrānsīmantinyo raṇe hatān /
śocanti yāḥ purā dṛṣṭā na sūryeṇa na cendunā // Bhmj_12.21 //
paśyāntaḥpuracārībhirapsarobhirivāvṛtaḥ /
saṃmukhaṃ nihataḥ śūro bhagnorustanayo mama // Bhmj_12.22 //
hatanāgāṃ hatāśvāṃ ca suyodhanavadhūriyam /
kṣmāṃ sapatnīmivālokya paśya mūrcchāmupāgatā // Bhmj_12.23 //
labdhasaṃjñā śanaireṣā parimṛjya rajaściram /
rājarājasya mahiṣī paripṛcchati vallabham // Bhmj_12.24 //
utsaṅge māmivādāya ratnāṃśukavatīṃ gadām /
dorbhyāṃ ca bhuvamāliṅgya kathaṃ supto 'si bhūpate // Bhmj_12.25 //
na te kanakaparyaṅke vilāsaśayane vṛtā /
asminnarapate suptā raktakṣībā kathaṃ śivā // Bhmj_12.26 //
eṣaḥ duḥśāsanaḥ śete priyo ramyastavānujaḥ /
nipītaṃ rākṣaseneva yasya bhīmena śoṇitam // Bhmj_12.27 //
ayaṃ te dayitaḥ putro lakṣmaṇaḥ śatruṇā hataḥ /
sajīva iva vaktuṃ tvaṃ nātha kiṃcitsamīhate // Bhmj_12.28 //
dantastambhāviva bhraṣṭāvanaṅgaṅganatoraṇau /
saralau pātitāvatya(?)
manyete kāladantinā // Bhmj_12.29 //
ayaṃ te maulirucitaściraṃ mūrdhni sukhoṣitaḥ /
rociṣṇuriha vibhraṣṭaḥ spṛṣṭaḥ kāntiparikṣayāt // Bhmj_12.30 //
pādābhyāṃ rudhirārdrābhyāṃ raṇasaṃcāriṇastava /
vānteva satatā pītā rājacūḍāmaṇicchaviḥ // Bhmj_12.31 //
lokapāle tvayi divaṃ yāte nandanakautukāt /
dhanyābhimānitevaikā kīrtistvadanuyāyinī // Bhmj_12.32 //
bhrājiṣṇuratnavalaye doṣṇi karpūrapāṇḍure /
kasyānyasya mahī yātu śeṣaviśrāntinirvṛtim // Bhmj_12.33 //
yaḥ sa kaṅkaṇjhāṅkārairvyajanairvijito nṛpaḥ /
kravyādapakṣivātene so 'yamadyāpi vījyate // Bhmj_12.34 //
iti duryodhanavadhūṃ krośantīṃ kauravastriyaḥ /
samākṛṣya viveṣṭante patitāḥ paśya bhūtale // Bhmj_12.35 //
itaḥ subhadrā saubhadraṃ putrakaṃ putravatsalā /
parimārṣṭi rajodigdhaṃ stanau dātumivodyatā // Bhmj_12.36 //
aṅke śaśāṅkasadṛśaṃ kṛtveyaṃ patyuruttarā /
vadanaṃ bāṣpadhārābhiḥ prakṣālya paripṛcchati // Bhmj_12.37 //
ayi nātha tathā tattaduktvā praṇayapeśalam /
bhūmimāliṅgya kiṃ śeṣe priyāmadya vihāya mām // Bhmj_12.38 //
gāṇḍīvadhanvanaḥ putraścakrapāṇeḥ svasuḥ sutaḥ /
tvaṃ śakrasadṛśaḥ śaurye kathameko hataḥ paraiḥ // Bhmj_12.39 //
idaṃ te vadanaṃ kāntaṃ kamalākamalopamam /
nūnamāpāsyati smeraṃ dhanyaḥ svargavadhūjanaḥ // Bhmj_12.40 //
nanvanaṅgatayānaṅgastvayyabhūnnopamāspadam /
so 'yamaṅgavadhātkānta tvayādya saphalīkṛtaḥ // Bhmj_12.41 //
śaśāṅkaśaṅkayā śaṅke tvayi tridivagāmini /
karoti tārakāpaṅktiḥ kaṇṭhe muktāvalībhramam // Bhmj_12.42 //
yāhaṃ tvayā navavadhūḥ pratyālāpaṃ purārthitā /
tvāṃ svayaṃ bhāṣyamāṇāṃ māṃ kathaṃ na pratibhāṣase // Bhmj_12.43 //
kva nu sarvaguṇagrāmagaṇanīyasya te gatam /
dākṣiṇyaṃ svargalalanāsakto yanmāmupekṣase // Bhmj_12.44 //
punaḥ kartumaśakye 'smindhātuḥ saubhāgyavarṇane /
prahṛtaṃ tvaccharīre yaurdhiktāndagdhavilocanān // Bhmj_12.45 //
kusumāyudhatulyasya kusumāyudhataiva te /
nūnaṃ raṇe 'bhūttvāṃ vīrāḥ sehire kathamanyathā // Bhmj_12.46 //
evaṃ vilāpinīṃ bālāṃ balādākṛṣya putrikām /
virāṭapatnyo yāntyetā rudantyaḥ patyurantikam // Bhmj_12.47 //
sānujaḥ sa sutāmātyo virāṭanṛpatirhataḥ /
vadhūbhirāvṛto bhūmau divīvāpsarasāṃ gaṇaiḥ // Bhmj_12.48 //
eṣā droṇaśacchinnaṃ sudoṣṇā bharturānanam /
vilokya tāraṃ krośantī ruddhā sakhyeva mūrcchayā // Bhmj_12.49 //
kravyādaluptāvayavaṃ paśya karṇaṃ vadhūjanaḥ /
parāyaṇaṃ kauravāṇāmāliṅgyāliṅgya śocati // Bhmj_12.50 //
nāmni saṃkīrtite yasya prāpurnidrāṃ na śatravaḥ /
sa tvamadya hataḥ śeṣe dhikkālasya durantatām // Bhmj_12.51 //
jambhārirabhavadyasya varmakuṇḍalayācakaḥ /
satyasaṃdhaḥ kathaṃ kaṇaḥ karṇaśeṣīkṛtaḥ khagaiḥ // Bhmj_12.52 //
nisargavisaraḥ sargaḥ sarvathā hatavedhasaḥ /
kṛtvā yaḥ śakratulyatvaṃ na cakre kalpasākṣiṇam // Bhmj_12.53 //
iti prakīrṇābharaṇāḥ krandantyaḥ karṇayoṣitaḥ /
dārayanti kucābhogaṃ vṛṣasenasya mātaraḥ // Bhmj_12.54 //
paśya jāmātaraṃ kṛṣṇa hataṃ mama jayadratham /
bālā śociti matputrī na ca jānāti śocitum // Bhmj_12.55 //
eṣa śalyo hataḥ saṃkhye ripuśalyaparākramaḥ /
śalyatāmadhunā yātaḥ paśyāntaḥpurayoṣitām // Bhmj_12.56 //
paśyāsya kṛṣyate jihvā madrarājasya vāyasaiḥ /
rādheyasyaiṣa vidadhe yudhi tejovadhaṃ yayā // Bhmj_12.57 //
paśya droṇasya samare vahneḥ śāntārciṣo yathā /
saṃskāraḥ kriyate vipraiḥ krimīnutsārya mūrcchitān // Bhmj_12.58 //
eṣa bhūriśravā vīraḥ somadattasuto hataḥ /
mahiṣyā śocyate vīraśchinnabāhuḥ kirīṭinā // Bhmj_12.59 //
raṇayajñamahīyūpe yūpadhvajabhuje tava /
nikṛte jiṣṇunā manye yaśo nirlūnamātmanaḥ // Bhmj_12.60 //
lakṣmīkareṇukālāne bhūbhārabhujageśvare /
śivākṛṣṭe virautīva doṣṇi te kaṅkaṇāvalī // Bhmj_12.61 //
candrikābharaṇe harmye tvatpremābharaṇāḥ striyaḥ /
āliliṅga purā so 'yaṃ vilāsābharaṇo bhujaḥ // Bhmj_12.62 //
arthikalpadrume doṣṇi cchinne 'smiñśatruyoṣitām /
vaidhavyadīkṣāgurutāṃ vīra yāsyati ko 'paraḥ // Bhmj_12.63 //
haṭhakaṇṭhagrahaḥ prauḍhaḥ ko nāma hariṇīdṛśām /
keyūrakāntikalikāṃ karṇapūrīkariṣyati // Bhmj_12.64 //
iti pralāpinī vakti vihvalā kamaleśvaram /
pravaraṃ bhūriyaśasaṃ bhūriśravasamātmanā // Bhmj_12.65 //
hitopadeśavidveṣī śukuniḥ paśya bhakṣyate /
śivābhiraśivācāro veśyābhiriva vittavān // Bhmj_12.66 //
pṛthivī kṣapitā kṣipraṃ kṣudraiḥ karṇāntagāmibhiḥ /
itaḥ pūrvamanenākṣairito bāṇaiḥ kirīṭinā // Bhmj_12.67 //
itaḥ sudakṣiṇasyaitāḥ priyāḥ kāmbojabhūpateḥ /
hṛdayāni pralāpena dārayantyaśmanāmapi // Bhmj_12.68 //
saubhadraśaranirbhinnaṃ rājaputraṃ bṛhadbalam /
etāḥ komalakāminyaḥ śotanti śaśirociṣam // Bhmj_12.69 //
dhṛṣṭadyumnasutā dīptahemamālāvibhūṣitāḥ /
bhāntyete droṇanihatā bhraṣṭā vidyādharā iva // Bhmj_12.70 //
kekayo dhṛṣṭaketuśca jayatsenaśca māgadhaḥ /
vṛddhaśca rājā drupadaḥ sāmātyasutabāndhavaḥ // Bhmj_12.71 //
alāyudho 'lambusaśca bhagadattaḥ śrutāyudhaḥ /
vindānuvindāvāvantyau jalasaṃdhaḥ sulocanaḥ // Bhmj_12.72 //
pravarāḥ pārthivāścānye hatā vīrāḥ sahasraśaḥ /
labdhajīvā ivābhānti kāntābhiḥ parivāritāḥ // Bhmj_12.73 //
śaktenāpi tvayā kṛṣṇa yasmātkāmādupekṣitāḥ /
sarvakṣayādvā dveṣādvā sarvajñena ca līlayā // Bhmj_12.74 //
ṣaṅviṃśe vatsare prāpte vṛṣṇīnāṃ samare mithaḥ /
tasmāttāvāpi bhavitā vipulo bāndhavakṣayaḥ // Bhmj_12.75 //
tavāpyanucitaḥ ko 'pi vadhaheturbhaviṣyati /
ityuktvā tārakaruṇaṃ ruroda subalātmajā // Bhmj_12.76 //
tāmuvāca hasankṛṣṇaḥ svecchāsṛṣṭalayodayaḥ /
vidhinaitatpurādiṣṭaṃ punaruktaṃ tvayoditam // Bhmj_12.77 //
avaśyabhāvini śucaṃ kṣaye 'sminmā vṛthā kṛthāḥ /
avaśyaṃ kṣatriyasute hantāhaṃ kila vidviṣām // Bhmj_12.78 //
ityuktavati dāśārhe dhṛtarāṣṭro yudhiṣṭhiram /
gatiṃ papraccha vīrāṇāṃ parimāṇaṃ ca saṃkṣaye // Bhmj_12.79 //
tamabravīddharmarājo lakṣaṇāmadhuraṃ raṇe /
viṃśatiśca sahasrāṇi koṭyaḥ ṣaḍadhikāśca ṣaṭ // Bhmj_12.80 //
vīrāṇāṃ gaṇanārhāṇāmasminnāyodhane hatāḥ /
aprahṛṣṭā hatā ye ca te gandharvapuraṃ gatāḥ // Bhmj_12.81 //
bhayātparāṅmukhā ye ca te yakṣatvamupāgatāḥ /
ye tvakhaṇḍitasattvasthāste brahmabhuvanaṃ śritāḥ // Bhmj_12.82 //
merupārśvaṃ prayātāste ye padbhyāṃ vāhanairhatāḥ /
prasādāllomaśasyaitanmuneḥ paśyāmi divyadṛk // Bhmj_12.83 //
ityuktvā dharmatanayo hatānāṃ jagatībhujām /
bandhūnāṃ cādideśāśu saṃskāraṃ vibhavocitam // Bhmj_12.84 //
indrasenamukhāḥ sūtāḥ saṃjayo vidurastathā /
yuyutsuśca girā tasya teṣāmantyavidhau yayuḥ // Bhmj_12.85 //
mālyairvastrairaṃlakārairbhūṣitāste mahārathāḥ /
citānaleṣu nihitāḥ svapratāpamivāviśan // Bhmj_12.86 //
athodatiṣṭhannārīṇāṃ saṃhatānāmitastataḥ /
mithaḥ kaṇṭhavilagnānāṃ karuṇo rodanadhvaniḥ // Bhmj_12.87 //
dhṛtarāṣṭreṇa sahitaḥ sānugo 'tha yudhiṣṭhiraḥ /
anuyāto nṛpastrībhiryayau snātumathāpagām // Bhmj_12.88 //
śrāvitaḥ karṇavṛttāntaṃ sa mātrā gūḍhasaṃbhavam /
bhrātre duḥkhāddadau tasmai bāṣpamiśrāṃ jalāñjalim // Bhmj_12.89 //
sa yathāvidhi bandhūnāṃ vidhāya svocitāṃ kriyām /
ādideśa nṛpastrīṇāṃ kriyāyau paṭamaṇḍapān // Bhmj_12.90 //
tā bhūmipālalalanā saralāyatākṣyo netrāmbunirjharavinirjitatārahārāḥ /
bhāgīrathīmatha yayuḥ kalahaṃsamañjukāñcīvirāvipulinorunitambabimbāḥ // Bhmj_12.91 //
iti kṣemendraviracitāyāṃ bhāratamañjaryāṃ strīparva
