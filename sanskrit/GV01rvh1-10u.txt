Ṛgveda 1
RV_1,001.01a agnim īḷe purohitaṃ yajñasya devam ṛtvijam /
RV_1,001.01c hotāraṃ ratnadhātamam //
RV_1,001.02a agniḥ pūrvebhir ṛṣibhir īḍyo nūtanair uta /
RV_1,001.02c sa devāṃ eha vakṣati //
RV_1,001.03a agninā rayim aśnavat poṣam eva dive-dive /
RV_1,001.03c yaśasaṃ vīravattamam //
RV_1,001.04a agne yaṃ yajñam adhvaraṃ viśvataḥ paribhūr asi /
RV_1,001.04c sa id deveṣu gacchati //
RV_1,001.05a agnir hotā kavikratuḥ satyaś citraśravastamaḥ /
RV_1,001.05c devo devebhir ā gamat //
RV_1,001.06a yad aṅga dāśuṣe tvam agne bhadraṃ kariṣyasi /
RV_1,001.06c tavet tat satyam aṅgiraḥ //
RV_1,001.07a upa tvāgne dive-dive doṣāvastar dhiyā vayam /
RV_1,001.07c namo bharanta emasi //
RV_1,001.08a rājantam adhvarāṇāṃ gopām ṛtasya dīdivim /
RV_1,001.08c vardhamānaṃ sve dame //
RV_1,001.09a sa naḥ piteva sūnave 'gne sūpāyano bhava /
RV_1,001.09c sacasvā naḥ svastaye //
RV_1,002.01a vāyav ā yāhi darśateme somā araṅkṛtāḥ /
RV_1,002.01c teṣām pāhi śrudhī havam //
RV_1,002.02a vāya ukthebhir jarante tvām acchā jaritāraḥ /
RV_1,002.02c sutasomā aharvidaḥ //
RV_1,002.03a vāyo tava prapṛñcatī dhenā jigāti dāśuṣe /
RV_1,002.03c urūcī somapītaye //
RV_1,002.04a indravāyū ime sutā upa prayobhir ā gatam /
RV_1,002.04c indavo vām uśanti hi //
RV_1,002.05a vāyav indraś ca cetathaḥ sutānāṃ vājinīvasū /
RV_1,002.05c tāv ā yātam upa dravat //
RV_1,002.06a vāyav indraś ca sunvata ā yātam upa niṣkṛtam /
RV_1,002.06c makṣv itthā dhiyā narā //
RV_1,002.07a mitraṃ huve pūtadakṣaṃ varuṇaṃ ca riśādasam /
RV_1,002.07c dhiyaṃ ghṛtācīṃ sādhantā //
RV_1,002.08a ṛtena mitrāvaruṇāv ṛtāvṛdhāv ṛtaspṛśā /
RV_1,002.08c kratum bṛhantam āśāthe //
RV_1,002.09a kavī no mitrāvaruṇā tuvijātā urukṣayā /
RV_1,002.09c dakṣaṃ dadhāte apasam //
RV_1,003.01a aśvinā yajvarīr iṣo dravatpāṇī śubhas patī /
RV_1,003.01c purubhujā canasyatam //
RV_1,003.02a aśvinā purudaṃsasā narā śavīrayā dhiyā /
RV_1,003.02c dhiṣṇyā vanataṃ giraḥ //
RV_1,003.03a dasrā yuvākavaḥ sutā nāsatyā vṛktabarhiṣaḥ /
RV_1,003.03c ā yātaṃ rudravartanī //
RV_1,003.04a indrā yāhi citrabhāno sutā ime tvāyavaḥ /
RV_1,003.04c aṇvībhis tanā pūtāsaḥ //
RV_1,003.05a indrā yāhi dhiyeṣito viprajūtaḥ sutāvataḥ /
RV_1,003.05c upa brahmāṇi vāghataḥ //
RV_1,003.06a indrā yāhi tūtujāna upa brahmāṇi harivaḥ /
RV_1,003.06c sute dadhiṣva naś canaḥ //
RV_1,003.07a omāsaś carṣaṇīdhṛto viśve devāsa ā gata /
RV_1,003.07c dāśvāṃso dāśuṣaḥ sutam //
RV_1,003.08a viśve devāso apturaḥ sutam ā ganta tūrṇayaḥ /
RV_1,003.08c usrā iva svasarāṇi //
RV_1,003.09a viśve devāso asridha ehimāyāso adruhaḥ /
RV_1,003.09c medhaṃ juṣanta vahnayaḥ //
RV_1,003.10a pāvakā naḥ sarasvatī vājebhir vājinīvatī /
RV_1,003.10c yajñaṃ vaṣṭu dhiyāvasuḥ //
RV_1,003.11a codayitrī sūnṛtānāṃ cetantī sumatīnām /
RV_1,003.11c yajñaṃ dadhe sarasvatī //
RV_1,003.12a maho arṇaḥ sarasvatī pra cetayati ketunā /
RV_1,003.12c dhiyo viśvā vi rājati //
RV_1,004.01a surūpakṛtnum ūtaye sudughām iva goduhe /
RV_1,004.01c juhūmasi dyavi-dyavi //
RV_1,004.02a upa naḥ savanā gahi somasya somapāḥ piba /
RV_1,004.02c godā id revato madaḥ //
RV_1,004.03a athā te antamānāṃ vidyāma sumatīnām /
RV_1,004.03c mā no ati khya ā gahi //
RV_1,004.04a parehi vigram astṛtam indram pṛcchā vipaścitam /
RV_1,004.04c yas te sakhibhya ā varam //
RV_1,004.05a uta bruvantu no nido nir anyataś cid ārata /
RV_1,004.05c dadhānā indra id duvaḥ //
RV_1,004.06a uta naḥ subhagāṃ arir voceyur dasma kṛṣṭayaḥ /
RV_1,004.06c syāmed indrasya śarmaṇi //
RV_1,004.07a em āśum āśave bhara yajñaśriyaṃ nṛmādanam /
RV_1,004.07c patayan mandayatsakham //
RV_1,004.08a asya pītvā śatakrato ghano vṛtrāṇām abhavaḥ /
RV_1,004.08c prāvo vājeṣu vājinam //
RV_1,004.09a taṃ tvā vājeṣu vājinaṃ vājayāmaḥ śatakrato /
RV_1,004.09c dhanānām indra sātaye //
RV_1,004.10a yo rāyo 'vanir mahān supāraḥ sunvataḥ sakhā /
RV_1,004.10c tasmā indrāya gāyata //
RV_1,005.01a ā tv etā ni ṣīdatendram abhi pra gāyata /
RV_1,005.01c sakhāya stomavāhasaḥ //
RV_1,005.02a purūtamam purūṇām īśānaṃ vāryāṇām /
RV_1,005.02c indraṃ some sacā sute //
RV_1,005.03a sa ghā no yoga ā bhuvat sa rāye sa purandhyām /
RV_1,005.03c gamad vājebhir ā sa naḥ //
RV_1,005.04a yasya saṃsthe na vṛṇvate harī samatsu śatravaḥ /
RV_1,005.04c tasmā indrāya gāyata //
RV_1,005.05a sutapāvne sutā ime śucayo yanti vītaye /
RV_1,005.05c somāso dadhyāśiraḥ //
RV_1,005.06a tvaṃ sutasya pītaye sadyo vṛddho ajāyathāḥ /
RV_1,005.06c indra jyaiṣṭhyāya sukrato //
RV_1,005.07a ā tvā viśantv āśavaḥ somāsa indra girvaṇaḥ /
RV_1,005.07c śaṃ te santu pracetase //
RV_1,005.08a tvāṃ stomā avīvṛdhan tvām ukthā śatakrato /
RV_1,005.08c tvāṃ vardhantu no giraḥ //
RV_1,005.09a akṣitotiḥ saned imaṃ vājam indraḥ sahasriṇam /
RV_1,005.09c yasmin viśvāni pauṃsyā //
RV_1,005.10a mā no martā abhi druhan tanūnām indra girvaṇaḥ /
RV_1,005.10c īśāno yavayā vadham //
RV_1,006.01a yuñjanti bradhnam aruṣaṃ carantam pari tasthuṣaḥ /
RV_1,006.01c rocante rocanā divi //
RV_1,006.02a yuñjanty asya kāmyā harī vipakṣasā rathe /
RV_1,006.02c śoṇā dhṛṣṇū nṛvāhasā //
RV_1,006.03a ketuṃ kṛṇvann aketave peśo maryā apeśase /
RV_1,006.03c sam uṣadbhir ajāyathāḥ //
RV_1,006.04a ād aha svadhām anu punar garbhatvam erire /
RV_1,006.04c dadhānā nāma yajñiyam //
RV_1,006.05a vīḷu cid ārujatnubhir guhā cid indra vahnibhiḥ /
RV_1,006.05c avinda usriyā anu //
RV_1,006.06a devayanto yathā matim acchā vidadvasuṃ giraḥ /
RV_1,006.06c mahām anūṣata śrutam //
RV_1,006.07a indreṇa saṃ hi dṛkṣase saṃjagmāno abibhyuṣā /
RV_1,006.07c mandū samānavarcasā //
RV_1,006.08a anavadyair abhidyubhir makhaḥ sahasvad arcati /
RV_1,006.08c gaṇair indrasya kāmyaiḥ //
RV_1,006.09a ataḥ parijmann ā gahi divo vā rocanād adhi /
RV_1,006.09c sam asminn ṛñjate giraḥ //
RV_1,006.10a ito vā sātim īmahe divo vā pārthivād adhi /
RV_1,006.10c indram maho vā rajasaḥ //
RV_1,007.01a indram id gāthino bṛhad indram arkebhir arkiṇaḥ /
RV_1,007.01c indraṃ vāṇīr anūṣata //
RV_1,007.02a indra id dharyoḥ sacā sammiśla ā vacoyujā /
RV_1,007.02c indro vajrī hiraṇyayaḥ //
RV_1,007.03a indro dīrghāya cakṣasa ā sūryaṃ rohayad divi /
RV_1,007.03c vi gobhir adrim airayat //
RV_1,007.04a indra vājeṣu no 'va sahasrapradhaneṣu ca /
RV_1,007.04c ugra ugrābhir ūtibhiḥ //
RV_1,007.05a indraṃ vayam mahādhana indram arbhe havāmahe /
RV_1,007.05c yujaṃ vṛtreṣu vajriṇam //
RV_1,007.06a sa no vṛṣann amuṃ caruṃ satrādāvann apā vṛdhi /
RV_1,007.06c asmabhyam apratiṣkutaḥ //
RV_1,007.07a tuñje-tuñje ya uttare stomā indrasya vajriṇaḥ /
RV_1,007.07c na vindhe asya suṣṭutim //
RV_1,007.08a vṛṣā yūtheva vaṃsagaḥ kṛṣṭīr iyarty ojasā /
RV_1,007.08c īśāno apratiṣkutaḥ //
RV_1,007.09a ya ekaś carṣaṇīnāṃ vasūnām irajyati /
RV_1,007.09c indraḥ pañca kṣitīnām //
RV_1,007.10a indraṃ vo viśvatas pari havāmahe janebhyaḥ /
RV_1,007.10c asmākam astu kevalaḥ //
RV_1,008.01a endra sānasiṃ rayiṃ sajitvānaṃ sadāsaham /
RV_1,008.01c varṣiṣṭham ūtaye bhara //
RV_1,008.02a ni yena muṣṭihatyayā ni vṛtrā ruṇadhāmahai /
RV_1,008.02c tvotāso ny arvatā //
RV_1,008.03a indra tvotāsa ā vayaṃ vajraṃ ghanā dadīmahi /
RV_1,008.03c jayema saṃ yudhi spṛdhaḥ //
RV_1,008.04a vayaṃ śūrebhir astṛbhir indra tvayā yujā vayam /
RV_1,008.04c sāsahyāma pṛtanyataḥ //
RV_1,008.05a mahāṃ indraḥ paraś ca nu mahitvam astu vajriṇe /
RV_1,008.05c dyaur na prathinā śavaḥ //
RV_1,008.06a samohe vā ya āśata naras tokasya sanitau /
RV_1,008.06c viprāso vā dhiyāyavaḥ //
RV_1,008.07a yaḥ kukṣiḥ somapātamaḥ samudra iva pinvate /
RV_1,008.07c urvīr āpo na kākudaḥ //
RV_1,008.08a evā hy asya sūnṛtā virapśī gomatī mahī /
RV_1,008.08c pakvā śākhā na dāśuṣe //
RV_1,008.09a evā hi te vibhūtaya ūtaya indra māvate /
RV_1,008.09c sadyaś cit santi dāśuṣe //
RV_1,008.10a evā hy asya kāmyā stoma ukthaṃ ca śaṃsyā /
RV_1,008.10c indrāya somapītaye //
RV_1,009.01a indrehi matsy andhaso viśvebhiḥ somaparvabhiḥ /
RV_1,009.01c mahāṃ abhiṣṭir ojasā //
RV_1,009.02a em enaṃ sṛjatā sute mandim indrāya mandine /
RV_1,009.02c cakriṃ viśvāni cakraye //
RV_1,009.03a matsvā suśipra mandibhi stomebhir viśvacarṣaṇe /
RV_1,009.03c sacaiṣu savaneṣv ā //
RV_1,009.04a asṛgram indra te giraḥ prati tvām ud ahāsata /
RV_1,009.04c ajoṣā vṛṣabham patim //
RV_1,009.05a saṃ codaya citram arvāg rādha indra vareṇyam /
RV_1,009.05c asad it te vibhu prabhu //
RV_1,009.06a asmān su tatra codayendra rāye rabhasvataḥ /
RV_1,009.06c tuvidyumna yaśasvataḥ //
RV_1,009.07a saṃ gomad indra vājavad asme pṛthu śravo bṛhat /
RV_1,009.07c viśvāyur dhehy akṣitam //
RV_1,009.08a asme dhehi śravo bṛhad dyumnaṃ sahasrasātamam /
RV_1,009.08c indra tā rathinīr iṣaḥ //
RV_1,009.09a vasor indraṃ vasupatiṃ gīrbhir gṛṇanta ṛgmiyam /
RV_1,009.09c homa gantāram ūtaye //
RV_1,009.10a sute-sute nyokase bṛhad bṛhata ed ariḥ /
RV_1,009.10c indrāya śūṣam arcati //
RV_1,010.01a gāyanti tvā gāyatriṇo 'rcanty arkam arkiṇaḥ /
RV_1,010.01c brahmāṇas tvā śatakrata ud vaṃśam iva yemire //
RV_1,010.02a yat sānoḥ sānum āruhad bhūry aspaṣṭa kartvam /
RV_1,010.02c tad indro arthaṃ cetati yūthena vṛṣṇir ejati //
RV_1,010.03a yukṣvā hi keśinā harī vṛṣaṇā kakṣyaprā /
RV_1,010.03c athā na indra somapā girām upaśrutiṃ cara //
RV_1,010.04a ehi stomāṃ abhi svarābhi gṛṇīhy ā ruva /
RV_1,010.04c brahma ca no vaso sacendra yajñaṃ ca vardhaya //
RV_1,010.05a uktham indrāya śaṃsyaṃ vardhanam puruniṣṣidhe /
RV_1,010.05c śakro yathā suteṣu ṇo rāraṇat sakhyeṣu ca //
RV_1,010.06a tam it sakhitva īmahe taṃ rāye taṃ suvīrye /
RV_1,010.06c sa śakra uta naḥ śakad indro vasu dayamānaḥ //
RV_1,010.07a suvivṛtaṃ sunirajam indra tvādātam id yaśaḥ /
RV_1,010.07c gavām apa vrajaṃ vṛdhi kṛṇuṣva rādho adrivaḥ //
RV_1,010.08a nahi tvā rodasī ubhe ṛghāyamāṇam invataḥ /
RV_1,010.08c jeṣaḥ svarvatīr apaḥ saṃ gā asmabhyaṃ dhūnuhi //
RV_1,010.09a āśrutkarṇa śrudhī havaṃ nū cid dadhiṣva me giraḥ /
RV_1,010.09c indra stomam imam mama kṛṣvā yujaś cid antaram //
RV_1,010.10a vidmā hi tvā vṛṣantamaṃ vājeṣu havanaśrutam /
RV_1,010.10c vṛṣantamasya hūmaha ūtiṃ sahasrasātamām //
RV_1,010.11a ā tū na indra kauśika mandasānaḥ sutam piba /
RV_1,010.11c navyam āyuḥ pra sū tira kṛdhī sahasrasām ṛṣim //
RV_1,010.12a pari tvā girvaṇo gira imā bhavantu viśvataḥ /
RV_1,010.12c vṛddhāyum anu vṛddhayo juṣṭā bhavantu juṣṭayaḥ //
RV_1,011.01a indraṃ viśvā avīvṛdhan samudravyacasaṃ giraḥ /
RV_1,011.01c rathītamaṃ rathīnāṃ vājānāṃ satpatim patim //
RV_1,011.02a sakhye ta indra vājino mā bhema śavasas pate /
RV_1,011.02c tvām abhi pra ṇonumo jetāram aparājitam //
RV_1,011.03a pūrvīr indrasya rātayo na vi dasyanty ūtayaḥ /
RV_1,011.03c yadī vājasya gomata stotṛbhyo maṃhate magham //
RV_1,011.04a purām bhindur yuvā kavir amitaujā ajāyata /
RV_1,011.04c indro viśvasya karmaṇo dhartā vajrī puruṣṭutaḥ //
RV_1,011.05a tvaṃ valasya gomato 'pāvar adrivo bilam /
RV_1,011.05c tvāṃ devā abibhyuṣas tujyamānāsa āviṣuḥ //
RV_1,011.06a tavāhaṃ śūra rātibhiḥ praty āyaṃ sindhum āvadan /
RV_1,011.06c upātiṣṭhanta girvaṇo viduṣ ṭe tasya kāravaḥ //
RV_1,011.07a māyābhir indra māyinaṃ tvaṃ śuṣṇam avātiraḥ /
RV_1,011.07c viduṣ ṭe tasya medhirās teṣāṃ śravāṃsy ut tira //
RV_1,011.08a indram īśānam ojasābhi stomā anūṣata /
RV_1,011.08c sahasraṃ yasya rātaya uta vā santi bhūyasīḥ //
RV_1,012.01a agniṃ dūtaṃ vṛṇīmahe hotāraṃ viśvavedasam /
RV_1,012.01c asya yajñasya sukratum //
RV_1,012.02a agnim-agniṃ havīmabhiḥ sadā havanta viśpatim /
RV_1,012.02c havyavāham purupriyam //
RV_1,012.03a agne devāṃ ihā vaha jajñāno vṛktabarhiṣe /
RV_1,012.03c asi hotā na īḍyaḥ //
RV_1,012.04a tāṃ uśato vi bodhaya yad agne yāsi dūtyam /
RV_1,012.04c devair ā satsi barhiṣi //
RV_1,012.05a ghṛtāhavana dīdivaḥ prati ṣma riṣato daha /
RV_1,012.05c agne tvaṃ rakṣasvinaḥ //
RV_1,012.06a agnināgniḥ sam idhyate kavir gṛhapatir yuvā /
RV_1,012.06c havyavāḍ juhvāsyaḥ //
RV_1,012.07a kavim agnim upa stuhi satyadharmāṇam adhvare /
RV_1,012.07c devam amīvacātanam //
RV_1,012.08a yas tvām agne haviṣpatir dūtaṃ deva saparyati /
RV_1,012.08c tasya sma prāvitā bhava //
RV_1,012.09a yo agniṃ devavītaye haviṣmāṃ āvivāsati /
RV_1,012.09c tasmai pāvaka mṛḷaya //
RV_1,012.10a sa naḥ pāvaka dīdivo 'gne devāṃ ihā vaha /
RV_1,012.10c upa yajñaṃ haviś ca naḥ //
RV_1,012.11a sa na stavāna ā bhara gāyatreṇa navīyasā /
RV_1,012.11c rayiṃ vīravatīm iṣam //
RV_1,012.12a agne śukreṇa śociṣā viśvābhir devahūtibhiḥ /
RV_1,012.12c imaṃ stomaṃ juṣasva naḥ //
RV_1,013.01a susamiddho na ā vaha devāṃ agne haviṣmate /
RV_1,013.01c hotaḥ pāvaka yakṣi ca //
RV_1,013.02a madhumantaṃ tanūnapād yajñaṃ deveṣu naḥ kave /
RV_1,013.02c adyā kṛṇuhi vītaye //
RV_1,013.03a narāśaṃsam iha priyam asmin yajña upa hvaye /
RV_1,013.03c madhujihvaṃ haviṣkṛtam //
RV_1,013.04a agne sukhatame rathe devāṃ īḷita ā vaha /
RV_1,013.04c asi hotā manurhitaḥ //
RV_1,013.05a stṛṇīta barhir ānuṣag ghṛtapṛṣṭham manīṣiṇaḥ /
RV_1,013.05c yatrāmṛtasya cakṣaṇam //
RV_1,013.06a vi śrayantām ṛtāvṛdho dvāro devīr asaścataḥ /
RV_1,013.06c adyā nūnaṃ ca yaṣṭave //
RV_1,013.07a naktoṣāsā supeśasāsmin yajña upa hvaye /
RV_1,013.07c idaṃ no barhir āsade //
RV_1,013.08a tā sujihvā upa hvaye hotārā daivyā kavī /
RV_1,013.08c yajñaṃ no yakṣatām imam //
RV_1,013.09a iḷā sarasvatī mahī tisro devīr mayobhuvaḥ /
RV_1,013.09c barhiḥ sīdantv asridhaḥ //
RV_1,013.10a iha tvaṣṭāram agriyaṃ viśvarūpam upa hvaye /
RV_1,013.10c asmākam astu kevalaḥ //
RV_1,013.11a ava sṛjā vanaspate deva devebhyo haviḥ /
RV_1,013.11c pra dātur astu cetanam //
RV_1,013.12a svāhā yajñaṃ kṛṇotanendrāya yajvano gṛhe /
RV_1,013.12c tatra devāṃ upa hvaye //
RV_1,014.01a aibhir agne duvo giro viśvebhiḥ somapītaye /
RV_1,014.01c devebhir yāhi yakṣi ca //
RV_1,014.02a ā tvā kaṇvā ahūṣata gṛṇanti vipra te dhiyaḥ /
RV_1,014.02c devebhir agna ā gahi //
RV_1,014.03a indravāyū bṛhaspatim mitrāgnim pūṣaṇam bhagam /
RV_1,014.03c ādityān mārutaṃ gaṇam //
RV_1,014.04a pra vo bhriyanta indavo matsarā mādayiṣṇavaḥ /
RV_1,014.04c drapsā madhvaś camūṣadaḥ //
RV_1,014.05a īḷate tvām avasyavaḥ kaṇvāso vṛktabarhiṣaḥ /
RV_1,014.05c haviṣmanto araṅkṛtaḥ //
RV_1,014.06a ghṛtapṛṣṭhā manoyujo ye tvā vahanti vahnayaḥ /
RV_1,014.06c ā devān somapītaye //
RV_1,014.07a tān yajatrāṃ ṛtāvṛdho 'gne patnīvatas kṛdhi /
RV_1,014.07c madhvaḥ sujihva pāyaya //
RV_1,014.08a ye yajatrā ya īḍyās te te pibantu jihvayā /
RV_1,014.08c madhor agne vaṣaṭkṛti //
RV_1,014.09a ākīṃ sūryasya rocanād viśvān devāṃ uṣarbudhaḥ /
RV_1,014.09c vipro hoteha vakṣati //
RV_1,014.10a viśvebhiḥ somyam madhv agna indreṇa vāyunā /
RV_1,014.10c pibā mitrasya dhāmabhiḥ //
RV_1,014.11a tvaṃ hotā manurhito 'gne yajñeṣu sīdasi /
RV_1,014.11c semaṃ no adhvaraṃ yaja //
RV_1,014.12a yukṣvā hy aruṣī rathe harito deva rohitaḥ /
RV_1,014.12c tābhir devāṃ ihā vaha //
RV_1,015.01a indra somam piba ṛtunā tvā viśantv indavaḥ /
RV_1,015.01c matsarāsas tadokasaḥ //
RV_1,015.02a marutaḥ pibata ṛtunā potrād yajñam punītana /
RV_1,015.02c yūyaṃ hi ṣṭhā sudānavaḥ //
RV_1,015.03a abhi yajñaṃ gṛṇīhi no gnāvo neṣṭaḥ piba ṛtunā /
RV_1,015.03c tvaṃ hi ratnadhā asi //
RV_1,015.04a agne devāṃ ihā vaha sādayā yoniṣu triṣu /
RV_1,015.04c pari bhūṣa piba ṛtunā //
RV_1,015.05a brāhmaṇād indra rādhasaḥ pibā somam ṛtūṃr anu /
RV_1,015.05c taved dhi sakhyam astṛtam //
RV_1,015.06a yuvaṃ dakṣaṃ dhṛtavrata mitrāvaruṇa dūḷabham /
RV_1,015.06c ṛtunā yajñam āśāthe //
RV_1,015.07a draviṇodā draviṇaso grāvahastāso adhvare /
RV_1,015.07c yajñeṣu devam īḷate //
RV_1,015.08a draviṇodā dadātu no vasūni yāni śṛṇvire /
RV_1,015.08c deveṣu tā vanāmahe //
RV_1,015.09a draviṇodāḥ pipīṣati juhota pra ca tiṣṭhata /
RV_1,015.09c neṣṭrād ṛtubhir iṣyata //
RV_1,015.10a yat tvā turīyam ṛtubhir draviṇodo yajāmahe /
RV_1,015.10c adha smā no dadir bhava //
RV_1,015.11a aśvinā pibatam madhu dīdyagnī śucivratā /
RV_1,015.11c ṛtunā yajñavāhasā //
RV_1,015.12a gārhapatyena santya ṛtunā yajñanīr asi /
RV_1,015.12c devān devayate yaja //
RV_1,016.01a ā tvā vahantu harayo vṛṣaṇaṃ somapītaye /
RV_1,016.01c indra tvā sūracakṣasaḥ //
RV_1,016.02a imā dhānā ghṛtasnuvo harī ihopa vakṣataḥ /
RV_1,016.02c indraṃ sukhatame rathe //
RV_1,016.03a indram prātar havāmaha indram prayaty adhvare /
RV_1,016.03c indraṃ somasya pītaye //
RV_1,016.04a upa naḥ sutam ā gahi haribhir indra keśibhiḥ /
RV_1,016.04c sute hi tvā havāmahe //
RV_1,016.05a semaṃ na stomam ā gahy upedaṃ savanaṃ sutam /
RV_1,016.05c gauro na tṛṣitaḥ piba //
RV_1,016.06a ime somāsa indavaḥ sutāso adhi barhiṣi /
RV_1,016.06c tāṃ indra sahase piba //
RV_1,016.07a ayaṃ te stomo agriyo hṛdispṛg astu śantamaḥ /
RV_1,016.07c athā somaṃ sutam piba //
RV_1,016.08a viśvam it savanaṃ sutam indro madāya gacchati /
RV_1,016.08c vṛtrahā somapītaye //
RV_1,016.09a semaṃ naḥ kāmam ā pṛṇa gobhir aśvaiḥ śatakrato /
RV_1,016.09c stavāma tvā svādhyaḥ //
RV_1,017.01a indrāvaruṇayor ahaṃ samrājor ava ā vṛṇe /
RV_1,017.01c tā no mṛḷāta īdṛśe //
RV_1,017.02a gantārā hi stho 'vase havaṃ viprasya māvataḥ /
RV_1,017.02c dhartārā carṣaṇīnām //
RV_1,017.03a anukāmaṃ tarpayethām indrāvaruṇa rāya ā /
RV_1,017.03c tā vāṃ nediṣṭham īmahe //
RV_1,017.04a yuvāku hi śacīnāṃ yuvāku sumatīnām /
RV_1,017.04c bhūyāma vājadāvnām //
RV_1,017.05a indraḥ sahasradāvnāṃ varuṇaḥ śaṃsyānām /
RV_1,017.05c kratur bhavaty ukthyaḥ //
RV_1,017.06a tayor id avasā vayaṃ sanema ni ca dhīmahi /
RV_1,017.06c syād uta prarecanam //
RV_1,017.07a indrāvaruṇa vām ahaṃ huve citrāya rādhase /
RV_1,017.07c asmān su jigyuṣas kṛtam //
RV_1,017.08a indrāvaruṇa nū nu vāṃ siṣāsantīṣu dhīṣv ā /
RV_1,017.08c asmabhyaṃ śarma yacchatam //
RV_1,017.09a pra vām aśnotu suṣṭutir indrāvaruṇa yāṃ huve /
RV_1,017.09c yām ṛdhāthe sadhastutim //
RV_1,018.01a somānaṃ svaraṇaṃ kṛṇuhi brahmaṇas pate /
RV_1,018.01c kakṣīvantaṃ ya auśijaḥ //
RV_1,018.02a yo revān yo amīvahā vasuvit puṣṭivardhanaḥ /
RV_1,018.02c sa naḥ siṣaktu yas turaḥ //
RV_1,018.03a mā naḥ śaṃso araruṣo dhūrtiḥ praṇaṅ martyasya /
RV_1,018.03c rakṣā ṇo brahmaṇas pate //
RV_1,018.04a sa ghā vīro na riṣyati yam indro brahmaṇas patiḥ /
RV_1,018.04c somo hinoti martyam //
RV_1,018.05a tvaṃ tam brahmaṇas pate soma indraś ca martyam /
RV_1,018.05c dakṣiṇā pātv aṃhasaḥ //
RV_1,018.06a sadasas patim adbhutam priyam indrasya kāmyam /
RV_1,018.06c sanim medhām ayāsiṣam //
RV_1,018.07a yasmād ṛte na sidhyati yajño vipaścitaś cana /
RV_1,018.07c sa dhīnāṃ yogam invati //
RV_1,018.08a ād ṛdhnoti haviṣkṛtim prāñcaṃ kṛṇoty adhvaram /
RV_1,018.08c hotrā deveṣu gacchati //
RV_1,018.09a narāśaṃsaṃ sudhṛṣṭamam apaśyaṃ saprathastamam /
RV_1,018.09c divo na sadmamakhasam //
RV_1,019.01a prati tyaṃ cārum adhvaraṃ gopīthāya pra hūyase /
RV_1,019.01c marudbhir agna ā gahi //
RV_1,019.02a nahi devo na martyo mahas tava kratum paraḥ /
RV_1,019.02c marudbhir agna ā gahi //
RV_1,019.03a ye maho rajaso vidur viśve devāso adruhaḥ /
RV_1,019.03c marudbhir agna ā gahi //
RV_1,019.04a ya ugrā arkam ānṛcur anādhṛṣṭāsa ojasā /
RV_1,019.04c marudbhir agna ā gahi //
RV_1,019.05a ye śubhrā ghoravarpasaḥ sukṣatrāso riśādasaḥ /
RV_1,019.05c marudbhir agna ā gahi //
RV_1,019.06a ye nākasyādhi rocane divi devāsa āsate /
RV_1,019.06c marudbhir agna ā gahi //
RV_1,019.07a ya īṅkhayanti parvatān tiraḥ samudram arṇavam /
RV_1,019.07c marudbhir agna ā gahi //
RV_1,019.08a ā ye tanvanti raśmibhis tiraḥ samudram ojasā /
RV_1,019.08c marudbhir agna ā gahi //
RV_1,019.09a abhi tvā pūrvapītaye sṛjāmi somyam madhu /
RV_1,019.09c marudbhir agna ā gahi //
RV_1,020.01a ayaṃ devāya janmane stomo viprebhir āsayā /
RV_1,020.01c akāri ratnadhātamaḥ //
RV_1,020.02a ya indrāya vacoyujā tatakṣur manasā harī /
RV_1,020.02c śamībhir yajñam āśata //
RV_1,020.03a takṣan nāsatyābhyām parijmānaṃ sukhaṃ ratham /
RV_1,020.03c takṣan dhenuṃ sabardughām //
RV_1,020.04a yuvānā pitarā punaḥ satyamantrā ṛjūyavaḥ /
RV_1,020.04c ṛbhavo viṣṭy akrata //
RV_1,020.05a saṃ vo madāso agmatendreṇa ca marutvatā /
RV_1,020.05c ādityebhiś ca rājabhiḥ //
RV_1,020.06a uta tyaṃ camasaṃ navaṃ tvaṣṭur devasya niṣkṛtam /
RV_1,020.06c akarta caturaḥ punaḥ //
RV_1,020.07a te no ratnāni dhattana trir ā sāptāni sunvate /
RV_1,020.07c ekam-ekaṃ suśastibhiḥ //
RV_1,020.08a adhārayanta vahnayo 'bhajanta sukṛtyayā /
RV_1,020.08c bhāgaṃ deveṣu yajñiyam //
RV_1,021.01a ihendrāgnī upa hvaye tayor it stomam uśmasi /
RV_1,021.01c tā somaṃ somapātamā //
RV_1,021.02a tā yajñeṣu pra śaṃsatendrāgnī śumbhatā naraḥ /
RV_1,021.02c tā gāyatreṣu gāyata //
RV_1,021.03a tā mitrasya praśastaya indrāgnī tā havāmahe /
RV_1,021.03c somapā somapītaye //
RV_1,021.04a ugrā santā havāmaha upedaṃ savanaṃ sutam /
RV_1,021.04c indrāgnī eha gacchatām //
RV_1,021.05a tā mahāntā sadaspatī indrāgnī rakṣa ubjatam /
RV_1,021.05c aprajāḥ santv atriṇaḥ //
RV_1,021.06a tena satyena jāgṛtam adhi pracetune pade /
RV_1,021.06c indrāgnī śarma yacchatam //
RV_1,022.01a prātaryujā vi bodhayāśvināv eha gacchatām /
RV_1,022.01c asya somasya pītaye //
RV_1,022.02a yā surathā rathītamobhā devā divispṛśā /
RV_1,022.02c aśvinā tā havāmahe //
RV_1,022.03a yā vāṃ kaśā madhumaty aśvinā sūnṛtāvatī /
RV_1,022.03c tayā yajñam mimikṣatam //
RV_1,022.04a nahi vām asti dūrake yatrā rathena gacchathaḥ /
RV_1,022.04c aśvinā somino gṛham //
RV_1,022.05a hiraṇyapāṇim ūtaye savitāram upa hvaye /
RV_1,022.05c sa cettā devatā padam //
RV_1,022.06a apāṃ napātam avase savitāram upa stuhi /
RV_1,022.06c tasya vratāny uśmasi //
RV_1,022.07a vibhaktāraṃ havāmahe vasoś citrasya rādhasaḥ /
RV_1,022.07c savitāraṃ nṛcakṣasam //
RV_1,022.08a sakhāya ā ni ṣīdata savitā stomyo nu naḥ /
RV_1,022.08c dātā rādhāṃsi śumbhati //
RV_1,022.09a agne patnīr ihā vaha devānām uśatīr upa /
RV_1,022.09c tvaṣṭāraṃ somapītaye //
RV_1,022.10a ā gnā agna ihāvase hotrāṃ yaviṣṭha bhāratīm /
RV_1,022.10c varūtrīṃ dhiṣaṇāṃ vaha //
RV_1,022.11a abhi no devīr avasā mahaḥ śarmaṇā nṛpatnīḥ /
RV_1,022.11c acchinnapatrāḥ sacantām //
RV_1,022.12a ihendrāṇīm upa hvaye varuṇānīṃ svastaye /
RV_1,022.12c agnāyīṃ somapītaye //
RV_1,022.13a mahī dyauḥ pṛthivī ca na imaṃ yajñam mimikṣatām /
RV_1,022.13c pipṛtāṃ no bharīmabhiḥ //
RV_1,022.14a tayor id ghṛtavat payo viprā rihanti dhītibhiḥ /
RV_1,022.14c gandharvasya dhruve pade //
RV_1,022.15a syonā pṛthivi bhavānṛkṣarā niveśanī /
RV_1,022.15c yacchā naḥ śarma saprathaḥ //
RV_1,022.16a ato devā avantu no yato viṣṇur vicakrame /
RV_1,022.16c pṛthivyāḥ sapta dhāmabhiḥ //
RV_1,022.17a idaṃ viṣṇur vi cakrame tredhā ni dadhe padam /
RV_1,022.17c samūḷham asya pāṃsure //
RV_1,022.18a trīṇi padā vi cakrame viṣṇur gopā adābhyaḥ /
RV_1,022.18c ato dharmāṇi dhārayan //
RV_1,022.19a viṣṇoḥ karmāṇi paśyata yato vratāni paspaśe /
RV_1,022.19c indrasya yujyaḥ sakhā //
RV_1,022.20a tad viṣṇoḥ paramam padaṃ sadā paśyanti sūrayaḥ /
RV_1,022.20c divīva cakṣur ātatam //
RV_1,022.21a tad viprāso vipanyavo jāgṛvāṃsaḥ sam indhate /
RV_1,022.21c viṣṇor yat paramam padam //
RV_1,023.01a tīvrāḥ somāsa ā gahy āśīrvantaḥ sutā ime /
RV_1,023.01c vāyo tān prasthitān piba //
RV_1,023.02a ubhā devā divispṛśendravāyū havāmahe /
RV_1,023.02c asya somasya pītaye //
RV_1,023.03a indravāyū manojuvā viprā havanta ūtaye /
RV_1,023.03c sahasrākṣā dhiyas patī //
RV_1,023.04a mitraṃ vayaṃ havāmahe varuṇaṃ somapītaye /
RV_1,023.04c jajñānā pūtadakṣasā //
RV_1,023.05a ṛtena yāv ṛtāvṛdhāv ṛtasya jyotiṣas patī /
RV_1,023.05c tā mitrāvaruṇā huve //
RV_1,023.06a varuṇaḥ prāvitā bhuvan mitro viśvābhir ūtibhiḥ /
RV_1,023.06c karatāṃ naḥ surādhasaḥ //
RV_1,023.07a marutvantaṃ havāmaha indram ā somapītaye /
RV_1,023.07c sajūr gaṇena tṛmpatu //
RV_1,023.08a indrajyeṣṭhā marudgaṇā devāsaḥ pūṣarātayaḥ /
RV_1,023.08c viśve mama śrutā havam //
RV_1,023.09a hata vṛtraṃ sudānava indreṇa sahasā yujā /
RV_1,023.09c mā no duḥśaṃsa īśata //
RV_1,023.10a viśvān devān havāmahe marutaḥ somapītaye /
RV_1,023.10c ugrā hi pṛśnimātaraḥ //
RV_1,023.11a jayatām iva tanyatur marutām eti dhṛṣṇuyā /
RV_1,023.11c yac chubhaṃ yāthanā naraḥ //
RV_1,023.12a haskārād vidyutas pary ato jātā avantu naḥ /
RV_1,023.12c maruto mṛḷayantu naḥ //
RV_1,023.13a ā pūṣañ citrabarhiṣam āghṛṇe dharuṇaṃ divaḥ /
RV_1,023.13c ājā naṣṭaṃ yathā paśum //
RV_1,023.14a pūṣā rājānam āghṛṇir apagūḷhaṃ guhā hitam /
RV_1,023.14c avindac citrabarhiṣam //
RV_1,023.15a uto sa mahyam indubhiḥ ṣaḍ yuktāṃ anuseṣidhat /
RV_1,023.15c gobhir yavaṃ na carkṛṣat //
RV_1,023.16a ambayo yanty adhvabhir jāmayo adhvarīyatām /
RV_1,023.16c pṛñcatīr madhunā payaḥ //
RV_1,023.17a amūr yā upa sūrye yābhir vā sūryaḥ saha /
RV_1,023.17c tā no hinvantv adhvaram //
RV_1,023.18a apo devīr upa hvaye yatra gāvaḥ pibanti naḥ /
RV_1,023.18c sindhubhyaḥ kartvaṃ haviḥ //
RV_1,023.19a apsv antar amṛtam apsu bheṣajam apām uta praśastaye /
RV_1,023.19c devā bhavata vājinaḥ //
RV_1,023.20a apsu me somo abravīd antar viśvāni bheṣajā /
RV_1,023.20c agniṃ ca viśvaśambhuvam āpaś ca viśvabheṣajīḥ //
RV_1,023.21a āpaḥ pṛṇīta bheṣajaṃ varūthaṃ tanve mama /
RV_1,023.21c jyok ca sūryaṃ dṛśe //
RV_1,023.22a idam āpaḥ pra vahata yat kiṃ ca duritam mayi /
RV_1,023.22c yad vāham abhidudroha yad vā śepa utānṛtam //
RV_1,023.23a āpo adyānv acāriṣaṃ rasena sam agasmahi /
RV_1,023.23c payasvān agna ā gahi tam mā saṃ sṛja varcasā //
RV_1,023.24a sam māgne varcasā sṛja sam prajayā sam āyuṣā /
RV_1,023.24c vidyur me asya devā indro vidyāt saha ṛṣibhiḥ //
RV_1,024.01a kasya nūnaṃ katamasyāmṛtānām manāmahe cāru devasya nāma /
RV_1,024.01c ko no mahyā aditaye punar dāt pitaraṃ ca dṛśeyam mātaraṃ ca //
RV_1,024.02a agner vayam prathamasyāmṛtānām manāmahe cāru devasya nāma /
RV_1,024.02c sa no mahyā aditaye punar dāt pitaraṃ ca dṛśeyam mātaraṃ ca //
RV_1,024.03a abhi tvā deva savitar īśānaṃ vāryāṇām /
RV_1,024.03c sadāvan bhāgam īmahe //
RV_1,024.04a yaś cid dhi ta itthā bhagaḥ śaśamānaḥ purā nidaḥ /
RV_1,024.04c adveṣo hastayor dadhe //
RV_1,024.05a bhagabhaktasya te vayam ud aśema tavāvasā /
RV_1,024.05c mūrdhānaṃ rāya ārabhe //
RV_1,024.06a nahi te kṣatraṃ na saho na manyuṃ vayaś canāmī patayanta āpuḥ /
RV_1,024.06c nemā āpo animiṣaṃ carantīr na ye vātasya praminanty abhvam //
RV_1,024.07a abudhne rājā varuṇo vanasyordhvaṃ stūpaṃ dadate pūtadakṣaḥ /
RV_1,024.07c nīcīnā sthur upari budhna eṣām asme antar nihitāḥ ketavaḥ syuḥ //
RV_1,024.08a uruṃ hi rājā varuṇaś cakāra sūryāya panthām anvetavā u /
RV_1,024.08c apade pādā pratidhātave 'kar utāpavaktā hṛdayāvidhaś cit //
RV_1,024.09a śataṃ te rājan bhiṣajaḥ sahasram urvī gabhīrā sumatiṣ ṭe astu /
RV_1,024.09c bādhasva dūre nirṛtim parācaiḥ kṛtaṃ cid enaḥ pra mumugdhy asmat //
RV_1,024.10a amī ya ṛkṣā nihitāsa uccā naktaṃ dadṛśre kuha cid diveyuḥ /
RV_1,024.10c adabdhāni varuṇasya vratāni vicākaśac candramā naktam eti //
RV_1,024.11a tat tvā yāmi brahmaṇā vandamānas tad ā śāste yajamāno havirbhiḥ /
RV_1,024.11c aheḷamāno varuṇeha bodhy uruśaṃsa mā na āyuḥ pra moṣīḥ //
RV_1,024.12a tad in naktaṃ tad divā mahyam āhus tad ayaṃ keto hṛda ā vi caṣṭe /
RV_1,024.12c śunaḥśepo yam ahvad gṛbhītaḥ so asmān rājā varuṇo mumoktu //
RV_1,024.13a śunaḥśepo hy ahvad gṛbhītas triṣv ādityaṃ drupadeṣu baddhaḥ /
RV_1,024.13c avainaṃ rājā varuṇaḥ sasṛjyād vidvāṃ adabdho vi mumoktu pāśān //
RV_1,024.14a ava te heḷo varuṇa namobhir ava yajñebhir īmahe havirbhiḥ /
RV_1,024.14c kṣayann asmabhyam asura pracetā rājann enāṃsi śiśrathaḥ kṛtāni //
RV_1,024.15a ud uttamaṃ varuṇa pāśam asmad avādhamaṃ vi madhyamaṃ śrathāya /
RV_1,024.15c athā vayam āditya vrate tavānāgaso aditaye syāma //
RV_1,025.01a yac cid dhi te viśo yathā pra deva varuṇa vratam /
RV_1,025.01c minīmasi dyavi-dyavi //
RV_1,025.02a mā no vadhāya hatnave jihīḷānasya rīradhaḥ /
RV_1,025.02c mā hṛṇānasya manyave //
RV_1,025.03a vi mṛḷīkāya te mano rathīr aśvaṃ na saṃditam /
RV_1,025.03c gīrbhir varuṇa sīmahi //
RV_1,025.04a parā hi me vimanyavaḥ patanti vasyaiṣṭaye /
RV_1,025.04c vayo na vasatīr upa //
RV_1,025.05a kadā kṣatraśriyaṃ naram ā varuṇaṃ karāmahe /
RV_1,025.05c mṛḷīkāyorucakṣasam //
RV_1,025.06a tad it samānam āśāte venantā na pra yucchataḥ /
RV_1,025.06c dhṛtavratāya dāśuṣe //
RV_1,025.07a vedā yo vīnām padam antarikṣeṇa patatām /
RV_1,025.07c veda nāvaḥ samudriyaḥ //
RV_1,025.08a veda māso dhṛtavrato dvādaśa prajāvataḥ /
RV_1,025.08c vedā ya upajāyate //
RV_1,025.09a veda vātasya vartanim uror ṛṣvasya bṛhataḥ /
RV_1,025.09c vedā ye adhyāsate //
RV_1,025.10a ni ṣasāda dhṛtavrato varuṇaḥ pastyāsv ā /
RV_1,025.10c sāmrājyāya sukratuḥ //
RV_1,025.11a ato viśvāny adbhutā cikitvāṃ abhi paśyati /
RV_1,025.11c kṛtāni yā ca kartvā //
RV_1,025.12a sa no viśvāhā sukratur ādityaḥ supathā karat /
RV_1,025.12c pra ṇa āyūṃṣi tāriṣat //
RV_1,025.13a bibhrad drāpiṃ hiraṇyayaṃ varuṇo vasta nirṇijam /
RV_1,025.13c pari spaśo ni ṣedire //
RV_1,025.14a na yaṃ dipsanti dipsavo na druhvāṇo janānām /
RV_1,025.14c na devam abhimātayaḥ //
RV_1,025.15a uta yo mānuṣeṣv ā yaśaś cakre asāmy ā /
RV_1,025.15c asmākam udareṣv ā //
RV_1,025.16a parā me yanti dhītayo gāvo na gavyūtīr anu /
RV_1,025.16c icchantīr urucakṣasam //
RV_1,025.17a saṃ nu vocāvahai punar yato me madhv ābhṛtam /
RV_1,025.17c hoteva kṣadase priyam //
RV_1,025.18a darśaṃ nu viśvadarśataṃ darśaṃ ratham adhi kṣami /
RV_1,025.18c etā juṣata me giraḥ //
RV_1,025.19a imam me varuṇa śrudhī havam adyā ca mṛḷaya /
RV_1,025.19c tvām avasyur ā cake //
RV_1,025.20a tvaṃ viśvasya medhira divaś ca gmaś ca rājasi /
RV_1,025.20c sa yāmani prati śrudhi //
RV_1,025.21a ud uttamam mumugdhi no vi pāśam madhyamaṃ cṛta /
RV_1,025.21c avādhamāni jīvase //
RV_1,026.01a vasiṣvā hi miyedhya vastrāṇy ūrjām pate /
RV_1,026.01c semaṃ no adhvaraṃ yaja //
RV_1,026.02a ni no hotā vareṇyaḥ sadā yaviṣṭha manmabhiḥ /
RV_1,026.02c agne divitmatā vacaḥ //
RV_1,026.03a ā hi ṣmā sūnave pitāpir yajaty āpaye /
RV_1,026.03c sakhā sakhye vareṇyaḥ //
RV_1,026.04a ā no barhī riśādaso varuṇo mitro aryamā /
RV_1,026.04c sīdantu manuṣo yathā //
RV_1,026.05a pūrvya hotar asya no mandasva sakhyasya ca /
RV_1,026.05c imā u ṣu śrudhī giraḥ //
RV_1,026.06a yac cid dhi śaśvatā tanā devaṃ-devaṃ yajāmahe /
RV_1,026.06c tve id dhūyate haviḥ //
RV_1,026.07a priyo no astu viśpatir hotā mandro vareṇyaḥ /
RV_1,026.07c priyāḥ svagnayo vayam //
RV_1,026.08a svagnayo hi vāryaṃ devāso dadhire ca naḥ /
RV_1,026.08c svagnayo manāmahe //
RV_1,026.09a athā na ubhayeṣām amṛta martyānām /
RV_1,026.09c mithaḥ santu praśastayaḥ //
RV_1,026.10a viśvebhir agne agnibhir imaṃ yajñam idaṃ vacaḥ /
RV_1,026.10c cano dhāḥ sahaso yaho //
RV_1,027.01a aśvaṃ na tvā vāravantaṃ vandadhyā agniṃ namobhiḥ /
RV_1,027.01c samrājantam adhvarāṇām //
RV_1,027.02a sa ghā naḥ sūnuḥ śavasā pṛthupragāmā suśevaḥ /
RV_1,027.02c mīḍhvāṃ asmākam babhūyāt //
RV_1,027.03a sa no dūrāc cāsāc ca ni martyād aghāyoḥ /
RV_1,027.03c pāhi sadam id viśvāyuḥ //
RV_1,027.04a imam ū ṣu tvam asmākaṃ saniṃ gāyatraṃ navyāṃsam /
RV_1,027.04c agne deveṣu pra vocaḥ //
RV_1,027.05a ā no bhaja parameṣv ā vājeṣu madhyameṣu /
RV_1,027.05c śikṣā vasvo antamasya //
RV_1,027.06a vibhaktāsi citrabhāno sindhor ūrmā upāka ā /
RV_1,027.06c sadyo dāśuṣe kṣarasi //
RV_1,027.07a yam agne pṛtsu martyam avā vājeṣu yaṃ junāḥ /
RV_1,027.07c sa yantā śaśvatīr iṣaḥ //
RV_1,027.08a nakir asya sahantya paryetā kayasya cit /
RV_1,027.08c vājo asti śravāyyaḥ //
RV_1,027.09a sa vājaṃ viśvacarṣaṇir arvadbhir astu tarutā /
RV_1,027.09c viprebhir astu sanitā //
RV_1,027.10a jarābodha tad viviḍḍhi viśe-viśe yajñiyāya /
RV_1,027.10c stomaṃ rudrāya dṛśīkam //
RV_1,027.11a sa no mahāṃ animāno dhūmaketuḥ puruścandraḥ /
RV_1,027.11c dhiye vājāya hinvatu //
RV_1,027.12a sa revāṃ iva viśpatir daivyaḥ ketuḥ śṛṇotu naḥ /
RV_1,027.12c ukthair agnir bṛhadbhānuḥ //
RV_1,027.13a namo mahadbhyo namo arbhakebhyo namo yuvabhyo nama āśinebhyaḥ /
RV_1,027.13c yajāma devān yadi śaknavāma mā jyāyasaḥ śaṃsam ā vṛkṣi devāḥ //
RV_1,028.01a yatra grāvā pṛthubudhna ūrdhvo bhavati sotave /
RV_1,028.01c ulūkhalasutānām aved v indra jalgulaḥ //
RV_1,028.02a yatra dvāv iva jaghanādhiṣavaṇyā kṛtā /
RV_1,028.02c ulūkhalasutānām aved v indra jalgulaḥ //
RV_1,028.03a yatra nāry apacyavam upacyavaṃ ca śikṣate /
RV_1,028.03c ulūkhalasutānām aved v indra jalgulaḥ //
RV_1,028.04a yatra manthāṃ vibadhnate raśmīn yamitavā iva /
RV_1,028.04c ulūkhalasutānām aved v indra jalgulaḥ //
RV_1,028.05a yac cid dhi tvaṃ gṛhe-gṛha ulūkhalaka yujyase /
RV_1,028.05c iha dyumattamaṃ vada jayatām iva dundubhiḥ //
RV_1,028.06a uta sma te vanaspate vāto vi vāty agram it /
RV_1,028.06c atho indrāya pātave sunu somam ulūkhala //
RV_1,028.07a āyajī vājasātamā tā hy uccā vijarbhṛtaḥ /
RV_1,028.07c harī ivāndhāṃsi bapsatā //
RV_1,028.08a tā no adya vanaspatī ṛṣvāv ṛṣvebhiḥ sotṛbhiḥ /
RV_1,028.08c indrāya madhumat sutam //
RV_1,028.09a uc chiṣṭaṃ camvor bhara somam pavitra ā sṛja /
RV_1,028.09c ni dhehi gor adhi tvaci //
RV_1,029.01a yac cid dhi satya somapā anāśastā iva smasi /
RV_1,029.01c ā tū na indra śaṃsaya goṣv aśveṣu śubhriṣu sahasreṣu tuvīmagha //
RV_1,029.02a śiprin vājānām pate śacīvas tava daṃsanā /
RV_1,029.02c ā tū na indra śaṃsaya goṣv aśveṣu śubhriṣu sahasreṣu tuvīmagha //
RV_1,029.03a ni ṣvāpayā mithūdṛśā sastām abudhyamāne /
RV_1,029.03c ā tū na indra śaṃsaya goṣv aśveṣu śubhriṣu sahasreṣu tuvīmagha //
RV_1,029.04a sasantu tyā arātayo bodhantu śūra rātayaḥ /
RV_1,029.04c ā tū na indra śaṃsaya goṣv aśveṣu śubhriṣu sahasreṣu tuvīmagha //
RV_1,029.05a sam indra gardabham mṛṇa nuvantam pāpayāmuyā /
RV_1,029.05c ā tū na indra śaṃsaya goṣv aśveṣu śubhriṣu sahasreṣu tuvīmagha //
RV_1,029.06a patāti kuṇḍṛṇācyā dūraṃ vāto vanād adhi /
RV_1,029.06c ā tū na indra śaṃsaya goṣv aśveṣu śubhriṣu sahasreṣu tuvīmagha //
RV_1,029.07a sarvam parikrośaṃ jahi jambhayā kṛkadāśvam /
RV_1,029.07c ā tū na indra śaṃsaya goṣv aśveṣu śubhriṣu sahasreṣu tuvīmagha //
RV_1,030.01a ā va indraṃ kriviṃ yathā vājayantaḥ śatakratum /
RV_1,030.01c maṃhiṣṭhaṃ siñca indubhiḥ //
RV_1,030.02a śataṃ vā yaḥ śucīnāṃ sahasraṃ vā samāśirām /
RV_1,030.02c ed u nimnaṃ na rīyate //
RV_1,030.03a saṃ yan madāya śuṣmiṇa enā hy asyodare /
RV_1,030.03c samudro na vyaco dadhe //
RV_1,030.04a ayam u te sam atasi kapota iva garbhadhim /
RV_1,030.04c vacas tac cin na ohase //
RV_1,030.05a stotraṃ rādhānām pate girvāho vīra yasya te /
RV_1,030.05c vibhūtir astu sūnṛtā //
RV_1,030.06a ūrdhvas tiṣṭhā na ūtaye 'smin vāje śatakrato /
RV_1,030.06c sam anyeṣu bravāvahai //
RV_1,030.07a yoge-yoge tavastaraṃ vāje-vāje havāmahe /
RV_1,030.07c sakhāya indram ūtaye //
RV_1,030.08a ā ghā gamad yadi śravat sahasriṇībhir ūtibhiḥ /
RV_1,030.08c vājebhir upa no havam //
RV_1,030.09a anu pratnasyaukaso huve tuvipratiṃ naram /
RV_1,030.09c yaṃ te pūrvam pitā huve //
RV_1,030.10a taṃ tvā vayaṃ viśvavārā śāsmahe puruhūta /
RV_1,030.10c sakhe vaso jaritṛbhyaḥ //
RV_1,030.11a asmākaṃ śipriṇīnāṃ somapāḥ somapāvnām /
RV_1,030.11c sakhe vajrin sakhīnām //
RV_1,030.12a tathā tad astu somapāḥ sakhe vajrin tathā kṛṇu /
RV_1,030.12c yathā ta uśmasīṣṭaye //
RV_1,030.13a revatīr naḥ sadhamāda indre santu tuvivājāḥ /
RV_1,030.13c kṣumanto yābhir madema //
RV_1,030.14a ā gha tvāvān tmanāpta stotṛbhyo dhṛṣṇav iyānaḥ /
RV_1,030.14c ṛṇor akṣaṃ na cakryoḥ //
RV_1,030.15a ā yad duvaḥ śatakratav ā kāmaṃ jaritṝṇām /
RV_1,030.15c ṛṇor akṣaṃ na śacībhiḥ //
RV_1,030.16a śaśvad indraḥ popruthadbhir jigāya nānadadbhiḥ śāśvasadbhir dhanāni /
RV_1,030.16c sa no hiraṇyarathaṃ daṃsanāvān sa naḥ sanitā sanaye sa no 'dāt //
RV_1,030.17a āśvināv aśvāvatyeṣā yātaṃ śavīrayā /
RV_1,030.17c gomad dasrā hiraṇyavat //
RV_1,030.18a samānayojano hi vāṃ ratho dasrāv amartyaḥ /
RV_1,030.18c samudre aśvineyate //
RV_1,030.19a ny aghnyasya mūrdhani cakraṃ rathasya yemathuḥ /
RV_1,030.19c pari dyām anyad īyate //
RV_1,030.20a kas ta uṣaḥ kadhapriye bhuje marto amartye /
RV_1,030.20c kaṃ nakṣase vibhāvari //
RV_1,030.21a vayaṃ hi te amanmahy āntād ā parākāt /
RV_1,030.21c aśve na citre aruṣi //
RV_1,030.22a tvaṃ tyebhir ā gahi vājebhir duhitar divaḥ /
RV_1,030.22c asme rayiṃ ni dhāraya //
RV_1,031.01a tvam agne prathamo aṅgirā ṛṣir devo devānām abhavaḥ śivaḥ sakhā /
RV_1,031.01c tava vrate kavayo vidmanāpaso 'jāyanta maruto bhrājadṛṣṭayaḥ //
RV_1,031.02a tvam agne prathamo aṅgirastamaḥ kavir devānām pari bhūṣasi vratam /
RV_1,031.02c vibhur viśvasmai bhuvanāya medhiro dvimātā śayuḥ katidhā cid āyave //
RV_1,031.03a tvam agne prathamo mātariśvana āvir bhava sukratūyā vivasvate /
RV_1,031.03c arejetāṃ rodasī hotṛvūrye 'saghnor bhāram ayajo maho vaso //
RV_1,031.04a tvam agne manave dyām avāśayaḥ purūravase sukṛte sukṛttaraḥ /
RV_1,031.04c śvātreṇa yat pitror mucyase pary ā tvā pūrvam anayann āparam punaḥ //
RV_1,031.05a tvam agne vṛṣabhaḥ puṣṭivardhana udyatasruce bhavasi śravāyyaḥ /
RV_1,031.05c ya āhutim pari vedā vaṣaṭkṛtim ekāyur agre viśa āvivāsasi //
RV_1,031.06a tvam agne vṛjinavartaniṃ naraṃ sakman piparṣi vidathe vicarṣaṇe /
RV_1,031.06c yaḥ śūrasātā paritakmye dhane dabhrebhiś cit samṛtā haṃsi bhūyasaḥ //
RV_1,031.07a tvaṃ tam agne amṛtatva uttame martaṃ dadhāsi śravase dive-dive /
RV_1,031.07c yas tātṛṣāṇa ubhayāya janmane mayaḥ kṛṇoṣi praya ā ca sūraye //
RV_1,031.08a tvaṃ no agne sanaye dhanānāṃ yaśasaṃ kāruṃ kṛṇuhi stavānaḥ /
RV_1,031.08c ṛdhyāma karmāpasā navena devair dyāvāpṛthivī prāvataṃ naḥ //
RV_1,031.09a tvaṃ no agne pitror upastha ā devo deveṣv anavadya jāgṛviḥ /
RV_1,031.09c tanūkṛd bodhi pramatiś ca kārave tvaṃ kalyāṇa vasu viśvam opiṣe //
RV_1,031.10a tvam agne pramatis tvam pitāsi nas tvaṃ vayaskṛt tava jāmayo vayam /
RV_1,031.10c saṃ tvā rāyaḥ śatinaḥ saṃ sahasriṇaḥ suvīraṃ yanti vratapām adābhya //
RV_1,031.11a tvām agne prathamam āyum āyave devā akṛṇvan nahuṣasya viśpatim /
RV_1,031.11c iḷām akṛṇvan manuṣasya śāsanīm pitur yat putro mamakasya jāyate //
RV_1,031.12a tvaṃ no agne tava deva pāyubhir maghono rakṣa tanvaś ca vandya /
RV_1,031.12c trātā tokasya tanaye gavām asy animeṣaṃ rakṣamāṇas tava vrate //
RV_1,031.13a tvam agne yajyave pāyur antaro 'niṣaṅgāya caturakṣa idhyase /
RV_1,031.13c yo rātahavyo 'vṛkāya dhāyase kīreś cin mantram manasā vanoṣi tam //
RV_1,031.14a tvam agna uruśaṃsāya vāghate spārhaṃ yad rekṇaḥ paramaṃ vanoṣi tat /
RV_1,031.14c ādhrasya cit pramatir ucyase pitā pra pākaṃ śāssi pra diśo viduṣṭaraḥ //
RV_1,031.15a tvam agne prayatadakṣiṇaṃ naraṃ varmeva syūtam pari pāsi viśvataḥ /
RV_1,031.15c svādukṣadmā yo vasatau syonakṛj jīvayājaṃ yajate sopamā divaḥ //
RV_1,031.16a imām agne śaraṇim mīmṛṣo na imam adhvānaṃ yam agāma dūrāt /
RV_1,031.16c āpiḥ pitā pramatiḥ somyānām bhṛmir asy ṛṣikṛn martyānām //
RV_1,031.17a manuṣvad agne aṅgirasvad aṅgiro yayātivat sadane pūrvavac chuce /
RV_1,031.17c accha yāhy ā vahā daivyaṃ janam ā sādaya barhiṣi yakṣi ca priyam //
RV_1,031.18a etenāgne brahmaṇā vāvṛdhasva śaktī vā yat te cakṛmā vidā vā /
RV_1,031.18c uta pra ṇeṣy abhi vasyo asmān saṃ naḥ sṛja sumatyā vājavatyā //
RV_1,032.01a indrasya nu vīryāṇi pra vocaṃ yāni cakāra prathamāni vajrī /
RV_1,032.01c ahann ahim anv apas tatarda pra vakṣaṇā abhinat parvatānām //
RV_1,032.02a ahann ahim parvate śiśriyāṇaṃ tvaṣṭāsmai vajraṃ svaryaṃ tatakṣa /
RV_1,032.02c vāśrā iva dhenavaḥ syandamānā añjaḥ samudram ava jagmur āpaḥ //
RV_1,032.03a vṛṣāyamāṇo 'vṛṇīta somaṃ trikadrukeṣv apibat sutasya /
RV_1,032.03c ā sāyakam maghavādatta vajram ahann enam prathamajām ahīnām //
RV_1,032.04a yad indrāhan prathamajām ahīnām ān māyinām amināḥ prota māyāḥ /
RV_1,032.04c āt sūryaṃ janayan dyām uṣāsaṃ tādītnā śatruṃ na kilā vivitse //
RV_1,032.05a ahan vṛtraṃ vṛtrataraṃ vyaṃsam indro vajreṇa mahatā vadhena /
RV_1,032.05c skandhāṃsīva kuliśenā vivṛkṇāhiḥ śayata upapṛk pṛthivyāḥ //
RV_1,032.06a ayoddheva durmada ā hi juhve mahāvīraṃ tuvibādham ṛjīṣam /
RV_1,032.06c nātārīd asya samṛtiṃ vadhānāṃ saṃ rujānāḥ pipiṣa indraśatruḥ //
RV_1,032.07a apād ahasto apṛtanyad indram āsya vajram adhi sānau jaghāna /
RV_1,032.07c vṛṣṇo vadhriḥ pratimānam bubhūṣan purutrā vṛtro aśayad vyastaḥ //
RV_1,032.08a nadaṃ na bhinnam amuyā śayānam mano ruhāṇā ati yanty āpaḥ /
RV_1,032.08c yāś cid vṛtro mahinā paryatiṣṭhat tāsām ahiḥ patsutaḥśīr babhūva //
RV_1,032.09a nīcāvayā abhavad vṛtraputrendro asyā ava vadhar jabhāra /
RV_1,032.09c uttarā sūr adharaḥ putra āsīd dānuḥ śaye sahavatsā na dhenuḥ //
RV_1,032.10a atiṣṭhantīnām aniveśanānāṃ kāṣṭhānām madhye nihitaṃ śarīram /
RV_1,032.10c vṛtrasya niṇyaṃ vi caranty āpo dīrghaṃ tama āśayad indraśatruḥ //
RV_1,032.11a dāsapatnīr ahigopā atiṣṭhan niruddhā āpaḥ paṇineva gāvaḥ /
RV_1,032.11c apām bilam apihitaṃ yad āsīd vṛtraṃ jaghanvāṃ apa tad vavāra //
RV_1,032.12a aśvyo vāro abhavas tad indra sṛke yat tvā pratyahan deva ekaḥ /
RV_1,032.12c ajayo gā ajayaḥ śūra somam avāsṛjaḥ sartave sapta sindhūn //
RV_1,032.13a nāsmai vidyun na tanyatuḥ siṣedha na yām miham akirad dhrāduniṃ ca /
RV_1,032.13c indraś ca yad yuyudhāte ahiś cotāparībhyo maghavā vi jigye //
RV_1,032.14a aher yātāraṃ kam apaśya indra hṛdi yat te jaghnuṣo bhīr agacchat /
RV_1,032.14c nava ca yan navatiṃ ca sravantīḥ śyeno na bhīto ataro rajāṃsi //
RV_1,032.15a indro yāto 'vasitasya rājā śamasya ca śṛṅgiṇo vajrabāhuḥ /
RV_1,032.15c sed u rājā kṣayati carṣaṇīnām arān na nemiḥ pari tā babhūva //
RV_1,033.01a etāyāmopa gavyanta indram asmākaṃ su pramatiṃ vāvṛdhāti /
RV_1,033.01c anāmṛṇaḥ kuvid ād asya rāyo gavāṃ ketam param āvarjate naḥ //
RV_1,033.02a uped ahaṃ dhanadām apratītaṃ juṣṭāṃ na śyeno vasatim patāmi /
RV_1,033.02c indraṃ namasyann upamebhir arkair ya stotṛbhyo havyo asti yāman //
RV_1,033.03a ni sarvasena iṣudhīṃr asakta sam aryo gā ajati yasya vaṣṭi /
RV_1,033.03c coṣkūyamāṇa indra bhūri vāmam mā paṇir bhūr asmad adhi pravṛddha //
RV_1,033.04a vadhīr hi dasyuṃ dhaninaṃ ghanenaṃ ekaś carann upaśākebhir indra /
RV_1,033.04c dhanor adhi viṣuṇak te vy āyann ayajvānaḥ sanakāḥ pretim īyuḥ //
RV_1,033.05a parā cic chīrṣā vavṛjus ta indrāyajvāno yajvabhi spardhamānāḥ /
RV_1,033.05c pra yad divo hariva sthātar ugra nir avratāṃ adhamo rodasyoḥ //
RV_1,033.06a ayuyutsann anavadyasya senām ayātayanta kṣitayo navagvāḥ /
RV_1,033.06c vṛṣāyudho na vadhrayo niraṣṭāḥ pravadbhir indrāc citayanta āyan //
RV_1,033.07a tvam etān rudato jakṣataś cāyodhayo rajasa indra pāre /
RV_1,033.07c avādaho diva ā dasyum uccā pra sunvata stuvataḥ śaṃsam āvaḥ //
RV_1,033.08a cakrāṇāsaḥ parīṇaham pṛthivyā hiraṇyena maṇinā śumbhamānāḥ /
RV_1,033.08c na hinvānāsas titirus ta indram pari spaśo adadhāt sūryeṇa //
RV_1,033.09a pari yad indra rodasī ubhe abubhojīr mahinā viśvataḥ sīm /
RV_1,033.09c amanyamānāṃ abhi manyamānair nir brahmabhir adhamo dasyum indra //
RV_1,033.10a na ye divaḥ pṛthivyā antam āpur na māyābhir dhanadām paryabhūvan /
RV_1,033.10c yujaṃ vajraṃ vṛṣabhaś cakra indro nir jyotiṣā tamaso gā adukṣat //
RV_1,033.11a anu svadhām akṣarann āpo asyāvardhata madhya ā nāvyānām /
RV_1,033.11c sadhrīcīnena manasā tam indra ojiṣṭhena hanmanāhann abhi dyūn //
RV_1,033.12a ny āvidhyad ilībiśasya dṛḷhā vi śṛṅgiṇam abhinac chuṣṇam indraḥ /
RV_1,033.12c yāvat taro maghavan yāvad ojo vajreṇa śatrum avadhīḥ pṛtanyum //
RV_1,033.13a abhi sidhmo ajigād asya śatrūn vi tigmena vṛṣabheṇā puro 'bhet /
RV_1,033.13c saṃ vajreṇāsṛjad vṛtram indraḥ pra svām matim atirac chāśadānaḥ //
RV_1,033.14a āvaḥ kutsam indra yasmiñ cākan prāvo yudhyantaṃ vṛṣabhaṃ daśadyum /
RV_1,033.14c śaphacyuto reṇur nakṣata dyām uc chvaitreyo nṛṣāhyāya tasthau //
RV_1,033.15a āvaḥ śamaṃ vṛṣabhaṃ tugryāsu kṣetrajeṣe maghavañ chvitryaṃ gām /
RV_1,033.15c jyok cid atra tasthivāṃso akrañ chatrūyatām adharā vedanākaḥ //
RV_1,034.01a triś cin no adyā bhavataṃ navedasā vibhur vāṃ yāma uta rātir aśvinā /
RV_1,034.01c yuvor hi yantraṃ himyeva vāsaso 'bhyāyaṃsenyā bhavatam manīṣibhiḥ //
RV_1,034.02a trayaḥ pavayo madhuvāhane rathe somasya venām anu viśva id viduḥ /
RV_1,034.02c traya skambhāsa skabhitāsa ārabhe trir naktaṃ yāthas trir v aśvinā divā //
RV_1,034.03a samāne ahan trir avadyagohanā trir adya yajñam madhunā mimikṣatam /
RV_1,034.03c trir vājavatīr iṣo aśvinā yuvaṃ doṣā asmabhyam uṣasaś ca pinvatam //
RV_1,034.04a trir vartir yātaṃ trir anuvrate jane triḥ suprāvye tredheva śikṣatam /
RV_1,034.04c trir nāndyaṃ vahatam aśvinā yuvaṃ triḥ pṛkṣo asme akṣareva pinvatam //
RV_1,034.05a trir no rayiṃ vahatam aśvinā yuvaṃ trir devatātā trir utāvataṃ dhiyaḥ /
RV_1,034.05c triḥ saubhagatvaṃ trir uta śravāṃsi nas triṣṭhaṃ vāṃ sūre duhitā ruhad ratham //
RV_1,034.06a trir no aśvinā divyāni bheṣajā triḥ pārthivāni trir u dattam adbhyaḥ /
RV_1,034.06c omānaṃ śaṃyor mamakāya sūnave tridhātu śarma vahataṃ śubhas patī //
RV_1,034.07a trir no aśvinā yajatā dive-dive pari tridhātu pṛthivīm aśāyatam /
RV_1,034.07c tisro nāsatyā rathyā parāvata ātmeva vātaḥ svasarāṇi gacchatam //
RV_1,034.08a trir aśvinā sindhubhiḥ saptamātṛbhis traya āhāvās tredhā haviṣ kṛtam /
RV_1,034.08c tisraḥ pṛthivīr upari pravā divo nākaṃ rakṣethe dyubhir aktubhir hitam //
RV_1,034.09a kva trī cakrā trivṛto rathasya kva trayo vandhuro ye sanīḷāḥ /
RV_1,034.09c kadā yogo vājino rāsabhasya yena yajñaṃ nāsatyopayāthaḥ //
RV_1,034.10a ā nāsatyā gacchataṃ hūyate havir madhvaḥ pibatam madhupebhir āsabhiḥ /
RV_1,034.10c yuvor hi pūrvaṃ savitoṣaso ratham ṛtāya citraṃ ghṛtavantam iṣyati //
RV_1,034.11a ā nāsatyā tribhir ekādaśair iha devebhir yātam madhupeyam aśvinā /
RV_1,034.11c prāyus tāriṣṭaṃ nī rapāṃsi mṛkṣataṃ sedhataṃ dveṣo bhavataṃ sacābhuvā //
RV_1,034.12a ā no aśvinā trivṛtā rathenārvāñcaṃ rayiṃ vahataṃ suvīram /
RV_1,034.12c śṛṇvantā vām avase johavīmi vṛdhe ca no bhavataṃ vājasātau //
RV_1,035.01a hvayāmy agnim prathamaṃ svastaye hvayāmi mitrāvaruṇāv ihāvase /
RV_1,035.01c hvayāmi rātrīṃ jagato niveśanīṃ hvayāmi devaṃ savitāram ūtaye //
RV_1,035.02a ā kṛṣṇena rajasā vartamāno niveśayann amṛtam martyaṃ ca /
RV_1,035.02c hiraṇyayena savitā rathenā devo yāti bhuvanāni paśyan //
RV_1,035.03a yāti devaḥ pravatā yāty udvatā yāti śubhrābhyāṃ yajato haribhyām /
RV_1,035.03c ā devo yāti savitā parāvato 'pa viśvā duritā bādhamānaḥ //
RV_1,035.04a abhīvṛtaṃ kṛśanair viśvarūpaṃ hiraṇyaśamyaṃ yajato bṛhantam /
RV_1,035.04c āsthād rathaṃ savitā citrabhānuḥ kṛṣṇā rajāṃsi taviṣīṃ dadhānaḥ //
RV_1,035.05a vi janāñ chyāvāḥ śitipādo akhyan rathaṃ hiraṇyapraugaṃ vahantaḥ /
RV_1,035.05c śaśvad viśaḥ savitur daivyasyopasthe viśvā bhuvanāni tasthuḥ //
RV_1,035.06a tisro dyāvaḥ savitur dvā upasthāṃ ekā yamasya bhuvane virāṣāṭ /
RV_1,035.06c āṇiṃ na rathyam amṛtādhi tasthur iha bravītu ya u tac ciketat //
RV_1,035.07a vi suparṇo antarikṣāṇy akhyad gabhīravepā asuraḥ sunīthaḥ /
RV_1,035.07c kvedānīṃ sūryaḥ kaś ciketa katamāṃ dyāṃ raśmir asyā tatāna //
RV_1,035.08a aṣṭau vy akhyat kakubhaḥ pṛthivyās trī dhanva yojanā sapta sindhūn /
RV_1,035.08c hiraṇyākṣaḥ savitā deva āgād dadhad ratnā dāśuṣe vāryāṇi //
RV_1,035.09a hiraṇyapāṇiḥ savitā vicarṣaṇir ubhe dyāvāpṛthivī antar īyate /
RV_1,035.09c apāmīvām bādhate veti sūryam abhi kṛṣṇena rajasā dyām ṛṇoti //
RV_1,035.10a hiraṇyahasto asuraḥ sunīthaḥ sumṛḷīkaḥ svavāṃ yātv arvāṅ /
RV_1,035.10c apasedhan rakṣaso yātudhānān asthād devaḥ pratidoṣaṃ gṛṇānaḥ //
RV_1,035.11a ye te panthāḥ savitaḥ pūrvyāso 'reṇavaḥ sukṛtā antarikṣe /
RV_1,035.11c tebhir no adya pathibhiḥ sugebhī rakṣā ca no adhi ca brūhi deva //
RV_1,036.01a pra vo yahvam purūṇāṃ viśāṃ devayatīnām /
RV_1,036.01c agniṃ sūktebhir vacobhir īmahe yaṃ sīm id anya īḷate //
RV_1,036.02a janāso agniṃ dadhire sahovṛdhaṃ haviṣmanto vidhema te /
RV_1,036.02c sa tvaṃ no adya sumanā ihāvitā bhavā vājeṣu santya //
RV_1,036.03a pra tvā dūtaṃ vṛṇīmahe hotāraṃ viśvavedasam /
RV_1,036.03c mahas te sato vi caranty arcayo divi spṛśanti bhānavaḥ //
RV_1,036.04a devāsas tvā varuṇo mitro aryamā saṃ dūtam pratnam indhate /
RV_1,036.04c viśvaṃ so agne jayati tvayā dhanaṃ yas te dadāśa martyaḥ //
RV_1,036.05a mandro hotā gṛhapatir agne dūto viśām asi /
RV_1,036.05c tve viśvā saṃgatāni vratā dhruvā yāni devā akṛṇvata //
RV_1,036.06a tve id agne subhage yaviṣṭhya viśvam ā hūyate haviḥ /
RV_1,036.06c sa tvaṃ no adya sumanā utāparaṃ yakṣi devān suvīryā //
RV_1,036.07a taṃ ghem itthā namasvina upa svarājam āsate /
RV_1,036.07c hotrābhir agnim manuṣaḥ sam indhate titirvāṃso ati sridhaḥ //
RV_1,036.08a ghnanto vṛtram ataran rodasī apa uru kṣayāya cakrire /
RV_1,036.08c bhuvat kaṇve vṛṣā dyumny āhutaḥ krandad aśvo gaviṣṭiṣu //
RV_1,036.09a saṃ sīdasva mahāṃ asi śocasva devavītamaḥ /
RV_1,036.09c vi dhūmam agne aruṣam miyedhya sṛja praśasta darśatam //
RV_1,036.10a yaṃ tvā devāso manave dadhur iha yajiṣṭhaṃ havyavāhana /
RV_1,036.10c yaṃ kaṇvo medhyātithir dhanaspṛtaṃ yaṃ vṛṣā yam upastutaḥ //
RV_1,036.11a yam agnim medhyātithiḥ kaṇva īdha ṛtād adhi /
RV_1,036.11c tasya preṣo dīdiyus tam imā ṛcas tam agniṃ vardhayāmasi //
RV_1,036.12a rāyas pūrdhi svadhāvo 'sti hi te 'gne deveṣv āpyam /
RV_1,036.12c tvaṃ vājasya śrutyasya rājasi sa no mṛḷa mahāṃ asi //
RV_1,036.13a ūrdhva ū ṣu ṇa ūtaye tiṣṭhā devo na savitā /
RV_1,036.13c ūrdhvo vājasya sanitā yad añjibhir vāghadbhir vihvayāmahe //
RV_1,036.14a ūrdhvo naḥ pāhy aṃhaso ni ketunā viśvaṃ sam atriṇaṃ daha /
RV_1,036.14c kṛdhī na ūrdhvāñ carathāya jīvase vidā deveṣu no duvaḥ //
RV_1,036.15a pāhi no agne rakṣasaḥ pāhi dhūrter arāvṇaḥ /
RV_1,036.15c pāhi rīṣata uta vā jighāṃsato bṛhadbhāno yaviṣṭhya //
RV_1,036.16a ghaneva viṣvag vi jahy arāvṇas tapurjambha yo asmadhruk /
RV_1,036.16c yo martyaḥ śiśīte aty aktubhir mā naḥ sa ripur īśata //
RV_1,036.17a agnir vavne suvīryam agniḥ kaṇvāya saubhagam /
RV_1,036.17c agniḥ prāvan mitrota medhyātithim agniḥ sātā upastutam //
RV_1,036.18a agninā turvaśaṃ yadum parāvata ugrādevaṃ havāmahe /
RV_1,036.18c agnir nayan navavāstvam bṛhadrathaṃ turvītiṃ dasyave sahaḥ //
RV_1,036.19a ni tvām agne manur dadhe jyotir janāya śaśvate /
RV_1,036.19c dīdetha kaṇva ṛtajāta ukṣito yaṃ namasyanti kṛṣṭayaḥ //
RV_1,036.20a tveṣāso agner amavanto arcayo bhīmāso na pratītaye /
RV_1,036.20c rakṣasvinaḥ sadam id yātumāvato viśvaṃ sam atriṇaṃ daha //
RV_1,037.01a krīḷaṃ vaḥ śardho mārutam anarvāṇaṃ ratheśubham /
RV_1,037.01c kaṇvā abhi pra gāyata //
RV_1,037.02a ye pṛṣatībhir ṛṣṭibhiḥ sākaṃ vāśībhir añjibhiḥ /
RV_1,037.02c ajāyanta svabhānavaḥ //
RV_1,037.03a iheva śṛṇva eṣāṃ kaśā hasteṣu yad vadān /
RV_1,037.03c ni yāmañ citram ṛñjate //
RV_1,037.04a pra vaḥ śardhāya ghṛṣvaye tveṣadyumnāya śuṣmiṇe /
RV_1,037.04c devattam brahma gāyata //
RV_1,037.05a pra śaṃsā goṣv aghnyaṃ krīḷaṃ yac chardho mārutam /
RV_1,037.05c jambhe rasasya vāvṛdhe //
RV_1,037.06a ko vo varṣiṣṭha ā naro divaś ca gmaś ca dhūtayaḥ /
RV_1,037.06c yat sīm antaṃ na dhūnutha //
RV_1,037.07a ni vo yāmāya mānuṣo dadhra ugrāya manyave /
RV_1,037.07c jihīta parvato giriḥ //
RV_1,037.08a yeṣām ajmeṣu pṛthivī jujurvāṃ iva viśpatiḥ /
RV_1,037.08c bhiyā yāmeṣu rejate //
RV_1,037.09a sthiraṃ hi jānam eṣāṃ vayo mātur niretave /
RV_1,037.09c yat sīm anu dvitā śavaḥ //
RV_1,037.10a ud u tye sūnavo giraḥ kāṣṭhā ajmeṣv atnata /
RV_1,037.10c vāśrā abhijñu yātave //
RV_1,037.11a tyaṃ cid ghā dīrgham pṛthum miho napātam amṛdhram /
RV_1,037.11c pra cyāvayanti yāmabhiḥ //
RV_1,037.12a maruto yad dha vo balaṃ janāṃ acucyavītana /
RV_1,037.12c girīṃr acucyavītana //
RV_1,037.13a yad dha yānti marutaḥ saṃ ha bruvate 'dhvann ā /
RV_1,037.13c śṛṇoti kaś cid eṣām //
RV_1,037.14a pra yāta śībham āśubhiḥ santi kaṇveṣu vo duvaḥ /
RV_1,037.14c tatro ṣu mādayādhvai //
RV_1,037.15a asti hi ṣmā madāya vaḥ smasi ṣmā vayam eṣām /
RV_1,037.15c viśvaṃ cid āyur jīvase //
RV_1,038.01a kad dha nūnaṃ kadhapriyaḥ pitā putraṃ na hastayoḥ /
RV_1,038.01c dadhidhve vṛktabarhiṣaḥ //
RV_1,038.02a kva nūnaṃ kad vo arthaṃ gantā divo na pṛthivyāḥ /
RV_1,038.02c kva vo gāvo na raṇyanti //
RV_1,038.03a kva vaḥ sumnā navyāṃsi marutaḥ kva suvitā /
RV_1,038.03c kvo viśvāni saubhagā //
RV_1,038.04a yad yūyam pṛśnimātaro martāsaḥ syātana /
RV_1,038.04c stotā vo amṛtaḥ syāt //
RV_1,038.05a mā vo mṛgo na yavase jaritā bhūd ajoṣyaḥ /
RV_1,038.05c pathā yamasya gād upa //
RV_1,038.06a mo ṣu ṇaḥ parā-parā nirṛtir durhaṇā vadhīt /
RV_1,038.06c padīṣṭa tṛṣṇayā saha //
RV_1,038.07a satyaṃ tveṣā amavanto dhanvañ cid ā rudriyāsaḥ /
RV_1,038.07c mihaṃ kṛṇvanty avātām //
RV_1,038.08a vāśreva vidyun mimāti vatsaṃ na mātā siṣakti /
RV_1,038.08c yad eṣāṃ vṛṣṭir asarji //
RV_1,038.09a divā cit tamaḥ kṛṇvanti parjanyenodavāhena /
RV_1,038.09c yat pṛthivīṃ vyundanti //
RV_1,038.10a adha svanān marutāṃ viśvam ā sadma pārthivam /
RV_1,038.10c arejanta pra mānuṣāḥ //
RV_1,038.11a maruto vīḷupāṇibhiś citrā rodhasvatīr anu /
RV_1,038.11c yātem akhidrayāmabhiḥ //
RV_1,038.12a sthirā vaḥ santu nemayo rathā aśvāsa eṣām /
RV_1,038.12c susaṃskṛtā abhīśavaḥ //
RV_1,038.13a acchā vadā tanā girā jarāyai brahmaṇas patim /
RV_1,038.13c agnim mitraṃ na darśatam //
RV_1,038.14a mimīhi ślokam āsye parjanya iva tatanaḥ /
RV_1,038.14c gāya gāyatram ukthyam //
RV_1,038.15a vandasva mārutaṃ gaṇaṃ tveṣam panasyum arkiṇam /
RV_1,038.15c asme vṛddhā asann iha //
RV_1,039.01a pra yad itthā parāvataḥ śocir na mānam asyatha /
RV_1,039.01c kasya kratvā marutaḥ kasya varpasā kaṃ yātha kaṃ ha dhūtayaḥ //
RV_1,039.02a sthirā vaḥ santv āyudhā parāṇude vīḷū uta pratiṣkabhe /
RV_1,039.02c yuṣmākam astu taviṣī panīyasī mā martyasya māyinaḥ //
RV_1,039.03a parā ha yat sthiraṃ hatha naro vartayathā guru /
RV_1,039.03c vi yāthana vaninaḥ pṛthivyā vy āśāḥ parvatānām //
RV_1,039.04a nahi vaḥ śatrur vivide adhi dyavi na bhūmyāṃ riśādasaḥ /
RV_1,039.04c yuṣmākam astu taviṣī tanā yujā rudrāso nū cid ādhṛṣe //
RV_1,039.05a pra vepayanti parvatān vi viñcanti vanaspatīn /
RV_1,039.05c pro ārata maruto durmadā iva devāsaḥ sarvayā viśā //
RV_1,039.06a upo ratheṣu pṛṣatīr ayugdhvam praṣṭir vahati rohitaḥ /
RV_1,039.06c ā vo yāmāya pṛthivī cid aśrod abībhayanta mānuṣāḥ //
RV_1,039.07a ā vo makṣū tanāya kaṃ rudrā avo vṛṇīmahe /
RV_1,039.07c gantā nūnaṃ no 'vasā yathā puretthā kaṇvāya bibhyuṣe //
RV_1,039.08a yuṣmeṣito maruto martyeṣita ā yo no abhva īṣate /
RV_1,039.08c vi taṃ yuyota śavasā vy ojasā vi yuṣmākābhir ūtibhiḥ //
RV_1,039.09a asāmi hi prayajyavaḥ kaṇvaṃ dada pracetasaḥ /
RV_1,039.09c asāmibhir maruta ā na ūtibhir gantā vṛṣṭiṃ na vidyutaḥ //
RV_1,039.10a asāmy ojo bibhṛthā sudānavo 'sāmi dhūtayaḥ śavaḥ /
RV_1,039.10c ṛṣidviṣe marutaḥ parimanyava iṣuṃ na sṛjata dviṣam //
RV_1,040.01a ut tiṣṭha brahmaṇas pate devayantas tvemahe /
RV_1,040.01c upa pra yantu marutaḥ sudānava indra prāśūr bhavā sacā //
RV_1,040.02a tvām id dhi sahasas putra martya upabrūte dhane hite /
RV_1,040.02c suvīryam maruta ā svaśvyaṃ dadhīta yo va ācake //
RV_1,040.03a praitu brahmaṇas patiḥ pra devy etu sūnṛtā /
RV_1,040.03c acchā vīraṃ naryam paṅktirādhasaṃ devā yajñaṃ nayantu naḥ //
RV_1,040.04a yo vāghate dadāti sūnaraṃ vasu sa dhatte akṣiti śravaḥ /
RV_1,040.04c tasmā iḷāṃ suvīrām ā yajāmahe supratūrtim anehasam //
RV_1,040.05a pra nūnam brahmaṇas patir mantraṃ vadaty ukthyam /
RV_1,040.05c yasminn indro varuṇo mitro aryamā devā okāṃsi cakrire //
RV_1,040.06a tam id vocemā vidatheṣu śambhuvam mantraṃ devā anehasam /
RV_1,040.06c imāṃ ca vācam pratiharyathā naro viśved vāmā vo aśnavat //
RV_1,040.07a ko devayantam aśnavaj janaṃ ko vṛktabarhiṣam /
RV_1,040.07c pra-pra dāśvān pastyābhir asthitāntarvāvat kṣayaṃ dadhe //
RV_1,040.08a upa kṣatram pṛñcīta hanti rājabhir bhaye cit sukṣitiṃ dadhe /
RV_1,040.08c nāsya vartā na tarutā mahādhane nārbhe asti vajriṇaḥ //
RV_1,041.01a yaṃ rakṣanti pracetaso varuṇo mitro aryamā /
RV_1,041.01c nū cit sa dabhyate janaḥ //
RV_1,041.02a yam bāhuteva piprati pānti martyaṃ riṣaḥ /
RV_1,041.02c ariṣṭaḥ sarva edhate //
RV_1,041.03a vi durgā vi dviṣaḥ puro ghnanti rājāna eṣām /
RV_1,041.03c nayanti duritā tiraḥ //
RV_1,041.04a sugaḥ panthā anṛkṣara ādityāsa ṛtaṃ yate /
RV_1,041.04c nātrāvakhādo asti vaḥ //
RV_1,041.05a yaṃ yajñaṃ nayathā nara ādityā ṛjunā pathā /
RV_1,041.05c pra vaḥ sa dhītaye naśat //
RV_1,041.06a sa ratnam martyo vasu viśvaṃ tokam uta tmanā /
RV_1,041.06c acchā gacchaty astṛtaḥ //
RV_1,041.07a kathā rādhāma sakhāya stomam mitrasyāryamṇaḥ /
RV_1,041.07c mahi psaro varuṇasya //
RV_1,041.08a mā vo ghnantam mā śapantam prati voce devayantam /
RV_1,041.08c sumnair id va ā vivāse //
RV_1,041.09a caturaś cid dadamānād bibhīyād ā nidhātoḥ /
RV_1,041.09c na duruktāya spṛhayet //
RV_1,042.01a sam pūṣann adhvanas tira vy aṃho vimuco napāt /
RV_1,042.01c sakṣvā deva pra ṇas puraḥ //
RV_1,042.02a yo naḥ pūṣann agho vṛko duḥśeva ādideśati /
RV_1,042.02c apa sma tam patho jahi //
RV_1,042.03a apa tyam paripanthinam muṣīvāṇaṃ huraścitam /
RV_1,042.03c dūram adhi sruter aja //
RV_1,042.04a tvaṃ tasya dvayāvino 'ghaśaṃsasya kasya cit /
RV_1,042.04c padābhi tiṣṭha tapuṣim //
RV_1,042.05a ā tat te dasra mantumaḥ pūṣann avo vṛṇīmahe /
RV_1,042.05c yena pitṝn acodayaḥ //
RV_1,042.06a adhā no viśvasaubhaga hiraṇyavāśīmattama /
RV_1,042.06c dhanāni suṣaṇā kṛdhi //
RV_1,042.07a ati naḥ saścato naya sugā naḥ supathā kṛṇu /
RV_1,042.07c pūṣann iha kratuṃ vidaḥ //
RV_1,042.08a abhi sūyavasaṃ naya na navajvāro adhvane /
RV_1,042.08c pūṣann iha kratuṃ vidaḥ //
RV_1,042.09a śagdhi pūrdhi pra yaṃsi ca śiśīhi prāsy udaram /
RV_1,042.09c pūṣann iha kratuṃ vidaḥ //
RV_1,042.10a na pūṣaṇam methāmasi sūktair abhi gṛṇīmasi /
RV_1,042.10c vasūni dasmam īmahe //
RV_1,043.01a kad rudrāya pracetase mīḷhuṣṭamāya tavyase /
RV_1,043.01c vocema śantamaṃ hṛde //
RV_1,043.02a yathā no aditiḥ karat paśve nṛbhyo yathā gave /
RV_1,043.02c yathā tokāya rudriyam //
RV_1,043.03a yathā no mitro varuṇo yathā rudraś ciketati /
RV_1,043.03c yathā viśve sajoṣasaḥ //
RV_1,043.04a gāthapatim medhapatiṃ rudraṃ jalāṣabheṣajam /
RV_1,043.04c tac chaṃyoḥ sumnam īmahe //
RV_1,043.05a yaḥ śukra iva sūryo hiraṇyam iva rocate /
RV_1,043.05c śreṣṭho devānāṃ vasuḥ //
RV_1,043.06a śaṃ naḥ karaty arvate sugam meṣāya meṣye /
RV_1,043.06c nṛbhyo nāribhyo gave //
RV_1,043.07a asme soma śriyam adhi ni dhehi śatasya nṛṇām /
RV_1,043.07c mahi śravas tuvinṛmṇam //
RV_1,043.08a mā naḥ somaparibādho mārātayo juhuranta /
RV_1,043.08c ā na indo vāje bhaja //
RV_1,043.09a yās te prajā amṛtasya parasmin dhāmann ṛtasya /
RV_1,043.09c mūrdhā nābhā soma vena ābhūṣantīḥ soma vedaḥ //
RV_1,044.01a agne vivasvad uṣasaś citraṃ rādho amartya /
RV_1,044.01c ā dāśuṣe jātavedo vahā tvam adyā devāṃ uṣarbudhaḥ //
RV_1,044.02a juṣṭo hi dūto asi havyavāhano 'gne rathīr adhvarāṇām /
RV_1,044.02c sajūr aśvibhyām uṣasā suvīryam asme dhehi śravo bṛhat //
RV_1,044.03a adyā dūtaṃ vṛṇīmahe vasum agnim purupriyam /
RV_1,044.03c dhūmaketum bhāṛjīkaṃ vyuṣṭiṣu yajñānām adhvaraśriyam //
RV_1,044.04a śreṣṭhaṃ yaviṣṭham atithiṃ svāhutaṃ juṣṭaṃ janāya dāśuṣe /
RV_1,044.04c devāṃ acchā yātave jātavedasam agnim īḷe vyuṣṭiṣu //
RV_1,044.05a staviṣyāmi tvām ahaṃ viśvasyāmṛta bhojana /
RV_1,044.05c agne trātāram amṛtam miyedhya yajiṣṭhaṃ havyavāhana //
RV_1,044.06a suśaṃso bodhi gṛṇate yaviṣṭhya madhujihvaḥ svāhutaḥ /
RV_1,044.06c praskaṇvasya pratirann āyur jīvase namasyā daivyaṃ janam //
RV_1,044.07a hotāraṃ viśvavedasaṃ saṃ hi tvā viśa indhate /
RV_1,044.07c sa ā vaha puruhūta pracetaso 'gne devāṃ iha dravat //
RV_1,044.08a savitāram uṣasam aśvinā bhagam agniṃ vyuṣṭiṣu kṣapaḥ /
RV_1,044.08c kaṇvāsas tvā sutasomāsa indhate havyavāhaṃ svadhvara //
RV_1,044.09a patir hy adhvarāṇām agne dūto viśām asi /
RV_1,044.09c uṣarbudha ā vaha somapītaye devāṃ adya svardṛśaḥ //
RV_1,044.10a agne pūrvā anūṣaso vibhāvaso dīdetha viśvadarśataḥ /
RV_1,044.10c asi grāmeṣv avitā purohito 'si yajñeṣu mānuṣaḥ //
RV_1,044.11a ni tvā yajñasya sādhanam agne hotāram ṛtvijam /
RV_1,044.11c manuṣvad deva dhīmahi pracetasaṃ jīraṃ dūtam amartyam //
RV_1,044.12a yad devānām mitramahaḥ purohito 'ntaro yāsi dūtyam /
RV_1,044.12c sindhor iva prasvanitāsa ūrmayo 'gner bhrājante arcayaḥ //
RV_1,044.13a śrudhi śrutkarṇa vahnibhir devair agne sayāvabhiḥ /
RV_1,044.13c ā sīdantu barhiṣi mitro aryamā prātaryāvāṇo adhvaram //
RV_1,044.14a śṛṇvantu stomam marutaḥ sudānavo 'gnijihvā ṛtāvṛdhaḥ /
RV_1,044.14c pibatu somaṃ varuṇo dhṛtavrato 'śvibhyām uṣasā sajūḥ //
RV_1,045.01a tvam agne vasūṃr iha rudrāṃ ādityāṃ uta /
RV_1,045.01c yajā svadhvaraṃ janam manujātaṃ ghṛtapruṣam //
RV_1,045.02a śruṣṭīvāno hi dāśuṣe devā agne vicetasaḥ /
RV_1,045.02c tān rohidaśva girvaṇas trayastriṃśatam ā vaha //
RV_1,045.03a priyamedhavad atrivaj jātavedo virūpavat /
RV_1,045.03c aṅgirasvan mahivrata praskaṇvasya śrudhī havam //
RV_1,045.04a mahikerava ūtaye priyamedhā ahūṣata /
RV_1,045.04c rājantam adhvarāṇām agniṃ śukreṇa śociṣā //
RV_1,045.05a ghṛtāhavana santyemā u ṣu śrudhī giraḥ /
RV_1,045.05c yābhiḥ kaṇvasya sūnavo havante 'vase tvā //
RV_1,045.06a tvāṃ citraśravastama havante vikṣu jantavaḥ /
RV_1,045.06c śociṣkeśam purupriyāgne havyāya voḷhave //
RV_1,045.07a ni tvā hotāram ṛtvijaṃ dadhire vasuvittamam /
RV_1,045.07c śrutkarṇaṃ saprathastamaṃ viprā agne diviṣṭiṣu //
RV_1,045.08a ā tvā viprā acucyavuḥ sutasomā abhi prayaḥ /
RV_1,045.08c bṛhad bhā bibhrato havir agne martāya dāśuṣe //
RV_1,045.09a prātaryāvṇaḥ sahaskṛta somapeyāya santya /
RV_1,045.09c ihādya daivyaṃ janam barhir ā sādayā vaso //
RV_1,045.10a arvāñcaṃ daivyaṃ janam agne yakṣva sahūtibhiḥ /
RV_1,045.10c ayaṃ somaḥ sudānavas tam pāta tiroahnyam //
RV_1,046.01a eṣo uṣā apūrvyā vy ucchati priyā divaḥ /
RV_1,046.01c stuṣe vām aśvinā bṛhat //
RV_1,046.02a yā dasrā sindhumātarā manotarā rayīṇām /
RV_1,046.02c dhiyā devā vasuvidā //
RV_1,046.03a vacyante vāṃ kakuhāso jūrṇāyām adhi viṣṭapi /
RV_1,046.03c yad vāṃ ratho vibhiṣ patāt //
RV_1,046.04a haviṣā jāro apām piparti papurir narā /
RV_1,046.04c pitā kuṭasya carṣaṇiḥ //
RV_1,046.05a ādāro vām matīnāṃ nāsatyā matavacasā /
RV_1,046.05c pātaṃ somasya dhṛṣṇuyā //
RV_1,046.06a yā naḥ pīparad aśvinā jyotiṣmatī tamas tiraḥ /
RV_1,046.06c tām asme rāsāthām iṣam //
RV_1,046.07a ā no nāvā matīnāṃ yātam pārāya gantave /
RV_1,046.07c yuñjāthām aśvinā ratham //
RV_1,046.08a aritraṃ vāṃ divas pṛthu tīrthe sindhūnāṃ rathaḥ /
RV_1,046.08c dhiyā yuyujra indavaḥ //
RV_1,046.09a divas kaṇvāsa indavo vasu sindhūnām pade /
RV_1,046.09c svaṃ vavriṃ kuha dhitsathaḥ //
RV_1,046.10a abhūd u bhā u aṃśave hiraṇyam prati sūryaḥ /
RV_1,046.10c vy akhyaj jihvayāsitaḥ //
RV_1,046.11a abhūd u pāram etave panthā ṛtasya sādhuyā /
RV_1,046.11c adarśi vi srutir divaḥ //
RV_1,046.12a tat-tad id aśvinor avo jaritā prati bhūṣati /
RV_1,046.12c made somasya pipratoḥ //
RV_1,046.13a vāvasānā vivasvati somasya pītyā girā /
RV_1,046.13c manuṣvac chambhū ā gatam //
RV_1,046.14a yuvor uṣā anu śriyam parijmanor upācarat /
RV_1,046.14c ṛtā vanatho aktubhiḥ //
RV_1,046.15a ubhā pibatam aśvinobhā naḥ śarma yacchatam /
RV_1,046.15c avidriyābhir ūtibhiḥ //
RV_1,047.01a ayaṃ vām madhumattamaḥ sutaḥ soma ṛtāvṛdhā /
RV_1,047.01c tam aśvinā pibataṃ tiroahnyaṃ dhattaṃ ratnāni dāśuṣe //
RV_1,047.02a trivandhureṇa trivṛtā supeśasā rathenā yātam aśvinā /
RV_1,047.02c kaṇvāso vām brahma kṛṇvanty adhvare teṣāṃ su śṛṇutaṃ havam //
RV_1,047.03a aśvinā madhumattamam pātaṃ somam ṛtāvṛdhā /
RV_1,047.03c athādya dasrā vasu bibhratā rathe dāśvāṃsam upa gacchatam //
RV_1,047.04a triṣadhasthe barhiṣi viśvavedasā madhvā yajñam mimikṣatam /
RV_1,047.04c kaṇvāso vāṃ sutasomā abhidyavo yuvāṃ havante aśvinā //
RV_1,047.05a yābhiḥ kaṇvam abhiṣṭibhiḥ prāvataṃ yuvam aśvinā /
RV_1,047.05c tābhiḥ ṣv asmāṃ avataṃ śubhas patī pātaṃ somam ṛtāvṛdhā //
RV_1,047.06a sudāse dasrā vasu bibhratā rathe pṛkṣo vahatam aśvinā /
RV_1,047.06c rayiṃ samudrād uta vā divas pary asme dhattam puruspṛham //
RV_1,047.07a yan nāsatyā parāvati yad vā stho adhi turvaśe /
RV_1,047.07c ato rathena suvṛtā na ā gataṃ sākaṃ sūryasya raśmibhiḥ //
RV_1,047.08a arvāñcā vāṃ saptayo 'dhvaraśriyo vahantu savaned upa /
RV_1,047.08c iṣam pṛñcantā sukṛte sudānava ā barhiḥ sīdataṃ narā //
RV_1,047.09a tena nāsatyā gataṃ rathena sūryatvacā /
RV_1,047.09c yena śaśvad ūhathur dāśuṣe vasu madhvaḥ somasya pītaye //
RV_1,047.10a ukthebhir arvāg avase purūvasū arkaiś ca ni hvayāmahe /
RV_1,047.10c śaśvat kaṇvānāṃ sadasi priye hi kaṃ somam papathur aśvinā //
RV_1,048.01a saha vāmena na uṣo vy ucchā duhitar divaḥ /
RV_1,048.01c saha dyumnena bṛhatā vibhāvari rāyā devi dāsvatī //
RV_1,048.02a aśvāvatīr gomatīr viśvasuvido bhūri cyavanta vastave /
RV_1,048.02c ud īraya prati mā sūnṛtā uṣaś coda rādho maghonām //
RV_1,048.03a uvāsoṣā ucchāc ca nu devī jīrā rathānām /
RV_1,048.03c ye asyā ācaraṇeṣu dadhrire samudre na śravasyavaḥ //
RV_1,048.04a uṣo ye te pra yāmeṣu yuñjate mano dānāya sūrayaḥ /
RV_1,048.04c atrāha tat kaṇva eṣāṃ kaṇvatamo nāma gṛṇāti nṛṇām //
RV_1,048.05a ā ghā yoṣeva sūnary uṣā yāti prabhuñjatī /
RV_1,048.05c jarayantī vṛjanam padvad īyata ut pātayati pakṣiṇaḥ //
RV_1,048.06a vi yā sṛjati samanaṃ vy arthinaḥ padaṃ na vety odatī /
RV_1,048.06c vayo nakiṣ ṭe paptivāṃsa āsate vyuṣṭau vājinīvati //
RV_1,048.07a eṣāyukta parāvataḥ sūryasyodayanād adhi /
RV_1,048.07c śataṃ rathebhiḥ subhagoṣā iyaṃ vi yāty abhi mānuṣān //
RV_1,048.08a viśvam asyā nānāma cakṣase jagaj jyotiṣ kṛṇoti sūnarī /
RV_1,048.08c apa dveṣo maghonī duhitā diva uṣā ucchad apa sridhaḥ //
RV_1,048.09a uṣa ā bhāhi bhānunā candreṇa duhitar divaḥ /
RV_1,048.09c āvahantī bhūry asmabhyaṃ saubhagaṃ vyucchantī diviṣṭiṣu //
RV_1,048.10a viśvasya hi prāṇanaṃ jīvanaṃ tve vi yad ucchasi sūnari /
RV_1,048.10c sā no rathena bṛhatā vibhāvari śrudhi citrāmaghe havam //
RV_1,048.11a uṣo vājaṃ hi vaṃsva yaś citro mānuṣe jane /
RV_1,048.11c tenā vaha sukṛto adhvarāṃ upa ye tvā gṛṇanti vahnayaḥ //
RV_1,048.12a viśvān devāṃ ā vaha somapītaye 'ntarikṣād uṣas tvam /
RV_1,048.12c sāsmāsu dhā gomad aśvāvad ukthyam uṣo vājaṃ suvīryam //
RV_1,048.13a yasyā ruśanto arcayaḥ prati bhadrā adṛkṣata /
RV_1,048.13c sā no rayiṃ viśvavāraṃ supeśasam uṣā dadātu sugmyam //
RV_1,048.14a ye cid dhi tvām ṛṣayaḥ pūrva ūtaye juhūre 'vase mahi /
RV_1,048.14c sā na stomāṃ abhi gṛṇīhi rādhasoṣaḥ śukreṇa śociṣā //
RV_1,048.15a uṣo yad adya bhānunā vi dvārāv ṛṇavo divaḥ /
RV_1,048.15c pra no yacchatād avṛkam pṛthu cchardiḥ pra devi gomatīr iṣaḥ //
RV_1,048.16a saṃ no rāyā bṛhatā viśvapeśasā mimikṣvā sam iḷābhir ā /
RV_1,048.16c saṃ dyumnena viśvaturoṣo mahi saṃ vājair vājinīvati //
RV_1,049.01a uṣo bhadrebhir ā gahi divaś cid rocanād adhi /
RV_1,049.01c vahantv aruṇapsava upa tvā somino gṛham //
RV_1,049.02a supeśasaṃ sukhaṃ rathaṃ yam adhyasthā uṣas tvam /
RV_1,049.02c tenā suśravasaṃ janam prāvādya duhitar divaḥ //
RV_1,049.03a vayaś cit te patatriṇo dvipac catuṣpad arjuni /
RV_1,049.03c uṣaḥ prārann ṛtūṃr anu divo antebhyas pari //
RV_1,049.04a vyucchantī hi raśmibhir viśvam ābhāsi rocanam /
RV_1,049.04c tāṃ tvām uṣar vasūyavo gīrbhiḥ kaṇvā ahūṣata //
RV_1,050.01a ud u tyaṃ jātavedasaṃ devaṃ vahanti ketavaḥ /
RV_1,050.01c dṛśe viśvāya sūryam //
RV_1,050.02a apa tye tāyavo yathā nakṣatrā yanty aktubhiḥ /
RV_1,050.02c sūrāya viśvacakṣase //
RV_1,050.03a adṛśram asya ketavo vi raśmayo janāṃ anu /
RV_1,050.03c bhrājanto agnayo yathā //
RV_1,050.04a taraṇir viśvadarśato jyotiṣkṛd asi sūrya /
RV_1,050.04c viśvam ā bhāsi rocanam //
RV_1,050.05a pratyaṅ devānāṃ viśaḥ pratyaṅṅ ud eṣi mānuṣān /
RV_1,050.05c pratyaṅ viśvaṃ svar dṛśe //
RV_1,050.06a yenā pāvaka cakṣasā bhuraṇyantaṃ janāṃ anu /
RV_1,050.06c tvaṃ varuṇa paśyasi //
RV_1,050.07a vi dyām eṣi rajas pṛthv ahā mimāno aktubhiḥ /
RV_1,050.07c paśyañ janmāni sūrya //
RV_1,050.08a sapta tvā harito rathe vahanti deva sūrya /
RV_1,050.08c śociṣkeśaṃ vicakṣaṇa //
RV_1,050.09a ayukta sapta śundhyuvaḥ sūro rathasya naptyaḥ /
RV_1,050.09c tābhir yāti svayuktibhiḥ //
RV_1,050.10a ud vayaṃ tamasas pari jyotiṣ paśyanta uttaram /
RV_1,050.10c devaṃ devatrā sūryam aganma jyotir uttamam //
RV_1,050.11a udyann adya mitramaha ārohann uttarāṃ divam /
RV_1,050.11c hṛdrogam mama sūrya harimāṇaṃ ca nāśaya //
RV_1,050.12a śukeṣu me harimāṇaṃ ropaṇākāsu dadhmasi /
RV_1,050.12c atho hāridraveṣu me harimāṇaṃ ni dadhmasi //
RV_1,050.13a ud agād ayam ādityo viśvena sahasā saha /
RV_1,050.13c dviṣantam mahyaṃ randhayan mo ahaṃ dviṣate radham //
RV_1,051.01a abhi tyam meṣam puruhūtam ṛgmiyam indraṃ gīrbhir madatā vasvo arṇavam /
RV_1,051.01c yasya dyāvo na vicaranti mānuṣā bhuje maṃhiṣṭham abhi vipram arcata //
RV_1,051.02a abhīm avanvan svabhiṣṭim ūtayo 'ntarikṣaprāṃ taviṣībhir āvṛtam /
RV_1,051.02c indraṃ dakṣāsa ṛbhavo madacyutaṃ śatakratuṃ javanī sūnṛtāruhat //
RV_1,051.03a tvaṃ gotram aṅgirobhyo 'vṛṇor apotātraye śatadureṣu gātuvit /
RV_1,051.03c sasena cid vimadāyāvaho vasv ājāv adriṃ vāvasānasya nartayan //
RV_1,051.04a tvam apām apidhānāvṛṇor apādhārayaḥ parvate dānumad vasu /
RV_1,051.04c vṛtraṃ yad indra śavasāvadhīr ahim ād it sūryaṃ divy ārohayo dṛśe //
RV_1,051.05a tvam māyābhir apa māyino 'dhamaḥ svadhābhir ye adhi śuptāv ajuhvata /
RV_1,051.05c tvam pipror nṛmaṇaḥ prārujaḥ puraḥ pra ṛjiśvānaṃ dasyuhatyeṣv āvitha //
RV_1,051.06a tvaṃ kutsaṃ śuṣṇahatyeṣv āvithārandhayo 'tithigvāya śambaram /
RV_1,051.06c mahāntaṃ cid arbudaṃ ni kramīḥ padā sanād eva dasyuhatyāya jajñiṣe //
RV_1,051.07a tve viśvā taviṣī sadhryag ghitā tava rādhaḥ somapīthāya harṣate /
RV_1,051.07c tava vajraś cikite bāhvor hito vṛścā śatror ava viśvāni vṛṣṇyā //
RV_1,051.08a vi jānīhy āryān ye ca dasyavo barhiṣmate randhayā śāsad avratān /
RV_1,051.08c śākī bhava yajamānasya coditā viśvet tā te sadhamādeṣu cākana //
RV_1,051.09a anuvratāya randhayann apavratān ābhūbhir indraḥ śnathayann anābhuvaḥ /
RV_1,051.09c vṛddhasya cid vardhato dyām inakṣata stavāno vamro vi jaghāna saṃdihaḥ //
RV_1,051.10a takṣad yat ta uśanā sahasā saho vi rodasī majmanā bādhate śavaḥ /
RV_1,051.10c ā tvā vātasya nṛmaṇo manoyuja ā pūryamāṇam avahann abhi śravaḥ //
RV_1,051.11a mandiṣṭa yad uśane kāvye sacāṃ indro vaṅkū vaṅkutarādhi tiṣṭhati /
RV_1,051.11c ugro yayiṃ nir apaḥ srotasāsṛjad vi śuṣṇasya dṛṃhitā airayat puraḥ //
RV_1,051.12a ā smā rathaṃ vṛṣapāṇeṣu tiṣṭhasi śāryātasya prabhṛtā yeṣu mandase /
RV_1,051.12c indra yathā sutasomeṣu cākano 'narvāṇaṃ ślokam ā rohase divi //
RV_1,051.13a adadā arbhām mahate vacasyave kakṣīvate vṛcayām indra sunvate /
RV_1,051.13c menābhavo vṛṣaṇaśvasya sukrato viśvet tā te savaneṣu pravācyā //
RV_1,051.14a indro aśrāyi sudhyo nireke pajreṣu stomo duryo na yūpaḥ /
RV_1,051.14c aśvayur gavyū rathayur vasūyur indra id rāyaḥ kṣayati prayantā //
RV_1,051.15a idaṃ namo vṛṣabhāya svarāje satyaśuṣmāya tavase 'vāci /
RV_1,051.15c asminn indra vṛjane sarvavīrāḥ smat sūribhis tava śarman syāma //
RV_1,052.01a tyaṃ su meṣam mahayā svarvidaṃ śataṃ yasya subhvaḥ sākam īrate /
RV_1,052.01c atyaṃ na vājaṃ havanasyadaṃ ratham endraṃ vavṛtyām avase suvṛktibhiḥ //
RV_1,052.02a sa parvato na dharuṇeṣv acyutaḥ sahasramūtis taviṣīṣu vāvṛdhe /
RV_1,052.02c indro yad vṛtram avadhīn nadīvṛtam ubjann arṇāṃsi jarhṛṣāṇo andhasā //
RV_1,052.03a sa hi dvaro dvariṣu vavra ūdhani candrabudhno madavṛddho manīṣibhiḥ /
RV_1,052.03c indraṃ tam ahve svapasyayā dhiyā maṃhiṣṭharātiṃ sa hi paprir andhasaḥ //
RV_1,052.04a ā yam pṛṇanti divi sadmabarhiṣaḥ samudraṃ na subhvaḥ svā abhiṣṭayaḥ /
RV_1,052.04c taṃ vṛtrahatye anu tasthur ūtayaḥ śuṣmā indram avātā ahrutapsavaḥ //
RV_1,052.05a abhi svavṛṣṭim made asya yudhyato raghvīr iva pravaṇe sasrur ūtayaḥ /
RV_1,052.05c indro yad vajrī dhṛṣamāṇo andhasā bhinad valasya paridhīṃr iva tritaḥ //
RV_1,052.06a parīṃ ghṛṇā carati titviṣe śavo 'po vṛtvī rajaso budhnam āśayat /
RV_1,052.06c vṛtrasya yat pravaṇe durgṛbhiśvano nijaghantha hanvor indra tanyatum //
RV_1,052.07a hradaṃ na hi tvā nyṛṣanty ūrmayo brahmāṇīndra tava yāni vardhanā /
RV_1,052.07c tvaṣṭā cit te yujyaṃ vāvṛdhe śavas tatakṣa vajram abhibhūtyojasam //
RV_1,052.08a jaghanvāṃ u haribhiḥ sambhṛtakratav indra vṛtram manuṣe gātuyann apaḥ /
RV_1,052.08c ayacchathā bāhvor vajram āyasam adhārayo divy ā sūryaṃ dṛśe //
RV_1,052.09a bṛhat svaścandram amavad yad ukthyam akṛṇvata bhiyasā rohaṇaṃ divaḥ /
RV_1,052.09c yan mānuṣapradhanā indram ūtayaḥ svar nṛṣāco maruto 'madann anu //
RV_1,052.10a dyauś cid asyāmavāṃ aheḥ svanād ayoyavīd bhiyasā vajra indra te /
RV_1,052.10c vṛtrasya yad badbadhānasya rodasī made sutasya śavasābhinac chiraḥ //
RV_1,052.11a yad in nv indra pṛthivī daśabhujir ahāni viśvā tatananta kṛṣṭayaḥ /
RV_1,052.11c atrāha te maghavan viśrutaṃ saho dyām anu śavasā barhaṇā bhuvat //
RV_1,052.12a tvam asya pāre rajaso vyomanaḥ svabhūtyojā avase dhṛṣanmanaḥ /
RV_1,052.12c cakṛṣe bhūmim pratimānam ojaso 'paḥ svaḥ paribhūr eṣy ā divam //
RV_1,052.13a tvam bhuvaḥ pratimānam pṛthivyā ṛṣvavīrasya bṛhataḥ patir bhūḥ /
RV_1,052.13c viśvam āprā antarikṣam mahitvā satyam addhā nakir anyas tvāvān //
RV_1,052.14a na yasya dyāvāpṛthivī anu vyaco na sindhavo rajaso antam ānaśuḥ /
RV_1,052.14c nota svavṛṣṭim made asya yudhyata eko anyac cakṛṣe viśvam ānuṣak //
RV_1,052.15a ārcann atra marutaḥ sasminn ājau viśve devāso amadann anu tvā /
RV_1,052.15c vṛtrasya yad bhṛṣṭimatā vadhena ni tvam indra praty ānaṃ jaghantha //
RV_1,053.01a ny ū ṣu vācam pra mahe bharāmahe gira indrāya sadane vivasvataḥ /
RV_1,053.01c nū cid dhi ratnaṃ sasatām ivāvidan na duṣṭutir draviṇodeṣu śasyate //
RV_1,053.02a duro aśvasya dura indra gor asi duro yavasya vasuna inas patiḥ /
RV_1,053.02c śikṣānaraḥ pradivo akāmakarśanaḥ sakhā sakhibhyas tam idaṃ gṛṇīmasi //
RV_1,053.03a śacīva indra purukṛd dyumattama taved idam abhitaś cekite vasu /
RV_1,053.03c ataḥ saṃgṛbhyābhibhūta ā bhara mā tvāyato jarituḥ kāmam ūnayīḥ //
RV_1,053.04a ebhir dyubhiḥ sumanā ebhir indubhir nirundhāno amatiṃ gobhir aśvinā /
RV_1,053.04c indreṇa dasyuṃ darayanta indubhir yutadveṣasaḥ sam iṣā rabhemahi //
RV_1,053.05a sam indra rāyā sam iṣā rabhemahi saṃ vājebhiḥ puruścandrair abhidyubhiḥ /
RV_1,053.05c saṃ devyā pramatyā vīraśuṣmayā goagrayāśvāvatyā rabhemahi //
RV_1,053.06a te tvā madā amadan tāni vṛṣṇyā te somāso vṛtrahatyeṣu satpate /
RV_1,053.06c yat kārave daśa vṛtrāṇy aprati barhiṣmate ni sahasrāṇi barhayaḥ //
RV_1,053.07a yudhā yudham upa ghed eṣi dhṛṣṇuyā purā puraṃ sam idaṃ haṃsy ojasā /
RV_1,053.07c namyā yad indra sakhyā parāvati nibarhayo namuciṃ nāma māyinam //
RV_1,053.08a tvaṃ karañjam uta parṇayaṃ vadhīs tejiṣṭhayātithigvasya vartanī /
RV_1,053.08c tvaṃ śatā vaṅgṛdasyābhinat puro 'nānudaḥ pariṣūtā ṛjiśvanā //
RV_1,053.09a tvam etāñ janarājño dvir daśābandhunā suśravasopajagmuṣaḥ /
RV_1,053.09c ṣaṣṭiṃ sahasrā navatiṃ nava śruto ni cakreṇa rathyā duṣpadāvṛṇak //
RV_1,053.10a tvam āvitha suśravasaṃ tavotibhis tava trāmabhir indra tūrvayāṇam /
RV_1,053.10c tvam asmai kutsam atithigvam āyum mahe rājñe yūne arandhanāyaḥ //
RV_1,053.11a ya udṛcīndra devagopāḥ sakhāyas te śivatamā asāma /
RV_1,053.11c tvāṃ stoṣāma tvayā suvīrā drāghīya āyuḥ prataraṃ dadhānāḥ //
RV_1,054.01a mā no asmin maghavan pṛtsv aṃhasi nahi te antaḥ śavasaḥ parīṇaśe /
RV_1,054.01c akrandayo nadyo roruvad vanā kathā na kṣoṇīr bhiyasā sam ārata //
RV_1,054.02a arcā śakrāya śākine śacīvate śṛṇvantam indram mahayann abhi ṣṭuhi /
RV_1,054.02c yo dhṛṣṇunā śavasā rodasī ubhe vṛṣā vṛṣatvā vṛṣabho nyṛñjate //
RV_1,054.03a arcā dive bṛhate śūṣyaṃ vacaḥ svakṣatraṃ yasya dhṛṣato dhṛṣan manaḥ /
RV_1,054.03c bṛhacchravā asuro barhaṇā kṛtaḥ puro haribhyāṃ vṛṣabho ratho hi ṣaḥ //
RV_1,054.04a tvaṃ divo bṛhataḥ sānu kopayo 'va tmanā dhṛṣatā śambaram bhinat /
RV_1,054.04c yan māyino vrandino mandinā dhṛṣac chitāṃ gabhastim aśanim pṛtanyasi //
RV_1,054.05a ni yad vṛṇakṣi śvasanasya mūrdhani śuṣṇasya cid vrandino roruvad vanā /
RV_1,054.05c prācīnena manasā barhaṇāvatā yad adyā cit kṛṇavaḥ kas tvā pari //
RV_1,054.06a tvam āvitha naryaṃ turvaśaṃ yaduṃ tvaṃ turvītiṃ vayyaṃ śatakrato /
RV_1,054.06c tvaṃ ratham etaśaṃ kṛtvye dhane tvam puro navatiṃ dambhayo nava //
RV_1,054.07a sa ghā rājā satpatiḥ śūśuvaj jano rātahavyaḥ prati yaḥ śāsam invati /
RV_1,054.07c ukthā vā yo abhigṛṇāti rādhasā dānur asmā uparā pinvate divaḥ //
RV_1,054.08a asamaṃ kṣatram asamā manīṣā pra somapā apasā santu neme /
RV_1,054.08c ye ta indra daduṣo vardhayanti mahi kṣatraṃ sthaviraṃ vṛṣṇyaṃ ca //
RV_1,054.09a tubhyed ete bahulā adridugdhāś camūṣadaś camasā indrapānāḥ /
RV_1,054.09c vy aśnuhi tarpayā kāmam eṣām athā mano vasudeyāya kṛṣva //
RV_1,054.10a apām atiṣṭhad dharuṇahvaraṃ tamo 'ntar vṛtrasya jaṭhareṣu parvataḥ /
RV_1,054.10c abhīm indro nadyo vavriṇā hitā viśvā anuṣṭhāḥ pravaṇeṣu jighnate //
RV_1,054.11a sa śevṛdham adhi dhā dyumnam asme mahi kṣatraṃ janāṣāḷ indra tavyam /
RV_1,054.11c rakṣā ca no maghonaḥ pāhi sūrīn rāye ca naḥ svapatyā iṣe dhāḥ //
RV_1,055.01a divaś cid asya varimā vi papratha indraṃ na mahnā pṛthivī cana prati /
RV_1,055.01c bhīmas tuviṣmāñ carṣaṇibhya ātapaḥ śiśīte vajraṃ tejase na vaṃsagaḥ //
RV_1,055.02a so arṇavo na nadyaḥ samudriyaḥ prati gṛbhṇāti viśritā varīmabhiḥ /
RV_1,055.02c indraḥ somasya pītaye vṛṣāyate sanāt sa yudhma ojasā panasyate //
RV_1,055.03a tvaṃ tam indra parvataṃ na bhojase maho nṛmṇasya dharmaṇām irajyasi /
RV_1,055.03c pra vīryeṇa devatāti cekite viśvasmā ugraḥ karmaṇe purohitaḥ //
RV_1,055.04a sa id vane namasyubhir vacasyate cāru janeṣu prabruvāṇa indriyam /
RV_1,055.04c vṛṣā chandur bhavati haryato vṛṣā kṣemeṇa dhenām maghavā yad invati //
RV_1,055.05a sa in mahāni samithāni majmanā kṛṇoti yudhma ojasā janebhyaḥ /
RV_1,055.05c adhā cana śrad dadhati tviṣīmata indrāya vajraṃ nighanighnate vadham //
RV_1,055.06a sa hi śravasyuḥ sadanāni kṛtrimā kṣmayā vṛdhāna ojasā vināśayan /
RV_1,055.06c jyotīṃṣi kṛṇvann avṛkāṇi yajyave 'va sukratuḥ sartavā apaḥ sṛjat //
RV_1,055.07a dānāya manaḥ somapāvann astu te 'rvāñcā harī vandanaśrud ā kṛdhi /
RV_1,055.07c yamiṣṭhāsaḥ sārathayo ya indra te na tvā ketā ā dabhnuvanti bhūrṇayaḥ //
RV_1,055.08a aprakṣitaṃ vasu bibharṣi hastayor aṣāḷhaṃ sahas tanvi śruto dadhe /
RV_1,055.08c āvṛtāso 'vatāso na kartṛbhis tanūṣu te kratava indra bhūrayaḥ //
RV_1,056.01a eṣa pra pūrvīr ava tasya camriṣo 'tyo na yoṣām ud ayaṃsta bhurvaṇiḥ /
RV_1,056.01c dakṣam mahe pāyayate hiraṇyayaṃ ratham āvṛtyā hariyogam ṛbhvasam //
RV_1,056.02a taṃ gūrtayo nemanniṣaḥ parīṇasaḥ samudraṃ na saṃcaraṇe saniṣyavaḥ /
RV_1,056.02c patiṃ dakṣasya vidathasya nū saho giriṃ na venā adhi roha tejasā //
RV_1,056.03a sa turvaṇir mahāṃ areṇu pauṃsye girer bhṛṣṭir na bhrājate tujā śavaḥ /
RV_1,056.03c yena śuṣṇam māyinam āyaso made dudhra ābhūṣu rāmayan ni dāmani //
RV_1,056.04a devī yadi taviṣī tvāvṛdhotaya indraṃ siṣakty uṣasaṃ na sūryaḥ /
RV_1,056.04c yo dhṛṣṇunā śavasā bādhate tama iyarti reṇum bṛhad arhariṣvaṇiḥ //
RV_1,056.05a vi yat tiro dharuṇam acyutaṃ rajo 'tiṣṭhipo diva ātāsu barhaṇā /
RV_1,056.05c svarmīḷhe yan mada indra harṣyāhan vṛtraṃ nir apām aubjo arṇavam //
RV_1,056.06a tvaṃ divo dharuṇaṃ dhiṣa ojasā pṛthivyā indra sadaneṣu māhinaḥ /
RV_1,056.06c tvaṃ sutasya made ariṇā apo vi vṛtrasya samayā pāṣyārujaḥ //
RV_1,057.01a pra maṃhiṣṭhāya bṛhate bṛhadraye satyaśuṣmāya tavase matim bhare /
RV_1,057.01c apām iva pravaṇe yasya durdharaṃ rādho viśvāyu śavase apāvṛtam //
RV_1,057.02a adha te viśvam anu hāsad iṣṭaya āpo nimneva savanā haviṣmataḥ /
RV_1,057.02c yat parvate na samaśīta haryata indrasya vajraḥ śnathitā hiraṇyayaḥ //
RV_1,057.03a asmai bhīmāya namasā sam adhvara uṣo na śubhra ā bharā panīyase /
RV_1,057.03c yasya dhāma śravase nāmendriyaṃ jyotir akāri harito nāyase //
RV_1,057.04a ime ta indra te vayam puruṣṭuta ye tvārabhya carāmasi prabhūvaso /
RV_1,057.04c nahi tvad anyo girvaṇo giraḥ saghat kṣoṇīr iva prati no harya tad vacaḥ //
RV_1,057.05a bhūri ta indra vīryaṃ tava smasy asya stotur maghavan kāmam ā pṛṇa /
RV_1,057.05c anu te dyaur bṛhatī vīryam mama iyaṃ ca te pṛthivī nema ojase //
RV_1,057.06a tvaṃ tam indra parvatam mahām uruṃ vajreṇa vajrin parvaśaś cakartitha /
RV_1,057.06c avāsṛjo nivṛtāḥ sartavā apaḥ satrā viśvaṃ dadhiṣe kevalaṃ sahaḥ //
RV_1,058.01a nū cit sahojā amṛto ni tundate hotā yad dūto abhavad vivasvataḥ /
RV_1,058.01c vi sādhiṣṭhebhiḥ pathibhī rajo mama ā devatātā haviṣā vivāsati //
RV_1,058.02a ā svam adma yuvamāno ajaras tṛṣv aviṣyann ataseṣu tiṣṭhati /
RV_1,058.02c atyo na pṛṣṭham pruṣitasya rocate divo na sānu stanayann acikradat //
RV_1,058.03a krāṇā rudrebhir vasubhiḥ purohito hotā niṣatto rayiṣāḷ amartyaḥ /
RV_1,058.03c ratho na vikṣv ṛñjasāna āyuṣu vy ānuṣag vāryā deva ṛṇvati //
RV_1,058.04a vi vātajūto ataseṣu tiṣṭhate vṛthā juhūbhiḥ sṛṇyā tuviṣvaṇiḥ /
RV_1,058.04c tṛṣu yad agne vanino vṛṣāyase kṛṣṇaṃ ta ema ruśadūrme ajara //
RV_1,058.05a tapurjambho vana ā vātacodito yūthe na sāhvāṃ ava vāti vaṃsagaḥ /
RV_1,058.05c abhivrajann akṣitam pājasā raja sthātuś caratham bhayate patatriṇaḥ //
RV_1,058.06a dadhuṣ ṭvā bhṛgavo mānuṣeṣv ā rayiṃ na cāruṃ suhavaṃ janebhyaḥ /
RV_1,058.06c hotāram agne atithiṃ vareṇyam mitraṃ na śevaṃ divyāya janmane //
RV_1,058.07a hotāraṃ sapta juhvo yajiṣṭhaṃ yaṃ vāghato vṛṇate adhvareṣu /
RV_1,058.07c agniṃ viśveṣām aratiṃ vasūnāṃ saparyāmi prayasā yāmi ratnam //
RV_1,058.08a acchidrā sūno sahaso no adya stotṛbhyo mitramahaḥ śarma yaccha /
RV_1,058.08c agne gṛṇantam aṃhasa uruṣyorjo napāt pūrbhir āyasībhiḥ //
RV_1,058.09a bhavā varūthaṃ gṛṇate vibhāvo bhavā maghavan maghavadbhyaḥ śarma /
RV_1,058.09c uruṣyāgne aṃhaso gṛṇantam prātar makṣū dhiyāvasur jagamyāt //
RV_1,059.01a vayā id agne agnayas te anye tve viśve amṛtā mādayante /
RV_1,059.01c vaiśvānara nābhir asi kṣitīnāṃ sthūṇeva janāṃ upamid yayantha //
RV_1,059.02a mūrdhā divo nābhir agniḥ pṛthivyā athābhavad aratī rodasyoḥ /
RV_1,059.02c taṃ tvā devāso 'janayanta devaṃ vaiśvānara jyotir id āryāya //
RV_1,059.03a ā sūrye na raśmayo dhruvāso vaiśvānare dadhire 'gnā vasūni /
RV_1,059.03c yā parvateṣv oṣadhīṣv apsu yā mānuṣeṣv asi tasya rājā //
RV_1,059.04a bṛhatī iva sūnave rodasī giro hotā manuṣyo na dakṣaḥ /
RV_1,059.04c svarvate satyaśuṣmāya pūrvīr vaiśvānarāya nṛtamāya yahvīḥ //
RV_1,059.05a divaś cit te bṛhato jātavedo vaiśvānara pra ririce mahitvam /
RV_1,059.05c rājā kṛṣṭīnām asi mānuṣīṇāṃ yudhā devebhyo varivaś cakartha //
RV_1,059.06a pra nū mahitvaṃ vṛṣabhasya vocaṃ yam pūravo vṛtrahaṇaṃ sacante /
RV_1,059.06c vaiśvānaro dasyum agnir jaghanvāṃ adhūnot kāṣṭhā ava śambaram bhet //
RV_1,059.07a vaiśvānaro mahimnā viśvakṛṣṭir bharadvājeṣu yajato vibhāvā /
RV_1,059.07c śātavaneye śatinībhir agniḥ puruṇīthe jarate sūnṛtāvān //
RV_1,060.01a vahniṃ yaśasaṃ vidathasya ketuṃ suprāvyaṃ dūtaṃ sadyoartham /
RV_1,060.01c dvijanmānaṃ rayim iva praśastaṃ rātim bharad bhṛgave mātariśvā //
RV_1,060.02a asya śāsur ubhayāsaḥ sacante haviṣmanta uśijo ye ca martāḥ /
RV_1,060.02c divaś cit pūrvo ny asādi hotāpṛcchyo viśpatir vikṣu vedhāḥ //
RV_1,060.03a taṃ navyasī hṛda ā jāyamānam asmat sukīrtir madhujihvam aśyāḥ /
RV_1,060.03c yam ṛtvijo vṛjane mānuṣāsaḥ prayasvanta āyavo jījananta //
RV_1,060.04a uśik pāvako vasur mānuṣeṣu vareṇyo hotādhāyi vikṣu /
RV_1,060.04c damūnā gṛhapatir dama āṃ agnir bhuvad rayipatī rayīṇām //
RV_1,060.05a taṃ tvā vayam patim agne rayīṇām pra śaṃsāmo matibhir gotamāsaḥ /
RV_1,060.05c āśuṃ na vājambharam marjayantaḥ prātar makṣū dhiyāvasur jagamyāt //
RV_1,061.01a asmā id u pra tavase turāya prayo na harmi stomam māhināya /
RV_1,061.01c ṛcīṣamāyādhrigava oham indrāya brahmāṇi rātatamā //
RV_1,061.02a asmā id u praya iva pra yaṃsi bharāmy āṅgūṣam bādhe suvṛkti /
RV_1,061.02c indrāya hṛdā manasā manīṣā pratnāya patye dhiyo marjayanta //
RV_1,061.03a asmā id u tyam upamaṃ svarṣām bharāmy āṅgūṣam āsyena /
RV_1,061.03c maṃhiṣṭham acchoktibhir matīnāṃ suvṛktibhiḥ sūriṃ vāvṛdhadhyai //
RV_1,061.04a asmā id u stomaṃ saṃ hinomi rathaṃ na taṣṭeva tatsināya /
RV_1,061.04c giraś ca girvāhase suvṛktīndrāya viśvaminvam medhirāya //
RV_1,061.05a asmā id u saptim iva śravasyendrāyārkaṃ juhvā sam añje /
RV_1,061.05c vīraṃ dānaukasaṃ vandadhyai purāṃ gūrtaśravasaṃ darmāṇam //
RV_1,061.06a asmā id u tvaṣṭā takṣad vajraṃ svapastamaṃ svaryaṃ raṇāya /
RV_1,061.06c vṛtrasya cid vidad yena marma tujann īśānas tujatā kiyedhāḥ //
RV_1,061.07a asyed u mātuḥ savaneṣu sadyo mahaḥ pitum papivāñ cārv annā /
RV_1,061.07c muṣāyad viṣṇuḥ pacataṃ sahīyān vidhyad varāhaṃ tiro adrim astā //
RV_1,061.08a asmā id u gnāś cid devapatnīr indrāyārkam ahihatya ūvuḥ /
RV_1,061.08c pari dyāvāpṛthivī jabhra urvī nāsya te mahimānam pari ṣṭaḥ //
RV_1,061.09a asyed eva pra ririce mahitvaṃ divas pṛthivyāḥ pary antarikṣāt /
RV_1,061.09c svarāḷ indro dama ā viśvagūrtaḥ svarir amatro vavakṣe raṇāya //
RV_1,061.10a asyed eva śavasā śuṣantaṃ vi vṛścad vajreṇa vṛtram indraḥ /
RV_1,061.10c gā na vrāṇā avanīr amuñcad abhi śravo dāvane sacetāḥ //
RV_1,061.11a asyed u tveṣasā ranta sindhavaḥ pari yad vajreṇa sīm ayacchat /
RV_1,061.11c īśānakṛd dāśuṣe daśasyan turvītaye gādhaṃ turvaṇiḥ kaḥ //
RV_1,061.12a asmā id u pra bharā tūtujāno vṛtrāya vajram īśānaḥ kiyedhāḥ /
RV_1,061.12c gor na parva vi radā tiraśceṣyann arṇāṃsy apāṃ caradhyai //
RV_1,061.13a asyed u pra brūhi pūrvyāṇi turasya karmāṇi navya ukthaiḥ /
RV_1,061.13c yudhe yad iṣṇāna āyudhāny ṛghāyamāṇo niriṇāti śatrūn //
RV_1,061.14a asyed u bhiyā girayaś ca dṛḷhā dyāvā ca bhūmā januṣas tujete /
RV_1,061.14c upo venasya joguvāna oṇiṃ sadyo bhuvad vīryāya nodhāḥ //
RV_1,061.15a asmā id u tyad anu dāyy eṣām eko yad vavne bhūrer īśānaḥ /
RV_1,061.15c praitaśaṃ sūrye paspṛdhānaṃ sauvaśvye suṣvim āvad indraḥ //
RV_1,061.16a evā te hāriyojanā suvṛktīndra brahmāṇi gotamāso akran /
RV_1,061.16c aiṣu viśvapeśasaṃ dhiyaṃ dhāḥ prātar makṣū dhiyāvasur jagamyāt //
RV_1,062.01a pra manmahe śavasānāya śūṣam āṅgūṣaṃ girvaṇase aṅgirasvat /
RV_1,062.01c suvṛktibhi stuvata ṛgmiyāyārcāmārkaṃ nare viśrutāya //
RV_1,062.02a pra vo mahe mahi namo bharadhvam āṅgūṣyaṃ śavasānāya sāma /
RV_1,062.02c yenā naḥ pūrve pitaraḥ padajñā arcanto aṅgiraso gā avindan //
RV_1,062.03a indrasyāṅgirasāṃ ceṣṭau vidat saramā tanayāya dhāsim /
RV_1,062.03c bṛhaspatir bhinad adriṃ vidad gāḥ sam usriyābhir vāvaśanta naraḥ //
RV_1,062.04a sa suṣṭubhā sa stubhā sapta vipraiḥ svareṇādriṃ svaryo navagvaiḥ /
RV_1,062.04c saraṇyubhiḥ phaligam indra śakra valaṃ raveṇa darayo daśagvaiḥ //
RV_1,062.05a gṛṇāno aṅgirobhir dasma vi var uṣasā sūryeṇa gobhir andhaḥ /
RV_1,062.05c vi bhūmyā aprathaya indra sānu divo raja uparam astabhāyaḥ //
RV_1,062.06a tad u prayakṣatamam asya karma dasmasya cārutamam asti daṃsaḥ /
RV_1,062.06c upahvare yad uparā apinvan madhvarṇaso nadyaś catasraḥ //
RV_1,062.07a dvitā vi vavre sanajā sanīḷe ayāsya stavamānebhir arkaiḥ /
RV_1,062.07c bhago na mene parame vyomann adhārayad rodasī sudaṃsāḥ //
RV_1,062.08a sanād divam pari bhūmā virūpe punarbhuvā yuvatī svebhir evaiḥ /
RV_1,062.08c kṛṣṇebhir aktoṣā ruśadbhir vapurbhir ā carato anyānyā //
RV_1,062.09a sanemi sakhyaṃ svapasyamānaḥ sūnur dādhāra śavasā sudaṃsāḥ /
RV_1,062.09c āmāsu cid dadhiṣe pakvam antaḥ payaḥ kṛṣṇāsu ruśad rohiṇīṣu //
RV_1,062.10a sanāt sanīḷā avanīr avātā vratā rakṣante amṛtāḥ sahobhiḥ /
RV_1,062.10c purū sahasrā janayo na patnīr duvasyanti svasāro ahrayāṇam //
RV_1,062.11a sanāyuvo namasā navyo arkair vasūyavo matayo dasma dadruḥ /
RV_1,062.11c patiṃ na patnīr uśatīr uśantaṃ spṛśanti tvā śavasāvan manīṣāḥ //
RV_1,062.12a sanād eva tava rāyo gabhastau na kṣīyante nopa dasyanti dasma /
RV_1,062.12c dyumāṃ asi kratumāṃ indra dhīraḥ śikṣā śacīvas tava naḥ śacībhiḥ //
RV_1,062.13a sanāyate gotama indra navyam atakṣad brahma hariyojanāya /
RV_1,062.13c sunīthāya naḥ śavasāna nodhāḥ prātar makṣū dhiyāvasur jagamyāt //
RV_1,063.01a tvam mahāṃ indra yo ha śuṣmair dyāvā jajñānaḥ pṛthivī ame dhāḥ /
RV_1,063.01c yad dha te viśvā girayaś cid abhvā bhiyā dṛḷhāsaḥ kiraṇā naijan //
RV_1,063.02a ā yad dharī indra vivratā ver ā te vajraṃ jaritā bāhvor dhāt /
RV_1,063.02c yenāviharyatakrato amitrān pura iṣṇāsi puruhūta pūrvīḥ //
RV_1,063.03a tvaṃ satya indra dhṛṣṇur etān tvam ṛbhukṣā naryas tvaṃ ṣāṭ /
RV_1,063.03c tvaṃ śuṣṇaṃ vṛjane pṛkṣa āṇau yūne kutsāya dyumate sacāhan //
RV_1,063.04a tvaṃ ha tyad indra codīḥ sakhā vṛtraṃ yad vajrin vṛṣakarmann ubhnāḥ /
RV_1,063.04c yad dha śūra vṛṣamaṇaḥ parācair vi dasyūṃr yonāv akṛto vṛthāṣāṭ //
RV_1,063.05a tvaṃ ha tyad indrāriṣaṇyan dṛḷhasya cin martānām ajuṣṭau /
RV_1,063.05c vy asmad ā kāṣṭhā arvate var ghaneva vajriñ chnathihy amitrān //
RV_1,063.06a tvāṃ ha tyad indrārṇasātau svarmīḷhe nara ājā havante /
RV_1,063.06c tava svadhāva iyam ā samarya ūtir vājeṣv atasāyyā bhūt //
RV_1,063.07a tvaṃ ha tyad indra sapta yudhyan puro vajrin purukutsāya dardaḥ /
RV_1,063.07c barhir na yat sudāse vṛthā varg aṃho rājan varivaḥ pūrave kaḥ //
RV_1,063.08a tvaṃ tyāṃ na indra deva citrām iṣam āpo na pīpayaḥ parijman /
RV_1,063.08c yayā śūra praty asmabhyaṃ yaṃsi tmanam ūrjaṃ na viśvadha kṣaradhyai //
RV_1,063.09a akāri ta indra gotamebhir brahmāṇy oktā namasā haribhyām /
RV_1,063.09c supeśasaṃ vājam ā bharā naḥ prātar makṣū dhiyāvasur jagamyāt //
RV_1,064.01a vṛṣṇe śardhāya sumakhāya vedhase nodhaḥ suvṛktim pra bharā marudbhyaḥ /
RV_1,064.01c apo na dhīro manasā suhastyo giraḥ sam añje vidatheṣv ābhuvaḥ //
RV_1,064.02a te jajñire diva ṛṣvāsa ukṣaṇo rudrasya maryā asurā arepasaḥ /
RV_1,064.02c pāvakāsaḥ śucayaḥ sūryā iva satvāno na drapsino ghoravarpasaḥ //
RV_1,064.03a yuvāno rudrā ajarā abhogghano vavakṣur adhrigāvaḥ parvatā iva /
RV_1,064.03c dṛḷhā cid viśvā bhuvanāni pārthivā pra cyāvayanti divyāni majmanā //
RV_1,064.04a citrair añjibhir vapuṣe vy añjate vakṣassu rukmāṃ adhi yetire śubhe /
RV_1,064.04c aṃseṣv eṣāṃ ni mimṛkṣur ṛṣṭayaḥ sākaṃ jajñire svadhayā divo naraḥ //
RV_1,064.05a īśānakṛto dhunayo riśādaso vātān vidyutas taviṣībhir akrata /
RV_1,064.05c duhanty ūdhar divyāni dhūtayo bhūmim pinvanti payasā parijrayaḥ //
RV_1,064.06a pinvanty apo marutaḥ sudānavaḥ payo ghṛtavad vidatheṣv ābhuvaḥ /
RV_1,064.06c atyaṃ na mihe vi nayanti vājinam utsaṃ duhanti stanayantam akṣitam //
RV_1,064.07a mahiṣāso māyinaś citrabhānavo girayo na svatavaso raghuṣyadaḥ /
RV_1,064.07c mṛgā iva hastinaḥ khādathā vanā yad āruṇīṣu taviṣīr ayugdhvam //
RV_1,064.08a siṃhā iva nānadati pracetasaḥ piśā iva supiśo viśvavedasaḥ /
RV_1,064.08c kṣapo jinvantaḥ pṛṣatībhir ṛṣṭibhiḥ sam it sabādhaḥ śavasāhimanyavaḥ //
RV_1,064.09a rodasī ā vadatā gaṇaśriyo nṛṣācaḥ śūrāḥ śavasāhimanyavaḥ /
RV_1,064.09c ā vandhureṣv amatir na darśatā vidyun na tasthau maruto ratheṣu vaḥ //
RV_1,064.10a viśvavedaso rayibhiḥ samokasaḥ sammiślāsas taviṣībhir virapśinaḥ /
RV_1,064.10c astāra iṣuṃ dadhire gabhastyor anantaśuṣmā vṛṣakhādayo naraḥ //
RV_1,064.11a hiraṇyayebhiḥ pavibhiḥ payovṛdha ujjighnanta āpathyo na parvatān /
RV_1,064.11c makhā ayāsaḥ svasṛto dhruvacyuto dudhrakṛto maruto bhrājadṛṣṭayaḥ //
RV_1,064.12a ghṛṣum pāvakaṃ vaninaṃ vicarṣaṇiṃ rudrasya sūnuṃ havasā gṛṇīmasi /
RV_1,064.12c rajasturaṃ tavasam mārutaṃ gaṇam ṛjīṣiṇaṃ vṛṣaṇaṃ saścata śriye //
RV_1,064.13a pra nū sa martaḥ śavasā janāṃ ati tasthau va ūtī maruto yam āvata /
RV_1,064.13c arvadbhir vājam bharate dhanā nṛbhir āpṛcchyaṃ kratum ā kṣeti puṣyati //
RV_1,064.14a carkṛtyam marutaḥ pṛtsu duṣṭaraṃ dyumantaṃ śuṣmam maghavatsu dhattana /
RV_1,064.14c dhanaspṛtam ukthyaṃ viśvacarṣaṇiṃ tokam puṣyema tanayaṃ śataṃ himāḥ //
RV_1,064.15a nū ṣṭhiram maruto vīravantam ṛtīṣāhaṃ rayim asmāsu dhatta /
RV_1,064.15c sahasriṇaṃ śatinaṃ śūśuvāṃsam prātar makṣū dhiyāvasur jagamyāt //
RV_1,065.01 paśvā na tāyuṃ guhā catantaṃ namo yujānaṃ namo vahantam //
RV_1,065.02 sajoṣā dhīrāḥ padair anu gmann upa tvā sīdan viśve yajatrāḥ //
RV_1,065.03 ṛtasya devā anu vratā gur bhuvat pariṣṭir dyaur na bhūma //
RV_1,065.04 vardhantīm āpaḥ panvā suśiśvim ṛtasya yonā garbhe sujātam //
RV_1,065.05 puṣṭir na raṇvā kṣitir na pṛthvī girir na bhujma kṣodo na śambhu //
RV_1,065.06 atyo nājman sargaprataktaḥ sindhur na kṣodaḥ ka īṃ varāte //
RV_1,065.07 jāmiḥ sindhūnām bhrāteva svasrām ibhyān na rājā vanāny atti //
RV_1,065.08 yad vātajūto vanā vy asthād agnir ha dāti romā pṛthivyāḥ //
RV_1,065.09 śvasity apsu haṃso na sīdan kratvā cetiṣṭho viśām uṣarbhut //
RV_1,065.10 somo na vedhā ṛtaprajātaḥ paśur na śiśvā vibhur dūrebhāḥ //
RV_1,066.01 rayir na citrā sūro na saṃdṛg āyur na prāṇo nityo na sūnuḥ //
RV_1,066.02 takvā na bhūrṇir vanā siṣakti payo na dhenuḥ śucir vibhāvā //
RV_1,066.03 dādhāra kṣemam oko na raṇvo yavo na pakvo jetā janānām //
RV_1,066.04 ṛṣir na stubhvā vikṣu praśasto vājī na prīto vayo dadhāti //
RV_1,066.05 durokaśociḥ kratur na nityo jāyeva yonāv araṃ viśvasmai //
RV_1,066.06 citro yad abhrāṭ chveto na vikṣu ratho na rukmī tveṣaḥ samatsu //
RV_1,066.07 seneva sṛṣṭāmaṃ dadhāty astur na didyut tveṣapratīkā //
RV_1,066.08 yamo ha jāto yamo janitvaṃ jāraḥ kanīnām patir janīnām //
RV_1,066.09 taṃ vaś carāthā vayaṃ vasatyāstaṃ na gāvo nakṣanta iddham //
RV_1,066.10 sindhur na kṣodaḥ pra nīcīr ainon navanta gāvaḥ svar dṛśīke //
RV_1,067.01 vaneṣu jāyur marteṣu mitro vṛṇīte śruṣṭiṃ rājevājuryam //
RV_1,067.02 kṣemo na sādhuḥ kratur na bhadro bhuvat svādhīr hotā havyavāṭ //
RV_1,067.03 haste dadhāno nṛmṇā viśvāny ame devān dhād guhā niṣīdan //
RV_1,067.04 vidantīm atra naro dhiyandhā hṛdā yat taṣṭān mantrāṃ aśaṃsan //
RV_1,067.05 ajo na kṣāṃ dādhāra pṛthivīṃ tastambha dyām mantrebhiḥ satyaiḥ //
RV_1,067.06 priyā padāni paśvo ni pāhi viśvāyur agne guhā guhaṃ gāḥ //
RV_1,067.07 ya īṃ ciketa guhā bhavantam ā yaḥ sasāda dhārām ṛtasya //
RV_1,067.08 vi ye cṛtanty ṛtā sapanta ād id vasūni pra vavācāsmai //
RV_1,067.09 vi yo vīrutsu rodhan mahitvota prajā uta prasūṣv antaḥ //
RV_1,067.10 cittir apāṃ dame viśvāyuḥ sadmeva dhīrāḥ sammāya cakruḥ //
RV_1,068.01 śrīṇann upa sthād divam bhuraṇyu sthātuś caratham aktūn vy ūrṇot //
RV_1,068.02 pari yad eṣām eko viśveṣām bhuvad devo devānām mahitvā //
RV_1,068.03 ād it te viśve kratuṃ juṣanta śuṣkād yad deva jīvo janiṣṭhāḥ //
RV_1,068.04 bhajanta viśve devatvaṃ nāma ṛtaṃ sapanto amṛtam evaiḥ //
RV_1,068.05 ṛtasya preṣā ṛtasya dhītir viśvāyur viśve apāṃsi cakruḥ //
RV_1,068.06 yas tubhyaṃ dāśād yo vā te śikṣāt tasmai cikitvān rayiṃ dayasva //
RV_1,068.07 hotā niṣatto manor apatye sa cin nv āsām patī rayīṇām //
RV_1,068.08 icchanta reto mithas tanūṣu saṃ jānata svair dakṣair amūrāḥ //
RV_1,068.09 pitur na putrāḥ kratuṃ juṣanta śroṣan ye asya śāsaṃ turāsaḥ //
RV_1,068.10 vi rāya aurṇod duraḥ purukṣuḥ pipeśa nākaṃ stṛbhir damūnāḥ //
RV_1,069.01 śukraḥ śuśukvāṃ uṣo na jāraḥ paprā samīcī divo na jyotiḥ //
RV_1,069.02 pari prajātaḥ kratvā babhūtha bhuvo devānām pitā putraḥ san //
RV_1,069.03 vedhā adṛpto agnir vijānann ūdhar na gonāṃ svādmā pitūnām //
RV_1,069.04 jane na śeva āhūryaḥ san madhye niṣatto raṇvo duroṇe //
RV_1,069.05 putro na jāto raṇvo duroṇe vājī na prīto viśo vi tārīt //
RV_1,069.06 viśo yad ahve nṛbhiḥ sanīḷā agnir devatvā viśvāny aśyāḥ //
RV_1,069.07 nakiṣ ṭa etā vratā minanti nṛbhyo yad ebhyaḥ śruṣṭiṃ cakartha //
RV_1,069.08 tat tu te daṃso yad ahan samānair nṛbhir yad yukto vive rapāṃsi //
RV_1,069.09 uṣo na jāro vibhāvosraḥ saṃjñātarūpaś ciketad asmai //
RV_1,069.10 tmanā vahanto duro vy ṛṇvan navanta viśve svar dṛśīke //
RV_1,070.01 vanema pūrvīr aryo manīṣā agniḥ suśoko viśvāny aśyāḥ //
RV_1,070.02 ā daivyāni vratā cikitvān ā mānuṣasya janasya janma //
RV_1,070.03 garbho yo apāṃ garbho vanānāṃ garbhaś ca sthātāṃ garbhaś carathām //
RV_1,070.04 adrau cid asmā antar duroṇe viśāṃ na viśvo amṛtaḥ svādhīḥ //
RV_1,070.05 sa hi kṣapāvāṃ agnī rayīṇāṃ dāśad yo asmā araṃ sūktaiḥ //
RV_1,070.06 etā cikitvo bhūmā ni pāhi devānāṃ janma martāṃś ca vidvān //
RV_1,070.07 vardhān yam pūrvīḥ kṣapo virūpā sthātuś ca ratham ṛtapravītam //
RV_1,070.08 arādhi hotā svar niṣattaḥ kṛṇvan viśvāny apāṃsi satyā //
RV_1,070.09 goṣu praśastiṃ vaneṣu dhiṣe bharanta viśve baliṃ svar ṇaḥ //
RV_1,070.10 vi tvā naraḥ purutrā saparyan pitur na jivrer vi vedo bharanta //
RV_1,070.11 sādhur na gṛdhnur asteva śūro yāteva bhīmas tveṣaḥ samatsu //
RV_1,071.01a upa pra jinvann uśatīr uśantam patiṃ na nityaṃ janayaḥ sanīḷāḥ /
RV_1,071.01c svasāraḥ śyāvīm aruṣīm ajuṣrañ citram ucchantīm uṣasaṃ na gāvaḥ //
RV_1,071.02a vīḷu cid dṛḷhā pitaro na ukthair adriṃ rujann aṅgiraso raveṇa /
RV_1,071.02c cakrur divo bṛhato gātum asme ahaḥ svar vividuḥ ketum usrāḥ //
RV_1,071.03a dadhann ṛtaṃ dhanayann asya dhītim ād id aryo didhiṣvo vibhṛtrāḥ /
RV_1,071.03c atṛṣyantīr apaso yanty acchā devāñ janma prayasā vardhayantīḥ //
RV_1,071.04a mathīd yad īṃ vibhṛto mātariśvā gṛhe-gṛhe śyeto jenyo bhūt /
RV_1,071.04c ād īṃ rājñe na sahīyase sacā sann ā dūtyam bhṛgavāṇo vivāya //
RV_1,071.05a mahe yat pitra īṃ rasaṃ dive kar ava tsarat pṛśanyaś cikitvān /
RV_1,071.05c sṛjad astā dhṛṣatā didyum asmai svāyāṃ devo duhitari tviṣiṃ dhāt //
RV_1,071.06a sva ā yas tubhyaṃ dama ā vibhāti namo vā dāśād uśato anu dyūn /
RV_1,071.06c vardho agne vayo asya dvibarhā yāsad rāyā sarathaṃ yaṃ junāsi //
RV_1,071.07a agniṃ viśvā abhi pṛkṣaḥ sacante samudraṃ na sravataḥ sapta yahvīḥ /
RV_1,071.07c na jāmibhir vi cikite vayo no vidā deveṣu pramatiṃ cikitvān //
RV_1,071.08a ā yad iṣe nṛpatiṃ teja ānaṭ chuci reto niṣiktaṃ dyaur abhīke /
RV_1,071.08c agniḥ śardham anavadyaṃ yuvānaṃ svādhyaṃ janayat sūdayac ca //
RV_1,071.09a mano na yo 'dhvanaḥ sadya ety ekaḥ satrā sūro vasva īśe /
RV_1,071.09c rājānā mitrāvaruṇā supāṇī goṣu priyam amṛtaṃ rakṣamāṇā //
RV_1,071.10a mā no agne sakhyā pitryāṇi pra marṣiṣṭhā abhi viduṣ kaviḥ san /
RV_1,071.10c nabho na rūpaṃ jarimā mināti purā tasyā abhiśaster adhīhi //
RV_1,072.01a ni kāvyā vedhasaḥ śaśvatas kar haste dadhāno naryā purūṇi /
RV_1,072.01c agnir bhuvad rayipatī rayīṇāṃ satrā cakrāṇo amṛtāni viśvā //
RV_1,072.02a asme vatsam pari ṣantaṃ na vindann icchanto viśve amṛtā amūrāḥ /
RV_1,072.02c śramayuvaḥ padavyo dhiyandhās tasthuḥ pade parame cārv agneḥ //
RV_1,072.03a tisro yad agne śaradas tvām ic chuciṃ ghṛtena śucayaḥ saparyān /
RV_1,072.03c nāmāni cid dadhire yajñiyāny asūdayanta tanvaḥ sujātāḥ //
RV_1,072.04a ā rodasī bṛhatī vevidānāḥ pra rudriyā jabhrire yajñiyāsaḥ /
RV_1,072.04c vidan marto nemadhitā cikitvān agnim pade parame tasthivāṃsam //
RV_1,072.05a saṃjānānā upa sīdann abhijñu patnīvanto namasyaṃ namasyan /
RV_1,072.05c ririkvāṃsas tanvaḥ kṛṇvata svāḥ sakhā sakhyur nimiṣi rakṣamāṇāḥ //
RV_1,072.06a triḥ sapta yad guhyāni tve it padāvidan nihitā yajñiyāsaḥ /
RV_1,072.06c tebhī rakṣante amṛtaṃ sajoṣāḥ paśūñ ca sthātṝñ carathaṃ ca pāhi //
RV_1,072.07a vidvāṃ agne vayunāni kṣitīnāṃ vy ānuṣak churudho jīvase dhāḥ /
RV_1,072.07c antarvidvāṃ adhvano devayānān atandro dūto abhavo havirvāṭ //
RV_1,072.08a svādhyo diva ā sapta yahvī rāyo duro vy ṛtajñā ajānan /
RV_1,072.08c vidad gavyaṃ saramā dṛḷham ūrvaṃ yenā nu kam mānuṣī bhojate viṭ //
RV_1,072.09a ā ye viśvā svapatyāni tasthuḥ kṛṇvānāso amṛtatvāya gātum /
RV_1,072.09c mahnā mahadbhiḥ pṛthivī vi tasthe mātā putrair aditir dhāyase veḥ //
RV_1,072.10a adhi śriyaṃ ni dadhuś cārum asmin divo yad akṣī amṛtā akṛṇvan /
RV_1,072.10c adha kṣaranti sindhavo na sṛṣṭāḥ pra nīcīr agne aruṣīr ajānan //
RV_1,073.01a rayir na yaḥ pitṛvitto vayodhāḥ supraṇītiś cikituṣo na śāsuḥ /
RV_1,073.01c syonaśīr atithir na prīṇāno hoteva sadma vidhato vi tārīt //
RV_1,073.02a devo na yaḥ savitā satyamanmā kratvā nipāti vṛjanāni viśvā /
RV_1,073.02c purupraśasto amatir na satya ātmeva śevo didhiṣāyyo bhūt //
RV_1,073.03a devo na yaḥ pṛthivīṃ viśvadhāyā upakṣeti hitamitro na rājā /
RV_1,073.03c puraḥsadaḥ śarmasado na vīrā anavadyā patijuṣṭeva nārī //
RV_1,073.04a taṃ tvā naro dama ā nityam iddham agne sacanta kṣitiṣu dhruvāsu /
RV_1,073.04c adhi dyumnaṃ ni dadhur bhūry asmin bhavā viśvāyur dharuṇo rayīṇām //
RV_1,073.05a vi pṛkṣo agne maghavāno aśyur vi sūrayo dadato viśvam āyuḥ /
RV_1,073.05c sanema vājaṃ samitheṣv aryo bhāgaṃ deveṣu śravase dadhānāḥ //
RV_1,073.06a ṛtasya hi dhenavo vāvaśānāḥ smadūdhnīḥ pīpayanta dyubhaktāḥ /
RV_1,073.06c parāvataḥ sumatim bhikṣamāṇā vi sindhavaḥ samayā sasrur adrim //
RV_1,073.07a tve agne sumatim bhikṣamāṇā divi śravo dadhire yajñiyāsaḥ /
RV_1,073.07c naktā ca cakrur uṣasā virūpe kṛṣṇaṃ ca varṇam aruṇaṃ ca saṃ dhuḥ //
RV_1,073.08a yān rāye martān suṣūdo agne te syāma maghavāno vayaṃ ca /
RV_1,073.08c chāyeva viśvam bhuvanaṃ sisakṣy āpaprivān rodasī antarikṣam //
RV_1,073.09a arvadbhir agne arvato nṛbhir nṝn vīrair vīrān vanuyāmā tvotāḥ /
RV_1,073.09c īśānāsaḥ pitṛvittasya rāyo vi sūrayaḥ śatahimā no aśyuḥ //
RV_1,073.10a etā te agna ucathāni vedho juṣṭāni santu manase hṛde ca /
RV_1,073.10c śakema rāyaḥ sudhuro yamaṃ te 'dhi śravo devabhaktaṃ dadhānāḥ //
RV_1,074.01a upaprayanto adhvaram mantraṃ vocemāgnaye /
RV_1,074.01c āre asme ca śṛṇvate //
RV_1,074.02a yaḥ snīhitīṣu pūrvyaḥ saṃjagmānāsu kṛṣṭiṣu /
RV_1,074.02c arakṣad dāśuṣe gayam //
RV_1,074.03a uta bruvantu jantava ud agnir vṛtrahājani /
RV_1,074.03c dhanañjayo raṇe-raṇe //
RV_1,074.04a yasya dūto asi kṣaye veṣi havyāni vītaye /
RV_1,074.04c dasmat kṛṇoṣy adhvaram //
RV_1,074.05a tam it suhavyam aṅgiraḥ sudevaṃ sahaso yaho /
RV_1,074.05c janā āhuḥ subarhiṣam //
RV_1,074.06a ā ca vahāsi tāṃ iha devāṃ upa praśastaye /
RV_1,074.06c havyā suścandra vītaye //
RV_1,074.07a na yor upabdir aśvyaḥ śṛṇve rathasya kac cana /
RV_1,074.07c yad agne yāsi dūtyam //
RV_1,074.08a tvoto vājy ahrayo 'bhi pūrvasmād aparaḥ /
RV_1,074.08c pra dāśvāṃ agne asthāt //
RV_1,074.09a uta dyumat suvīryam bṛhad agne vivāsasi /
RV_1,074.09c devebhyo deva dāśuṣe //
RV_1,075.01a juṣasva saprathastamaṃ vaco devapsarastamam /
RV_1,075.01c havyā juhvāna āsani //
RV_1,075.02a athā te aṅgirastamāgne vedhastama priyam /
RV_1,075.02c vocema brahma sānasi //
RV_1,075.03a kas te jāmir janānām agne ko dāśvadhvaraḥ /
RV_1,075.03c ko ha kasminn asi śritaḥ //
RV_1,075.04a tvaṃ jāmir janānām agne mitro asi priyaḥ /
RV_1,075.04c sakhā sakhibhya īḍyaḥ //
RV_1,075.05a yajā no mitrāvaruṇā yajā devāṃ ṛtam bṛhat /
RV_1,075.05c agne yakṣi svaṃ damam //
RV_1,076.01a kā ta upetir manaso varāya bhuvad agne śantamā kā manīṣā /
RV_1,076.01c ko vā yajñaiḥ pari dakṣaṃ ta āpa kena vā te manasā dāśema //
RV_1,076.02a ehy agna iha hotā ni ṣīdādabdhaḥ su puraetā bhavā naḥ /
RV_1,076.02c avatāṃ tvā rodasī viśvaminve yajā mahe saumanasāya devān //
RV_1,076.03a pra su viśvān rakṣaso dhakṣy agne bhavā yajñānām abhiśastipāvā /
RV_1,076.03c athā vaha somapatiṃ haribhyām ātithyam asmai cakṛmā sudāvne //
RV_1,076.04a prajāvatā vacasā vahnir āsā ca huve ni ca satsīha devaiḥ /
RV_1,076.04c veṣi hotram uta potraṃ yajatra bodhi prayantar janitar vasūnām //
RV_1,076.05a yathā viprasya manuṣo havirbhir devāṃ ayajaḥ kavibhiḥ kaviḥ san /
RV_1,076.05c evā hotaḥ satyatara tvam adyāgne mandrayā juhvā yajasva //
RV_1,077.01a kathā dāśemāgnaye kāsmai devajuṣṭocyate bhāmine gīḥ /
RV_1,077.01c yo martyeṣv amṛta ṛtāvā hotā yajiṣṭha it kṛṇoti devān //
RV_1,077.02a yo adhvareṣu śantama ṛtāvā hotā tam ū namobhir ā kṛṇudhvam /
RV_1,077.02c agnir yad ver martāya devān sa cā bodhāti manasā yajāti //
RV_1,077.03a sa hi kratuḥ sa maryaḥ sa sādhur mitro na bhūd adbhutasya rathīḥ /
RV_1,077.03c tam medheṣu prathamaṃ devayantīr viśa upa bruvate dasmam ārīḥ //
RV_1,077.04a sa no nṛṇāṃ nṛtamo riśādā agnir giro 'vasā vetu dhītim /
RV_1,077.04c tanā ca ye maghavānaḥ śaviṣṭhā vājaprasūtā iṣayanta manma //
RV_1,077.05a evāgnir gotamebhir ṛtāvā viprebhir astoṣṭa jātavedāḥ /
RV_1,077.05c sa eṣu dyumnam pīpayat sa vājaṃ sa puṣṭiṃ yāti joṣam ā cikitvān //
RV_1,078.01a abhi tvā gotamā girā jātavedo vicarṣaṇe /
RV_1,078.01c dyumnair abhi pra ṇonumaḥ //
RV_1,078.02a tam u tvā gotamo girā rāyaskāmo duvasyati /
RV_1,078.02c dyumnair abhi pra ṇonumaḥ //
RV_1,078.03a tam u tvā vājasātamam aṅgirasvad dhavāmahe /
RV_1,078.03c dyumnair abhi pra ṇonumaḥ //
RV_1,078.04a tam u tvā vṛtrahantamaṃ yo dasyūṃr avadhūnuṣe /
RV_1,078.04c dyumnair abhi pra ṇonumaḥ //
RV_1,078.05a avocāma rahūgaṇā agnaye madhumad vacaḥ /
RV_1,078.05c dyumnair abhi pra ṇonumaḥ //
RV_1,079.01a hiraṇyakeśo rajaso visāre 'hir dhunir vāta iva dhrajīmān /
RV_1,079.01c śucibhrājā uṣaso navedā yaśasvatīr apasyuvo na satyāḥ //
RV_1,079.02a ā te suparṇā aminantaṃ evaiḥ kṛṣṇo nonāva vṛṣabho yadīdam /
RV_1,079.02c śivābhir na smayamānābhir āgāt patanti miha stanayanty abhrā //
RV_1,079.03a yad īm ṛtasya payasā piyāno nayann ṛtasya pathibhī rajiṣṭhaiḥ /
RV_1,079.03c aryamā mitro varuṇaḥ parijmā tvacam pṛñcanty uparasya yonau //
RV_1,079.04a agne vājasya gomata īśānaḥ sahaso yaho /
RV_1,079.04c asme dhehi jātavedo mahi śravaḥ //
RV_1,079.05a sa idhāno vasuṣ kavir agnir īḷenyo girā /
RV_1,079.05c revad asmabhyam purvaṇīka dīdihi //
RV_1,079.06a kṣapo rājann uta tmanāgne vastor utoṣasaḥ /
RV_1,079.06c sa tigmajambha rakṣaso daha prati //
RV_1,079.07a avā no agna ūtibhir gāyatrasya prabharmaṇi /
RV_1,079.07c viśvāsu dhīṣu vandya //
RV_1,079.08a ā no agne rayim bhara satrāsāhaṃ vareṇyam /
RV_1,079.08c viśvāsu pṛtsu duṣṭaram //
RV_1,079.09a ā no agne sucetunā rayiṃ viśvāyupoṣasam /
RV_1,079.09c mārḍīkaṃ dhehi jīvase //
RV_1,079.10a pra pūtās tigmaśociṣe vāco gotamāgnaye /
RV_1,079.10c bharasva sumnayur giraḥ //
RV_1,079.11a yo no agne 'bhidāsaty anti dūre padīṣṭa saḥ /
RV_1,079.11c asmākam id vṛdhe bhava //
RV_1,079.12a sahasrākṣo vicarṣaṇir agnī rakṣāṃsi sedhati /
RV_1,079.12c hotā gṛṇīta ukthyaḥ //
RV_1,080.01a itthā hi soma in made brahmā cakāra vardhanam /
RV_1,080.01c śaviṣṭha vajrinn ojasā pṛthivyā niḥ śaśā ahim arcann anu svarājyam //
RV_1,080.02a sa tvāmadad vṛṣā madaḥ somaḥ śyenābhṛtaḥ sutaḥ /
RV_1,080.02c yenā vṛtraṃ nir adbhyo jaghantha vajrinn ojasārcann anu svarājyam //
RV_1,080.03a prehy abhīhi dhṛṣṇuhi na te vajro ni yaṃsate /
RV_1,080.03c indra nṛmṇaṃ hi te śavo hano vṛtraṃ jayā apo 'rcann anu svarājyam //
RV_1,080.04a nir indra bhūmyā adhi vṛtraṃ jaghantha nir divaḥ /
RV_1,080.04c sṛjā marutvatīr ava jīvadhanyā imā apo 'rcann anu svarājyam //
RV_1,080.05a indro vṛtrasya dodhataḥ sānuṃ vajreṇa hīḷitaḥ /
RV_1,080.05c abhikramyāva jighnate 'paḥ sarmāya codayann arcann anu svarājyam //
RV_1,080.06a adhi sānau ni jighnate vajreṇa śataparvaṇā /
RV_1,080.06c mandāna indro andhasaḥ sakhibhyo gātum icchaty arcann anu svarājyam //
RV_1,080.07a indra tubhyam id adrivo 'nuttaṃ vajrin vīryam /
RV_1,080.07c yad dha tyam māyinam mṛgaṃ tam u tvam māyayāvadhīr arcann anu svarājyam //
RV_1,080.08a vi te vajrāso asthiran navatiṃ nāvyā anu /
RV_1,080.08c mahat ta indra vīryam bāhvos te balaṃ hitam arcann anu svarājyam //
RV_1,080.09a sahasraṃ sākam arcata pari ṣṭobhata viṃśatiḥ /
RV_1,080.09c śatainam anv anonavur indrāya brahmodyatam arcann anu svarājyam //
RV_1,080.10a indro vṛtrasya taviṣīṃ nir ahan sahasā sahaḥ /
RV_1,080.10c mahat tad asya pauṃsyaṃ vṛtraṃ jaghanvāṃ asṛjad arcann anu svarājyam //
RV_1,080.11a ime cit tava manyave vepete bhiyasā mahī /
RV_1,080.11c yad indra vajrinn ojasā vṛtram marutvāṃ avadhīr arcann anu svarājyam //
RV_1,080.12a na vepasā na tanyatendraṃ vṛtro vi bībhayat /
RV_1,080.12c abhy enaṃ vajra āyasaḥ sahasrabhṛṣṭir āyatārcann anu svarājyam //
RV_1,080.13a yad vṛtraṃ tava cāśaniṃ vajreṇa samayodhayaḥ /
RV_1,080.13c ahim indra jighāṃsato divi te badbadhe śavo 'rcann anu svarājyam //
RV_1,080.14a abhiṣṭane te adrivo yat sthā jagac ca rejate /
RV_1,080.14c tvaṣṭā cit tava manyava indra vevijyate bhiyārcann anu svarājyam //
RV_1,080.15a nahi nu yād adhīmasīndraṃ ko vīryā paraḥ /
RV_1,080.15c tasmin nṛmṇam uta kratuṃ devā ojāṃsi saṃ dadhur arcann anu svarājyam //
RV_1,080.16a yām atharvā manuṣ pitā dadhyaṅ dhiyam atnata /
RV_1,080.16c tasmin brahmāṇi pūrvathendra ukthā sam agmatārcann anu svarājyam //
RV_1,081.01a indro madāya vāvṛdhe śavase vṛtrahā nṛbhiḥ /
RV_1,081.01c tam in mahatsv ājiṣūtem arbhe havāmahe sa vājeṣu pra no 'viṣat //
RV_1,081.02a asi hi vīra senyo 'si bhūri parādadiḥ /
RV_1,081.02c asi dabhrasya cid vṛdho yajamānāya śikṣasi sunvate bhūri te vasu //
RV_1,081.03a yad udīrata ājayo dhṛṣṇave dhīyate dhanā /
RV_1,081.03c yukṣvā madacyutā harī kaṃ hanaḥ kaṃ vasau dadho 'smāṃ indra vasau dadhaḥ //
RV_1,081.04a kratvā mahāṃ anuṣvadham bhīma ā vāvṛdhe śavaḥ /
RV_1,081.04c śriya ṛṣva upākayor ni śiprī harivān dadhe hastayor vajram āyasam //
RV_1,081.05a ā paprau pārthivaṃ rajo badbadhe rocanā divi /
RV_1,081.05c na tvāvāṃ indra kaś cana na jāto na janiṣyate 'ti viśvaṃ vavakṣitha //
RV_1,081.06a yo aryo martabhojanam parādadāti dāśuṣe /
RV_1,081.06c indro asmabhyaṃ śikṣatu vi bhajā bhūri te vasu bhakṣīya tava rādhasaḥ //
RV_1,081.07a made-made hi no dadir yūthā gavām ṛjukratuḥ /
RV_1,081.07c saṃ gṛbhāya purū śatobhayāhastyā vasu śiśīhi rāya ā bhara //
RV_1,081.08a mādayasva sute sacā śavase śūra rādhase /
RV_1,081.08c vidmā hi tvā purūvasum upa kāmān sasṛjmahe 'thā no 'vitā bhava //
RV_1,081.09a ete ta indra jantavo viśvam puṣyanti vāryam /
RV_1,081.09c antar hi khyo janānām aryo vedo adāśuṣāṃ teṣāṃ no veda ā bhara //
RV_1,082.01a upo ṣu śṛṇuhī giro maghavan mātathā iva /
RV_1,082.01c yadā naḥ sūnṛtāvataḥ kara ād arthayāsa id yojā nv indra te harī //
RV_1,082.02a akṣann amīmadanta hy ava priyā adhūṣata /
RV_1,082.02c astoṣata svabhānavo viprā naviṣṭhayā matī yojā nv indra te harī //
RV_1,082.03a susaṃdṛśaṃ tvā vayam maghavan vandiṣīmahi /
RV_1,082.03c pra nūnam pūrṇavandhura stuto yāhi vaśāṃ anu yojā nv indra te harī //
RV_1,082.04a sa ghā taṃ vṛṣaṇaṃ ratham adhi tiṣṭhāti govidam /
RV_1,082.04c yaḥ pātraṃ hāriyojanam pūrṇam indra ciketati yojā nv indra te harī //
RV_1,082.05a yuktas te astu dakṣiṇa uta savyaḥ śatakrato /
RV_1,082.05c tena jāyām upa priyām mandāno yāhy andhaso yojā nv indra te harī //
RV_1,082.06a yunajmi te brahmaṇā keśinā harī upa pra yāhi dadhiṣe gabhastyoḥ /
RV_1,082.06c ut tvā sutāso rabhasā amandiṣuḥ pūṣaṇvān vajrin sam u patnyāmadaḥ //
RV_1,083.01a aśvāvati prathamo goṣu gacchati suprāvīr indra martyas tavotibhiḥ /
RV_1,083.01c tam it pṛṇakṣi vasunā bhavīyasā sindhum āpo yathābhito vicetasaḥ //
RV_1,083.02a āpo na devīr upa yanti hotriyam avaḥ paśyanti vitataṃ yathā rajaḥ /
RV_1,083.02c prācair devāsaḥ pra ṇayanti devayum brahmapriyaṃ joṣayante varā iva //
RV_1,083.03a adhi dvayor adadhā ukthyaṃ vaco yatasrucā mithunā yā saparyataḥ /
RV_1,083.03c asaṃyatto vrate te kṣeti puṣyati bhadrā śaktir yajamānāya sunvate //
RV_1,083.04a ād aṅgirāḥ prathamaṃ dadhire vaya iddhāgnayaḥ śamyā ye sukṛtyayā /
RV_1,083.04c sarvam paṇeḥ sam avindanta bhojanam aśvāvantaṃ gomantam ā paśuṃ naraḥ //
RV_1,083.05a yajñair atharvā prathamaḥ pathas tate tataḥ sūryo vratapā vena ājani /
RV_1,083.05c ā gā ājad uśanā kāvyaḥ sacā yamasya jātam amṛtaṃ yajāmahe //
RV_1,083.06a barhir vā yat svapatyāya vṛjyate 'rko vā ślokam āghoṣate divi /
RV_1,083.06c grāvā yatra vadati kārur ukthyas tasyed indro abhipitveṣu raṇyati //
RV_1,084.01a asāvi soma indra te śaviṣṭha dhṛṣṇav ā gahi /
RV_1,084.01c ā tvā pṛṇaktv indriyaṃ rajaḥ sūryo na raśmibhiḥ //
RV_1,084.02a indram id dharī vahato 'pratidhṛṣṭaśavasam /
RV_1,084.02c ṛṣīṇāṃ ca stutīr upa yajñaṃ ca mānuṣāṇām //
RV_1,084.03a ā tiṣṭha vṛtrahan rathaṃ yuktā te brahmaṇā harī /
RV_1,084.03c arvācīnaṃ su te mano grāvā kṛṇotu vagnunā //
RV_1,084.04a imam indra sutam piba jyeṣṭham amartyam madam /
RV_1,084.04c śukrasya tvābhy akṣaran dhārā ṛtasya sādane //
RV_1,084.05a indrāya nūnam arcatokthāni ca bravītana /
RV_1,084.05c sutā amatsur indavo jyeṣṭhaṃ namasyatā sahaḥ //
RV_1,084.06a nakiṣ ṭvad rathītaro harī yad indra yacchase /
RV_1,084.06c nakiṣ ṭvānu majmanā nakiḥ svaśva ānaśe //
RV_1,084.07a ya eka id vidayate vasu martāya dāśuṣe /
RV_1,084.07c īśāno apratiṣkuta indro aṅga //
RV_1,084.08a kadā martam arādhasam padā kṣumpam iva sphurat /
RV_1,084.08c kadā naḥ śuśravad gira indro aṅga //
RV_1,084.09a yaś cid dhi tvā bahubhya ā sutāvāṃ āvivāsati /
RV_1,084.09c ugraṃ tat patyate śava indro aṅga //
RV_1,084.10a svādor itthā viṣūvato madhvaḥ pibanti gauryaḥ /
RV_1,084.10c yā indreṇa sayāvarīr vṛṣṇā madanti śobhase vasvīr anu svarājyam //
RV_1,084.11a tā asya pṛśanāyuvaḥ somaṃ śrīṇanti pṛśnayaḥ /
RV_1,084.11c priyā indrasya dhenavo vajraṃ hinvanti sāyakaṃ vasvīr anu svarājyam //
RV_1,084.12a tā asya namasā sahaḥ saparyanti pracetasaḥ /
RV_1,084.12c vratāny asya saścire purūṇi pūrvacittaye vasvīr anu svarājyam //
RV_1,084.13a indro dadhīco asthabhir vṛtrāṇy apratiṣkutaḥ /
RV_1,084.13c jaghāna navatīr nava //
RV_1,084.14a icchann aśvasya yac chiraḥ parvateṣv apaśritam /
RV_1,084.14c tad vidac charyaṇāvati //
RV_1,084.15a atrāha gor amanvata nāma tvaṣṭur apīcyam /
RV_1,084.15c itthā candramaso gṛhe //
RV_1,084.16a ko adya yuṅkte dhuri gā ṛtasya śimīvato bhāmino durhṛṇāyūn /
RV_1,084.16c āsanniṣūn hṛtsvaso mayobhūn ya eṣām bhṛtyām ṛṇadhat sa jīvāt //
RV_1,084.17a ka īṣate tujyate ko bibhāya ko maṃsate santam indraṃ ko anti /
RV_1,084.17c kas tokāya ka ibhāyota rāye 'dhi bravat tanve ko janāya //
RV_1,084.18a ko agnim īṭṭe haviṣā ghṛtena srucā yajātā ṛtubhir dhruvebhiḥ /
RV_1,084.18c kasmai devā ā vahān āśu homa ko maṃsate vītihotraḥ sudevaḥ //
RV_1,084.19a tvam aṅga pra śaṃsiṣo devaḥ śaviṣṭha martyam /
RV_1,084.19c na tvad anyo maghavann asti marḍitendra bravīmi te vacaḥ //
RV_1,084.20a mā te rādhāṃsi mā ta ūtayo vaso 'smān kadā canā dabhan /
RV_1,084.20c viśvā ca na upamimīhi mānuṣa vasūni carṣaṇibhya ā //
RV_1,085.01a pra ye śumbhante janayo na saptayo yāman rudrasya sūnavaḥ sudaṃsasaḥ /
RV_1,085.01c rodasī hi marutaś cakrire vṛdhe madanti vīrā vidatheṣu ghṛṣvayaḥ //
RV_1,085.02a ta ukṣitāso mahimānam āśata divi rudrāso adhi cakrire sadaḥ /
RV_1,085.02c arcanto arkaṃ janayanta indriyam adhi śriyo dadhire pṛśnimātaraḥ //
RV_1,085.03a gomātaro yac chubhayante añjibhis tanūṣu śubhrā dadhire virukmataḥ /
RV_1,085.03c bādhante viśvam abhimātinam apa vartmāny eṣām anu rīyate ghṛtam //
RV_1,085.04a vi ye bhrājante sumakhāsa ṛṣṭibhiḥ pracyāvayanto acyutā cid ojasā /
RV_1,085.04c manojuvo yan maruto ratheṣv ā vṛṣavrātāsaḥ pṛṣatīr ayugdhvam //
RV_1,085.05a pra yad ratheṣu pṛṣatīr ayugdhvaṃ vāje adrim maruto raṃhayantaḥ /
RV_1,085.05c utāruṣasya vi ṣyanti dhārāś carmevodabhir vy undanti bhūma //
RV_1,085.06a ā vo vahantu saptayo raghuṣyado raghupatvānaḥ pra jigāta bāhubhiḥ /
RV_1,085.06c sīdatā barhir uru vaḥ sadas kṛtam mādayadhvam maruto madhvo andhasaḥ //
RV_1,085.07a te 'vardhanta svatavaso mahitvanā nākaṃ tasthur uru cakrire sadaḥ /
RV_1,085.07c viṣṇur yad dhāvad vṛṣaṇam madacyutaṃ vayo na sīdann adhi barhiṣi priye //
RV_1,085.08a śūrā ived yuyudhayo na jagmayaḥ śravasyavo na pṛtanāsu yetire /
RV_1,085.08c bhayante viśvā bhuvanā marudbhyo rājāna iva tveṣasaṃdṛśo naraḥ //
RV_1,085.09a tvaṣṭā yad vajraṃ sukṛtaṃ hiraṇyayaṃ sahasrabhṛṣṭiṃ svapā avartayat /
RV_1,085.09c dhatta indro nary apāṃsi kartave 'han vṛtraṃ nir apām aubjad arṇavam //
RV_1,085.10a ūrdhvaṃ nunudre 'vataṃ ta ojasā dādṛhāṇaṃ cid bibhidur vi parvatam /
RV_1,085.10c dhamanto vāṇam marutaḥ sudānavo made somasya raṇyāni cakrire //
RV_1,085.11a jihmaṃ nunudre 'vataṃ tayā diśāsiñcann utsaṃ gotamāya tṛṣṇaje /
RV_1,085.11c ā gacchantīm avasā citrabhānavaḥ kāmaṃ viprasya tarpayanta dhāmabhiḥ //
RV_1,085.12a yā vaḥ śarma śaśamānāya santi tridhātūni dāśuṣe yacchatādhi /
RV_1,085.12c asmabhyaṃ tāni maruto vi yanta rayiṃ no dhatta vṛṣaṇaḥ suvīram //
RV_1,086.01a maruto yasya hi kṣaye pāthā divo vimahasaḥ /
RV_1,086.01c sa sugopātamo janaḥ //
RV_1,086.02a yajñair vā yajñavāhaso viprasya vā matīnām /
RV_1,086.02c marutaḥ śṛṇutā havam //
RV_1,086.03a uta vā yasya vājino 'nu vipram atakṣata /
RV_1,086.03c sa gantā gomati vraje //
RV_1,086.04a asya vīrasya barhiṣi sutaḥ somo diviṣṭiṣu /
RV_1,086.04c uktham madaś ca śasyate //
RV_1,086.05a asya śroṣantv ā bhuvo viśvā yaś carṣaṇīr abhi /
RV_1,086.05c sūraṃ cit sasruṣīr iṣaḥ //
RV_1,086.06a pūrvībhir hi dadāśima śaradbhir maruto vayam /
RV_1,086.06c avobhiś carṣaṇīnām //
RV_1,086.07a subhagaḥ sa prayajyavo maruto astu martyaḥ /
RV_1,086.07c yasya prayāṃsi parṣatha //
RV_1,086.08a śaśamānasya vā naraḥ svedasya satyaśavasaḥ /
RV_1,086.08c vidā kāmasya venataḥ //
RV_1,086.09a yūyaṃ tat satyaśavasa āviṣ karta mahitvanā /
RV_1,086.09c vidhyatā vidyutā rakṣaḥ //
RV_1,086.10a gūhatā guhyaṃ tamo vi yāta viśvam atriṇam /
RV_1,086.10c jyotiṣ kartā yad uśmasi //
RV_1,087.01a pratvakṣasaḥ pratavaso virapśino 'nānatā avithurā ṛjīṣiṇaḥ /
RV_1,087.01c juṣṭatamāso nṛtamāso añjibhir vy ānajre ke cid usrā iva stṛbhiḥ //
RV_1,087.02a upahvareṣu yad acidhvaṃ yayiṃ vaya iva marutaḥ kena cit pathā /
RV_1,087.02c ścotanti kośā upa vo ratheṣv ā ghṛtam ukṣatā madhuvarṇam arcate //
RV_1,087.03a praiṣām ajmeṣu vithureva rejate bhūmir yāmeṣu yad dha yuñjate śubhe /
RV_1,087.03c te krīḷayo dhunayo bhrājadṛṣṭayaḥ svayam mahitvam panayanta dhūtayaḥ //
RV_1,087.04a sa hi svasṛt pṛṣadaśvo yuvā gaṇo 'yā īśānas taviṣībhir āvṛtaḥ /
RV_1,087.04c asi satya ṛṇayāvānedyo 'syā dhiyaḥ prāvitāthā vṛṣā gaṇaḥ //
RV_1,087.05a pituḥ pratnasya janmanā vadāmasi somasya jihvā pra jigāti cakṣasā /
RV_1,087.05c yad īm indraṃ śamy ṛkvāṇa āśatād in nāmāni yajñiyāni dadhire //
RV_1,087.06a śriyase kam bhānubhiḥ sam mimikṣire te raśmibhis ta ṛkvabhiḥ sukhādayaḥ /
RV_1,087.06c te vāśīmanta iṣmiṇo abhīravo vidre priyasya mārutasya dhāmnaḥ //
RV_1,088.01a ā vidyunmadbhir marutaḥ svarkai rathebhir yāta ṛṣṭimadbhir aśvaparṇaiḥ /
RV_1,088.01c ā varṣiṣṭhayā na iṣā vayo na paptatā sumāyāḥ //
RV_1,088.02a te 'ruṇebhir varam ā piśaṅgaiḥ śubhe kaṃ yānti rathatūrbhir aśvaiḥ /
RV_1,088.02c rukmo na citraḥ svadhitīvān pavyā rathasya jaṅghananta bhūma //
RV_1,088.03a śriye kaṃ vo adhi tanūṣu vāśīr medhā vanā na kṛṇavanta ūrdhvā /
RV_1,088.03c yuṣmabhyaṃ kam marutaḥ sujātās tuvidyumnāso dhanayante adrim //
RV_1,088.04a ahāni gṛdhrāḥ pary ā va āgur imāṃ dhiyaṃ vārkāryāṃ ca devīm /
RV_1,088.04c brahma kṛṇvanto gotamāso arkair ūrdhvaṃ nunudra utsadhim pibadhyai //
RV_1,088.05a etat tyan na yojanam aceti sasvar ha yan maruto gotamo vaḥ /
RV_1,088.05c paśyan hiraṇyacakrān ayodaṃṣṭrān vidhāvato varāhūn //
RV_1,088.06a eṣā syā vo maruto 'nubhartrī prati ṣṭobhati vāghato na vāṇī /
RV_1,088.06c astobhayad vṛthāsām anu svadhāṃ gabhastyoḥ //
RV_1,089.01a ā no bhadrāḥ kratavo yantu viśvato 'dabdhāso aparītāsa udbhidaḥ /
RV_1,089.01c devā no yathā sadam id vṛdhe asann aprāyuvo rakṣitāro dive-dive //
RV_1,089.02a devānām bhadrā sumatir ṛjūyatāṃ devānāṃ rātir abhi no ni vartatām /
RV_1,089.02c devānāṃ sakhyam upa sedimā vayaṃ devā na āyuḥ pra tirantu jīvase //
RV_1,089.03a tān pūrvayā nividā hūmahe vayam bhagam mitram aditiṃ dakṣam asridham /
RV_1,089.03c aryamaṇaṃ varuṇaṃ somam aśvinā sarasvatī naḥ subhagā mayas karat //
RV_1,089.04a tan no vāto mayobhu vātu bheṣajaṃ tan mātā pṛthivī tat pitā dyauḥ /
RV_1,089.04c tad grāvāṇaḥ somasuto mayobhuvas tad aśvinā śṛṇutaṃ dhiṣṇyā yuvam //
RV_1,089.05a tam īśānaṃ jagatas tasthuṣas patiṃ dhiyañjinvam avase hūmahe vayam /
RV_1,089.05c pūṣā no yathā vedasām asad vṛdhe rakṣitā pāyur adabdhaḥ svastaye //
RV_1,089.06a svasti na indro vṛddhaśravāḥ svasti naḥ pūṣā viśvavedāḥ /
RV_1,089.06c svasti nas tārkṣyo ariṣṭanemiḥ svasti no bṛhaspatir dadhātu //
RV_1,089.07a pṛṣadaśvā marutaḥ pṛśnimātaraḥ śubhaṃyāvāno vidatheṣu jagmayaḥ /
RV_1,089.07c agnijihvā manavaḥ sūracakṣaso viśve no devā avasā gamann iha //
RV_1,089.08a bhadraṃ karṇebhiḥ śṛṇuyāma devā bhadram paśyemākṣabhir yajatrāḥ /
RV_1,089.08c sthirair aṅgais tuṣṭuvāṃsas tanūbhir vy aśema devahitaṃ yad āyuḥ //
RV_1,089.09a śatam in nu śarado anti devā yatrā naś cakrā jarasaṃ tanūnām /
RV_1,089.09c putrāso yatra pitaro bhavanti mā no madhyā rīriṣatāyur gantoḥ //
RV_1,089.10a aditir dyaur aditir antarikṣam aditir mātā sa pitā sa putraḥ /
RV_1,089.10c viśve devā aditiḥ pañca janā aditir jātam aditir janitvam //
RV_1,090.01a ṛjunītī no varuṇo mitro nayatu vidvān /
RV_1,090.01c aryamā devaiḥ sajoṣāḥ //
RV_1,090.02a te hi vasvo vasavānās te apramūrā mahobhiḥ /
RV_1,090.02c vratā rakṣante viśvāhā //
RV_1,090.03a te asmabhyaṃ śarma yaṃsann amṛtā martyebhyaḥ /
RV_1,090.03c bādhamānā apa dviṣaḥ //
RV_1,090.04a vi naḥ pathaḥ suvitāya ciyantv indro marutaḥ /
RV_1,090.04c pūṣā bhago vandyāsaḥ //
RV_1,090.05a uta no dhiyo goagrāḥ pūṣan viṣṇav evayāvaḥ /
RV_1,090.05c kartā naḥ svastimataḥ //
RV_1,090.06a madhu vātā ṛtāyate madhu kṣaranti sindhavaḥ /
RV_1,090.06c mādhvīr naḥ santv oṣadhīḥ //
RV_1,090.07a madhu naktam utoṣaso madhumat pārthivaṃ rajaḥ /
RV_1,090.07c madhu dyaur astu naḥ pitā //
RV_1,090.08a madhumān no vanaspatir madhumāṃ astu sūryaḥ /
RV_1,090.08c mādhvīr gāvo bhavantu naḥ //
RV_1,090.09a śaṃ no mitraḥ śaṃ varuṇaḥ śaṃ no bhavatv aryamā /
RV_1,090.09c śaṃ na indro bṛhaspatiḥ śaṃ no viṣṇur urukramaḥ //
RV_1,091.01a tvaṃ soma pra cikito manīṣā tvaṃ rajiṣṭham anu neṣi panthām /
RV_1,091.01c tava praṇītī pitaro na indo deveṣu ratnam abhajanta dhīrāḥ //
RV_1,091.02a tvaṃ soma kratubhiḥ sukratur bhūs tvaṃ dakṣaiḥ sudakṣo viśvavedāḥ /
RV_1,091.02c tvaṃ vṛṣā vṛṣatvebhir mahitvā dyumnebhir dyumny abhavo nṛcakṣāḥ //
RV_1,091.03a rājño nu te varuṇasya vratāni bṛhad gabhīraṃ tava soma dhāma /
RV_1,091.03c śuciṣ ṭvam asi priyo na mitro dakṣāyyo aryamevāsi soma //
RV_1,091.04a yā te dhāmāni divi yā pṛthivyāṃ yā parvateṣv oṣadhīṣv apsu /
RV_1,091.04c tebhir no viśvaiḥ sumanā aheḷan rājan soma prati havyā gṛbhāya //
RV_1,091.05a tvaṃ somāsi satpatis tvaṃ rājota vṛtrahā /
RV_1,091.05c tvam bhadro asi kratuḥ //
RV_1,091.06a tvaṃ ca soma no vaśo jīvātuṃ na marāmahe /
RV_1,091.06c priyastotro vanaspatiḥ //
RV_1,091.07a tvaṃ soma mahe bhagaṃ tvaṃ yūna ṛtāyate /
RV_1,091.07c dakṣaṃ dadhāsi jīvase //
RV_1,091.08a tvaṃ naḥ soma viśvato rakṣā rājann aghāyataḥ /
RV_1,091.08c na riṣyet tvāvataḥ sakhā //
RV_1,091.09a soma yās te mayobhuva ūtayaḥ santi dāśuṣe /
RV_1,091.09c tābhir no 'vitā bhava //
RV_1,091.10a imaṃ yajñam idaṃ vaco jujuṣāṇa upāgahi /
RV_1,091.10c soma tvaṃ no vṛdhe bhava //
RV_1,091.11a soma gīrbhiṣ ṭvā vayaṃ vardhayāmo vacovidaḥ /
RV_1,091.11c sumṛḷīko na ā viśa //
RV_1,091.12a gayasphāno amīvahā vasuvit puṣṭivardhanaḥ /
RV_1,091.12c sumitraḥ soma no bhava //
RV_1,091.13a soma rārandhi no hṛdi gāvo na yavaseṣv ā /
RV_1,091.13c marya iva sva okye //
RV_1,091.14a yaḥ soma sakhye tava rāraṇad deva martyaḥ /
RV_1,091.14c taṃ dakṣaḥ sacate kaviḥ //
RV_1,091.15a uruṣyā ṇo abhiśasteḥ soma ni pāhy aṃhasaḥ /
RV_1,091.15c sakhā suśeva edhi naḥ //
RV_1,091.16a ā pyāyasva sam etu te viśvataḥ soma vṛṣṇyam /
RV_1,091.16c bhavā vājasya saṃgathe //
RV_1,091.17a ā pyāyasva madintama soma viśvebhir aṃśubhiḥ /
RV_1,091.17c bhavā naḥ suśravastamaḥ sakhā vṛdhe //
RV_1,091.18a saṃ te payāṃsi sam u yantu vājāḥ saṃ vṛṣṇyāny abhimātiṣāhaḥ /
RV_1,091.18c āpyāyamāno amṛtāya soma divi śravāṃsy uttamāni dhiṣva //
RV_1,091.19a yā te dhāmāni haviṣā yajanti tā te viśvā paribhūr astu yajñam /
RV_1,091.19c gayasphānaḥ prataraṇaḥ suvīro 'vīrahā pra carā soma duryān //
RV_1,091.20a somo dhenuṃ somo arvantam āśuṃ somo vīraṃ karmaṇyaṃ dadāti /
RV_1,091.20c sādanyaṃ vidathyaṃ sabheyam pitṛśravaṇaṃ yo dadāśad asmai //
RV_1,091.21a aṣāḷhaṃ yutsu pṛtanāsu papriṃ svarṣām apsāṃ vṛjanasya gopām /
RV_1,091.21c bhareṣujāṃ sukṣitiṃ suśravasaṃ jayantaṃ tvām anu madema soma //
RV_1,091.22a tvam imā oṣadhīḥ soma viśvās tvam apo ajanayas tvaṃ gāḥ /
RV_1,091.22c tvam ā tatanthorv antarikṣaṃ tvaṃ jyotiṣā vi tamo vavartha //
RV_1,091.23a devena no manasā deva soma rāyo bhāgaṃ sahasāvann abhi yudhya /
RV_1,091.23c mā tvā tanad īśiṣe vīryasyobhayebhyaḥ pra cikitsā gaviṣṭau //
RV_1,092.01a etā u tyā uṣasaḥ ketum akrata pūrve ardhe rajaso bhānum añjate /
RV_1,092.01c niṣkṛṇvānā āyudhānīva dhṛṣṇavaḥ prati gāvo 'ruṣīr yanti mātaraḥ //
RV_1,092.02a ud apaptann aruṇā bhānavo vṛthā svāyujo aruṣīr gā ayukṣata /
RV_1,092.02c akrann uṣāso vayunāni pūrvathā ruśantam bhānum aruṣīr aśiśrayuḥ //
RV_1,092.03a arcanti nārīr apaso na viṣṭibhiḥ samānena yojanenā parāvataḥ /
RV_1,092.03c iṣaṃ vahantīḥ sukṛte sudānave viśved aha yajamānāya sunvate //
RV_1,092.04a adhi peśāṃsi vapate nṛtūr ivāporṇute vakṣa usreva barjaham /
RV_1,092.04c jyotir viśvasmai bhuvanāya kṛṇvatī gāvo na vrajaṃ vy uṣā āvar tamaḥ //
RV_1,092.05a praty arcī ruśad asyā adarśi vi tiṣṭhate bādhate kṛṣṇam abhvam /
RV_1,092.05c svaruṃ na peśo vidatheṣv añjañ citraṃ divo duhitā bhānum aśret //
RV_1,092.06a atāriṣma tamasas pāram asyoṣā ucchantī vayunā kṛṇoti /
RV_1,092.06c śriye chando na smayate vibhātī supratīkā saumanasāyājīgaḥ //
RV_1,092.07a bhāsvatī netrī sūnṛtānāṃ diva stave duhitā gotamebhiḥ /
RV_1,092.07c prajāvato nṛvato aśvabudhyān uṣo goagrāṃ upa māsi vājān //
RV_1,092.08a uṣas tam aśyāṃ yaśasaṃ suvīraṃ dāsapravargaṃ rayim aśvabudhyam /
RV_1,092.08c sudaṃsasā śravasā yā vibhāsi vājaprasūtā subhage bṛhantam //
RV_1,092.09a viśvāni devī bhuvanābhicakṣyā pratīcī cakṣur urviyā vi bhāti /
RV_1,092.09c viśvaṃ jīvaṃ carase bodhayantī viśvasya vācam avidan manāyoḥ //
RV_1,092.10a punaḥ-punar jāyamānā purāṇī samānaṃ varṇam abhi śumbhamānā /
RV_1,092.10c śvaghnīva kṛtnur vija āminānā martasya devī jarayanty āyuḥ //
RV_1,092.11a vyūrṇvatī divo antāṃ abodhy apa svasāraṃ sanutar yuyoti /
RV_1,092.11c praminatī manuṣyā yugāni yoṣā jārasya cakṣasā vi bhāti //
RV_1,092.12a paśūn na citrā subhagā prathānā sindhur na kṣoda urviyā vy aśvait /
RV_1,092.12c aminatī daivyāni vratāni sūryasya ceti raśmibhir dṛśānā //
RV_1,092.13a uṣas tac citram ā bharāsmabhyaṃ vājinīvati /
RV_1,092.13c yena tokaṃ ca tanayaṃ ca dhāmahe //
RV_1,092.14a uṣo adyeha gomaty aśvāvati vibhāvari /
RV_1,092.14c revad asme vy uccha sūnṛtāvati //
RV_1,092.15a yukṣvā hi vājinīvaty aśvāṃ adyāruṇāṃ uṣaḥ /
RV_1,092.15c athā no viśvā saubhagāny ā vaha //
RV_1,092.16a aśvinā vartir asmad ā gomad dasrā hiraṇyavat /
RV_1,092.16c arvāg rathaṃ samanasā ni yacchatam //
RV_1,092.17a yāv itthā ślokam ā divo jyotir janāya cakrathuḥ /
RV_1,092.17c ā na ūrjaṃ vahatam aśvinā yuvam //
RV_1,092.18a eha devā mayobhuvā dasrā hiraṇyavartanī /
RV_1,092.18c uṣarbudho vahantu somapītaye //
RV_1,093.01a agnīṣomāv imaṃ su me śṛṇutaṃ vṛṣaṇā havam /
RV_1,093.01c prati sūktāni haryatam bhavataṃ dāśuṣe mayaḥ //
RV_1,093.02a agnīṣomā yo adya vām idaṃ vacaḥ saparyati /
RV_1,093.02c tasmai dhattaṃ suvīryaṃ gavām poṣaṃ svaśvyam //
RV_1,093.03a agnīṣomā ya āhutiṃ yo vāṃ dāśād dhaviṣkṛtim /
RV_1,093.03c sa prajayā suvīryaṃ viśvam āyur vy aśnavat //
RV_1,093.04a agnīṣomā ceti tad vīryaṃ vāṃ yad amuṣṇītam avasam paṇiṃ gāḥ /
RV_1,093.04c avātiratam bṛsayasya śeṣo 'vindataṃ jyotir ekam bahubhyaḥ //
RV_1,093.05a yuvam etāni divi rocanāny agniś ca soma sakratū adhattam /
RV_1,093.05c yuvaṃ sindhūṃr abhiśaster avadyād agnīṣomāv amuñcataṃ gṛbhītān //
RV_1,093.06a ānyaṃ divo mātariśvā jabhārāmathnād anyam pari śyeno adreḥ /
RV_1,093.06c agnīṣomā brahmaṇā vāvṛdhānoruṃ yajñāya cakrathur u lokam //
RV_1,093.07a agnīṣomā haviṣaḥ prasthitasya vītaṃ haryataṃ vṛṣaṇā juṣethām /
RV_1,093.07c suśarmāṇā svavasā hi bhūtam athā dhattaṃ yajamānāya śaṃ yoḥ //
RV_1,093.08a yo agnīṣomā haviṣā saparyād devadrīcā manasā yo ghṛtena /
RV_1,093.08c tasya vrataṃ rakṣatam pātam aṃhaso viśe janāya mahi śarma yacchatam //
RV_1,093.09a agnīṣomā savedasā sahūtī vanataṃ giraḥ /
RV_1,093.09c saṃ devatrā babhūvathuḥ //
RV_1,093.10a agnīṣomāv anena vāṃ yo vāṃ ghṛtena dāśati /
RV_1,093.10c tasmai dīdayatam bṛhat //
RV_1,093.11a agnīṣomāv imāni no yuvaṃ havyā jujoṣatam /
RV_1,093.11c ā yātam upa naḥ sacā //
RV_1,093.12a agnīṣomā pipṛtam arvato na ā pyāyantām usriyā havyasūdaḥ /
RV_1,093.12c asme balāni maghavatsu dhattaṃ kṛṇutaṃ no adhvaraṃ śruṣṭimantam //
RV_1,094.01a imaṃ stomam arhate jātavedase ratham iva sam mahemā manīṣayā /
RV_1,094.01c bhadrā hi naḥ pramatir asya saṃsady agne sakhye mā riṣāmā vayaṃ tava //
RV_1,094.02a yasmai tvam āyajase sa sādhaty anarvā kṣeti dadhate suvīryam /
RV_1,094.02c sa tūtāva nainam aśnoty aṃhatir agne sakhye mā riṣāmā vayaṃ tava //
RV_1,094.03a śakema tvā samidhaṃ sādhayā dhiyas tve devā havir adanty āhutam /
RV_1,094.03c tvam ādityāṃ ā vaha tān hy uśmasy agne sakhye mā riṣāmā vayaṃ tava //
RV_1,094.04a bharāmedhmaṃ kṛṇavāmā havīṃṣi te citayantaḥ parvaṇā-parvaṇā vayam /
RV_1,094.04c jīvātave prataraṃ sādhayā dhiyo 'gne sakhye mā riṣāmā vayaṃ tava //
RV_1,094.05a viśāṃ gopā asya caranti jantavo dvipac ca yad uta catuṣpad aktubhiḥ /
RV_1,094.05c citraḥ praketa uṣaso mahāṃ asy agne sakhye mā riṣāmā vayaṃ tava //
RV_1,094.06a tvam adhvaryur uta hotāsi pūrvyaḥ praśāstā potā januṣā purohitaḥ /
RV_1,094.06c viśvā vidvāṃ ārtvijyā dhīra puṣyasy agne sakhye mā riṣāmā vayaṃ tava //
RV_1,094.07a yo viśvataḥ supratīkaḥ sadṛṅṅ asi dūre cit san taḷid ivāti rocase /
RV_1,094.07c rātryāś cid andho ati deva paśyasy agne sakhye mā riṣāmā vayaṃ tava //
RV_1,094.08a pūrvo devā bhavatu sunvato ratho 'smākaṃ śaṃso abhy astu dūḍhyaḥ /
RV_1,094.08c tad ā jānītota puṣyatā vaco 'gne sakhye mā riṣāmā vayaṃ tava //
RV_1,094.09a vadhair duḥśaṃsāṃ apa dūḍhyo jahi dūre vā ye anti vā ke cid atriṇaḥ /
RV_1,094.09c athā yajñāya gṛṇate sugaṃ kṛdhy agne sakhye mā riṣāmā vayaṃ tava //
RV_1,094.10a yad ayukthā aruṣā rohitā rathe vātajūtā vṛṣabhasyeva te ravaḥ /
RV_1,094.10c ād invasi vanino dhūmaketunāgne sakhye mā riṣāmā vayaṃ tava //
RV_1,094.11a adha svanād uta bibhyuḥ patatriṇo drapsā yat te yavasādo vy asthiran /
RV_1,094.11c sugaṃ tat te tāvakebhyo rathebhyo 'gne sakhye mā riṣāmā vayaṃ tava //
RV_1,094.12a ayam mitrasya varuṇasya dhāyase 'vayātām marutāṃ heḷo adbhutaḥ /
RV_1,094.12c mṛḷā su no bhūtv eṣām manaḥ punar agne sakhye mā riṣāmā vayaṃ tava //
RV_1,094.13a devo devānām asi mitro adbhuto vasur vasūnām asi cārur adhvare /
RV_1,094.13c śarman syāma tava saprathastame 'gne sakhye mā riṣāmā vayaṃ tava //
RV_1,094.14a tat te bhadraṃ yat samiddhaḥ sve dame somāhuto jarase mṛḷayattamaḥ /
RV_1,094.14c dadhāsi ratnaṃ draviṇaṃ ca dāśuṣe 'gne sakhye mā riṣāmā vayaṃ tava //
RV_1,094.15a yasmai tvaṃ sudraviṇo dadāśo 'nāgāstvam adite sarvatātā /
RV_1,094.15c yam bhadreṇa śavasā codayāsi prajāvatā rādhasā te syāma //
RV_1,094.16a sa tvam agne saubhagatvasya vidvān asmākam āyuḥ pra tireha deva /
RV_1,094.16c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,095.01a dve virūpe carataḥ svarthe anyānyā vatsam upa dhāpayete /
RV_1,095.01c harir anyasyām bhavati svadhāvāñ chukro anyasyāṃ dadṛśe suvarcāḥ //
RV_1,095.02a daśemaṃ tvaṣṭur janayanta garbham atandrāso yuvatayo vibhṛtram /
RV_1,095.02c tigmānīkaṃ svayaśasaṃ janeṣu virocamānam pari ṣīṃ nayanti //
RV_1,095.03a trīṇi jānā pari bhūṣanty asya samudra ekaṃ divy ekam apsu /
RV_1,095.03c pūrvām anu pra diśam pārthivānām ṛtūn praśāsad vi dadhāv anuṣṭhu //
RV_1,095.04a ka imaṃ vo niṇyam ā ciketa vatso mātṝr janayata svadhābhiḥ /
RV_1,095.04c bahvīnāṃ garbho apasām upasthān mahān kavir niś carati svadhāvān //
RV_1,095.05a āviṣṭyo vardhate cārur āsu jihmānām ūrdhvaḥ svayaśā upasthe /
RV_1,095.05c ubhe tvaṣṭur bibhyatur jāyamānāt pratīcī siṃham prati joṣayete //
RV_1,095.06a ubhe bhadre joṣayete na mene gāvo na vāśrā upa tasthur evaiḥ /
RV_1,095.06c sa dakṣāṇāṃ dakṣapatir babhūvāñjanti yaṃ dakṣiṇato havirbhiḥ //
RV_1,095.07a ud yaṃyamīti saviteva bāhū ubhe sicau yatate bhīma ṛñjan /
RV_1,095.07c uc chukram atkam ajate simasmān navā mātṛbhyo vasanā jahāti //
RV_1,095.08a tveṣaṃ rūpaṃ kṛṇuta uttaraṃ yat sampṛñcānaḥ sadane gobhir adbhiḥ /
RV_1,095.08c kavir budhnam pari marmṛjyate dhīḥ sā devatātā samitir babhūva //
RV_1,095.09a uru te jrayaḥ pary eti budhnaṃ virocamānam mahiṣasya dhāma /
RV_1,095.09c viśvebhir agne svayaśobhir iddho 'dabdhebhiḥ pāyubhiḥ pāhy asmān //
RV_1,095.10a dhanvan srotaḥ kṛṇute gātum ūrmiṃ śukrair ūrmibhir abhi nakṣati kṣām /
RV_1,095.10c viśvā sanāni jaṭhareṣu dhatte 'ntar navāsu carati prasūṣu //
RV_1,095.11a evā no agne samidhā vṛdhāno revat pāvaka śravase vi bhāhi /
RV_1,095.11c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,096.01a sa pratnathā sahasā jāyamānaḥ sadyaḥ kāvyāni baḷ adhatta viśvā /
RV_1,096.01c āpaś ca mitraṃ dhiṣaṇā ca sādhan devā agniṃ dhārayan draviṇodām //
RV_1,096.02a sa pūrvayā nividā kavyatāyor imāḥ prajā ajanayan manūnām /
RV_1,096.02c vivasvatā cakṣasā dyām apaś ca devā agniṃ dhārayan draviṇodām //
RV_1,096.03a tam īḷata prathamaṃ yajñasādhaṃ viśa ārīr āhutam ṛñjasānam /
RV_1,096.03c ūrjaḥ putram bharataṃ sṛpradānuṃ devā agniṃ dhārayan draviṇodām //
RV_1,096.04a sa mātariśvā puruvārapuṣṭir vidad gātuṃ tanayāya svarvit /
RV_1,096.04c viśāṃ gopā janitā rodasyor devā agniṃ dhārayan draviṇodām //
RV_1,096.05a naktoṣāsā varṇam āmemyāne dhāpayete śiśum ekaṃ samīcī /
RV_1,096.05c dyāvākṣāmā rukmo antar vi bhāti devā agniṃ dhārayan draviṇodām //
RV_1,096.06a rāyo budhnaḥ saṃgamano vasūnāṃ yajñasya ketur manmasādhano veḥ /
RV_1,096.06c amṛtatvaṃ rakṣamāṇāsa enaṃ devā agniṃ dhārayan draviṇodām //
RV_1,096.07a nū ca purā ca sadanaṃ rayīṇāṃ jātasya ca jāyamānasya ca kṣām /
RV_1,096.07c sataś ca gopām bhavataś ca bhūrer devā agniṃ dhārayan draviṇodām //
RV_1,096.08a draviṇodā draviṇasas turasya draviṇodāḥ sanarasya pra yaṃsat /
RV_1,096.08c draviṇodā vīravatīm iṣaṃ no draviṇodā rāsate dīrgham āyuḥ //
RV_1,096.09a evā no agne samidhā vṛdhāno revat pāvaka śravase vi bhāhi /
RV_1,096.09c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,097.01a apa naḥ śośucad agham agne śuśugdhy ā rayim /
RV_1,097.01c apa naḥ śośucad agham //
RV_1,097.02a sukṣetriyā sugātuyā vasūyā ca yajāmahe /
RV_1,097.02c apa naḥ śośucad agham //
RV_1,097.03a pra yad bhandiṣṭha eṣām prāsmākāsaś ca sūrayaḥ /
RV_1,097.03c apa naḥ śośucad agham //
RV_1,097.04a pra yat te agne sūrayo jāyemahi pra te vayam /
RV_1,097.04c apa naḥ śośucad agham //
RV_1,097.05a pra yad agneḥ sahasvato viśvato yanti bhānavaḥ /
RV_1,097.05c apa naḥ śośucad agham //
RV_1,097.06a tvaṃ hi viśvatomukha viśvataḥ paribhūr asi /
RV_1,097.06c apa naḥ śośucad agham //
RV_1,097.07a dviṣo no viśvatomukhāti nāveva pāraya /
RV_1,097.07c apa naḥ śośucad agham //
RV_1,097.08a sa naḥ sindhum iva nāvayāti parṣā svastaye /
RV_1,097.08c apa naḥ śośucad agham //
RV_1,098.01a vaiśvānarasya sumatau syāma rājā hi kam bhuvanānām abhiśrīḥ /
RV_1,098.01c ito jāto viśvam idaṃ vi caṣṭe vaiśvānaro yatate sūryeṇa //
RV_1,098.02a pṛṣṭo divi pṛṣṭo agniḥ pṛthivyām pṛṣṭo viśvā oṣadhīr ā viveśa /
RV_1,098.02c vaiśvānaraḥ sahasā pṛṣṭo agniḥ sa no divā sa riṣaḥ pātu naktam //
RV_1,098.03a vaiśvānara tava tat satyam astv asmān rāyo maghavānaḥ sacantām /
RV_1,098.03c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,099.01a jātavedase sunavāma somam arātīyato ni dahāti vedaḥ /
RV_1,099.01c sa naḥ parṣad ati durgāṇi viśvā nāveva sindhuṃ duritāty agniḥ //
RV_1,100.01a sa yo vṛṣā vṛṣṇyebhiḥ samokā maho divaḥ pṛthivyāś ca samrāṭ /
RV_1,100.01c satīnasatvā havyo bhareṣu marutvān no bhavatv indra ūtī //
RV_1,100.02a yasyānāptaḥ sūryasyeva yāmo bhare-bhare vṛtrahā śuṣmo asti /
RV_1,100.02c vṛṣantamaḥ sakhibhiḥ svebhir evair marutvān no bhavatv indra ūtī //
RV_1,100.03a divo na yasya retaso dughānāḥ panthāso yanti śavasāparītāḥ /
RV_1,100.03c taraddveṣāḥ sāsahiḥ pauṃsyebhir marutvān no bhavatv indra ūtī //
RV_1,100.04a so aṅgirobhir aṅgirastamo bhūd vṛṣā vṛṣabhiḥ sakhibhiḥ sakhā san /
RV_1,100.04c ṛgmibhir ṛgmī gātubhir jyeṣṭho marutvān no bhavatv indra ūtī //
RV_1,100.05a sa sūnubhir na rudrebhir ṛbhvā nṛṣāhye sāsahvāṃ amitrān /
RV_1,100.05c sanīḷebhiḥ śravasyāni tūrvan marutvān no bhavatv indra ūtī //
RV_1,100.06a sa manyumīḥ samadanasya kartāsmākebhir nṛbhiḥ sūryaṃ sanat /
RV_1,100.06c asminn ahan satpatiḥ puruhūto marutvān no bhavatv indra ūtī //
RV_1,100.07a tam ūtayo raṇayañ chūrasātau taṃ kṣemasya kṣitayaḥ kṛṇvata trām /
RV_1,100.07c sa viśvasya karuṇasyeśa eko marutvān no bhavatv indra ūtī //
RV_1,100.08a tam apsanta śavasa utsaveṣu naro naram avase taṃ dhanāya /
RV_1,100.08c so andhe cit tamasi jyotir vidan marutvān no bhavatv indra ūtī //
RV_1,100.09a sa savyena yamati vrādhataś cit sa dakṣiṇe saṃgṛbhītā kṛtāni /
RV_1,100.09c sa kīriṇā cit sanitā dhanāni marutvān no bhavatv indra ūtī //
RV_1,100.10a sa grāmebhiḥ sanitā sa rathebhir vide viśvābhiḥ kṛṣṭibhir nv adya /
RV_1,100.10c sa pauṃsyebhir abhibhūr aśastīr marutvān no bhavatv indra ūtī //
RV_1,100.11a sa jāmibhir yat samajāti mīḷhe 'jāmibhir vā puruhūta evaiḥ /
RV_1,100.11c apāṃ tokasya tanayasya jeṣe marutvān no bhavatv indra ūtī //
RV_1,100.12a sa vajrabhṛd dasyuhā bhīma ugraḥ sahasracetāḥ śatanītha ṛbhvā /
RV_1,100.12c camrīṣo na śavasā pāñcajanyo marutvān no bhavatv indra ūtī //
RV_1,100.13a tasya vajraḥ krandati smat svarṣā divo na tveṣo ravathaḥ śimīvān /
RV_1,100.13c taṃ sacante sanayas taṃ dhanāni marutvān no bhavatv indra ūtī //
RV_1,100.14a yasyājasraṃ śavasā mānam uktham paribhujad rodasī viśvataḥ sīm /
RV_1,100.14c sa pāriṣat kratubhir mandasāno marutvān no bhavatv indra ūtī //
RV_1,100.15a na yasya devā devatā na martā āpaś cana śavaso antam āpuḥ /
RV_1,100.15c sa prarikvā tvakṣasā kṣmo divaś ca marutvān no bhavatv indra ūtī //
RV_1,100.16a rohic chyāvā sumadaṃśur lalāmīr dyukṣā rāya ṛjrāśvasya /
RV_1,100.16c vṛṣaṇvantam bibhratī dhūrṣu ratham mandrā ciketa nāhuṣīṣu vikṣu //
RV_1,100.17a etat tyat ta indra vṛṣṇa ukthaṃ vārṣāgirā abhi gṛṇanti rādhaḥ /
RV_1,100.17c ṛjrāśvaḥ praṣṭibhir ambarīṣaḥ sahadevo bhayamānaḥ surādhāḥ //
RV_1,100.18a dasyūñ chimyūṃś ca puruhūta evair hatvā pṛthivyāṃ śarvā ni barhīt /
RV_1,100.18c sanat kṣetraṃ sakhibhiḥ śvitnyebhiḥ sanat sūryaṃ sanad apaḥ suvajraḥ //
RV_1,100.19a viśvāhendro adhivaktā no astv aparihvṛtāḥ sanuyāma vājam /
RV_1,100.19c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,101.01a pra mandine pitumad arcatā vaco yaḥ kṛṣṇagarbhā nirahann ṛjiśvanā /
RV_1,101.01c avasyavo vṛṣaṇaṃ vajradakṣiṇam marutvantaṃ sakhyāya havāmahe //
RV_1,101.02a yo vyaṃsaṃ jāhṛṣāṇena manyunā yaḥ śambaraṃ yo ahan piprum avratam /
RV_1,101.02c indro yaḥ śuṣṇam aśuṣaṃ ny āvṛṇaṅ marutvantaṃ sakhyāya havāmahe //
RV_1,101.03a yasya dyāvāpṛthivī pauṃsyam mahad yasya vrate varuṇo yasya sūryaḥ /
RV_1,101.03c yasyendrasya sindhavaḥ saścati vratam marutvantaṃ sakhyāya havāmahe //
RV_1,101.04a yo aśvānāṃ yo gavāṃ gopatir vaśī ya āritaḥ karmaṇi-karmaṇi sthiraḥ /
RV_1,101.04c vīḷoś cid indro yo asunvato vadho marutvantaṃ sakhyāya havāmahe //
RV_1,101.05a yo viśvasya jagataḥ prāṇatas patir yo brahmaṇe prathamo gā avindat /
RV_1,101.05c indro yo dasyūṃr adharāṃ avātiran marutvantaṃ sakhyāya havāmahe //
RV_1,101.06a yaḥ śūrebhir havyo yaś ca bhīrubhir yo dhāvadbhir hūyate yaś ca jigyubhiḥ /
RV_1,101.06c indraṃ yaṃ viśvā bhuvanābhi saṃdadhur marutvantaṃ sakhyāya havāmahe //
RV_1,101.07a rudrāṇām eti pradiśā vicakṣaṇo rudrebhir yoṣā tanute pṛthu jrayaḥ /
RV_1,101.07c indram manīṣā abhy arcati śrutam marutvantaṃ sakhyāya havāmahe //
RV_1,101.08a yad vā marutvaḥ parame sadhasthe yad vāvame vṛjane mādayāse /
RV_1,101.08c ata ā yāhy adhvaraṃ no acchā tvāyā haviś cakṛmā satyarādhaḥ //
RV_1,101.09a tvāyendra somaṃ suṣumā sudakṣa tvāyā haviś cakṛmā brahmavāhaḥ /
RV_1,101.09c adhā niyutvaḥ sagaṇo marudbhir asmin yajñe barhiṣi mādayasva //
RV_1,101.10a mādayasva haribhir ye ta indra vi ṣyasva śipre vi sṛjasva dhene /
RV_1,101.10c ā tvā suśipra harayo vahantūśan havyāni prati no juṣasva //
RV_1,101.11a marutstotrasya vṛjanasya gopā vayam indreṇa sanuyāma vājam /
RV_1,101.11c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,102.01a imāṃ te dhiyam pra bhare maho mahīm asya stotre dhiṣaṇā yat ta ānaje /
RV_1,102.01c tam utsave ca prasave ca sāsahim indraṃ devāsaḥ śavasāmadann anu //
RV_1,102.02a asya śravo nadyaḥ sapta bibhrati dyāvākṣāmā pṛthivī darśataṃ vapuḥ /
RV_1,102.02c asme sūryācandramasābhicakṣe śraddhe kam indra carato vitarturam //
RV_1,102.03a taṃ smā ratham maghavan prāva sātaye jaitraṃ yaṃ te anumadāma saṃgame /
RV_1,102.03c ājā na indra manasā puruṣṭuta tvāyadbhyo maghavañ charma yaccha naḥ //
RV_1,102.04a vayaṃ jayema tvayā yujā vṛtam asmākam aṃśam ud avā bhare-bhare /
RV_1,102.04c asmabhyam indra varivaḥ sugaṃ kṛdhi pra śatrūṇām maghavan vṛṣṇyā ruja //
RV_1,102.05a nānā hi tvā havamānā janā ime dhanānāṃ dhartar avasā vipanyavaḥ /
RV_1,102.05c asmākaṃ smā ratham ā tiṣṭha sātaye jaitraṃ hīndra nibhṛtam manas tava //
RV_1,102.06a gojitā bāhū amitakratuḥ simaḥ karman-karmañ chatamūtiḥ khajaṅkaraḥ /
RV_1,102.06c akalpa indraḥ pratimānam ojasāthā janā vi hvayante siṣāsavaḥ //
RV_1,102.07a ut te śatān maghavann uc ca bhūyasa ut sahasrād ririce kṛṣṭiṣu śravaḥ /
RV_1,102.07c amātraṃ tvā dhiṣaṇā titviṣe mahy adhā vṛtrāṇi jighnase purandara //
RV_1,102.08a triviṣṭidhātu pratimānam ojasas tisro bhūmīr nṛpate trīṇi rocanā /
RV_1,102.08c atīdaṃ viśvam bhuvanaṃ vavakṣithāśatrur indra januṣā sanād asi //
RV_1,102.09a tvāṃ deveṣu prathamaṃ havāmahe tvam babhūtha pṛtanāsu sāsahiḥ /
RV_1,102.09c semaṃ naḥ kārum upamanyum udbhidam indraḥ kṛṇotu prasave ratham puraḥ //
RV_1,102.10a tvaṃ jigetha na dhanā rurodhithārbheṣv ājā maghavan mahatsu ca /
RV_1,102.10c tvām ugram avase saṃ śiśīmasy athā na indra havaneṣu codaya //
RV_1,102.11a viśvāhendro adhivaktā no astv aparihvṛtāḥ sanuyāma vājam /
RV_1,102.11c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,103.01a tat ta indriyam paramam parācair adhārayanta kavayaḥ puredam /
RV_1,103.01c kṣamedam anyad divy anyad asya sam ī pṛcyate samaneva ketuḥ //
RV_1,103.02a sa dhārayat pṛthivīm paprathac ca vajreṇa hatvā nir apaḥ sasarja /
RV_1,103.02c ahann ahim abhinad rauhiṇaṃ vy ahan vyaṃsam maghavā śacībhiḥ //
RV_1,103.03a sa jātūbharmā śraddadhāna ojaḥ puro vibhindann acarad vi dāsīḥ /
RV_1,103.03c vidvān vajrin dasyave hetim asyāryaṃ saho vardhayā dyumnam indra //
RV_1,103.04a tad ūcuṣe mānuṣemā yugāni kīrtenyam maghavā nāma bibhrat /
RV_1,103.04c upaprayan dasyuhatyāya vajrī yad dha sūnuḥ śravase nāma dadhe //
RV_1,103.05a tad asyedam paśyatā bhūri puṣṭaṃ śrad indrasya dhattana vīryāya /
RV_1,103.05c sa gā avindat so avindad aśvān sa oṣadhīḥ so apaḥ sa vanāni //
RV_1,103.06a bhūrikarmaṇe vṛṣabhāya vṛṣṇe satyaśuṣmāya sunavāma somam /
RV_1,103.06c ya ādṛtyā paripanthīva śūro 'yajvano vibhajann eti vedaḥ //
RV_1,103.07a tad indra preva vīryaṃ cakartha yat sasantaṃ vajreṇābodhayo 'him /
RV_1,103.07c anu tvā patnīr hṛṣitaṃ vayaś ca viśve devāso amadann anu tvā //
RV_1,103.08a śuṣṇam pipruṃ kuyavaṃ vṛtram indra yadāvadhīr vi puraḥ śambarasya /
RV_1,103.08c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,104.01a yoniṣ ṭa indra niṣade akāri tam ā ni ṣīda svāno nārvā /
RV_1,104.01c vimucyā vayo 'vasāyāśvān doṣā vastor vahīyasaḥ prapitve //
RV_1,104.02a o tye nara indram ūtaye gur nū cit tān sadyo adhvano jagamyāt /
RV_1,104.02c devāso manyuṃ dāsasya ścamnan te na ā vakṣan suvitāya varṇam //
RV_1,104.03a ava tmanā bharate ketavedā ava tmanā bharate phenam udan /
RV_1,104.03c kṣīreṇa snātaḥ kuyavasya yoṣe hate te syātām pravaṇe śiphāyāḥ //
RV_1,104.04a yuyopa nābhir uparasyāyoḥ pra pūrvābhis tirate rāṣṭi śūraḥ /
RV_1,104.04c añjasī kuliśī vīrapatnī payo hinvānā udabhir bharante //
RV_1,104.05a prati yat syā nīthādarśi dasyor oko nācchā sadanaṃ jānatī gāt /
RV_1,104.05c adha smā no maghavañ carkṛtād in mā no magheva niṣṣapī parā dāḥ //
RV_1,104.06a sa tvaṃ na indra sūrye so apsv anāgāstva ā bhaja jīvaśaṃse /
RV_1,104.06c māntarām bhujam ā rīriṣo naḥ śraddhitaṃ te mahata indriyāya //
RV_1,104.07a adhā manye śrat te asmā adhāyi vṛṣā codasva mahate dhanāya /
RV_1,104.07c mā no akṛte puruhūta yonāv indra kṣudhyadbhyo vaya āsutiṃ dāḥ //
RV_1,104.08a mā no vadhīr indra mā parā dā mā naḥ priyā bhojanāni pra moṣīḥ /
RV_1,104.08c āṇḍā mā no maghavañ chakra nir bhen mā naḥ pātrā bhet sahajānuṣāṇi //
RV_1,104.09a arvāṅ ehi somakāmaṃ tvāhur ayaṃ sutas tasya pibā madāya /
RV_1,104.09c uruvyacā jaṭhara ā vṛṣasva piteva naḥ śṛṇuhi hūyamānaḥ //
RV_1,105.01a candramā apsv antar ā suparṇo dhāvate divi /
RV_1,105.01c na vo hiraṇyanemayaḥ padaṃ vindanti vidyuto vittam me asya rodasī //
RV_1,105.02a artham id vā u arthina ā jāyā yuvate patim /
RV_1,105.02c tuñjāte vṛṣṇyam payaḥ paridāya rasaṃ duhe vittam me asya rodasī //
RV_1,105.03a mo ṣu devā adaḥ svar ava pādi divas pari /
RV_1,105.03c mā somyasya śambhuvaḥ śūne bhūma kadā cana vittam me asya rodasī //
RV_1,105.04a yajñam pṛcchāmy avamaṃ sa tad dūto vi vocati /
RV_1,105.04c kva ṛtam pūrvyaṃ gataṃ kas tad bibharti nūtano vittam me asya rodasī //
RV_1,105.05a amī ye devā sthana triṣv ā rocane divaḥ /
RV_1,105.05c kad va ṛtaṃ kad anṛtaṃ kva pratnā va āhutir vittam me asya rodasī //
RV_1,105.06a kad va ṛtasya dharṇasi kad varuṇasya cakṣaṇam /
RV_1,105.06c kad aryamṇo mahas pathāti krāmema dūḍhyo vittam me asya rodasī //
RV_1,105.07a ahaṃ so asmi yaḥ purā sute vadāmi kāni cit /
RV_1,105.07c tam mā vyanty ādhyo vṛko na tṛṣṇajam mṛgaṃ vittam me asya rodasī //
RV_1,105.08a sam mā tapanty abhitaḥ sapatnīr iva parśavaḥ /
RV_1,105.08c mūṣo na śiśnā vy adanti mādhya stotāraṃ te śatakrato vittam me asya rodasī //
RV_1,105.09a amī ye sapta raśmayas tatrā me nābhir ātatā /
RV_1,105.09c tritas tad vedāptyaḥ sa jāmitvāya rebhati vittam me asya rodasī //
RV_1,105.10a amī ye pañcokṣaṇo madhye tasthur maho divaḥ /
RV_1,105.10c devatrā nu pravācyaṃ sadhrīcīnā ni vāvṛtur vittam me asya rodasī //
RV_1,105.11a suparṇā eta āsate madhya ārodhane divaḥ /
RV_1,105.11c te sedhanti patho vṛkaṃ tarantaṃ yahvatīr apo vittam me asya rodasī //
RV_1,105.12a navyaṃ tad ukthyaṃ hitaṃ devāsaḥ supravācanam /
RV_1,105.12c ṛtam arṣanti sindhavaḥ satyaṃ tātāna sūryo vittam me asya rodasī //
RV_1,105.13a agne tava tyad ukthyaṃ deveṣv asty āpyam /
RV_1,105.13c sa naḥ satto manuṣvad ā devān yakṣi viduṣṭaro vittam me asya rodasī //
RV_1,105.14a satto hotā manuṣvad ā devāṃ acchā viduṣṭaraḥ /
RV_1,105.14c agnir havyā suṣūdati devo deveṣu medhiro vittam me asya rodasī //
RV_1,105.15a brahmā kṛṇoti varuṇo gātuvidaṃ tam īmahe /
RV_1,105.15c vy ūrṇoti hṛdā matiṃ navyo jāyatām ṛtaṃ vittam me asya rodasī //
RV_1,105.16a asau yaḥ panthā ādityo divi pravācyaṃ kṛtaḥ /
RV_1,105.16c na sa devā atikrame tam martāso na paśyatha vittam me asya rodasī //
RV_1,105.17a tritaḥ kūpe 'vahito devān havata ūtaye /
RV_1,105.17c tac chuśrāva bṛhaspatiḥ kṛṇvann aṃhūraṇād uru vittam me asya rodasī //
RV_1,105.18a aruṇo mā sakṛd vṛkaḥ pathā yantaṃ dadarśa hi /
RV_1,105.18c uj jihīte nicāyyā taṣṭeva pṛṣṭyāmayī vittam me asya rodasī //
RV_1,105.19a enāṅgūṣeṇa vayam indravanto 'bhi ṣyāma vṛjane sarvavīrāḥ /
RV_1,105.19c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,106.01a indram mitraṃ varuṇam agnim ūtaye mārutaṃ śardho aditiṃ havāmahe /
RV_1,106.01c rathaṃ na durgād vasavaḥ sudānavo viśvasmān no aṃhaso niṣ pipartana //
RV_1,106.02a ta ādityā ā gatā sarvatātaye bhūta devā vṛtratūryeṣu śambhuvaḥ /
RV_1,106.02c rathaṃ na durgād vasavaḥ sudānavo viśvasmān no aṃhaso niṣ pipartana //
RV_1,106.03a avantu naḥ pitaraḥ supravācanā uta devī devaputre ṛtāvṛdhā /
RV_1,106.03c rathaṃ na durgād vasavaḥ sudānavo viśvasmān no aṃhaso niṣ pipartana //
RV_1,106.04a narāśaṃsaṃ vājinaṃ vājayann iha kṣayadvīram pūṣaṇaṃ sumnair īmahe /
RV_1,106.04c rathaṃ na durgād vasavaḥ sudānavo viśvasmān no aṃhaso niṣ pipartana //
RV_1,106.05a bṛhaspate sadam in naḥ sugaṃ kṛdhi śaṃ yor yat te manurhitaṃ tad īmahe /
RV_1,106.05c rathaṃ na durgād vasavaḥ sudānavo viśvasmān no aṃhaso niṣ pipartana //
RV_1,106.06a indraṃ kutso vṛtrahaṇaṃ śacīpatiṃ kāṭe nibāḷha ṛṣir ahvad ūtaye /
RV_1,106.06c rathaṃ na durgād vasavaḥ sudānavo viśvasmān no aṃhaso niṣ pipartana //
RV_1,106.07a devair no devy aditir ni pātu devas trātā trāyatām aprayucchan /
RV_1,106.07c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,107.01a yajño devānām praty eti sumnam ādityāso bhavatā mṛḷayantaḥ /
RV_1,107.01c ā vo 'rvācī sumatir vavṛtyād aṃhoś cid yā varivovittarāsat //
RV_1,107.02a upa no devā avasā gamantv aṅgirasāṃ sāmabhi stūyamānāḥ /
RV_1,107.02c indra indriyair maruto marudbhir ādityair no aditiḥ śarma yaṃsat //
RV_1,107.03a tan na indras tad varuṇas tad agnis tad aryamā tat savitā cano dhāt /
RV_1,107.03c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,108.01a ya indrāgnī citratamo ratho vām abhi viśvāni bhuvanāni caṣṭe /
RV_1,108.01c tenā yātaṃ sarathaṃ tasthivāṃsāthā somasya pibataṃ sutasya //
RV_1,108.02a yāvad idam bhuvanaṃ viśvam asty uruvyacā varimatā gabhīram /
RV_1,108.02c tāvāṃ ayam pātave somo astv aram indrāgnī manase yuvabhyām //
RV_1,108.03a cakrāthe hi sadhryaṅ nāma bhadraṃ sadhrīcīnā vṛtrahaṇā uta sthaḥ /
RV_1,108.03c tāv indrāgnī sadhryañcā niṣadyā vṛṣṇaḥ somasya vṛṣaṇā vṛṣethām //
RV_1,108.04a samiddheṣv agniṣv ānajānā yatasrucā barhir u tistirāṇā /
RV_1,108.04c tīvraiḥ somaiḥ pariṣiktebhir arvāg endrāgnī saumanasāya yātam //
RV_1,108.05a yānīndrāgnī cakrathur vīryāṇi yāni rūpāṇy uta vṛṣṇyāni /
RV_1,108.05c yā vām pratnāni sakhyā śivāni tebhiḥ somasya pibataṃ sutasya //
RV_1,108.06a yad abravam prathamaṃ vāṃ vṛṇāno 'yaṃ somo asurair no vihavyaḥ /
RV_1,108.06c tāṃ satyāṃ śraddhām abhy ā hi yātam athā somasya pibataṃ sutasya //
RV_1,108.07a yad indrāgnī madathaḥ sve duroṇe yad brahmaṇi rājani vā yajatrā /
RV_1,108.07c ataḥ pari vṛṣaṇāv ā hi yātam athā somasya pibataṃ sutasya //
RV_1,108.08a yad indrāgnī yaduṣu turvaśeṣu yad druhyuṣv anuṣu pūruṣu sthaḥ /
RV_1,108.08c ataḥ pari vṛṣaṇāv ā hi yātam athā somasya pibataṃ sutasya //
RV_1,108.09a yad indrāgnī avamasyām pṛthivyām madhyamasyām paramasyām uta sthaḥ /
RV_1,108.09c ataḥ pari vṛṣaṇāv ā hi yātam athā somasya pibataṃ sutasya //
RV_1,108.10a yad indrāgnī paramasyām pṛthivyām madhyamasyām avamasyām uta sthaḥ /
RV_1,108.10c ataḥ pari vṛṣaṇāv ā hi yātam athā somasya pibataṃ sutasya //
RV_1,108.11a yad indrāgnī divi ṣṭho yat pṛthivyāṃ yat parvateṣv oṣadhīṣv apsu /
RV_1,108.11c ataḥ pari vṛṣaṇāv ā hi yātam athā somasya pibataṃ sutasya //
RV_1,108.12a yad indrāgnī uditā sūryasya madhye divaḥ svadhayā mādayethe /
RV_1,108.12c ataḥ pari vṛṣaṇāv ā hi yātam athā somasya pibataṃ sutasya //
RV_1,108.13a evendrāgnī papivāṃsā sutasya viśvāsmabhyaṃ saṃ jayataṃ dhanāni /
RV_1,108.13c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,109.01a vi hy akhyam manasā vasya icchann indrāgnī jñāsa uta vā sajātān /
RV_1,109.01c nānyā yuvat pramatir asti mahyaṃ sa vāṃ dhiyaṃ vājayantīm atakṣam //
RV_1,109.02a aśravaṃ hi bhūridāvattarā vāṃ vijāmātur uta vā ghā syālāt /
RV_1,109.02c athā somasya prayatī yuvabhyām indrāgnī stomaṃ janayāmi navyam //
RV_1,109.03a mā cchedma raśmīṃr iti nādhamānāḥ pitṝṇāṃ śaktīr anuyacchamānāḥ /
RV_1,109.03c indrāgnibhyāṃ kaṃ vṛṣaṇo madanti tā hy adrī dhiṣaṇāyā upasthe //
RV_1,109.04a yuvābhyāṃ devī dhiṣaṇā madāyendrāgnī somam uśatī sunoti /
RV_1,109.04c tāv aśvinā bhadrahastā supāṇī ā dhāvatam madhunā pṛṅktam apsu //
RV_1,109.05a yuvām indrāgnī vasuno vibhāge tavastamā śuśrava vṛtrahatye /
RV_1,109.05c tāv āsadyā barhiṣi yajñe asmin pra carṣaṇī mādayethāṃ sutasya //
RV_1,109.06a pra carṣaṇibhyaḥ pṛtanāhaveṣu pra pṛthivyā riricāthe divaś ca /
RV_1,109.06c pra sindhubhyaḥ pra giribhyo mahitvā prendrāgnī viśvā bhuvanāty anyā //
RV_1,109.07a ā bharataṃ śikṣataṃ vajrabāhū asmāṃ indrāgnī avataṃ śacībhiḥ /
RV_1,109.07c ime nu te raśmayaḥ sūryasya yebhiḥ sapitvam pitaro na āsan //
RV_1,109.08a purandarā śikṣataṃ vajrahastāsmāṃ indrāgnī avatam bhareṣu /
RV_1,109.08c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,110.01a tatam me apas tad u tāyate punaḥ svādiṣṭhā dhītir ucathāya śasyate /
RV_1,110.01c ayaṃ samudra iha viśvadevyaḥ svāhākṛtasya sam u tṛpṇuta ṛbhavaḥ //
RV_1,110.02a ābhogayam pra yad icchanta aitanāpākāḥ prāñco mama ke cid āpayaḥ /
RV_1,110.02c saudhanvanāsaś caritasya bhūmanāgacchata savitur dāśuṣo gṛham //
RV_1,110.03a tat savitā vo 'mṛtatvam āsuvad agohyaṃ yac chravayanta aitana /
RV_1,110.03c tyaṃ cic camasam asurasya bhakṣaṇam ekaṃ santam akṛṇutā caturvayam //
RV_1,110.04a viṣṭvī śamī taraṇitvena vāghato martāsaḥ santo amṛtatvam ānaśuḥ /
RV_1,110.04c saudhanvanā ṛbhavaḥ sūracakṣasaḥ saṃvatsare sam apṛcyanta dhītibhiḥ //
RV_1,110.05a kṣetram iva vi mamus tejanenaṃ ekam pātram ṛbhavo jehamānam /
RV_1,110.05c upastutā upamaṃ nādhamānā amartyeṣu śrava icchamānāḥ //
RV_1,110.06a ā manīṣām antarikṣasya nṛbhyaḥ sruceva ghṛtaṃ juhavāma vidmanā /
RV_1,110.06c taraṇitvā ye pitur asya saścira ṛbhavo vājam aruhan divo rajaḥ //
RV_1,110.07a ṛbhur na indraḥ śavasā navīyān ṛbhur vājebhir vasubhir vasur dadiḥ /
RV_1,110.07c yuṣmākaṃ devā avasāhani priye 'bhi tiṣṭhema pṛtsutīr asunvatām //
RV_1,110.08a niś carmaṇa ṛbhavo gām apiṃśata saṃ vatsenāsṛjatā mātaram punaḥ /
RV_1,110.08c saudhanvanāsaḥ svapasyayā naro jivrī yuvānā pitarākṛṇotana //
RV_1,110.09a vājebhir no vājasātāv aviḍḍhy ṛbhumāṃ indra citram ā darṣi rādhaḥ /
RV_1,110.09c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,111.01a takṣan rathaṃ suvṛtaṃ vidmanāpasas takṣan harī indravāhā vṛṣaṇvasū /
RV_1,111.01c takṣan pitṛbhyām ṛbhavo yuvad vayas takṣan vatsāya mātaraṃ sacābhuvam //
RV_1,111.02a ā no yajñāya takṣata ṛbhumad vayaḥ kratve dakṣāya suprajāvatīm iṣam /
RV_1,111.02c yathā kṣayāma sarvavīrayā viśā tan naḥ śardhāya dhāsathā sv indriyam //
RV_1,111.03a ā takṣata sātim asmabhyam ṛbhavaḥ sātiṃ rathāya sātim arvate naraḥ /
RV_1,111.03c sātiṃ no jaitrīṃ sam maheta viśvahā jāmim ajāmim pṛtanāsu sakṣaṇim //
RV_1,111.04a ṛbhukṣaṇam indram ā huva ūtaya ṛbhūn vājān marutaḥ somapītaye /
RV_1,111.04c ubhā mitrāvaruṇā nūnam aśvinā te no hinvantu sātaye dhiye jiṣe //
RV_1,111.05a ṛbhur bharāya saṃ śiśātu sātiṃ samaryajid vājo asmāṃ aviṣṭu /
RV_1,111.05c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,112.01a īḷe dyāvāpṛthivī pūrvacittaye 'gniṃ gharmaṃ surucaṃ yāmann iṣṭaye /
RV_1,112.01c yābhir bhare kāram aṃśāya jinvathas tābhir ū ṣu ūtibhir aśvinā gatam //
RV_1,112.02a yuvor dānāya subharā asaścato ratham ā tasthur vacasaṃ na mantave /
RV_1,112.02c yābhir dhiyo 'vathaḥ karmann iṣṭaye tābhir ū ṣu ūtibhir aśvinā gatam //
RV_1,112.03a yuvaṃ tāsāṃ divyasya praśāsane viśāṃ kṣayatho amṛtasya majmanā /
RV_1,112.03c yābhir dhenum asvam pinvatho narā tābhir ū ṣu ūtibhir aśvinā gatam //
RV_1,112.04a yābhiḥ parijmā tanayasya majmanā dvimātā tūrṣu taraṇir vibhūṣati /
RV_1,112.04c yābhis trimantur abhavad vicakṣaṇas tābhir ū ṣu ūtibhir aśvinā gatam //
RV_1,112.05a yābhī rebhaṃ nivṛtaṃ sitam adbhya ud vandanam airayataṃ svar dṛśe /
RV_1,112.05c yābhiḥ kaṇvam pra siṣāsantam āvataṃ tābhir ū ṣu ūtibhir aśvinā gatam //
RV_1,112.06a yābhir antakaṃ jasamānam āraṇe bhujyuṃ yābhir avyathibhir jijinvathuḥ /
RV_1,112.06c yābhiḥ karkandhuṃ vayyaṃ ca jinvathas tābhir ū ṣu ūtibhir aśvinā gatam //
RV_1,112.07a yābhiḥ śucantiṃ dhanasāṃ suṣaṃsadaṃ taptaṃ gharmam omyāvantam atraye /
RV_1,112.07c yābhiḥ pṛśnigum purukutsam āvataṃ tābhir ū ṣu ūtibhir aśvinā gatam //
RV_1,112.08a yābhiḥ śacībhir vṛṣaṇā parāvṛjam prāndhaṃ śroṇaṃ cakṣasa etave kṛthaḥ /
RV_1,112.08c yābhir vartikāṃ grasitām amuñcataṃ tābhir ū ṣu ūtibhir aśvinā gatam //
RV_1,112.09a yābhiḥ sindhum madhumantam asaścataṃ vasiṣṭhaṃ yābhir ajarāv ajinvatam /
RV_1,112.09c yābhiḥ kutsaṃ śrutaryaṃ naryam āvataṃ tābhir ū ṣu ūtibhir aśvinā gatam //
RV_1,112.10a yābhir viśpalāṃ dhanasām atharvyaṃ sahasramīḷha ājāv ajinvatam /
RV_1,112.10c yābhir vaśam aśvyam preṇim āvataṃ tābhir ū ṣu ūtibhir aśvinā gatam //
RV_1,112.11a yābhiḥ sudānū auśijāya vaṇije dīrghaśravase madhu kośo akṣarat /
RV_1,112.11c kakṣīvantaṃ stotāraṃ yābhir āvataṃ tābhir ū ṣu ūtibhir aśvinā gatam //
RV_1,112.12a yābhī rasāṃ kṣodasodnaḥ pipinvathur anaśvaṃ yābhī ratham āvataṃ jiṣe /
RV_1,112.12c yābhis triśoka usriyā udājata tābhir ū ṣu ūtibhir aśvinā gatam //
RV_1,112.13a yābhiḥ sūryam pariyāthaḥ parāvati mandhātāraṃ kṣaitrapatyeṣv āvatam /
RV_1,112.13c yābhir vipram pra bharadvājam āvataṃ tābhir ū ṣu ūtibhir aśvinā gatam //
RV_1,112.14a yābhir mahām atithigvaṃ kaśojuvaṃ divodāsaṃ śambarahatya āvatam /
RV_1,112.14c yābhiḥ pūrbhidye trasadasyum āvataṃ tābhir ū ṣu ūtibhir aśvinā gatam //
RV_1,112.15a yābhir vamraṃ vipipānam upastutaṃ kaliṃ yābhir vittajāniṃ duvasyathaḥ /
RV_1,112.15c yābhir vyaśvam uta pṛthim āvataṃ tābhir ū ṣu ūtibhir aśvinā gatam //
RV_1,112.16a yābhir narā śayave yābhir atraye yābhiḥ purā manave gātum īṣathuḥ /
RV_1,112.16c yābhiḥ śārīr ājataṃ syūmaraśmaye tābhir ū ṣu ūtibhir aśvinā gatam //
RV_1,112.17a yābhiḥ paṭharvā jaṭharasya majmanāgnir nādīdec cita iddho ajmann ā /
RV_1,112.17c yābhiḥ śaryātam avatho mahādhane tābhir ū ṣu ūtibhir aśvinā gatam //
RV_1,112.18a yābhir aṅgiro manasā niraṇyatho 'graṃ gacchatho vivare goarṇasaḥ /
RV_1,112.18c yābhir manuṃ śūram iṣā samāvataṃ tābhir ū ṣu ūtibhir aśvinā gatam //
RV_1,112.19a yābhiḥ patnīr vimadāya nyūhathur ā gha vā yābhir aruṇīr aśikṣatam /
RV_1,112.19c yābhiḥ sudāsa ūhathuḥ sudevyaṃ tābhir ū ṣu ūtibhir aśvinā gatam //
RV_1,112.20a yābhiḥ śantātī bhavatho dadāśuṣe bhujyuṃ yābhir avatho yābhir adhrigum /
RV_1,112.20c omyāvatīṃ subharām ṛtastubhaṃ tābhir ū ṣu ūtibhir aśvinā gatam //
RV_1,112.21a yābhiḥ kṛśānum asane duvasyatho jave yābhir yūno arvantam āvatam /
RV_1,112.21c madhu priyam bharatho yat saraḍbhyas tābhir ū ṣu ūtibhir aśvinā gatam //
RV_1,112.22a yābhir naraṃ goṣuyudhaṃ nṛṣāhye kṣetrasya sātā tanayasya jinvathaḥ /
RV_1,112.22c yābhī rathāṃ avatho yābhir arvatas tābhir ū ṣu ūtibhir aśvinā gatam //
RV_1,112.23a yābhiḥ kutsam ārjuneyaṃ śatakratū pra turvītim pra ca dabhītim āvatam /
RV_1,112.23c yābhir dhvasantim puruṣantim āvataṃ tābhir ū ṣu ūtibhir aśvinā gatam //
RV_1,112.24a apnasvatīm aśvinā vācam asme kṛtaṃ no dasrā vṛṣaṇā manīṣām /
RV_1,112.24c adyūtye 'vase ni hvaye vāṃ vṛdhe ca no bhavataṃ vājasātau //
RV_1,112.25a dyubhir aktubhiḥ pari pātam asmān ariṣṭebhir aśvinā saubhagebhiḥ /
RV_1,112.25c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,113.01a idaṃ śreṣṭhaṃ jyotiṣāṃ jyotir āgāc citraḥ praketo ajaniṣṭa vibhvā /
RV_1,113.01c yathā prasūtā savituḥ savāyaṃ evā rātry uṣase yonim āraik //
RV_1,113.02a ruśadvatsā ruśatī śvetyāgād āraig u kṛṣṇā sadanāny asyāḥ /
RV_1,113.02c samānabandhū amṛte anūcī dyāvā varṇaṃ carata āmināne //
RV_1,113.03a samāno adhvā svasror anantas tam anyānyā carato devaśiṣṭe /
RV_1,113.03c na methete na tasthatuḥ sumeke naktoṣāsā samanasā virūpe //
RV_1,113.04a bhāsvatī netrī sūnṛtānām aceti citrā vi duro na āvaḥ /
RV_1,113.04c prārpyā jagad vy u no rāyo akhyad uṣā ajīgar bhuvanāni viśvā //
RV_1,113.05a jihmaśye caritave maghony ābhogaya iṣṭaye rāya u tvam /
RV_1,113.05c dabhram paśyadbhya urviyā vicakṣa uṣā ajīgar bhuvanāni viśvā //
RV_1,113.06a kṣatrāya tvaṃ śravase tvam mahīyā iṣṭaye tvam artham iva tvam ityai /
RV_1,113.06c visadṛśā jīvitābhipracakṣa uṣā ajīgar bhuvanāni viśvā //
RV_1,113.07a eṣā divo duhitā praty adarśi vyucchantī yuvatiḥ śukravāsāḥ /
RV_1,113.07c viśvasyeśānā pārthivasya vasva uṣo adyeha subhage vy uccha //
RV_1,113.08a parāyatīnām anv eti pātha āyatīnām prathamā śaśvatīnām /
RV_1,113.08c vyucchantī jīvam udīrayanty uṣā mṛtaṃ kaṃ cana bodhayantī //
RV_1,113.09a uṣo yad agniṃ samidhe cakartha vi yad āvaś cakṣasā sūryasya /
RV_1,113.09c yan mānuṣān yakṣyamāṇāṃ ajīgas tad deveṣu cakṛṣe bhadram apnaḥ //
RV_1,113.10a kiyāty ā yat samayā bhavāti yā vyūṣur yāś ca nūnaṃ vyucchān /
RV_1,113.10c anu pūrvāḥ kṛpate vāvaśānā pradīdhyānā joṣam anyābhir eti //
RV_1,113.11a īyuṣ ṭe ye pūrvatarām apaśyan vyucchantīm uṣasam martyāsaḥ /
RV_1,113.11c asmābhir ū nu praticakṣyābhūd o te yanti ye aparīṣu paśyān //
RV_1,113.12a yāvayaddveṣā ṛtapā ṛtejāḥ sumnāvarī sūnṛtā īrayantī /
RV_1,113.12c sumaṅgalīr bibhratī devavītim ihādyoṣaḥ śreṣṭhatamā vy uccha //
RV_1,113.13a śaśvat puroṣā vy uvāsa devy atho adyedaṃ vy āvo maghonī /
RV_1,113.13c atho vy ucchād uttarāṃ anu dyūn ajarāmṛtā carati svadhābhiḥ //
RV_1,113.14a vy añjibhir diva ātāsv adyaud apa kṛṣṇāṃ nirṇijaṃ devy āvaḥ /
RV_1,113.14c prabodhayanty aruṇebhir aśvair oṣā yāti suyujā rathena //
RV_1,113.15a āvahantī poṣyā vāryāṇi citraṃ ketuṃ kṛṇute cekitānā /
RV_1,113.15c īyuṣīṇām upamā śaśvatīnāṃ vibhātīnām prathamoṣā vy aśvait //
RV_1,113.16a ud īrdhvaṃ jīvo asur na āgād apa prāgāt tama ā jyotir eti /
RV_1,113.16c āraik panthāṃ yātave sūryāyāganma yatra pratiranta āyuḥ //
RV_1,113.17a syūmanā vāca ud iyarti vahni stavāno rebha uṣaso vibhātīḥ /
RV_1,113.17c adyā tad uccha gṛṇate maghony asme āyur ni didīhi prajāvat //
RV_1,113.18a yā gomatīr uṣasaḥ sarvavīrā vyucchanti dāśuṣe martyāya /
RV_1,113.18c vāyor iva sūnṛtānām udarke tā aśvadā aśnavat somasutvā //
RV_1,113.19a mātā devānām aditer anīkaṃ yajñasya ketur bṛhatī vi bhāhi /
RV_1,113.19c praśastikṛd brahmaṇe no vy ucchā no jane janaya viśvavāre //
RV_1,113.20a yac citram apna uṣaso vahantījānāya śaśamānāya bhadram /
RV_1,113.20c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,114.01a imā rudrāya tavase kapardine kṣayadvīrāya pra bharāmahe matīḥ /
RV_1,114.01c yathā śam asad dvipade catuṣpade viśvam puṣṭaṃ grāme asminn anāturam //
RV_1,114.02a mṛḷā no rudrota no mayas kṛdhi kṣayadvīrāya namasā vidhema te /
RV_1,114.02c yac chaṃ ca yoś ca manur āyeje pitā tad aśyāma tava rudra praṇītiṣu //
RV_1,114.03a aśyāma te sumatiṃ devayajyayā kṣayadvīrasya tava rudra mīḍhvaḥ /
RV_1,114.03c sumnāyann id viśo asmākam ā carāriṣṭavīrā juhavāma te haviḥ //
RV_1,114.04a tveṣaṃ vayaṃ rudraṃ yajñasādhaṃ vaṅkuṃ kavim avase ni hvayāmahe /
RV_1,114.04c āre asmad daivyaṃ heḷo asyatu sumatim id vayam asyā vṛṇīmahe //
RV_1,114.05a divo varāham aruṣaṃ kapardinaṃ tveṣaṃ rūpaṃ namasā ni hvayāmahe /
RV_1,114.05c haste bibhrad bheṣajā vāryāṇi śarma varma cchardir asmabhyaṃ yaṃsat //
RV_1,114.06a idam pitre marutām ucyate vacaḥ svādoḥ svādīyo rudrāya vardhanam /
RV_1,114.06c rāsvā ca no amṛta martabhojanaṃ tmane tokāya tanayāya mṛḷa //
RV_1,114.07a mā no mahāntam uta mā no arbhakam mā na ukṣantam uta mā na ukṣitam /
RV_1,114.07c mā no vadhīḥ pitaram mota mātaram mā naḥ priyās tanvo rudra rīriṣaḥ //
RV_1,114.08a mā nas toke tanaye mā na āyau mā no goṣu mā no aśveṣu rīriṣaḥ /
RV_1,114.08c vīrān mā no rudra bhāmito vadhīr haviṣmantaḥ sadam it tvā havāmahe //
RV_1,114.09a upa te stomān paśupā ivākaraṃ rāsvā pitar marutāṃ sumnam asme /
RV_1,114.09c bhadrā hi te sumatir mṛḷayattamāthā vayam ava it te vṛṇīmahe //
RV_1,114.10a āre te goghnam uta pūruṣaghnaṃ kṣayadvīra sumnam asme te astu /
RV_1,114.10c mṛḷā ca no adhi ca brūhi devādhā ca naḥ śarma yaccha dvibarhāḥ //
RV_1,114.11a avocāma namo asmā avasyavaḥ śṛṇotu no havaṃ rudro marutvān /
RV_1,114.11c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,115.01a citraṃ devānām ud agād anīkaṃ cakṣur mitrasya varuṇasyāgneḥ /
RV_1,115.01c āprā dyāvāpṛthivī antarikṣaṃ sūrya ātmā jagatas tasthuṣaś ca //
RV_1,115.02a sūryo devīm uṣasaṃ rocamānām maryo na yoṣām abhy eti paścāt /
RV_1,115.02c yatrā naro devayanto yugāni vitanvate prati bhadrāya bhadram //
RV_1,115.03a bhadrā aśvā haritaḥ sūryasya citrā etagvā anumādyāsaḥ /
RV_1,115.03c namasyanto diva ā pṛṣṭham asthuḥ pari dyāvāpṛthivī yanti sadyaḥ //
RV_1,115.04a tat sūryasya devatvaṃ tan mahitvam madhyā kartor vitataṃ saṃ jabhāra /
RV_1,115.04c yaded ayukta haritaḥ sadhasthād ād rātrī vāsas tanute simasmai //
RV_1,115.05a tan mitrasya varuṇasyābhicakṣe sūryo rūpaṃ kṛṇute dyor upasthe /
RV_1,115.05c anantam anyad ruśad asya pājaḥ kṛṣṇam anyad dharitaḥ sam bharanti //
RV_1,115.06a adyā devā uditā sūryasya nir aṃhasaḥ pipṛtā nir avadyāt /
RV_1,115.06c tan no mitro varuṇo māmahantām aditiḥ sindhuḥ pṛthivī uta dyauḥ //
RV_1,116.01a nāsatyābhyām barhir iva pra vṛñje stomāṃ iyarmy abhriyeva vātaḥ /
RV_1,116.01c yāv arbhagāya vimadāya jāyāṃ senājuvā nyūhatū rathena //
RV_1,116.02a vīḷupatmabhir āśuhemabhir vā devānāṃ vā jūtibhiḥ śāśadānā /
RV_1,116.02c tad rāsabho nāsatyā sahasram ājā yamasya pradhane jigāya //
RV_1,116.03a tugro ha bhujyum aśvinodameghe rayiṃ na kaś cin mamṛvāṃ avāhāḥ /
RV_1,116.03c tam ūhathur naubhir ātmanvatībhir antarikṣaprudbhir apodakābhiḥ //
RV_1,116.04a tisraḥ kṣapas trir ahātivrajadbhir nāsatyā bhujyum ūhathuḥ pataṅgaiḥ /
RV_1,116.04c samudrasya dhanvann ārdrasya pāre tribhī rathaiḥ śatapadbhiḥ ṣaḷaśvaiḥ //
RV_1,116.05a anārambhaṇe tad avīrayethām anāsthāne agrabhaṇe samudre /
RV_1,116.05c yad aśvinā ūhathur bhujyum astaṃ śatāritrāṃ nāvam ātasthivāṃsam //
RV_1,116.06a yam aśvinā dadathuḥ śvetam aśvam aghāśvāya śaśvad it svasti /
RV_1,116.06c tad vāṃ dātram mahi kīrtenyam bhūt paidvo vājī sadam id dhavyo aryaḥ //
RV_1,116.07a yuvaṃ narā stuvate pajriyāya kakṣīvate aradatam purandhim /
RV_1,116.07c kārotarāc chaphād aśvasya vṛṣṇaḥ śataṃ kumbhāṃ asiñcataṃ surāyāḥ //
RV_1,116.08a himenāgniṃ ghraṃsam avārayethām pitumatīm ūrjam asmā adhattam /
RV_1,116.08c ṛbīse atrim aśvināvanītam un ninyathuḥ sarvagaṇaṃ svasti //
RV_1,116.09a parāvataṃ nāsatyānudethām uccābudhnaṃ cakrathur jihmabāram /
RV_1,116.09c kṣarann āpo na pāyanāya rāye sahasrāya tṛṣyate gotamasya //
RV_1,116.10a jujuruṣo nāsatyota vavrim prāmuñcataṃ drāpim iva cyavānāt /
RV_1,116.10c prātirataṃ jahitasyāyur dasrād it patim akṛṇutaṃ kanīnām //
RV_1,116.11a tad vāṃ narā śaṃsyaṃ rādhyaṃ cābhiṣṭiman nāsatyā varūtham /
RV_1,116.11c yad vidvāṃsā nidhim ivāpagūḷham ud darśatād ūpathur vandanāya //
RV_1,116.12a tad vāṃ narā sanaye daṃsa ugram āviṣ kṛṇomi tanyatur na vṛṣṭim /
RV_1,116.12c dadhyaṅ ha yan madhv ātharvaṇo vām aśvasya śīrṣṇā pra yad īm uvāca //
RV_1,116.13a ajohavīn nāsatyā karā vām mahe yāman purubhujā purandhiḥ /
RV_1,116.13c śrutaṃ tac chāsur iva vadhrimatyā hiraṇyahastam aśvināv adattam //
RV_1,116.14a āsno vṛkasya vartikām abhīke yuvaṃ narā nāsatyāmumuktam /
RV_1,116.14c uto kavim purubhujā yuvaṃ ha kṛpamāṇam akṛṇutaṃ vicakṣe //
RV_1,116.15a caritraṃ hi ver ivācchedi parṇam ājā khelasya paritakmyāyām /
RV_1,116.15c sadyo jaṅghām āyasīṃ viśpalāyai dhane hite sartave praty adhattam //
RV_1,116.16a śatam meṣān vṛkye cakṣadānam ṛjrāśvaṃ tam pitāndhaṃ cakāra /
RV_1,116.16c tasmā akṣī nāsatyā vicakṣa ādhattaṃ dasrā bhiṣajāv anarvan //
RV_1,116.17a ā vāṃ rathaṃ duhitā sūryasya kārṣmevātiṣṭhad arvatā jayantī /
RV_1,116.17c viśve devā anv amanyanta hṛdbhiḥ sam u śriyā nāsatyā sacethe //
RV_1,116.18a yad ayātaṃ divodāsāya vartir bharadvājāyāśvinā hayantā /
RV_1,116.18c revad uvāha sacano ratho vāṃ vṛṣabhaś ca śiṃśumāraś ca yuktā //
RV_1,116.19a rayiṃ sukṣatraṃ svapatyam āyuḥ suvīryaṃ nāsatyā vahantā /
RV_1,116.19c ā jahnāvīṃ samanasopa vājais trir ahno bhāgaṃ dadhatīm ayātam //
RV_1,116.20a pariviṣṭaṃ jāhuṣaṃ viśvataḥ sīṃ sugebhir naktam ūhathū rajobhiḥ /
RV_1,116.20c vibhindunā nāsatyā rathena vi parvatāṃ ajarayū ayātam //
RV_1,116.21a ekasyā vastor āvataṃ raṇāya vaśam aśvinā sanaye sahasrā /
RV_1,116.21c nir ahataṃ ducchunā indravantā pṛthuśravaso vṛṣaṇāv arātīḥ //
RV_1,116.22a śarasya cid ārcatkasyāvatād ā nīcād uccā cakrathuḥ pātave vāḥ /
RV_1,116.22c śayave cin nāsatyā śacībhir jasuraye staryam pipyathur gām //
RV_1,116.23a avasyate stuvate kṛṣṇiyāya ṛjūyate nāsatyā śacībhiḥ /
RV_1,116.23c paśuṃ na naṣṭam iva darśanāya viṣṇāpvaṃ dadathur viśvakāya //
RV_1,116.24a daśa rātrīr aśivenā nava dyūn avanaddhaṃ śnathitam apsv antaḥ /
RV_1,116.24c viprutaṃ rebham udani pravṛktam un ninyathuḥ somam iva sruveṇa //
RV_1,116.25a pra vāṃ daṃsāṃsy aśvināv avocam asya patiḥ syāṃ sugavaḥ suvīraḥ /
RV_1,116.25c uta paśyann aśnuvan dīrgham āyur astam ivej jarimāṇaṃ jagamyām //
RV_1,117.01a madhvaḥ somasyāśvinā madāya pratno hotā vivāsate vām /
RV_1,117.01c barhiṣmatī rātir viśritā gīr iṣā yātaṃ nāsatyopa vājaiḥ //
RV_1,117.02a yo vām aśvinā manaso javīyān rathaḥ svaśvo viśa ājigāti /
RV_1,117.02c yena gacchathaḥ sukṛto duroṇaṃ tena narā vartir asmabhyaṃ yātam //
RV_1,117.03a ṛṣiṃ narāv aṃhasaḥ pāñcajanyam ṛbīsād atrim muñcatho gaṇena /
RV_1,117.03c minantā dasyor aśivasya māyā anupūrvaṃ vṛṣaṇā codayantā //
RV_1,117.04a aśvaṃ na gūḷham aśvinā durevair ṛṣiṃ narā vṛṣaṇā rebham apsu /
RV_1,117.04c saṃ taṃ riṇītho viprutaṃ daṃsobhir na vāṃ jūryanti pūrvyā kṛtāni //
RV_1,117.05a suṣupvāṃsaṃ na nirṛter upasthe sūryaṃ na dasrā tamasi kṣiyantam /
RV_1,117.05c śubhe rukmaṃ na darśataṃ nikhātam ud ūpathur aśvinā vandanāya //
RV_1,117.06a tad vāṃ narā śaṃsyam pajriyeṇa kakṣīvatā nāsatyā parijman /
RV_1,117.06c śaphād aśvasya vājino janāya śataṃ kumbhāṃ asiñcatam madhūnām //
RV_1,117.07a yuvaṃ narā stuvate kṛṣṇiyāya viṣṇāpvaṃ dadathur viśvakāya /
RV_1,117.07c ghoṣāyai cit pitṛṣade duroṇe patiṃ jūryantyā aśvināv adattam //
RV_1,117.08a yuvaṃ śyāvāya ruśatīm adattam mahaḥ kṣoṇasyāśvinā kaṇvāya /
RV_1,117.08c pravācyaṃ tad vṛṣaṇā kṛtaṃ vāṃ yan nārṣadāya śravo adhyadhattam //
RV_1,117.09a purū varpāṃsy aśvinā dadhānā ni pedava ūhathur āśum aśvam /
RV_1,117.09c sahasrasāṃ vājinam apratītam ahihanaṃ śravasyaṃ tarutram //
RV_1,117.10a etāni vāṃ śravasyā sudānū brahmāṅgūṣaṃ sadanaṃ rodasyoḥ /
RV_1,117.10c yad vām pajrāso aśvinā havante yātam iṣā ca viduṣe ca vājam //
RV_1,117.11a sūnor mānenāśvinā gṛṇānā vājaṃ viprāya bhuraṇā radantā /
RV_1,117.11c agastye brahmaṇā vāvṛdhānā saṃ viśpalāṃ nāsatyāriṇītam //
RV_1,117.12a kuha yāntā suṣṭutiṃ kāvyasya divo napātā vṛṣaṇā śayutrā /
RV_1,117.12c hiraṇyasyeva kalaśaṃ nikhātam ud ūpathur daśame aśvināhan //
RV_1,117.13a yuvaṃ cyavānam aśvinā jarantam punar yuvānaṃ cakrathuḥ śacībhiḥ /
RV_1,117.13c yuvo rathaṃ duhitā sūryasya saha śriyā nāsatyāvṛṇīta //
RV_1,117.14a yuvaṃ tugrāya pūrvyebhir evaiḥ punarmanyāv abhavataṃ yuvānā /
RV_1,117.14c yuvam bhujyum arṇaso niḥ samudrād vibhir ūhathur ṛjrebhir aśvaiḥ //
RV_1,117.15a ajohavīd aśvinā taugryo vām proḷhaḥ samudram avyathir jaganvān /
RV_1,117.15c niṣ ṭam ūhathuḥ suyujā rathena manojavasā vṛṣaṇā svasti //
RV_1,117.16a ajohavīd aśvinā vartikā vām āsno yat sīm amuñcataṃ vṛkasya /
RV_1,117.16c vi jayuṣā yayathuḥ sānv adrer jātaṃ viṣvāco ahataṃ viṣeṇa //
RV_1,117.17a śatam meṣān vṛkye māmahānaṃ tamaḥ praṇītam aśivena pitrā /
RV_1,117.17c ākṣī ṛjrāśve aśvināv adhattaṃ jyotir andhāya cakrathur vicakṣe //
RV_1,117.18a śunam andhāya bharam ahvayat sā vṛkīr aśvinā vṛṣaṇā nareti /
RV_1,117.18c jāraḥ kanīna iva cakṣadāna ṛjrāśvaḥ śatam ekaṃ ca meṣān //
RV_1,117.19a mahī vām ūtir aśvinā mayobhūr uta srāmaṃ dhiṣṇyā saṃ riṇīthaḥ /
RV_1,117.19c athā yuvām id ahvayat purandhir āgacchataṃ sīṃ vṛṣaṇāv avobhiḥ //
RV_1,117.20a adhenuṃ dasrā staryaṃ viṣaktām apinvataṃ śayave aśvinā gām /
RV_1,117.20c yuvaṃ śacībhir vimadāya jāyāṃ ny ūhathuḥ purumitrasya yoṣām //
RV_1,117.21a yavaṃ vṛkeṇāśvinā vapanteṣaṃ duhantā manuṣāya dasrā /
RV_1,117.21c abhi dasyum bakureṇā dhamantoru jyotiś cakrathur āryāya //
RV_1,117.22a ātharvaṇāyāśvinā dadhīce 'śvyaṃ śiraḥ praty airayatam /
RV_1,117.22c sa vām madhu pra vocad ṛtāyan tvāṣṭraṃ yad dasrāv apikakṣyaṃ vām //
RV_1,117.23a sadā kavī sumatim ā cake vāṃ viśvā dhiyo aśvinā prāvatam me /
RV_1,117.23c asme rayiṃ nāsatyā bṛhantam apatyasācaṃ śrutyaṃ rarāthām //
RV_1,117.24a hiraṇyahastam aśvinā rarāṇā putraṃ narā vadhrimatyā adattam /
RV_1,117.24c tridhā ha śyāvam aśvinā vikastam uj jīvasa airayataṃ sudānū //
RV_1,117.25a etāni vām aśvinā vīryāṇi pra pūrvyāṇy āyavo 'vocan /
RV_1,117.25c brahma kṛṇvanto vṛṣaṇā yuvabhyāṃ suvīrāso vidatham ā vadema //
RV_1,118.01a ā vāṃ ratho aśvinā śyenapatvā sumṛḷīkaḥ svavāṃ yātv arvāṅ /
RV_1,118.01c yo martyasya manaso javīyān trivandhuro vṛṣaṇā vātaraṃhāḥ //
RV_1,118.02a trivandhureṇa trivṛtā rathena tricakreṇa suvṛtā yātam arvāk /
RV_1,118.02c pinvataṃ gā jinvatam arvato no vardhayatam aśvinā vīram asme //
RV_1,118.03a pravadyāmanā suvṛtā rathena dasrāv imaṃ śṛṇutaṃ ślokam adreḥ /
RV_1,118.03c kim aṅga vām praty avartiṃ gamiṣṭhāhur viprāso aśvinā purājāḥ //
RV_1,118.04a ā vāṃ śyenāso aśvinā vahantu rathe yuktāsa āśavaḥ pataṅgāḥ /
RV_1,118.04c ye apturo divyāso na gṛdhrā abhi prayo nāsatyā vahanti //
RV_1,118.05a ā vāṃ rathaṃ yuvatis tiṣṭhad atra juṣṭvī narā duhitā sūryasya /
RV_1,118.05c pari vām aśvā vapuṣaḥ pataṅgā vayo vahantv aruṣā abhīke //
RV_1,118.06a ud vandanam airataṃ daṃsanābhir ud rebhaṃ dasrā vṛṣaṇā śacībhiḥ /
RV_1,118.06c niṣ ṭaugryam pārayathaḥ samudrāt punaś cyavānaṃ cakrathur yuvānam //
RV_1,118.07a yuvam atraye 'vanītāya taptam ūrjam omānam aśvināv adhattam /
RV_1,118.07c yuvaṃ kaṇvāyāpiriptāya cakṣuḥ praty adhattaṃ suṣṭutiṃ jujuṣāṇā //
RV_1,118.08a yuvaṃ dhenuṃ śayave nādhitāyāpinvatam aśvinā pūrvyāya /
RV_1,118.08c amuñcataṃ vartikām aṃhaso niḥ prati jaṅghāṃ viśpalāyā adhattam //
RV_1,118.09a yuvaṃ śvetam pedava indrajūtam ahihanam aśvinādattam aśvam /
RV_1,118.09c johūtram aryo abhibhūtim ugraṃ sahasrasāṃ vṛṣaṇaṃ vīḍvaṅgam //
RV_1,118.10a tā vāṃ narā sv avase sujātā havāmahe aśvinā nādhamānāḥ /
RV_1,118.10c ā na upa vasumatā rathena giro juṣāṇā suvitāya yātam //
RV_1,118.11a ā śyenasya javasā nūtanenāsme yātaṃ nāsatyā sajoṣāḥ /
RV_1,118.11c have hi vām aśvinā rātahavyaḥ śaśvattamāyā uṣaso vyuṣṭau //
RV_1,119.01a ā vāṃ ratham purumāyam manojuvaṃ jīrāśvaṃ yajñiyaṃ jīvase huve /
RV_1,119.01c sahasraketuṃ vaninaṃ śatadvasuṃ śruṣṭīvānaṃ varivodhām abhi prayaḥ //
RV_1,119.02a ūrdhvā dhītiḥ praty asya prayāmany adhāyi śasman sam ayanta ā diśaḥ /
RV_1,119.02c svadāmi gharmam prati yanty ūtaya ā vām ūrjānī ratham aśvināruhat //
RV_1,119.03a saṃ yan mithaḥ paspṛdhānāso agmata śubhe makhā amitā jāyavo raṇe /
RV_1,119.03c yuvor aha pravaṇe cekite ratho yad aśvinā vahathaḥ sūrim ā varam //
RV_1,119.04a yuvam bhujyum bhuramāṇaṃ vibhir gataṃ svayuktibhir nivahantā pitṛbhya ā /
RV_1,119.04c yāsiṣṭaṃ vartir vṛṣaṇā vijenyaṃ divodāsāya mahi ceti vām avaḥ //
RV_1,119.05a yuvor aśvinā vapuṣe yuvāyujaṃ rathaṃ vāṇī yematur asya śardhyam /
RV_1,119.05c ā vām patitvaṃ sakhyāya jagmuṣī yoṣāvṛṇīta jenyā yuvām patī //
RV_1,119.06a yuvaṃ rebham pariṣūter uruṣyatho himena gharmam paritaptam atraye /
RV_1,119.06c yuvaṃ śayor avasam pipyathur gavi pra dīrgheṇa vandanas tāry āyuṣā //
RV_1,119.07a yuvaṃ vandanaṃ nirṛtaṃ jaraṇyayā rathaṃ na dasrā karaṇā sam invathaḥ /
RV_1,119.07c kṣetrād ā vipraṃ janatho vipanyayā pra vām atra vidhate daṃsanā bhuvat //
RV_1,119.08a agacchataṃ kṛpamāṇam parāvati pituḥ svasya tyajasā nibādhitam /
RV_1,119.08c svarvatīr ita ūtīr yuvor aha citrā abhīke abhavann abhiṣṭayaḥ //
RV_1,119.09a uta syā vām madhuman makṣikārapan made somasyauśijo huvanyati /
RV_1,119.09c yuvaṃ dadhīco mana ā vivāsatho 'thā śiraḥ prati vām aśvyaṃ vadat //
RV_1,119.10a yuvam pedave puruvāram aśvinā spṛdhāṃ śvetaṃ tarutāraṃ duvasyathaḥ /
RV_1,119.10c śaryair abhidyum pṛtanāsu duṣṭaraṃ carkṛtyam indram iva carṣaṇīsaham //
RV_1,120.01a kā rādhad dhotrāśvinā vāṃ ko vāṃ joṣa ubhayoḥ /
RV_1,120.01c kathā vidhāty apracetāḥ //
RV_1,120.02a vidvāṃsāv id duraḥ pṛcched avidvān itthāparo acetāḥ /
RV_1,120.02c nū cin nu marte akrau //
RV_1,120.03a tā vidvāṃsā havāmahe vāṃ tā no vidvāṃsā manma vocetam adya /
RV_1,120.03c prārcad dayamāno yuvākuḥ //
RV_1,120.04a vi pṛcchāmi pākyā na devān vaṣaṭkṛtasyādbhutasya dasrā /
RV_1,120.04c pātaṃ ca sahyaso yuvaṃ ca rabhyaso naḥ //
RV_1,120.05a pra yā ghoṣe bhṛgavāṇe na śobhe yayā vācā yajati pajriyo vām /
RV_1,120.05c praiṣayur na vidvān //
RV_1,120.06a śrutaṃ gāyatraṃ takavānasyāhaṃ cid dhi rirebhāśvinā vām /
RV_1,120.06c ākṣī śubhas patī dan //
RV_1,120.07a yuvaṃ hy āstam maho ran yuvaṃ vā yan niratataṃsatam /
RV_1,120.07c tā no vasū sugopā syātam pātaṃ no vṛkād aghāyoḥ //
RV_1,120.08a mā kasmai dhātam abhy amitriṇe no mākutrā no gṛhebhyo dhenavo guḥ /
RV_1,120.08c stanābhujo aśiśvīḥ //
RV_1,120.09a duhīyan mitradhitaye yuvāku rāye ca no mimītaṃ vājavatyai /
RV_1,120.09c iṣe ca no mimītaṃ dhenumatyai //
RV_1,120.10a aśvinor asanaṃ ratham anaśvaṃ vājinīvatoḥ /
RV_1,120.10c tenāham bhūri cākana //
RV_1,120.11a ayaṃ samaha mā tanūhyāte janāṃ anu /
RV_1,120.11c somapeyaṃ sukho rathaḥ //
RV_1,120.12a adha svapnasya nir vide 'bhuñjataś ca revataḥ /
RV_1,120.12c ubhā tā basri naśyataḥ //
RV_1,121.01a kad itthā nṝṃḥ pātraṃ devayatāṃ śravad giro aṅgirasāṃ turaṇyan /
RV_1,121.01c pra yad ānaḍ viśa ā harmyasyoru kraṃsate adhvare yajatraḥ //
RV_1,121.02a stambhīd dha dyāṃ sa dharuṇam pruṣāyad ṛbhur vājāya draviṇaṃ naro goḥ /
RV_1,121.02c anu svajām mahiṣaś cakṣata vrām menām aśvasya pari mātaraṃ goḥ //
RV_1,121.03a nakṣad dhavam aruṇīḥ pūrvyaṃ rāṭ turo viśām aṅgirasām anu dyūn /
RV_1,121.03c takṣad vajraṃ niyutaṃ tastambhad dyāṃ catuṣpade naryāya dvipāde //
RV_1,121.04a asya made svaryaṃ dā ṛtāyāpīvṛtam usriyāṇām anīkam /
RV_1,121.04c yad dha prasarge trikakum nivartad apa druho mānuṣasya duro vaḥ //
RV_1,121.05a tubhyam payo yat pitarāv anītāṃ rādhaḥ suretas turaṇe bhuraṇyū /
RV_1,121.05c śuci yat te rekṇa āyajanta sabardughāyāḥ paya usriyāyāḥ //
RV_1,121.06a adha pra jajñe taraṇir mamattu pra rocy asyā uṣaso na sūraḥ /
RV_1,121.06c indur yebhir āṣṭa sveduhavyaiḥ sruveṇa siñcañ jaraṇābhi dhāma //
RV_1,121.07a svidhmā yad vanadhitir apasyāt sūro adhvare pari rodhanā goḥ /
RV_1,121.07c yad dha prabhāsi kṛtvyāṃ anu dyūn anarviśe paśviṣe turāya //
RV_1,121.08a aṣṭā maho diva ādo harī iha dyumnāsāham abhi yodhāna utsam /
RV_1,121.08c hariṃ yat te mandinaṃ dukṣan vṛdhe gorabhasam adribhir vātāpyam //
RV_1,121.09a tvam āyasam prati vartayo gor divo aśmānam upanītam ṛbhvā /
RV_1,121.09c kutsāya yatra puruhūta vanvañ chuṣṇam anantaiḥ pariyāsi vadhaiḥ //
RV_1,121.10a purā yat sūras tamaso apītes tam adrivaḥ phaligaṃ hetim asya /
RV_1,121.10c śuṣṇasya cit parihitaṃ yad ojo divas pari sugrathitaṃ tad ādaḥ //
RV_1,121.11a anu tvā mahī pājasī acakre dyāvākṣāmā madatām indra karman /
RV_1,121.11c tvaṃ vṛtram āśayānaṃ sirāsu maho vajreṇa siṣvapo varāhum //
RV_1,121.12a tvam indra naryo yāṃ avo nṝn tiṣṭhā vātasya suyujo vahiṣṭhān /
RV_1,121.12c yaṃ te kāvya uśanā mandinaṃ dād vṛtrahaṇam pāryaṃ tatakṣa vajram //
RV_1,121.13a tvaṃ sūro harito rāmayo nṝn bharac cakram etaśo nāyam indra /
RV_1,121.13c prāsya pāraṃ navatiṃ nāvyānām api kartam avartayo 'yajyūn //
RV_1,121.14a tvaṃ no asyā indra durhaṇāyāḥ pāhi vajrivo duritād abhīke /
RV_1,121.14c pra no vājān rathyo aśvabudhyān iṣe yandhi śravase sūnṛtāyai //
RV_1,121.15a mā sā te asmat sumatir vi dasad vājapramahaḥ sam iṣo varanta /
RV_1,121.15c ā no bhaja maghavan goṣv aryo maṃhiṣṭhās te sadhamādaḥ syāma //
RV_1,122.01a pra vaḥ pāntaṃ raghumanyavo 'ndho yajñaṃ rudrāya mīḷhuṣe bharadhvam /
RV_1,122.01c divo astoṣy asurasya vīrair iṣudhyeva maruto rodasyoḥ //
RV_1,122.02a patnīva pūrvahūtiṃ vāvṛdhadhyā uṣāsānaktā purudhā vidāne /
RV_1,122.02c starīr nātkaṃ vyutaṃ vasānā sūryasya śriyā sudṛśī hiraṇyaiḥ //
RV_1,122.03a mamattu naḥ parijmā vasarhā mamattu vāto apāṃ vṛṣaṇvān /
RV_1,122.03c śiśītam indrāparvatā yuvaṃ nas tan no viśve varivasyantu devāḥ //
RV_1,122.04a uta tyā me yaśasā śvetanāyai vyantā pāntauśijo huvadhyai /
RV_1,122.04c pra vo napātam apāṃ kṛṇudhvam pra mātarā rāspinasyāyoḥ //
RV_1,122.05a ā vo ruvaṇyum auśijo huvadhyai ghoṣeva śaṃsam arjunasya naṃśe /
RV_1,122.05c pra vaḥ pūṣṇe dāvana āṃ acchā voceya vasutātim agneḥ //
RV_1,122.06a śrutam me mitrāvaruṇā havemota śrutaṃ sadane viśvataḥ sīm /
RV_1,122.06c śrotu naḥ śroturātiḥ suśrotuḥ sukṣetrā sindhur adbhiḥ //
RV_1,122.07a stuṣe sā vāṃ varuṇa mitra rātir gavāṃ śatā pṛkṣayāmeṣu pajre /
RV_1,122.07c śrutarathe priyarathe dadhānāḥ sadyaḥ puṣṭiṃ nirundhānāso agman //
RV_1,122.08a asya stuṣe mahimaghasya rādhaḥ sacā sanema nahuṣaḥ suvīrāḥ /
RV_1,122.08c jano yaḥ pajrebhyo vājinīvān aśvāvato rathino mahyaṃ sūriḥ //
RV_1,122.09a jano yo mitrāvaruṇāv abhidhrug apo na vāṃ sunoty akṣṇayādhruk /
RV_1,122.09c svayaṃ sa yakṣmaṃ hṛdaye ni dhatta āpa yad īṃ hotrābhir ṛtāvā //
RV_1,122.10a sa vrādhato nahuṣo daṃsujūtaḥ śardhastaro narāṃ gūrtaśravāḥ /
RV_1,122.10c visṛṣṭarātir yāti bāḷhasṛtvā viśvāsu pṛtsu sadam ic chūraḥ //
RV_1,122.11a adha gmantā nahuṣo havaṃ sūreḥ śrotā rājāno amṛtasya mandrāḥ /
RV_1,122.11c nabhojuvo yan niravasya rādhaḥ praśastaye mahinā rathavate //
RV_1,122.12a etaṃ śardhaṃ dhāma yasya sūrer ity avocan daśatayasya naṃśe /
RV_1,122.12c dyumnāni yeṣu vasutātī rāran viśve sanvantu prabhṛtheṣu vājam //
RV_1,122.13a mandāmahe daśatayasya dhāser dvir yat pañca bibhrato yanty annā /
RV_1,122.13c kim iṣṭāśva iṣṭaraśmir eta īśānāsas taruṣa ṛñjate nṝn //
RV_1,122.14a hiraṇyakarṇam maṇigrīvam arṇas tan no viśve varivasyantu devāḥ /
RV_1,122.14c aryo giraḥ sadya ā jagmuṣīr osrāś cākantūbhayeṣv asme //
RV_1,122.15a catvāro mā maśarśārasya śiśvas trayo rājña āyavasasya jiṣṇoḥ /
RV_1,122.15c ratho vām mitrāvaruṇā dīrghāpsāḥ syūmagabhastiḥ sūro nādyaut //
RV_1,123.01a pṛthū ratho dakṣiṇāyā ayojy ainaṃ devāso amṛtāso asthuḥ /
RV_1,123.01c kṛṣṇād ud asthād aryā vihāyāś cikitsantī mānuṣāya kṣayāya //
RV_1,123.02a pūrvā viśvasmād bhuvanād abodhi jayantī vājam bṛhatī sanutrī /
RV_1,123.02c uccā vy akhyad yuvatiḥ punarbhūr oṣā agan prathamā pūrvahūtau //
RV_1,123.03a yad adya bhāgaṃ vibhajāsi nṛbhya uṣo devi martyatrā sujāte /
RV_1,123.03c devo no atra savitā damūnā anāgaso vocati sūryāya //
RV_1,123.04a gṛhaṃ-gṛham ahanā yāty acchā dive-dive adhi nāmā dadhānā /
RV_1,123.04c siṣāsantī dyotanā śaśvad āgād agram-agram id bhajate vasūnām //
RV_1,123.05a bhagasya svasā varuṇasya jāmir uṣaḥ sūnṛte prathamā jarasva /
RV_1,123.05c paścā sa daghyā yo aghasya dhātā jayema taṃ dakṣiṇayā rathena //
RV_1,123.06a ud īratāṃ sūnṛtā ut purandhīr ud agnayaḥ śuśucānāso asthuḥ /
RV_1,123.06c spārhā vasūni tamasāpagūḷhāviṣ kṛṇvanty uṣaso vibhātīḥ //
RV_1,123.07a apānyad ety abhy anyad eti viṣurūpe ahanī saṃ carete /
RV_1,123.07c parikṣitos tamo anyā guhākar adyaud uṣāḥ śośucatā rathena //
RV_1,123.08a sadṛśīr adya sadṛśīr id u śvo dīrghaṃ sacante varuṇasya dhāma /
RV_1,123.08c anavadyās triṃśataṃ yojanāny ekaikā kratum pari yanti sadyaḥ //
RV_1,123.09a jānaty ahnaḥ prathamasya nāma śukrā kṛṣṇād ajaniṣṭa śvitīcī /
RV_1,123.09c ṛtasya yoṣā na mināti dhāmāhar-ahar niṣkṛtam ācarantī //
RV_1,123.10a kanyeva tanvā śāśadānāṃ eṣi devi devam iyakṣamāṇam /
RV_1,123.10c saṃsmayamānā yuvatiḥ purastād āvir vakṣāṃsi kṛṇuṣe vibhātī //
RV_1,123.11a susaṃkāśā mātṛmṛṣṭeva yoṣāvis tanvaṃ kṛṇuṣe dṛśe kam /
RV_1,123.11c bhadrā tvam uṣo vitaraṃ vy uccha na tat te anyā uṣaso naśanta //
RV_1,123.12a aśvāvatīr gomatīr viśvavārā yatamānā raśmibhiḥ sūryasya /
RV_1,123.12c parā ca yanti punar ā ca yanti bhadrā nāma vahamānā uṣāsaḥ //
RV_1,123.13a ṛtasya raśmim anuyacchamānā bhadram-bhadraṃ kratum asmāsu dhehi /
RV_1,123.13c uṣo no adya suhavā vy ucchāsmāsu rāyo maghavatsu ca syuḥ //
RV_1,124.01a uṣā ucchantī samidhāne agnā udyan sūrya urviyā jyotir aśret /
RV_1,124.01c devo no atra savitā nv artham prāsāvīd dvipat pra catuṣpad ityai //
RV_1,124.02a aminatī daivyāni vratāni praminatī manuṣyā yugāni /
RV_1,124.02c īyuṣīṇām upamā śaśvatīnām āyatīnām prathamoṣā vy adyaut //
RV_1,124.03a eṣā divo duhitā praty adarśi jyotir vasānā samanā purastāt /
RV_1,124.03c ṛtasya panthām anv eti sādhu prajānatīva na diśo mināti //
RV_1,124.04a upo adarśi śundhyuvo na vakṣo nodhā ivāvir akṛta priyāṇi /
RV_1,124.04c admasan na sasato bodhayantī śaśvattamāgāt punar eyuṣīṇām //
RV_1,124.05a pūrve ardhe rajaso aptyasya gavāṃ janitry akṛta pra ketum /
RV_1,124.05c vy u prathate vitaraṃ varīya obhā pṛṇantī pitror upasthā //
RV_1,124.06a eved eṣā purutamā dṛśe kaṃ nājāmiṃ na pari vṛṇakti jāmim /
RV_1,124.06c arepasā tanvā śāśadānā nārbhād īṣate na maho vibhātī //
RV_1,124.07a abhrāteva puṃsa eti pratīcī gartārug iva sanaye dhanānām /
RV_1,124.07c jāyeva patya uśatī suvāsā uṣā hasreva ni riṇīte apsaḥ //
RV_1,124.08a svasā svasre jyāyasyai yonim āraig apaity asyāḥ praticakṣyeva /
RV_1,124.08c vyucchantī raśmibhiḥ sūryasyāñjy aṅkte samanagā iva vrāḥ //
RV_1,124.09a āsām pūrvāsām ahasu svasṝṇām aparā pūrvām abhy eti paścāt /
RV_1,124.09c tāḥ pratnavan navyasīr nūnam asme revad ucchantu sudinā uṣāsaḥ //
RV_1,124.10a pra bodhayoṣaḥ pṛṇato maghony abudhyamānāḥ paṇayaḥ sasantu /
RV_1,124.10c revad uccha maghavadbhyo maghoni revat stotre sūnṛte jārayantī //
RV_1,124.11a aveyam aśvaid yuvatiḥ purastād yuṅkte gavām aruṇānām anīkam /
RV_1,124.11c vi nūnam ucchād asati pra ketur gṛhaṃ-gṛham upa tiṣṭhāte agniḥ //
RV_1,124.12a ut te vayaś cid vasater apaptan naraś ca ye pitubhājo vyuṣṭau /
RV_1,124.12c amā sate vahasi bhūri vāmam uṣo devi dāśuṣe martyāya //
RV_1,124.13a astoḍhvaṃ stomyā brahmaṇā me 'vīvṛdhadhvam uśatīr uṣāsaḥ /
RV_1,124.13c yuṣmākaṃ devīr avasā sanema sahasriṇaṃ ca śatinaṃ ca vājam //
RV_1,125.01a prātā ratnam prātaritvā dadhāti taṃ cikitvān pratigṛhyā ni dhatte /
RV_1,125.01c tena prajāṃ vardhayamāna āyū rāyas poṣeṇa sacate suvīraḥ //
RV_1,125.02a sugur asat suhiraṇyaḥ svaśvo bṛhad asmai vaya indro dadhāti /
RV_1,125.02c yas tvāyantaṃ vasunā prātaritvo mukṣījayeva padim utsināti //
RV_1,125.03a āyam adya sukṛtam prātar icchann iṣṭeḥ putraṃ vasumatā rathena /
RV_1,125.03c aṃśoḥ sutam pāyaya matsarasya kṣayadvīraṃ vardhaya sūnṛtābhiḥ //
RV_1,125.04a upa kṣaranti sindhavo mayobhuva ījānaṃ ca yakṣyamāṇaṃ ca dhenavaḥ /
RV_1,125.04c pṛṇantaṃ ca papuriṃ ca śravasyavo ghṛtasya dhārā upa yanti viśvataḥ //
RV_1,125.05a nākasya pṛṣṭhe adhi tiṣṭhati śrito yaḥ pṛṇāti sa ha deveṣu gacchati /
RV_1,125.05c tasmā āpo ghṛtam arṣanti sindhavas tasmā iyaṃ dakṣiṇā pinvate sadā //
RV_1,125.06a dakṣiṇāvatām id imāni citrā dakṣiṇāvatāṃ divi sūryāsaḥ /
RV_1,125.06c dakṣiṇāvanto amṛtam bhajante dakṣiṇāvantaḥ pra tiranta āyuḥ //
RV_1,125.07a mā pṛṇanto duritam ena āran mā jāriṣuḥ sūrayaḥ suvratāsaḥ /
RV_1,125.07c anyas teṣām paridhir astu kaś cid apṛṇantam abhi saṃ yantu śokāḥ //
RV_1,126.01a amandān stomān pra bhare manīṣā sindhāv adhi kṣiyato bhāvyasya /
RV_1,126.01c yo me sahasram amimīta savān atūrto rājā śrava icchamānaḥ //
RV_1,126.02a śataṃ rājño nādhamānasya niṣkāñ chatam aśvān prayatān sadya ādam /
RV_1,126.02c śataṃ kakṣīvāṃ asurasya gonāṃ divi śravo 'jaram ā tatāna //
RV_1,126.03a upa mā śyāvāḥ svanayena dattā vadhūmanto daśa rathāso asthuḥ /
RV_1,126.03c ṣaṣṭiḥ sahasram anu gavyam āgāt sanat kakṣīvāṃ abhipitve ahnām //
RV_1,126.04a catvāriṃśad daśarathasya śoṇāḥ sahasrasyāgre śreṇiṃ nayanti /
RV_1,126.04c madacyutaḥ kṛśanāvato atyān kakṣīvanta ud amṛkṣanta pajrāḥ //
RV_1,126.05a pūrvām anu prayatim ā dade vas trīn yuktāṃ aṣṭāv aridhāyaso gāḥ /
RV_1,126.05c subandhavo ye viśyā iva vrā anasvantaḥ śrava aiṣanta pajrāḥ //
RV_1,126.06a āgadhitā parigadhitā yā kaśīkeva jaṅgahe /
RV_1,126.06c dadāti mahyaṃ yādurī yāśūnām bhojyā śatā //
RV_1,126.07a upopa me parā mṛśa mā me dabhrāṇi manyathāḥ /
RV_1,126.07c sarvāham asmi romaśā gandhārīṇām ivāvikā //
RV_1,127.01a agniṃ hotāram manye dāsvantaṃ vasuṃ sūnuṃ sahaso jātavedasaṃ vipraṃ na jātavedasam /
RV_1,127.01d ya ūrdhvayā svadhvaro devo devācyā kṛpā /
RV_1,127.01f ghṛtasya vibhrāṣṭim anu vaṣṭi śociṣājuhvānasya sarpiṣaḥ //
RV_1,127.02a yajiṣṭhaṃ tvā yajamānā huvema jyeṣṭham aṅgirasāṃ vipra manmabhir viprebhiḥ śukra manmabhiḥ /
RV_1,127.02d parijmānam iva dyāṃ hotāraṃ carṣaṇīnām /
RV_1,127.02f śociṣkeśaṃ vṛṣaṇaṃ yam imā viśaḥ prāvantu jūtaye viśaḥ //
RV_1,127.03a sa hi purū cid ojasā virukmatā dīdyāno bhavati druhantaraḥ paraśur na druhantaraḥ /
RV_1,127.03d vīḷu cid yasya samṛtau śruvad vaneva yat sthiram /
RV_1,127.03f niḥṣahamāṇo yamate nāyate dhanvāsahā nāyate //
RV_1,127.04a dṛḷhā cid asmā anu dur yathā vide tejiṣṭhābhir araṇibhir dāṣṭy avase 'gnaye dāṣṭy avase /
RV_1,127.04d pra yaḥ purūṇi gāhate takṣad vaneva śociṣā /
RV_1,127.04f sthirā cid annā ni riṇāty ojasā ni sthirāṇi cid ojasā //
RV_1,127.05a tam asya pṛkṣam uparāsu dhīmahi naktaṃ yaḥ sudarśataro divātarād aprāyuṣe divātarāt /
RV_1,127.05d ād asyāyur grabhaṇavad vīḷu śarma na sūnave /
RV_1,127.05f bhaktam abhaktam avo vyanto ajarā agnayo vyanto ajarāḥ //
RV_1,127.06a sa hi śardho na mārutaṃ tuviṣvaṇir apnasvatīṣūrvarāsv iṣṭanir ārtanāsv iṣṭaniḥ /
RV_1,127.06d ādad dhavyāny ādadir yajñasya ketur arhaṇā /
RV_1,127.06f adha smāsya harṣato hṛṣīvato viśve juṣanta panthāṃ naraḥ śubhe na panthām //
RV_1,127.07a dvitā yad īṃ kīstāso abhidyavo namasyanta upavocanta bhṛgavo mathnanto dāśā bhṛgavaḥ /
RV_1,127.07d agnir īśe vasūnāṃ śucir yo dharṇir eṣām /
RV_1,127.07f priyāṃ apidhīṃr vaniṣīṣṭa medhira ā vaniṣīṣṭa medhiraḥ //
RV_1,127.08a viśvāsāṃ tvā viśām patiṃ havāmahe sarvāsāṃ samānaṃ dampatim bhuje satyagirvāhasam bhuje /
RV_1,127.08d atithim mānuṣāṇām pitur na yasyāsayā /
RV_1,127.08f amī ca viśve amṛtāsa ā vayo havyā deveṣv ā vayaḥ //
RV_1,127.09a tvam agne sahasā sahantamaḥ śuṣmintamo jāyase devatātaye rayir na devatātaye /
RV_1,127.09d śuṣmintamo hi te mado dyumnintama uta kratuḥ /
RV_1,127.09f adha smā te pari caranty ajara śruṣṭīvāno nājara //
RV_1,127.10a pra vo mahe sahasā sahasvata uṣarbudhe paśuṣe nāgnaye stomo babhūtv agnaye /
RV_1,127.10d prati yad īṃ haviṣmān viśvāsu kṣāsu joguve /
RV_1,127.10f agre rebho na jarata ṛṣūṇāṃ jūrṇir hota ṛṣūṇām //
RV_1,127.11a sa no nediṣṭhaṃ dadṛśāna ā bharāgne devebhiḥ sacanāḥ sucetunā maho rāyaḥ sucetunā /
RV_1,127.11d mahi śaviṣṭha nas kṛdhi saṃcakṣe bhuje asyai /
RV_1,127.11f mahi stotṛbhyo maghavan suvīryam mathīr ugro na śavasā //
RV_1,128.01a ayaṃ jāyata manuṣo dharīmaṇi hotā yajiṣṭha uśijām anu vratam agniḥ svam anu vratam /
RV_1,128.01d viśvaśruṣṭiḥ sakhīyate rayir iva śravasyate /
RV_1,128.01f adabdho hotā ni ṣadad iḷas pade parivīta iḷas pade //
RV_1,128.02a taṃ yajñasādham api vātayāmasy ṛtasya pathā namasā haviṣmatā devatātā haviṣmatā /
RV_1,128.02d sa na ūrjām upābhṛty ayā kṛpā na jūryati /
RV_1,128.02f yam mātariśvā manave parāvato devam bhāḥ parāvataḥ //
RV_1,128.03a evena sadyaḥ pary eti pārthivam muhurgī reto vṛṣabhaḥ kanikradad dadhad retaḥ kanikradat /
RV_1,128.03d śataṃ cakṣāṇo akṣabhir devo vaneṣu turvaṇiḥ /
RV_1,128.03f sado dadhāna upareṣu sānuṣv agniḥ pareṣu sānuṣu //
RV_1,128.04a sa sukratuḥ purohito dame-dame 'gnir yajñasyādhvarasya cetati kratvā yajñasya cetati /
RV_1,128.04d kratvā vedhā iṣūyate viśvā jātāni paspaśe /
RV_1,128.04f yato ghṛtaśrīr atithir ajāyata vahnir vedhā ajāyata //
RV_1,128.05a kratvā yad asya taviṣīṣu pṛñcate 'gner aveṇa marutāṃ na bhojyeṣirāya na bhojyā /
RV_1,128.05d sa hi ṣmā dānam invati vasūnāṃ ca majmanā /
RV_1,128.05f sa nas trāsate duritād abhihrutaḥ śaṃsād aghād abhihrutaḥ //
RV_1,128.06a viśvo vihāyā aratir vasur dadhe haste dakṣiṇe taraṇir na śiśrathac chravasyayā na śiśrathat /
RV_1,128.06d viśvasmā id iṣudhyate devatrā havyam ohiṣe /
RV_1,128.06f viśvasmā it sukṛte vāram ṛṇvaty agnir dvārā vy ṛṇvati //
RV_1,128.07a sa mānuṣe vṛjane śantamo hito 'gnir yajñeṣu jenyo na viśpatiḥ priyo yajñeṣu viśpatiḥ /
RV_1,128.07d sa havyā mānuṣāṇām iḷā kṛtāni patyate /
RV_1,128.07f sa nas trāsate varuṇasya dhūrter maho devasya dhūrteḥ //
RV_1,128.08a agniṃ hotāram īḷate vasudhitim priyaṃ cetiṣṭham aratiṃ ny erire havyavāhaṃ ny erire /
RV_1,128.08d viśvāyuṃ viśvavedasaṃ hotāraṃ yajataṃ kavim /
RV_1,128.08f devāso raṇvam avase vasūyavo gīrbhī raṇvaṃ vasūyavaḥ //
RV_1,129.01a yaṃ tvaṃ ratham indra medhasātaye 'pākā santam iṣira praṇayasi prānavadya nayasi /
RV_1,129.01d sadyaś cit tam abhiṣṭaye karo vaśaś ca vājinam /
RV_1,129.01f sāsmākam anavadya tūtujāna vedhasām imāṃ vācaṃ na vedhasām //
RV_1,129.02a sa śrudhi yaḥ smā pṛtanāsu kāsu cid dakṣāyya indra bharahūtaye nṛbhir asi pratūrtaye nṛbhiḥ /
RV_1,129.02d yaḥ śūraiḥ svaḥ sanitā yo viprair vājaṃ tarutā /
RV_1,129.02f tam īśānāsa iradhanta vājinam pṛkṣam atyaṃ na vājinam //
RV_1,129.03a dasmo hi ṣmā vṛṣaṇam pinvasi tvacaṃ kaṃ cid yāvīr araruṃ śūra martyam parivṛṇakṣi martyam /
RV_1,129.03d indrota tubhyaṃ tad dive tad rudrāya svayaśase /
RV_1,129.03f mitrāya vocaṃ varuṇāya saprathaḥ sumṛḷīkāya saprathaḥ //
RV_1,129.04a asmākaṃ va indram uśmasīṣṭaye sakhāyaṃ viśvāyum prāsahaṃ yujaṃ vājeṣu prāsahaṃ yujam /
RV_1,129.04d asmākam brahmotaye 'vā pṛtsuṣu kāsu cit /
RV_1,129.04f nahi tvā śatru starate stṛṇoṣi yaṃ viśvaṃ śatruṃ stṛṇoṣi yam //
RV_1,129.05a ni ṣū namātimatiṃ kayasya cit tejiṣṭhābhir araṇibhir notibhir ugrābhir ugrotibhiḥ /
RV_1,129.05d neṣi ṇo yathā purānenāḥ śūra manyase /
RV_1,129.05f viśvāni pūror apa parṣi vahnir āsā vahnir no accha //
RV_1,129.06a pra tad voceyam bhavyāyendave havyo na ya iṣavān manma rejati rakṣohā manma rejati /
RV_1,129.06d svayaṃ so asmad ā nido vadhair ajeta durmatim /
RV_1,129.06f ava sraved aghaśaṃso 'vataram ava kṣudram iva sravet //
RV_1,129.07a vanema tad dhotrayā citantyā vanema rayiṃ rayivaḥ suvīryaṃ raṇvaṃ santaṃ suvīryam /
RV_1,129.07d durmanmānaṃ sumantubhir em iṣā pṛcīmahi /
RV_1,129.07f ā satyābhir indraṃ dyumnahūtibhir yajatraṃ dyumnahūtibhiḥ //
RV_1,129.08a pra-prā vo asme svayaśobhir ūtī parivarga indro durmatīnāṃ darīman durmatīnām /
RV_1,129.08d svayaṃ sā riṣayadhyai yā na upeṣe atraiḥ /
RV_1,129.08f hatem asan na vakṣati kṣiptā jūrṇir na vakṣati //
RV_1,129.09a tvaṃ na indra rāyā parīṇasā yāhi pathāṃ anehasā puro yāhy arakṣasā /
RV_1,129.09d sacasva naḥ parāka ā sacasvāstamīka ā /
RV_1,129.09f pāhi no dūrād ārād abhiṣṭibhiḥ sadā pāhy abhiṣṭibhiḥ //
RV_1,129.10a tvaṃ na indra rāyā tarūṣasograṃ cit tvā mahimā sakṣad avase mahe mitraṃ nāvase /
RV_1,129.10d ojiṣṭha trātar avitā rathaṃ kaṃ cid amartya /
RV_1,129.10f anyam asmad ririṣeḥ kaṃ cid adrivo ririkṣantaṃ cid adrivaḥ //
RV_1,129.11a pāhi na indra suṣṭuta sridho 'vayātā sadam id durmatīnāṃ devaḥ san durmatīnām /
RV_1,129.11d hantā pāpasya rakṣasas trātā viprasya māvataḥ /
RV_1,129.11f adhā hi tvā janitā jījanad vaso rakṣohaṇaṃ tvā jījanad vaso //
RV_1,130.01a endra yāhy upa naḥ parāvato nāyam acchā vidathānīva satpatir astaṃ rājeva satpatiḥ /
RV_1,130.01d havāmahe tvā vayam prayasvantaḥ sute sacā /
RV_1,130.01f putrāso na pitaraṃ vājasātaye maṃhiṣṭhaṃ vājasātaye //
RV_1,130.02a pibā somam indra suvānam adribhiḥ kośena siktam avataṃ na vaṃsagas tātṛṣāṇo na vaṃsagaḥ /
RV_1,130.02d madāya haryatāya te tuviṣṭamāya dhāyase /
RV_1,130.02f ā tvā yacchantu harito na sūryam ahā viśveva sūryam //
RV_1,130.03a avindad divo nihitaṃ guhā nidhiṃ ver na garbham parivītam aśmany anante antar aśmani /
RV_1,130.03d vrajaṃ vajrī gavām iva siṣāsann aṅgirastamaḥ /
RV_1,130.03f apāvṛṇod iṣa indraḥ parīvṛtā dvāra iṣaḥ parīvṛtāḥ //
RV_1,130.04a dādṛhāṇo vajram indro gabhastyoḥ kṣadmeva tigmam asanāya saṃ śyad ahihatyāya saṃ śyat /
RV_1,130.04d saṃvivyāna ojasā śavobhir indra majmanā /
RV_1,130.04f taṣṭeva vṛkṣaṃ vanino ni vṛścasi paraśveva ni vṛścasi //
RV_1,130.05a tvaṃ vṛthā nadya indra sartave 'cchā samudram asṛjo rathāṃ iva vājayato rathāṃ iva /
RV_1,130.05d ita ūtīr ayuñjata samānam artham akṣitam /
RV_1,130.05f dhenūr iva manave viśvadohaso janāya viśvadohasaḥ //
RV_1,130.06a imāṃ te vācaṃ vasūyanta āyavo rathaṃ na dhīraḥ svapā atakṣiṣuḥ sumnāya tvām atakṣiṣuḥ /
RV_1,130.06d śumbhanto jenyaṃ yathā vājeṣu vipra vājinam /
RV_1,130.06f atyam iva śavase sātaye dhanā viśvā dhanāni sātaye //
RV_1,130.07a bhinat puro navatim indra pūrave divodāsāya mahi dāśuṣe nṛto vajreṇa dāśuṣe nṛto /
RV_1,130.07d atithigvāya śambaraṃ girer ugro avābharat /
RV_1,130.07f maho dhanāni dayamāna ojasā viśvā dhanāny ojasā //
RV_1,130.08a indraḥ samatsu yajamānam āryam prāvad viśveṣu śatamūtir ājiṣu svarmīḷheṣv ājiṣu /
RV_1,130.08d manave śāsad avratān tvacaṃ kṛṣṇām arandhayat /
RV_1,130.08f dakṣan na viśvaṃ tatṛṣāṇam oṣati ny arśasānam oṣati //
RV_1,130.09a sūraś cakram pra vṛhaj jāta ojasā prapitve vācam aruṇo muṣāyatīśāna ā muṣāyati /
RV_1,130.09d uśanā yat parāvato 'jagann ūtaye kave /
RV_1,130.09f sumnāni viśvā manuṣeva turvaṇir ahā viśveva turvaṇiḥ //
RV_1,130.10a sa no navyebhir vṛṣakarmann ukthaiḥ purāṃ dartaḥ pāyubhiḥ pāhi śagmaiḥ /
RV_1,130.10b divodāsebhir indra stavāno vāvṛdhīthā ahobhir iva dyauḥ //
RV_1,131.01a indrāya hi dyaur asuro anamnatendrāya mahī pṛthivī varīmabhir dyumnasātā varīmabhiḥ /
RV_1,131.01d indraṃ viśve sajoṣaso devāso dadhire puraḥ /
RV_1,131.01f indrāya viśvā savanāni mānuṣā rātāni santu mānuṣā //
RV_1,131.02a viśveṣu hi tvā savaneṣu tuñjate samānam ekaṃ vṛṣamaṇyavaḥ pṛthak svaḥ saniṣyavaḥ pṛthak /
RV_1,131.02d taṃ tvā nāvaṃ na parṣaṇiṃ śūṣasya dhuri dhīmahi /
RV_1,131.02f indraṃ na yajñaiś citayanta āyava stomebhir indram āyavaḥ //
RV_1,131.03a vi tvā tatasre mithunā avasyavo vrajasya sātā gavyasya niḥsṛjaḥ sakṣanta indra niḥsṛjaḥ /
RV_1,131.03d yad gavyantā dvā janā svar yantā samūhasi /
RV_1,131.03f āviṣ karikrad vṛṣaṇaṃ sacābhuvaṃ vajram indra sacābhuvam //
RV_1,131.04a viduṣ ṭe asya vīryasya pūravaḥ puro yad indra śāradīr avātiraḥ sāsahāno avātiraḥ /
RV_1,131.04d śāsas tam indra martyam ayajyuṃ śavasas pate /
RV_1,131.04f mahīm amuṣṇāḥ pṛthivīm imā apo mandasāna imā apaḥ //
RV_1,131.05a ād it te asya vīryasya carkiran madeṣu vṛṣann uśijo yad āvitha sakhīyato yad āvitha /
RV_1,131.05d cakartha kāram ebhyaḥ pṛtanāsu pravantave /
RV_1,131.05f te anyām-anyāṃ nadyaṃ saniṣṇata śravasyantaḥ saniṣṇata //
RV_1,131.06a uto no asyā uṣaso juṣeta hy arkasya bodhi haviṣo havīmabhiḥ svarṣātā havīmabhiḥ /
RV_1,131.06d yad indra hantave mṛdho vṛṣā vajriñ ciketasi /
RV_1,131.06f ā me asya vedhaso navīyaso manma śrudhi navīyasaḥ //
RV_1,131.07a tvaṃ tam indra vāvṛdhāno asmayur amitrayantaṃ tuvijāta martyaṃ vajreṇa śūra martyam /
RV_1,131.07d jahi yo no aghāyati śṛṇuṣva suśravastamaḥ /
RV_1,131.07f riṣṭaṃ na yāmann apa bhūtu durmatir viśvāpa bhūtu durmatiḥ //
RV_1,132.01a tvayā vayam maghavan pūrvye dhana indratvotāḥ sāsahyāma pṛtanyato vanuyāma vanuṣyataḥ /
RV_1,132.01d nediṣṭhe asminn ahany adhi vocā nu sunvate /
RV_1,132.01f asmin yajñe vi cayemā bhare kṛtaṃ vājayanto bhare kṛtam //
RV_1,132.02a svarjeṣe bhara āprasya vakmany uṣarbudhaḥ svasminn añjasi krāṇasya svasminn añjasi /
RV_1,132.02d ahann indro yathā vide śīrṣṇā-śīrṣṇopavācyaḥ /
RV_1,132.02f asmatrā te sadhryak santu rātayo bhadrā bhadrasya rātayaḥ //
RV_1,132.03a tat tu prayaḥ pratnathā te śuśukvanaṃ yasmin yajñe vāram akṛṇvata kṣayam ṛtasya vār asi kṣayam /
RV_1,132.03d vi tad vocer adha dvitāntaḥ paśyanti raśmibhiḥ /
RV_1,132.03f sa ghā vide anv indro gaveṣaṇo bandhukṣidbhyo gaveṣaṇaḥ //
RV_1,132.04a nū itthā te pūrvathā ca pravācyaṃ yad aṅgirobhyo 'vṛṇor apa vrajam indra śikṣann apa vrajam /
RV_1,132.04d aibhyaḥ samānyā diśāsmabhyaṃ jeṣi yotsi ca /
RV_1,132.04f sunvadbhyo randhayā kaṃ cid avrataṃ hṛṇāyantaṃ cid avratam //
RV_1,132.05a saṃ yaj janān kratubhiḥ śūra īkṣayad dhane hite taruṣanta śravasyavaḥ pra yakṣanta śravasyavaḥ /
RV_1,132.05d tasmā āyuḥ prajāvad id bādhe arcanty ojasā /
RV_1,132.05f indra okyaṃ didhiṣanta dhītayo devāṃ acchā na dhītayaḥ //
RV_1,132.06a yuvaṃ tam indrāparvatā puroyudhā yo naḥ pṛtanyād apa taṃ-tam id dhataṃ vajreṇa taṃ-tam id dhatam /
RV_1,132.06d dūre cattāya cchantsad gahanaṃ yad inakṣat /
RV_1,132.06f asmākaṃ śatrūn pari śūra viśvato darmā darṣīṣṭa viśvataḥ //
RV_1,133.01a ubhe punāmi rodasī ṛtena druho dahāmi sam mahīr anindrāḥ /
RV_1,133.01c abhivlagya yatra hatā amitrā vailasthānam pari tṛḷhā aśeran //
RV_1,133.02a abhivlagyā cid adrivaḥ śīrṣā yātumatīnām /
RV_1,133.02c chindhi vaṭūriṇā padā mahāvaṭūriṇā padā //
RV_1,133.03a avāsām maghavañ jahi śardho yātumatīnām /
RV_1,133.03c vailasthānake armake mahāvailasthe armake //
RV_1,133.04a yāsāṃ tisraḥ pañcāśato 'bhivlaṅgair apāvapaḥ /
RV_1,133.04c tat su te manāyati takat su te manāyati //
RV_1,133.05a piśaṅgabhṛṣṭim ambhṛṇam piśācim indra sam mṛṇa /
RV_1,133.05c sarvaṃ rakṣo ni barhaya //
RV_1,133.06a avar maha indra dādṛhi śrudhī naḥ śuśoca hi dyauḥ kṣā na bhīṣāṃ adrivo ghṛṇān na bhīṣāṃ adrivaḥ /
RV_1,133.06d śuṣmintamo hi śuṣmibhir vadhair ugrebhir īyase /
RV_1,133.06f apūruṣaghno apratīta śūra satvabhis trisaptaiḥ śūra satvabhiḥ //
RV_1,133.07a vanoti hi sunvan kṣayam parīṇasaḥ sunvāno hi ṣmā yajaty ava dviṣo devānām ava dviṣaḥ /
RV_1,133.07d sunvāna it siṣāsati sahasrā vājy avṛtaḥ /
RV_1,133.07f sunvānāyendro dadāty ābhuvaṃ rayiṃ dadāty ābhuvam //
RV_1,134.01a ā tvā juvo rārahāṇā abhi prayo vāyo vahantv iha pūrvapītaye somasya pūrvapītaye /
RV_1,134.01d ūrdhvā te anu sūnṛtā manas tiṣṭhatu jānatī /
RV_1,134.01f niyutvatā rathenā yāhi dāvane vāyo makhasya dāvane //
RV_1,134.02a mandantu tvā mandino vāyav indavo 'smat krāṇāsaḥ sukṛtā abhidyavo gobhiḥ krāṇā abhidyavaḥ /
RV_1,134.02d yad dha krāṇā iradhyai dakṣaṃ sacanta ūtayaḥ /
RV_1,134.02f sadhrīcīnā niyuto dāvane dhiya upa bruvata īṃ dhiyaḥ //
RV_1,134.03a vāyur yuṅkte rohitā vāyur aruṇā vāyū rathe ajirā dhuri voḷhave vahiṣṭhā dhuri voḷhave /
RV_1,134.03d pra bodhayā purandhiṃ jāra ā sasatīm iva /
RV_1,134.03f pra cakṣaya rodasī vāsayoṣasaḥ śravase vāsayoṣasaḥ //
RV_1,134.04a tubhyam uṣāsaḥ śucayaḥ parāvati bhadrā vastrā tanvate daṃsu raśmiṣu citrā navyeṣu raśmiṣu /
RV_1,134.04d tubhyaṃ dhenuḥ sabardughā viśvā vasūni dohate /
RV_1,134.04f ajanayo maruto vakṣaṇābhyo diva ā vakṣaṇābhyaḥ //
RV_1,134.05a tubhyaṃ śukrāsaḥ śucayas turaṇyavo madeṣūgrā iṣaṇanta bhurvaṇy apām iṣanta bhurvaṇi /
RV_1,134.05d tvāṃ tsārī dasamāno bhagam īṭṭe takvavīye /
RV_1,134.05f tvaṃ viśvasmād bhuvanāt pāsi dharmaṇāsuryāt pāsi dharmaṇā //
RV_1,134.06a tvaṃ no vāyav eṣām apūrvyaḥ somānām prathamaḥ pītim arhasi sutānām pītim arhasi /
RV_1,134.06d uto vihutmatīnāṃ viśāṃ vavarjuṣīṇām /
RV_1,134.06f viśvā it te dhenavo duhra āśiraṃ ghṛtaṃ duhrata āśiram //
RV_1,135.01a stīrṇam barhir upa no yāhi vītaye sahasreṇa niyutā niyutvate śatinībhir niyutvate /
RV_1,135.01d tubhyaṃ hi pūrvapītaye devā devāya yemire /
RV_1,135.01f pra te sutāso madhumanto asthiran madāya kratve asthiran //
RV_1,135.02a tubhyāyaṃ somaḥ paripūto adribhi spārhā vasānaḥ pari kośam arṣati śukrā vasāno arṣati /
RV_1,135.02d tavāyam bhāga āyuṣu somo deveṣu hūyate /
RV_1,135.02f vaha vāyo niyuto yāhy asmayur juṣāṇo yāhy asmayuḥ //
RV_1,135.03a ā no niyudbhiḥ śatinībhir adhvaraṃ sahasriṇībhir upa yāhi vītaye vāyo havyāni vītaye /
RV_1,135.03d tavāyam bhāga ṛtviyaḥ saraśmiḥ sūrye sacā /
RV_1,135.03f adhvaryubhir bharamāṇā ayaṃsata vāyo śukrā ayaṃsata //
RV_1,135.04a ā vāṃ ratho niyutvān vakṣad avase 'bhi prayāṃsi sudhitāni vītaye vāyo havyāni vītaye /
RV_1,135.04d pibatam madhvo andhasaḥ pūrvapeyaṃ hi vāṃ hitam /
RV_1,135.04f vāyav ā candreṇa rādhasā gatam indraś ca rādhasā gatam //
RV_1,135.05a ā vāṃ dhiyo vavṛtyur adhvarāṃ upemam indum marmṛjanta vājinam āśum atyaṃ na vājinam /
RV_1,135.05d teṣām pibatam asmayū ā no gantam ihotyā /
RV_1,135.05f indravāyū sutānām adribhir yuvam madāya vājadā yuvam //
RV_1,135.06a ime vāṃ somā apsv ā sutā ihādhvaryubhir bharamāṇā ayaṃsata vāyo śukrā ayaṃsata /
RV_1,135.06d ete vām abhy asṛkṣata tiraḥ pavitram āśavaḥ /
RV_1,135.06f yuvāyavo 'ti romāṇy avyayā somāso aty avyayā //
RV_1,135.07a ati vāyo sasato yāhi śaśvato yatra grāvā vadati tatra gacchataṃ gṛham indraś ca gacchatam /
RV_1,135.07d vi sūnṛtā dadṛśe rīyate ghṛtam ā pūrṇayā niyutā yātho adhvaram indraś ca yātho adhvaram //
RV_1,135.08a atrāha tad vahethe madhva āhutiṃ yam aśvattham upatiṣṭhanta jāyavo 'sme te santu jāyavaḥ /
RV_1,135.08d sākaṃ gāvaḥ suvate pacyate yavo na te vāya upa dasyanti dhenavo nāpa dasyanti dhenavaḥ //
RV_1,135.09a ime ye te su vāyo bāhvojaso 'ntar nadī te patayanty ukṣaṇo mahi vrādhanta ukṣaṇaḥ /
RV_1,135.09d dhanvañ cid ye anāśavo jīrāś cid agiraukasaḥ /
RV_1,135.09f sūryasyeva raśmayo durniyantavo hastayor durniyantavaḥ //
RV_1,136.01a pra su jyeṣṭhaṃ nicirābhyām bṛhan namo havyam matim bharatā mṛḷayadbhyāṃ svādiṣṭham mṛḷayadbhyām /
RV_1,136.01d tā samrājā ghṛtāsutī yajñe-yajña upastutā /
RV_1,136.01f athainoḥ kṣatraṃ na kutaś canādhṛṣe devatvaṃ nū cid ādhṛṣe //
RV_1,136.02a adarśi gātur urave varīyasī panthā ṛtasya sam ayaṃsta raśmibhiś cakṣur bhagasya raśmibhiḥ /
RV_1,136.02d dyukṣam mitrasya sādanam aryamṇo varuṇasya ca /
RV_1,136.02f athā dadhāte bṛhad ukthyaṃ vaya upastutyam bṛhad vayaḥ //
RV_1,136.03a jyotiṣmatīm aditiṃ dhārayatkṣitiṃ svarvatīm ā sacete dive-dive jāgṛvāṃsā dive-dive /
RV_1,136.03d jyotiṣmat kṣatram āśāte ādityā dānunas patī /
RV_1,136.03f mitras tayor varuṇo yātayajjano 'ryamā yātayajjanaḥ //
RV_1,136.04a ayam mitrāya varuṇāya śantamaḥ somo bhūtv avapāneṣv ābhago devo deveṣv ābhagaḥ /
RV_1,136.04d taṃ devāso juṣerata viśve adya sajoṣasaḥ /
RV_1,136.04f tathā rājānā karatho yad īmaha ṛtāvānā yad īmahe //
RV_1,136.05a yo mitrāya varuṇāyāvidhaj jano 'narvāṇaṃ tam pari pāto aṃhaso dāśvāṃsam martam aṃhasaḥ /
RV_1,136.05d tam aryamābhi rakṣaty ṛjūyantam anu vratam /
RV_1,136.05f ukthair ya enoḥ paribhūṣati vrataṃ stomair ābhūṣati vratam //
RV_1,136.06a namo dive bṛhate rodasībhyām mitrāya vocaṃ varuṇāya mīḷhuṣe sumṛḷīkāya mīḷhuṣe /
RV_1,136.06d indram agnim upa stuhi dyukṣam aryamaṇam bhagam /
RV_1,136.06f jyog jīvantaḥ prajayā sacemahi somasyotī sacemahi //
RV_1,136.07a ūtī devānāṃ vayam indravanto maṃsīmahi svayaśaso marudbhiḥ /
RV_1,136.07c agnir mitro varuṇaḥ śarma yaṃsan tad aśyāma maghavāno vayaṃ ca //
RV_1,137.01a suṣumā yātam adribhir gośrītā matsarā ime somāso matsarā ime /
RV_1,137.01d ā rājānā divispṛśāsmatrā gantam upa naḥ /
RV_1,137.01f ime vām mitrāvaruṇā gavāśiraḥ somāḥ śukrā gavāśiraḥ //
RV_1,137.02a ima ā yātam indavaḥ somāso dadhyāśiraḥ sutāso dadhyāśiraḥ /
RV_1,137.02d uta vām uṣaso budhi sākaṃ sūryasya raśmibhiḥ /
RV_1,137.02f suto mitrāya varuṇāya pītaye cārur ṛtāya pītaye //
RV_1,137.03a tāṃ vāṃ dhenuṃ na vāsarīm aṃśuṃ duhanty adribhiḥ somaṃ duhanty adribhiḥ /
RV_1,137.03d asmatrā gantam upa no 'rvāñcā somapītaye /
RV_1,137.03f ayaṃ vām mitrāvaruṇā nṛbhiḥ sutaḥ soma ā pītaye sutaḥ //
RV_1,138.01a pra-pra pūṣṇas tuvijātasya śasyate mahitvam asya tavaso na tandate stotram asya na tandate /
RV_1,138.01d arcāmi sumnayann aham antyūtim mayobhuvam /
RV_1,138.01f viśvasya yo mana āyuyuve makho deva āyuyuve makhaḥ //
RV_1,138.02a pra hi tvā pūṣann ajiraṃ na yāmani stomebhiḥ kṛṇva ṛṇavo yathā mṛdha uṣṭro na pīparo mṛdhaḥ /
RV_1,138.02d huve yat tvā mayobhuvaṃ devaṃ sakhyāya martyaḥ /
RV_1,138.02f asmākam āṅgūṣān dyumninas kṛdhi vājeṣu dyumninas kṛdhi //
RV_1,138.03a yasya te pūṣan sakhye vipanyavaḥ kratvā cit santo 'vasā bubhujrira iti kratvā bubhujrire /
RV_1,138.03d tām anu tvā navīyasīṃ niyutaṃ rāya īmahe /
RV_1,138.03f aheḷamāna uruśaṃsa sarī bhava vāje-vāje sarī bhava //
RV_1,138.04a asyā ū ṣu ṇa upa sātaye bhuvo 'heḷamāno rarivāṃ ajāśva śravasyatām ajāśva /
RV_1,138.04d o ṣu tvā vavṛtīmahi stomebhir dasma sādhubhiḥ /
RV_1,138.04f nahi tvā pūṣann atimanya āghṛṇe na te sakhyam apahnuve //
RV_1,139.01a astu śrauṣaṭ puro agnīṃ dhiyā dadha ā nu tac chardho divyaṃ vṛṇīmaha indravāyū vṛṇīmahe /
RV_1,139.01d yad dha krāṇā vivasvati nābhā saṃdāyi navyasī /
RV_1,139.01f adha pra sū na upa yantu dhītayo devāṃ acchā na dhītayaḥ //
RV_1,139.02a yad dha tyan mitrāvaruṇāv ṛtād adhy ādadāthe anṛtaṃ svena manyunā dakṣasya svena manyunā /
RV_1,139.02d yuvor itthādhi sadmasv apaśyāma hiraṇyayam /
RV_1,139.02f dhībhiś cana manasā svebhir akṣabhiḥ somasya svebhir akṣabhiḥ //
RV_1,139.03a yuvāṃ stomebhir devayanto aśvināśrāvayanta iva ślokam āyavo yuvāṃ havyābhy āyavaḥ /
RV_1,139.03d yuvor viśvā adhi śriyaḥ pṛkṣaś ca viśvavedasā /
RV_1,139.03f pruṣāyante vām pavayo hiraṇyaye rathe dasrā hiraṇyaye //
RV_1,139.04a aceti dasrā vy u nākam ṛṇvatho yuñjate vāṃ rathayujo diviṣṭiṣv adhvasmāno diviṣṭiṣu /
RV_1,139.04d adhi vāṃ sthāma vandhure rathe dasrā hiraṇyaye /
RV_1,139.04f patheva yantāv anuśāsatā rajo 'ñjasā śāsatā rajaḥ //
RV_1,139.05a śacībhir naḥ śacīvasū divā naktaṃ daśasyatam /
RV_1,139.05c mā vāṃ rātir upa dasat kadā canāsmad rātiḥ kadā cana //
RV_1,139.06a vṛṣann indra vṛṣapāṇāsa indava ime sutā adriṣutāsa udbhidas tubhyaṃ sutāsa udbhidaḥ /
RV_1,139.06d te tvā mandantu dāvane mahe citrāya rādhase /
RV_1,139.06f gīrbhir girvāha stavamāna ā gahi sumṛḷīko na ā gahi //
RV_1,139.07a o ṣū ṇo agne śṛṇuhi tvam īḷito devebhyo bravasi yajñiyebhyo rājabhyo yajñiyebhyaḥ /
RV_1,139.07d yad dha tyām aṅgirobhyo dhenuṃ devā adattana /
RV_1,139.07f vi tāṃ duhre aryamā kartarī sacāṃ eṣa tāṃ veda me sacā //
RV_1,139.08a mo ṣu vo asmad abhi tāni pauṃsyā sanā bhūvan dyumnāni mota jāriṣur asmat purota jāriṣuḥ /
RV_1,139.08d yad vaś citraṃ yuge-yuge navyaṃ ghoṣād amartyam /
RV_1,139.08f asmāsu tan maruto yac ca duṣṭaraṃ didhṛtā yac ca duṣṭaram //
RV_1,139.09a dadhyaṅ ha me januṣam pūrvo aṅgirāḥ priyamedhaḥ kaṇvo atrir manur vidus te me pūrve manur viduḥ /
RV_1,139.09d teṣāṃ deveṣv āyatir asmākaṃ teṣu nābhayaḥ /
RV_1,139.09f teṣām padena mahy ā name girendrāgnī ā name girā //
RV_1,139.10a hotā yakṣad vanino vanta vāryam bṛhaspatir yajati vena ukṣabhiḥ puruvārebhir ukṣabhiḥ /
RV_1,139.10d jagṛbhmā dūraādiśaṃ ślokam adrer adha tmanā /
RV_1,139.10f adhārayad ararindāni sukratuḥ purū sadmāni sukratuḥ //
RV_1,139.11a ye devāso divy ekādaśa stha pṛthivyām adhy ekādaśa stha /
RV_1,139.11c apsukṣito mahinaikādaśa stha te devāso yajñam imaṃ juṣadhvam //
RV_1,140.01a vediṣade priyadhāmāya sudyute dhāsim iva pra bharā yonim agnaye /
RV_1,140.01c vastreṇeva vāsayā manmanā śuciṃ jyotīrathaṃ śukravarṇaṃ tamohanam //
RV_1,140.02a abhi dvijanmā trivṛd annam ṛjyate saṃvatsare vāvṛdhe jagdham ī punaḥ /
RV_1,140.02c anyasyāsā jihvayā jenyo vṛṣā ny anyena vanino mṛṣṭa vāraṇaḥ //
RV_1,140.03a kṛṣṇaprutau vevije asya sakṣitā ubhā tarete abhi mātarā śiśum /
RV_1,140.03c prācājihvaṃ dhvasayantaṃ tṛṣucyutam ā sācyaṃ kupayaṃ vardhanam pituḥ //
RV_1,140.04a mumukṣvo manave mānavasyate raghudruvaḥ kṛṣṇasītāsa ū juvaḥ /
RV_1,140.04c asamanā ajirāso raghuṣyado vātajūtā upa yujyanta āśavaḥ //
RV_1,140.05a ād asya te dhvasayanto vṛtherate kṛṣṇam abhvam mahi varpaḥ karikrataḥ /
RV_1,140.05c yat sīm mahīm avanim prābhi marmṛśad abhiśvasan stanayann eti nānadat //
RV_1,140.06a bhūṣan na yo 'dhi babhrūṣu namnate vṛṣeva patnīr abhy eti roruvat /
RV_1,140.06c ojāyamānas tanvaś ca śumbhate bhīmo na śṛṅgā davidhāva durgṛbhiḥ //
RV_1,140.07a sa saṃstiro viṣṭiraḥ saṃ gṛbhāyati jānann eva jānatīr nitya ā śaye /
RV_1,140.07c punar vardhante api yanti devyam anyad varpaḥ pitroḥ kṛṇvate sacā //
RV_1,140.08a tam agruvaḥ keśinīḥ saṃ hi rebhira ūrdhvās tasthur mamruṣīḥ prāyave punaḥ /
RV_1,140.08c tāsāṃ jarām pramuñcann eti nānadad asum paraṃ janayañ jīvam astṛtam //
RV_1,140.09a adhīvāsam pari mātū rihann aha tuvigrebhiḥ satvabhir yāti vi jrayaḥ /
RV_1,140.09c vayo dadhat padvate rerihat sadānu śyenī sacate vartanīr aha //
RV_1,140.10a asmākam agne maghavatsu dīdihy adha śvasīvān vṛṣabho damūnāḥ /
RV_1,140.10c avāsyā śiśumatīr adīder varmeva yutsu parijarbhurāṇaḥ //
RV_1,140.11a idam agne sudhitaṃ durdhitād adhi priyād u cin manmanaḥ preyo astu te /
RV_1,140.11c yat te śukraṃ tanvo rocate śuci tenāsmabhyaṃ vanase ratnam ā tvam //
RV_1,140.12a rathāya nāvam uta no gṛhāya nityāritrām padvatīṃ rāsy agne /
RV_1,140.12c asmākaṃ vīrāṃ uta no maghono janāṃś ca yā pārayāc charma yā ca //
RV_1,140.13a abhī no agna uktham ij juguryā dyāvākṣāmā sindhavaś ca svagūrtāḥ /
RV_1,140.13c gavyaṃ yavyaṃ yanto dīrghāheṣaṃ varam aruṇyo varanta //
RV_1,141.01a baḷ itthā tad vapuṣe dhāyi darśataṃ devasya bhargaḥ sahaso yato jani /
RV_1,141.01c yad īm upa hvarate sādhate matir ṛtasya dhenā anayanta sasrutaḥ //
RV_1,141.02a pṛkṣo vapuḥ pitumān nitya ā śaye dvitīyam ā saptaśivāsu mātṛṣu /
RV_1,141.02c tṛtīyam asya vṛṣabhasya dohase daśapramatiṃ janayanta yoṣaṇaḥ //
RV_1,141.03a nir yad īm budhnān mahiṣasya varpasa īśānāsaḥ śavasā kranta sūrayaḥ /
RV_1,141.03c yad īm anu pradivo madhva ādhave guhā santam mātariśvā mathāyati //
RV_1,141.04a pra yat pituḥ paramān nīyate pary ā pṛkṣudho vīrudho daṃsu rohati /
RV_1,141.04c ubhā yad asya januṣaṃ yad invata ād id yaviṣṭho abhavad ghṛṇā śuciḥ //
RV_1,141.05a ād in mātṝr āviśad yāsv ā śucir ahiṃsyamāna urviyā vi vāvṛdhe /
RV_1,141.05c anu yat pūrvā aruhat sanājuvo ni navyasīṣv avarāsu dhāvate //
RV_1,141.06a ād id dhotāraṃ vṛṇate diviṣṭiṣu bhagam iva papṛcānāsa ṛñjate /
RV_1,141.06c devān yat kratvā majmanā puruṣṭuto martaṃ śaṃsaṃ viśvadhā veti dhāyase //
RV_1,141.07a vi yad asthād yajato vātacodito hvāro na vakvā jaraṇā anākṛtaḥ /
RV_1,141.07c tasya patman dakṣuṣaḥ kṛṣṇajaṃhasaḥ śucijanmano raja ā vyadhvanaḥ //
RV_1,141.08a ratho na yātaḥ śikvabhiḥ kṛto dyām aṅgebhir aruṣebhir īyate /
RV_1,141.08c ād asya te kṛṣṇāso dakṣi sūrayaḥ śūrasyeva tveṣathād īṣate vayaḥ //
RV_1,141.09a tvayā hy agne varuṇo dhṛtavrato mitraḥ śāśadre aryamā sudānavaḥ /
RV_1,141.09c yat sīm anu kratunā viśvathā vibhur arān na nemiḥ paribhūr ajāyathāḥ //
RV_1,141.10a tvam agne śaśamānāya sunvate ratnaṃ yaviṣṭha devatātim invasi /
RV_1,141.10c taṃ tvā nu navyaṃ sahaso yuvan vayam bhagaṃ na kāre mahiratna dhīmahi //
RV_1,141.11a asme rayiṃ na svarthaṃ damūnasam bhagaṃ dakṣaṃ na papṛcāsi dharṇasim /
RV_1,141.11c raśmīṃr iva yo yamati janmanī ubhe devānāṃ śaṃsam ṛta ā ca sukratuḥ //
RV_1,141.12a uta naḥ sudyotmā jīrāśvo hotā mandraḥ śṛṇavac candrarathaḥ /
RV_1,141.12c sa no neṣan neṣatamair amūro 'gnir vāmaṃ suvitaṃ vasyo accha //
RV_1,141.13a astāvy agniḥ śimīvadbhir arkaiḥ sāmrājyāya prataraṃ dadhānaḥ /
RV_1,141.13c amī ca ye maghavāno vayaṃ ca mihaṃ na sūro ati niṣ ṭatanyuḥ //
RV_1,142.01a samiddho agna ā vaha devāṃ adya yatasruce /
RV_1,142.01c tantuṃ tanuṣva pūrvyaṃ sutasomāya dāśuṣe //
RV_1,142.02a ghṛtavantam upa māsi madhumantaṃ tanūnapāt /
RV_1,142.02c yajñaṃ viprasya māvataḥ śaśamānasya dāśuṣaḥ //
RV_1,142.03a śuciḥ pāvako adbhuto madhvā yajñam mimikṣati /
RV_1,142.03c narāśaṃsas trir ā divo devo deveṣu yajñiyaḥ //
RV_1,142.04a īḷito agna ā vahendraṃ citram iha priyam /
RV_1,142.04c iyaṃ hi tvā matir mamācchā sujihva vacyate //
RV_1,142.05a stṛṇānāso yatasruco barhir yajñe svadhvare /
RV_1,142.05c vṛñje devavyacastamam indrāya śarma saprathaḥ //
RV_1,142.06a vi śrayantām ṛtāvṛdhaḥ prayai devebhyo mahīḥ /
RV_1,142.06c pāvakāsaḥ puruspṛho dvāro devīr asaścataḥ //
RV_1,142.07a ā bhandamāne upāke naktoṣāsā supeśasā /
RV_1,142.07c yahvī ṛtasya mātarā sīdatām barhir ā sumat //
RV_1,142.08a mandrajihvā jugurvaṇī hotārā daivyā kavī /
RV_1,142.08c yajñaṃ no yakṣatām imaṃ sidhram adya divispṛśam //
RV_1,142.09a śucir deveṣv arpitā hotrā marutsu bhāratī /
RV_1,142.09c iḷā sarasvatī mahī barhiḥ sīdantu yajñiyāḥ //
RV_1,142.10a tan nas turīpam adbhutam puru vāram puru tmanā /
RV_1,142.10c tvaṣṭā poṣāya vi ṣyatu rāye nābhā no asmayuḥ //
RV_1,142.11a avasṛjann upa tmanā devān yakṣi vanaspate /
RV_1,142.11c agnir havyā suṣūdati devo deveṣu medhiraḥ //
RV_1,142.12a pūṣaṇvate marutvate viśvadevāya vāyave /
RV_1,142.12c svāhā gāyatravepase havyam indrāya kartana //
RV_1,142.13a svāhākṛtāny ā gahy upa havyāni vītaye /
RV_1,142.13c indrā gahi śrudhī havaṃ tvāṃ havante adhvare //
RV_1,143.01a pra tavyasīṃ navyasīṃ dhītim agnaye vāco matiṃ sahasaḥ sūnave bhare /
RV_1,143.01c apāṃ napād yo vasubhiḥ saha priyo hotā pṛthivyāṃ ny asīdad ṛtviyaḥ //
RV_1,143.02a sa jāyamānaḥ parame vyomany āvir agnir abhavan mātariśvane /
RV_1,143.02c asya kratvā samidhānasya majmanā pra dyāvā śociḥ pṛthivī arocayat //
RV_1,143.03a asya tveṣā ajarā asya bhānavaḥ susaṃdṛśaḥ supratīkasya sudyutaḥ /
RV_1,143.03c bhātvakṣaso aty aktur na sindhavo 'gne rejante asasanto ajarāḥ //
RV_1,143.04a yam erire bhṛgavo viśvavedasaṃ nābhā pṛthivyā bhuvanasya majmanā /
RV_1,143.04c agniṃ taṃ gīrbhir hinuhi sva ā dame ya eko vasvo varuṇo na rājati //
RV_1,143.05a na yo varāya marutām iva svanaḥ seneva sṛṣṭā divyā yathāśaniḥ /
RV_1,143.05c agnir jambhais tigitair atti bharvati yodho na śatrūn sa vanā ny ṛñjate //
RV_1,143.06a kuvin no agnir ucathasya vīr asad vasuṣ kuvid vasubhiḥ kāmam āvarat /
RV_1,143.06c codaḥ kuvit tutujyāt sātaye dhiyaḥ śucipratīkaṃ tam ayā dhiyā gṛṇe //
RV_1,143.07a ghṛtapratīkaṃ va ṛtasya dhūrṣadam agnim mitraṃ na samidhāna ṛñjate /
RV_1,143.07c indhāno akro vidatheṣu dīdyac chukravarṇām ud u no yaṃsate dhiyam //
RV_1,143.08a aprayucchann aprayucchadbhir agne śivebhir naḥ pāyubhiḥ pāhi śagmaiḥ /
RV_1,143.08c adabdhebhir adṛpitebhir iṣṭe 'nimiṣadbhiḥ pari pāhi no jāḥ //
RV_1,144.01a eti pra hotā vratam asya māyayordhvāṃ dadhānaḥ śucipeśasaṃ dhiyam /
RV_1,144.01c abhi srucaḥ kramate dakṣiṇāvṛto yā asya dhāma prathamaṃ ha niṃsate //
RV_1,144.02a abhīm ṛtasya dohanā anūṣata yonau devasya sadane parīvṛtāḥ /
RV_1,144.02c apām upasthe vibhṛto yad āvasad adha svadhā adhayad yābhir īyate //
RV_1,144.03a yuyūṣataḥ savayasā tad id vapuḥ samānam arthaṃ vitaritratā mithaḥ /
RV_1,144.03c ād īm bhago na havyaḥ sam asmad ā voḷhur na raśmīn sam ayaṃsta sārathiḥ //
RV_1,144.04a yam īṃ dvā savayasā saparyataḥ samāne yonā mithunā samokasā /
RV_1,144.04c divā na naktam palito yuvājani purū carann ajaro mānuṣā yugā //
RV_1,144.05a tam īṃ hinvanti dhītayo daśa vriśo devam martāsa ūtaye havāmahe /
RV_1,144.05c dhanor adhi pravata ā sa ṛṇvaty abhivrajadbhir vayunā navādhita //
RV_1,144.06a tvaṃ hy agne divyasya rājasi tvam pārthivasya paśupā iva tmanā /
RV_1,144.06c enī ta ete bṛhatī abhiśriyā hiraṇyayī vakvarī barhir āśāte //
RV_1,144.07a agne juṣasva prati harya tad vaco mandra svadhāva ṛtajāta sukrato /
RV_1,144.07c yo viśvataḥ pratyaṅṅ asi darśato raṇvaḥ saṃdṛṣṭau pitumāṃ iva kṣayaḥ //
RV_1,145.01a tam pṛcchatā sa jagāmā sa veda sa cikitvāṃ īyate sā nv īyate /
RV_1,145.01c tasmin santi praśiṣas tasminn iṣṭayaḥ sa vājasya śavasaḥ śuṣmiṇas patiḥ //
RV_1,145.02a tam it pṛcchanti na simo vi pṛcchati sveneva dhīro manasā yad agrabhīt /
RV_1,145.02c na mṛṣyate prathamaṃ nāparaṃ vaco 'sya kratvā sacate apradṛpitaḥ //
RV_1,145.03a tam id gacchanti juhvas tam arvatīr viśvāny ekaḥ śṛṇavad vacāṃsi me /
RV_1,145.03c purupraiṣas taturir yajñasādhano 'cchidrotiḥ śiśur ādatta saṃ rabhaḥ //
RV_1,145.04a upasthāyaṃ carati yat samārata sadyo jātas tatsāra yujyebhiḥ /
RV_1,145.04c abhi śvāntam mṛśate nāndye mude yad īṃ gacchanty uśatīr apiṣṭhitam //
RV_1,145.05a sa īm mṛgo apyo vanargur upa tvacy upamasyāṃ ni dhāyi /
RV_1,145.05c vy abravīd vayunā martyebhyo 'gnir vidvāṃ ṛtacid dhi satyaḥ //
RV_1,146.01a trimūrdhānaṃ saptaraśmiṃ gṛṇīṣe 'nūnam agnim pitror upasthe /
RV_1,146.01c niṣattam asya carato dhruvasya viśvā divo rocanāpaprivāṃsam //
RV_1,146.02a ukṣā mahāṃ abhi vavakṣa ene ajaras tasthāv itaūtir ṛṣvaḥ /
RV_1,146.02c urvyāḥ pado ni dadhāti sānau rihanty ūdho aruṣāso asya //
RV_1,146.03a samānaṃ vatsam abhi saṃcarantī viṣvag dhenū vi carataḥ sumeke /
RV_1,146.03c anapavṛjyāṃ adhvano mimāne viśvān ketāṃ adhi maho dadhāne //
RV_1,146.04a dhīrāsaḥ padaṃ kavayo nayanti nānā hṛdā rakṣamāṇā ajuryam /
RV_1,146.04c siṣāsantaḥ pary apaśyanta sindhum āvir ebhyo abhavat sūryo nṝn //
RV_1,146.05a didṛkṣeṇyaḥ pari kāṣṭhāsu jenya īḷenyo maho arbhāya jīvase /
RV_1,146.05c purutrā yad abhavat sūr ahaibhyo garbhebhyo maghavā viśvadarśataḥ //
RV_1,147.01a kathā te agne śucayanta āyor dadāśur vājebhir āśuṣāṇāḥ /
RV_1,147.01c ubhe yat toke tanaye dadhānā ṛtasya sāman raṇayanta devāḥ //
RV_1,147.02a bodhā me asya vacaso yaviṣṭha maṃhiṣṭhasya prabhṛtasya svadhāvaḥ /
RV_1,147.02c pīyati tvo anu tvo gṛṇāti vandārus te tanvaṃ vande agne //
RV_1,147.03a ye pāyavo māmateyaṃ te agne paśyanto andhaṃ duritād arakṣan /
RV_1,147.03c rarakṣa tān sukṛto viśvavedā dipsanta id ripavo nāha debhuḥ //
RV_1,147.04a yo no agne ararivāṃ aghāyur arātīvā marcayati dvayena /
RV_1,147.04c mantro guruḥ punar astu so asmā anu mṛkṣīṣṭa tanvaṃ duruktaiḥ //
RV_1,147.05a uta vā yaḥ sahasya pravidvān marto martam marcayati dvayena /
RV_1,147.05c ataḥ pāhi stavamāna stuvantam agne mākir no duritāya dhāyīḥ //
RV_1,148.01a mathīd yad īṃ viṣṭo mātariśvā hotāraṃ viśvāpsuṃ viśvadevyam /
RV_1,148.01c ni yaṃ dadhur manuṣyāsu vikṣu svar ṇa citraṃ vapuṣe vibhāvam //
RV_1,148.02a dadānam in na dadabhanta manmāgnir varūtham mama tasya cākan /
RV_1,148.02c juṣanta viśvāny asya karmopastutim bharamāṇasya kāroḥ //
RV_1,148.03a nitye cin nu yaṃ sadane jagṛbhre praśastibhir dadhire yajñiyāsaḥ /
RV_1,148.03c pra sū nayanta gṛbhayanta iṣṭāv aśvāso na rathyo rārahāṇāḥ //
RV_1,148.04a purūṇi dasmo ni riṇāti jambhair ād rocate vana ā vibhāvā /
RV_1,148.04c ād asya vāto anu vāti śocir astur na śaryām asanām anu dyūn //
RV_1,148.05a na yaṃ ripavo na riṣaṇyavo garbhe santaṃ reṣaṇā reṣayanti /
RV_1,148.05c andhā apaśyā na dabhann abhikhyā nityāsa īm pretāro arakṣan //
RV_1,149.01a mahaḥ sa rāya eṣate patir dann ina inasya vasunaḥ pada ā /
RV_1,149.01c upa dhrajantam adrayo vidhann it //
RV_1,149.02a sa yo vṛṣā narāṃ na rodasyoḥ śravobhir asti jīvapītasargaḥ /
RV_1,149.02c pra yaḥ sasrāṇaḥ śiśrīta yonau //
RV_1,149.03a ā yaḥ puraṃ nārmiṇīm adīded atyaḥ kavir nabhanyo nārvā /
RV_1,149.03c sūro na rurukvāñ chatātmā //
RV_1,149.04a abhi dvijanmā trī rocanāni viśvā rajāṃsi śuśucāno asthāt /
RV_1,149.04c hotā yajiṣṭho apāṃ sadhasthe //
RV_1,149.05a ayaṃ sa hotā yo dvijanmā viśvā dadhe vāryāṇi śravasyā /
RV_1,149.05c marto yo asmai sutuko dadāśa //
RV_1,150.01a puru tvā dāśvān voce 'rir agne tava svid ā /
RV_1,150.01c todasyeva śaraṇa ā mahasya //
RV_1,150.02a vy aninasya dhaninaḥ prahoṣe cid araruṣaḥ /
RV_1,150.02c kadā cana prajigato adevayoḥ //
RV_1,150.03a sa candro vipra martyo maho vrādhantamo divi /
RV_1,150.03c pra-pret te agne vanuṣaḥ syāma //
RV_1,151.01a mitraṃ na yaṃ śimyā goṣu gavyavaḥ svādhyo vidathe apsu jījanan /
RV_1,151.01c arejetāṃ rodasī pājasā girā prati priyaṃ yajataṃ januṣām avaḥ //
RV_1,151.02a yad dha tyad vām purumīḷhasya sominaḥ pra mitrāso na dadhire svābhuvaḥ /
RV_1,151.02c adha kratuṃ vidataṃ gātum arcata uta śrutaṃ vṛṣaṇā pastyāvataḥ //
RV_1,151.03a ā vām bhūṣan kṣitayo janma rodasyoḥ pravācyaṃ vṛṣaṇā dakṣase mahe /
RV_1,151.03c yad īm ṛtāya bharatho yad arvate pra hotrayā śimyā vītho adhvaram //
RV_1,151.04a pra sā kṣitir asura yā mahi priya ṛtāvānāv ṛtam ā ghoṣatho bṛhat /
RV_1,151.04c yuvaṃ divo bṛhato dakṣam ābhuvaṃ gāṃ na dhury upa yuñjāthe apaḥ //
RV_1,151.05a mahī atra mahinā vāram ṛṇvatho 'reṇavas tuja ā sadman dhenavaḥ /
RV_1,151.05c svaranti tā uparatāti sūryam ā nimruca uṣasas takvavīr iva //
RV_1,151.06a ā vām ṛtāya keśinīr anūṣata mitra yatra varuṇa gātum arcathaḥ /
RV_1,151.06c ava tmanā sṛjatam pinvataṃ dhiyo yuvaṃ viprasya manmanām irajyathaḥ //
RV_1,151.07a yo vāṃ yajñaiḥ śaśamāno ha dāśati kavir hotā yajati manmasādhanaḥ /
RV_1,151.07c upāha taṃ gacchatho vītho adhvaram acchā giraḥ sumatiṃ gantam asmayū //
RV_1,151.08a yuvāṃ yajñaiḥ prathamā gobhir añjata ṛtāvānā manaso na prayuktiṣu /
RV_1,151.08c bharanti vām manmanā saṃyatā giro 'dṛpyatā manasā revad āśāthe //
RV_1,151.09a revad vayo dadhāthe revad āśāthe narā māyābhir itaūti māhinam /
RV_1,151.09c na vāṃ dyāvo 'habhir nota sindhavo na devatvam paṇayo nānaśur magham //
RV_1,152.01a yuvaṃ vastrāṇi pīvasā vasāthe yuvor acchidrā mantavo ha sargāḥ /
RV_1,152.01c avātiratam anṛtāni viśva ṛtena mitrāvaruṇā sacethe //
RV_1,152.02a etac cana tvo vi ciketad eṣāṃ satyo mantraḥ kaviśasta ṛghāvān /
RV_1,152.02c triraśriṃ hanti caturaśrir ugro devanido ha prathamā ajūryan //
RV_1,152.03a apād eti prathamā padvatīnāṃ kas tad vām mitrāvaruṇā ciketa /
RV_1,152.03c garbho bhāram bharaty ā cid asya ṛtam piparty anṛtaṃ ni tārīt //
RV_1,152.04a prayantam it pari jāraṃ kanīnām paśyāmasi nopanipadyamānam /
RV_1,152.04c anavapṛgṇā vitatā vasānam priyam mitrasya varuṇasya dhāma //
RV_1,152.05a anaśvo jāto anabhīśur arvā kanikradat patayad ūrdhvasānuḥ /
RV_1,152.05c acittam brahma jujuṣur yuvānaḥ pra mitre dhāma varuṇe gṛṇantaḥ //
RV_1,152.06a ā dhenavo māmateyam avantīr brahmapriyam pīpayan sasminn ūdhan /
RV_1,152.06c pitvo bhikṣeta vayunāni vidvān āsāvivāsann aditim uruṣyet //
RV_1,152.07a ā vām mitrāvaruṇā havyajuṣṭiṃ namasā devāv avasā vavṛtyām /
RV_1,152.07c asmākam brahma pṛtanāsu sahyā asmākaṃ vṛṣṭir divyā supārā //
RV_1,153.01a yajāmahe vām mahaḥ sajoṣā havyebhir mitrāvaruṇā namobhiḥ /
RV_1,153.01c ghṛtair ghṛtasnū adha yad vām asme adhvaryavo na dhītibhir bharanti //
RV_1,153.02a prastutir vāṃ dhāma na prayuktir ayāmi mitrāvaruṇā suvṛktiḥ /
RV_1,153.02c anakti yad vāṃ vidatheṣu hotā sumnaṃ vāṃ sūrir vṛṣaṇāv iyakṣan //
RV_1,153.03a pīpāya dhenur aditir ṛtāya janāya mitrāvaruṇā havirde /
RV_1,153.03c hinoti yad vāṃ vidathe saparyan sa rātahavyo mānuṣo na hotā //
RV_1,153.04a uta vāṃ vikṣu madyāsv andho gāva āpaś ca pīpayanta devīḥ /
RV_1,153.04c uto no asya pūrvyaḥ patir dan vītam pātam payasa usriyāyāḥ //
RV_1,154.01a viṣṇor nu kaṃ vīryāṇi pra vocaṃ yaḥ pārthivāni vimame rajāṃsi /
RV_1,154.01c yo askabhāyad uttaraṃ sadhasthaṃ vicakramāṇas tredhorugāyaḥ //
RV_1,154.02a pra tad viṣṇu stavate vīryeṇa mṛgo na bhīmaḥ kucaro giriṣṭhāḥ /
RV_1,154.02c yasyoruṣu triṣu vikramaṇeṣv adhikṣiyanti bhuvanāni viśvā //
RV_1,154.03a pra viṣṇave śūṣam etu manma girikṣita urugāyāya vṛṣṇe /
RV_1,154.03c ya idaṃ dīrgham prayataṃ sadhastham eko vimame tribhir it padebhiḥ //
RV_1,154.04a yasya trī pūrṇā madhunā padāny akṣīyamāṇā svadhayā madanti /
RV_1,154.04c ya u tridhātu pṛthivīm uta dyām eko dādhāra bhuvanāni viśvā //
RV_1,154.05a tad asya priyam abhi pātho aśyāṃ naro yatra devayavo madanti /
RV_1,154.05c urukramasya sa hi bandhur itthā viṣṇoḥ pade parame madhva utsaḥ //
RV_1,154.06a tā vāṃ vāstūny uśmasi gamadhyai yatra gāvo bhūriśṛṅgā ayāsaḥ /
RV_1,154.06c atrāha tad urugāyasya vṛṣṇaḥ paramam padam ava bhāti bhūri //
RV_1,155.01a pra vaḥ pāntam andhaso dhiyāyate mahe śūrāya viṣṇave cārcata /
RV_1,155.01c yā sānuni parvatānām adābhyā mahas tasthatur arvateva sādhunā //
RV_1,155.02a tveṣam itthā samaraṇaṃ śimīvator indrāviṣṇū sutapā vām uruṣyati /
RV_1,155.02c yā martyāya pratidhīyamānam it kṛśānor astur asanām uruṣyathaḥ //
RV_1,155.03a tā īṃ vardhanti mahy asya pauṃsyaṃ ni mātarā nayati retase bhuje /
RV_1,155.03c dadhāti putro 'varam param pitur nāma tṛtīyam adhi rocane divaḥ //
RV_1,155.04a tat-tad id asya pauṃsyaṃ gṛṇīmasīnasya trātur avṛkasya mīḷhuṣaḥ /
RV_1,155.04c yaḥ pārthivāni tribhir id vigāmabhir uru kramiṣṭorugāyāya jīvase //
RV_1,155.05a dve id asya kramaṇe svardṛśo 'bhikhyāya martyo bhuraṇyati /
RV_1,155.05c tṛtīyam asya nakir ā dadharṣati vayaś cana patayantaḥ patatriṇaḥ //
RV_1,155.06a caturbhiḥ sākaṃ navatiṃ ca nāmabhiś cakraṃ na vṛttaṃ vyatīṃr avīvipat /
RV_1,155.06c bṛhaccharīro vimimāna ṛkvabhir yuvākumāraḥ praty ety āhavam //
RV_1,156.01a bhavā mitro na śevyo ghṛtāsutir vibhūtadyumna evayā u saprathāḥ /
RV_1,156.01c adhā te viṣṇo viduṣā cid ardhya stomo yajñaś ca rādhyo haviṣmatā //
RV_1,156.02a yaḥ pūrvyāya vedhase navīyase sumajjānaye viṣṇave dadāśati /
RV_1,156.02c yo jātam asya mahato mahi bravat sed u śravobhir yujyaṃ cid abhy asat //
RV_1,156.03a tam u stotāraḥ pūrvyaṃ yathā vida ṛtasya garbhaṃ januṣā pipartana /
RV_1,156.03c āsya jānanto nāma cid vivaktana mahas te viṣṇo sumatim bhajāmahe //
RV_1,156.04a tam asya rājā varuṇas tam aśvinā kratuṃ sacanta mārutasya vedhasaḥ /
RV_1,156.04c dādhāra dakṣam uttamam aharvidaṃ vrajaṃ ca viṣṇuḥ sakhivāṃ aporṇute //
RV_1,156.05a ā yo vivāya sacathāya daivya indrāya viṣṇuḥ sukṛte sukṛttaraḥ /
RV_1,156.05c vedhā ajinvat triṣadhastha āryam ṛtasya bhāge yajamānam ābhajat //
RV_1,157.01a abodhy agnir jma ud eti sūryo vy uṣāś candrā mahy āvo arciṣā /
RV_1,157.01c āyukṣātām aśvinā yātave ratham prāsāvīd devaḥ savitā jagat pṛthak //
RV_1,157.02a yad yuñjāthe vṛṣaṇam aśvinā rathaṃ ghṛtena no madhunā kṣatram ukṣatam /
RV_1,157.02c asmākam brahma pṛtanāsu jinvataṃ vayaṃ dhanā śūrasātā bhajemahi //
RV_1,157.03a arvāṅ tricakro madhuvāhano ratho jīrāśvo aśvinor yātu suṣṭutaḥ /
RV_1,157.03c trivandhuro maghavā viśvasaubhagaḥ śaṃ na ā vakṣad dvipade catuṣpade //
RV_1,157.04a ā na ūrjaṃ vahatam aśvinā yuvam madhumatyā naḥ kaśayā mimikṣatam /
RV_1,157.04c prāyus tāriṣṭaṃ nī rapāṃsi mṛkṣataṃ sedhataṃ dveṣo bhavataṃ sacābhuvā //
RV_1,157.05a yuvaṃ ha garbhaṃ jagatīṣu dhattho yuvaṃ viśveṣu bhuvaneṣv antaḥ /
RV_1,157.05c yuvam agniṃ ca vṛṣaṇāv apaś ca vanaspatīṃr aśvināv airayethām //
RV_1,157.06a yuvaṃ ha stho bhiṣajā bheṣajebhir atho ha stho rathyā rāthyebhiḥ /
RV_1,157.06c atho ha kṣatram adhi dhattha ugrā yo vāṃ haviṣmān manasā dadāśa //
RV_1,158.01a vasū rudrā purumantū vṛdhantā daśasyataṃ no vṛṣaṇāv abhiṣṭau /
RV_1,158.01c dasrā ha yad rekṇa aucathyo vām pra yat sasrāthe akavābhir ūtī //
RV_1,158.02a ko vāṃ dāśat sumataye cid asyai vasū yad dhethe namasā pade goḥ /
RV_1,158.02c jigṛtam asme revatīḥ purandhīḥ kāmapreṇeva manasā carantā //
RV_1,158.03a yukto ha yad vāṃ taugryāya perur vi madhye arṇaso dhāyi pajraḥ /
RV_1,158.03c upa vām avaḥ śaraṇaṃ gameyaṃ śūro nājma patayadbhir evaiḥ //
RV_1,158.04a upastutir aucathyam uruṣyen mā mām ime patatriṇī vi dugdhām /
RV_1,158.04c mā mām edho daśatayaś cito dhāk pra yad vām baddhas tmani khādati kṣām //
RV_1,158.05a na mā garan nadyo mātṛtamā dāsā yad īṃ susamubdham avādhuḥ /
RV_1,158.05c śiro yad asya traitano vitakṣat svayaṃ dāsa uro aṃsāv api gdha //
RV_1,158.06a dīrghatamā māmateyo jujurvān daśame yuge /
RV_1,158.06c apām arthaṃ yatīnām brahmā bhavati sārathiḥ //
RV_1,159.01a pra dyāvā yajñaiḥ pṛthivī ṛtāvṛdhā mahī stuṣe vidatheṣu pracetasā /
RV_1,159.01c devebhir ye devaputre sudaṃsasetthā dhiyā vāryāṇi prabhūṣataḥ //
RV_1,159.02a uta manye pitur adruho mano mātur mahi svatavas tad dhavīmabhiḥ /
RV_1,159.02c suretasā pitarā bhūma cakratur uru prajāyā amṛtaṃ varīmabhiḥ //
RV_1,159.03a te sūnavaḥ svapasaḥ sudaṃsaso mahī jajñur mātarā pūrvacittaye /
RV_1,159.03c sthātuś ca satyaṃ jagataś ca dharmaṇi putrasya pāthaḥ padam advayāvinaḥ //
RV_1,159.04a te māyino mamire supracetaso jāmī sayonī mithunā samokasā /
RV_1,159.04c navyaṃ-navyaṃ tantum ā tanvate divi samudre antaḥ kavayaḥ sudītayaḥ //
RV_1,159.05a tad rādho adya savitur vareṇyaṃ vayaṃ devasya prasave manāmahe /
RV_1,159.05c asmabhyaṃ dyāvāpṛthivī sucetunā rayiṃ dhattaṃ vasumantaṃ śatagvinam //
RV_1,160.01a te hi dyāvāpṛthivī viśvaśambhuva ṛtāvarī rajaso dhārayatkavī /
RV_1,160.01c sujanmanī dhiṣaṇe antar īyate devo devī dharmaṇā sūryaḥ śuciḥ //
RV_1,160.02a uruvyacasā mahinī asaścatā pitā mātā ca bhuvanāni rakṣataḥ /
RV_1,160.02c sudhṛṣṭame vapuṣye na rodasī pitā yat sīm abhi rūpair avāsayat //
RV_1,160.03a sa vahniḥ putraḥ pitroḥ pavitravān punāti dhīro bhuvanāni māyayā /
RV_1,160.03c dhenuṃ ca pṛśniṃ vṛṣabhaṃ suretasaṃ viśvāhā śukram payo asya dukṣata //
RV_1,160.04a ayaṃ devānām apasām apastamo yo jajāna rodasī viśvaśambhuvā /
RV_1,160.04c vi yo mame rajasī sukratūyayājarebhi skambhanebhiḥ sam ānṛce //
RV_1,160.05a te no gṛṇāne mahinī mahi śravaḥ kṣatraṃ dyāvāpṛthivī dhāsatho bṛhat /
RV_1,160.05c yenābhi kṛṣṭīs tatanāma viśvahā panāyyam ojo asme sam invatam //
RV_1,161.01a kim u śreṣṭhaḥ kiṃ yaviṣṭho na ājagan kim īyate dūtyaṃ kad yad ūcima /
RV_1,161.01c na nindima camasaṃ yo mahākulo 'gne bhrātar druṇa id bhūtim ūdima //
RV_1,161.02a ekaṃ camasaṃ caturaḥ kṛṇotana tad vo devā abruvan tad va āgamam /
RV_1,161.02c saudhanvanā yady evā kariṣyatha sākaṃ devair yajñiyāso bhaviṣyatha //
RV_1,161.03a agniṃ dūtam prati yad abravītanāśvaḥ kartvo ratha uteha kartvaḥ /
RV_1,161.03c dhenuḥ kartvā yuvaśā kartvā dvā tāni bhrātar anu vaḥ kṛtvy emasi //
RV_1,161.04a cakṛvāṃsa ṛbhavas tad apṛcchata kved abhūd yaḥ sya dūto na ājagan /
RV_1,161.04c yadāvākhyac camasāñ caturaḥ kṛtān ād it tvaṣṭā gnāsv antar ny ānaje //
RV_1,161.05a hanāmaināṃ iti tvaṣṭā yad abravīc camasaṃ ye devapānam anindiṣuḥ /
RV_1,161.05c anyā nāmāni kṛṇvate sute sacāṃ anyair enān kanyā nāmabhi sparat //
RV_1,161.06a indro harī yuyuje aśvinā ratham bṛhaspatir viśvarūpām upājata /
RV_1,161.06c ṛbhur vibhvā vājo devāṃ agacchata svapaso yajñiyam bhāgam aitana //
RV_1,161.07a niś carmaṇo gām ariṇīta dhītibhir yā jarantā yuvaśā tākṛṇotana /
RV_1,161.07c saudhanvanā aśvād aśvam atakṣata yuktvā ratham upa devāṃ ayātana //
RV_1,161.08a idam udakam pibatety abravītanedaṃ vā ghā pibatā muñjanejanam /
RV_1,161.08c saudhanvanā yadi tan neva haryatha tṛtīye ghā savane mādayādhvai //
RV_1,161.09a āpo bhūyiṣṭhā ity eko abravīd agnir bhūyiṣṭha ity anyo abravīt /
RV_1,161.09c vadharyantīm bahubhyaḥ praiko abravīd ṛtā vadantaś camasāṃ apiṃśata //
RV_1,161.10a śroṇām eka udakaṃ gām avājati māṃsam ekaḥ piṃśati sūnayābhṛtam /
RV_1,161.10c ā nimrucaḥ śakṛd eko apābharat kiṃ svit putrebhyaḥ pitarā upāvatuḥ //
RV_1,161.11a udvatsv asmā akṛṇotanā tṛṇaṃ nivatsv apaḥ svapasyayā naraḥ /
RV_1,161.11c agohyasya yad asastanā gṛhe tad adyedam ṛbhavo nānu gacchatha //
RV_1,161.12a sammīlya yad bhuvanā paryasarpata kva svit tātyā pitarā va āsatuḥ /
RV_1,161.12c aśapata yaḥ karasnaṃ va ādade yaḥ prābravīt pro tasmā abravītana //
RV_1,161.13a suṣupvāṃsa ṛbhavas tad apṛcchatāgohya ka idaṃ no abūbudhat /
RV_1,161.13c śvānam basto bodhayitāram abravīt saṃvatsara idam adyā vy akhyata //
RV_1,161.14a divā yānti maruto bhūmyāgnir ayaṃ vāto antarikṣeṇa yāti /
RV_1,161.14c adbhir yāti varuṇaḥ samudrair yuṣmāṃ icchantaḥ śavaso napātaḥ //
RV_1,162.01a mā no mitro varuṇo aryamāyur indra ṛbhukṣā marutaḥ pari khyan /
RV_1,162.01c yad vājino devajātasya sapteḥ pravakṣyāmo vidathe vīryāṇi //
RV_1,162.02a yan nirṇijā rekṇasā prāvṛtasya rātiṃ gṛbhītām mukhato nayanti /
RV_1,162.02c suprāṅ ajo memyad viśvarūpa indrāpūṣṇoḥ priyam apy eti pāthaḥ //
RV_1,162.03a eṣa cchāgaḥ puro aśvena vājinā pūṣṇo bhāgo nīyate viśvadevyaḥ /
RV_1,162.03c abhipriyaṃ yat puroḷāśam arvatā tvaṣṭed enaṃ sauśravasāya jinvati //
RV_1,162.04a yad dhaviṣyam ṛtuśo devayānaṃ trir mānuṣāḥ pary aśvaṃ nayanti /
RV_1,162.04c atrā pūṣṇaḥ prathamo bhāga eti yajñaṃ devebhyaḥ prativedayann ajaḥ //
RV_1,162.05a hotādhvaryur āvayā agnimindho grāvagrābha uta śaṃstā suvipraḥ /
RV_1,162.05c tena yajñena svaraṅkṛtena sviṣṭena vakṣaṇā ā pṛṇadhvam //
RV_1,162.06a yūpavraskā uta ye yūpavāhāś caṣālaṃ ye aśvayūpāya takṣati /
RV_1,162.06c ye cārvate pacanaṃ sambharanty uto teṣām abhigūrtir na invatu //
RV_1,162.07a upa prāgāt suman me 'dhāyi manma devānām āśā upa vītapṛṣṭhaḥ /
RV_1,162.07c anv enaṃ viprā ṛṣayo madanti devānām puṣṭe cakṛmā subandhum //
RV_1,162.08a yad vājino dāma saṃdānam arvato yā śīrṣaṇyā raśanā rajjur asya /
RV_1,162.08c yad vā ghāsya prabhṛtam āsye tṛṇaṃ sarvā tā te api deveṣv astu //
RV_1,162.09a yad aśvasya kraviṣo makṣikāśa yad vā svarau svadhitau riptam asti /
RV_1,162.09c yad dhastayoḥ śamitur yan nakheṣu sarvā tā te api deveṣv astu //
RV_1,162.10a yad ūvadhyam udarasyāpavāti ya āmasya kraviṣo gandho asti /
RV_1,162.10c sukṛtā tac chamitāraḥ kṛṇvantūta medhaṃ śṛtapākam pacantu //
RV_1,162.11a yat te gātrād agninā pacyamānād abhi śūlaṃ nihatasyāvadhāvati /
RV_1,162.11c mā tad bhūmyām ā śriṣan mā tṛṇeṣu devebhyas tad uśadbhyo rātam astu //
RV_1,162.12a ye vājinam paripaśyanti pakvaṃ ya īm āhuḥ surabhir nir hareti /
RV_1,162.12c ye cārvato māṃsabhikṣām upāsata uto teṣām abhigūrtir na invatu //
RV_1,162.13a yan nīkṣaṇam māṃspacanyā ukhāyā yā pātrāṇi yūṣṇa āsecanāni /
RV_1,162.13c ūṣmaṇyāpidhānā carūṇām aṅkāḥ sūnāḥ pari bhūṣanty aśvam //
RV_1,162.14a nikramaṇaṃ niṣadanaṃ vivartanaṃ yac ca paḍbīśam arvataḥ /
RV_1,162.14c yac ca papau yac ca ghāsiṃ jaghāsa sarvā tā te api deveṣv astu //
RV_1,162.15a mā tvāgnir dhvanayīd dhūmagandhir mokhā bhrājanty abhi vikta jaghriḥ /
RV_1,162.15c iṣṭaṃ vītam abhigūrtaṃ vaṣaṭkṛtaṃ taṃ devāsaḥ prati gṛbhṇanty aśvam //
RV_1,162.16a yad aśvāya vāsa upastṛṇanty adhīvāsaṃ yā hiraṇyāny asmai /
RV_1,162.16c saṃdānam arvantam paḍbīśam priyā deveṣv ā yāmayanti //
RV_1,162.17a yat te sāde mahasā śūkṛtasya pārṣṇyā vā kaśayā vā tutoda /
RV_1,162.17c sruceva tā haviṣo adhvareṣu sarvā tā te brahmaṇā sūdayāmi //
RV_1,162.18a catustriṃśad vājino devabandhor vaṅkrīr aśvasya svadhitiḥ sam eti /
RV_1,162.18c acchidrā gātrā vayunā kṛṇota paruṣ-parur anughuṣyā vi śasta //
RV_1,162.19a ekas tvaṣṭur aśvasyā viśastā dvā yantārā bhavatas tatha ṛtuḥ /
RV_1,162.19c yā te gātrāṇām ṛtuthā kṛṇomi tā-tā piṇḍānām pra juhomy agnau //
RV_1,162.20a mā tvā tapat priya ātmāpiyantam mā svadhitis tanva ā tiṣṭhipat te /
RV_1,162.20c mā te gṛdhnur aviśastātihāya chidrā gātrāṇy asinā mithū kaḥ //
RV_1,162.21a na vā u etan mriyase na riṣyasi devāṃ id eṣi pathibhiḥ sugebhiḥ /
RV_1,162.21c harī te yuñjā pṛṣatī abhūtām upāsthād vājī dhuri rāsabhasya //
RV_1,162.22a sugavyaṃ no vājī svaśvyam puṃsaḥ putrāṃ uta viśvāpuṣaṃ rayim /
RV_1,162.22c anāgāstvaṃ no aditiḥ kṛṇotu kṣatraṃ no aśvo vanatāṃ haviṣmān //
RV_1,163.01a yad akrandaḥ prathamaṃ jāyamāna udyan samudrād uta vā purīṣāt /
RV_1,163.01c śyenasya pakṣā hariṇasya bāhū upastutyam mahi jātaṃ te arvan //
RV_1,163.02a yamena dattaṃ trita enam āyunag indra eṇam prathamo adhy atiṣṭhat /
RV_1,163.02c gandharvo asya raśanām agṛbhṇāt sūrād aśvaṃ vasavo nir ataṣṭa //
RV_1,163.03a asi yamo asy ādityo arvann asi trito guhyena vratena /
RV_1,163.03c asi somena samayā vipṛkta āhus te trīṇi divi bandhanāni //
RV_1,163.04a trīṇi ta āhur divi bandhanāni trīṇy apsu trīṇy antaḥ samudre /
RV_1,163.04c uteva me varuṇaś chantsy arvan yatrā ta āhuḥ paramaṃ janitram //
RV_1,163.05a imā te vājinn avamārjanānīmā śaphānāṃ sanitur nidhānā /
RV_1,163.05c atrā te bhadrā raśanā apaśyam ṛtasya yā abhirakṣanti gopāḥ //
RV_1,163.06a ātmānaṃ te manasārād ajānām avo divā patayantam pataṅgam /
RV_1,163.06c śiro apaśyam pathibhiḥ sugebhir areṇubhir jehamānam patatri //
RV_1,163.07a atrā te rūpam uttamam apaśyaṃ jigīṣamāṇam iṣa ā pade goḥ /
RV_1,163.07c yadā te marto anu bhogam ānaḷ ād id grasiṣṭha oṣadhīr ajīgaḥ //
RV_1,163.08a anu tvā ratho anu maryo arvann anu gāvo 'nu bhagaḥ kanīnām /
RV_1,163.08c anu vrātāsas tava sakhyam īyur anu devā mamire vīryaṃ te //
RV_1,163.09a hiraṇyaśṛṅgo 'yo asya pādā manojavā avara indra āsīt /
RV_1,163.09c devā id asya haviradyam āyan yo arvantam prathamo adhyatiṣṭhat //
RV_1,163.10a īrmāntāsaḥ silikamadhyamāsaḥ saṃ śūraṇāso divyāso atyāḥ /
RV_1,163.10c haṃsā iva śreṇiśo yatante yad ākṣiṣur divyam ajmam aśvāḥ //
RV_1,163.11a tava śarīram patayiṣṇv arvan tava cittaṃ vāta iva dhrajīmān /
RV_1,163.11c tava śṛṅgāṇi viṣṭhitā purutrāraṇyeṣu jarbhurāṇā caranti //
RV_1,163.12a upa prāgāc chasanaṃ vājy arvā devadrīcā manasā dīdhyānaḥ /
RV_1,163.12c ajaḥ puro nīyate nābhir asyānu paścāt kavayo yanti rebhāḥ //
RV_1,163.13a upa prāgāt paramaṃ yat sadhastham arvāṃ acchā pitaram mātaraṃ ca /
RV_1,163.13c adyā devāñ juṣṭatamo hi gamyā athā śāste dāśuṣe vāryāṇi //
RV_1,164.01a asya vāmasya palitasya hotus tasya bhrātā madhyamo asty aśnaḥ /
RV_1,164.01c tṛtīyo bhrātā ghṛtapṛṣṭho asyātrāpaśyaṃ viśpatiṃ saptaputram //
RV_1,164.02a sapta yuñjanti ratham ekacakram eko aśvo vahati saptanāmā /
RV_1,164.02c trinābhi cakram ajaram anarvaṃ yatremā viśvā bhuvanādhi tasthuḥ //
RV_1,164.03a imaṃ ratham adhi ye sapta tasthuḥ saptacakraṃ sapta vahanty aśvāḥ /
RV_1,164.03c sapta svasāro abhi saṃ navante yatra gavāṃ nihitā sapta nāma //
RV_1,164.04a ko dadarśa prathamaṃ jāyamānam asthanvantaṃ yad anasthā bibharti /
RV_1,164.04c bhūmyā asur asṛg ātmā kva svit ko vidvāṃsam upa gāt praṣṭum etat //
RV_1,164.05a pākaḥ pṛcchāmi manasāvijānan devānām enā nihitā padāni /
RV_1,164.05c vatse baṣkaye 'dhi sapta tantūn vi tatnire kavaya otavā u //
RV_1,164.06a acikitvāñ cikituṣaś cid atra kavīn pṛcchāmi vidmane na vidvān /
RV_1,164.06c vi yas tastambha ṣaḷ imā rajāṃsy ajasya rūpe kim api svid ekam //
RV_1,164.07a iha bravītu ya īm aṅga vedāsya vāmasya nihitam padaṃ veḥ /
RV_1,164.07c śīrṣṇaḥ kṣīraṃ duhrate gāvo asya vavriṃ vasānā udakam padāpuḥ //
RV_1,164.08a mātā pitaram ṛta ā babhāja dhīty agre manasā saṃ hi jagme /
RV_1,164.08c sā bībhatsur garbharasā nividdhā namasvanta id upavākam īyuḥ //
RV_1,164.09a yuktā mātāsīd dhuri dakṣiṇāyā atiṣṭhad garbho vṛjanīṣv antaḥ /
RV_1,164.09c amīmed vatso anu gām apaśyad viśvarūpyaṃ triṣu yojaneṣu //
RV_1,164.10a tisro mātṝs trīn pitṝn bibhrad eka ūrdhvas tasthau nem ava glāpayanti /
RV_1,164.10c mantrayante divo amuṣya pṛṣṭhe viśvavidaṃ vācam aviśvaminvām //
RV_1,164.11a dvādaśāraṃ nahi taj jarāya varvarti cakram pari dyām ṛtasya /
RV_1,164.11c ā putrā agne mithunāso atra sapta śatāni viṃśatiś ca tasthuḥ //
RV_1,164.12a pañcapādam pitaraṃ dvādaśākṛtiṃ diva āhuḥ pare ardhe purīṣiṇam /
RV_1,164.12c atheme anya upare vicakṣaṇaṃ saptacakre ṣaḷara āhur arpitam //
RV_1,164.13a pañcāre cakre parivartamāne tasminn ā tasthur bhuvanāni viśvā /
RV_1,164.13c tasya nākṣas tapyate bhūribhāraḥ sanād eva na śīryate sanābhiḥ //
RV_1,164.14a sanemi cakram ajaraṃ vi vāvṛta uttānāyāṃ daśa yuktā vahanti /
RV_1,164.14c sūryasya cakṣū rajasaity āvṛtaṃ tasminn ārpitā bhuvanāni viśvā //
RV_1,164.15a sākañjānāṃ saptatham āhur ekajaṃ ṣaḷ id yamā ṛṣayo devajā iti /
RV_1,164.15c teṣām iṣṭāni vihitāni dhāmaśa sthātre rejante vikṛtāni rūpaśaḥ //
RV_1,164.16a striyaḥ satīs tāṃ u me puṃsa āhuḥ paśyad akṣaṇvān na vi cetad andhaḥ /
RV_1,164.16c kavir yaḥ putraḥ sa īm ā ciketa yas tā vijānāt sa pituṣ pitāsat //
RV_1,164.17a avaḥ pareṇa para enāvareṇa padā vatsam bibhratī gaur ud asthāt /
RV_1,164.17c sā kadrīcī kaṃ svid ardham parāgāt kva svit sūte nahi yūthe antaḥ //
RV_1,164.18a avaḥ pareṇa pitaraṃ yo asyānuveda para enāvareṇa /
RV_1,164.18c kavīyamānaḥ ka iha pra vocad devam manaḥ kuto adhi prajātam //
RV_1,164.19a ye arvāñcas tāṃ u parāca āhur ye parāñcas tāṃ u arvāca āhuḥ /
RV_1,164.19c indraś ca yā cakrathuḥ soma tāni dhurā na yuktā rajaso vahanti //
RV_1,164.20a dvā suparṇā sayujā sakhāyā samānaṃ vṛkṣam pari ṣasvajāte /
RV_1,164.20c tayor anyaḥ pippalaṃ svādv atty anaśnann anyo abhi cākaśīti //
RV_1,164.21a yatrā suparṇā amṛtasya bhāgam animeṣaṃ vidathābhisvaranti /
RV_1,164.21c ino viśvasya bhuvanasya gopāḥ sa mā dhīraḥ pākam atrā viveśa //
RV_1,164.22a yasmin vṛkṣe madhvadaḥ suparṇā niviśante suvate cādhi viśve /
RV_1,164.22c tasyed āhuḥ pippalaṃ svādv agre tan non naśad yaḥ pitaraṃ na veda //
RV_1,164.23a yad gāyatre adhi gāyatram āhitaṃ traiṣṭubhād vā traiṣṭubhaṃ niratakṣata /
RV_1,164.23c yad vā jagaj jagaty āhitam padaṃ ya it tad vidus te amṛtatvam ānaśuḥ //
RV_1,164.24a gāyatreṇa prati mimīte arkam arkeṇa sāma traiṣṭubhena vākam /
RV_1,164.24c vākena vākaṃ dvipadā catuṣpadākṣareṇa mimate sapta vāṇīḥ //
RV_1,164.25a jagatā sindhuṃ divy astabhāyad rathantare sūryam pary apaśyat /
RV_1,164.25c gāyatrasya samidhas tisra āhus tato mahnā pra ririce mahitvā //
RV_1,164.26a upa hvaye sudughāṃ dhenum etāṃ suhasto godhug uta dohad enām /
RV_1,164.26c śreṣṭhaṃ savaṃ savitā sāviṣan no 'bhīddho gharmas tad u ṣu pra vocam //
RV_1,164.27a hiṅkṛṇvatī vasupatnī vasūnāṃ vatsam icchantī manasābhy āgāt /
RV_1,164.27c duhām aśvibhyām payo aghnyeyaṃ sā vardhatām mahate saubhagāya //
RV_1,164.28a gaur amīmed anu vatsam miṣantam mūrdhānaṃ hiṅṅ akṛṇon mātavā u /
RV_1,164.28c sṛkvāṇaṃ gharmam abhi vāvaśānā mimāti māyum payate payobhiḥ //
RV_1,164.29a ayaṃ sa śiṅkte yena gaur abhīvṛtā mimāti māyuṃ dhvasanāv adhi śritā /
RV_1,164.29c sā cittibhir ni hi cakāra martyaṃ vidyud bhavantī prati vavrim auhata //
RV_1,164.30a anac chaye turagātu jīvam ejad dhruvam madhya ā pastyānām /
RV_1,164.30c jīvo mṛtasya carati svadhābhir amartyo martyenā sayoniḥ //
RV_1,164.31a apaśyaṃ gopām anipadyamānam ā ca parā ca pathibhiś carantam /
RV_1,164.31c sa sadhrīcīḥ sa viṣūcīr vasāna ā varīvarti bhuvaneṣv antaḥ //
RV_1,164.32a ya īṃ cakāra na so asya veda ya īṃ dadarśa hirug in nu tasmāt /
RV_1,164.32c sa mātur yonā parivīto antar bahuprajā nirṛtim ā viveśa //
RV_1,164.33a dyaur me pitā janitā nābhir atra bandhur me mātā pṛthivī mahīyam /
RV_1,164.33c uttānayoś camvor yonir antar atrā pitā duhitur garbham ādhāt //
RV_1,164.34a pṛcchāmi tvā param antam pṛthivyāḥ pṛcchāmi yatra bhuvanasya nābhiḥ /
RV_1,164.34c pṛcchāmi tvā vṛṣṇo aśvasya retaḥ pṛcchāmi vācaḥ paramaṃ vyoma //
RV_1,164.35a iyaṃ vediḥ paro antaḥ pṛthivyā ayaṃ yajño bhuvanasya nābhiḥ /
RV_1,164.35c ayaṃ somo vṛṣṇo aśvasya reto brahmāyaṃ vācaḥ paramaṃ vyoma //
RV_1,164.36a saptārdhagarbhā bhuvanasya reto viṣṇos tiṣṭhanti pradiśā vidharmaṇi /
RV_1,164.36c te dhītibhir manasā te vipaścitaḥ paribhuvaḥ pari bhavanti viśvataḥ //
RV_1,164.37a na vi jānāmi yad ivedam asmi niṇyaḥ saṃnaddho manasā carāmi /
RV_1,164.37c yadā māgan prathamajā ṛtasyād id vāco aśnuve bhāgam asyāḥ //
RV_1,164.38a apāṅ prāṅ eti svadhayā gṛbhīto 'martyo martyenā sayoniḥ /
RV_1,164.38c tā śaśvantā viṣūcīnā viyantā ny anyaṃ cikyur na ni cikyur anyam //
RV_1,164.39a ṛco akṣare parame vyoman yasmin devā adhi viśve niṣeduḥ /
RV_1,164.39c yas tan na veda kim ṛcā kariṣyati ya it tad vidus ta ime sam āsate //
RV_1,164.40a sūyavasād bhagavatī hi bhūyā atho vayam bhagavantaḥ syāma /
RV_1,164.40c addhi tṛṇam aghnye viśvadānīm piba śuddham udakam ācarantī //
RV_1,164.41a gaurīr mimāya salilāni takṣaty ekapadī dvipadī sā catuṣpadī /
RV_1,164.41c aṣṭāpadī navapadī babhūvuṣī sahasrākṣarā parame vyoman //
RV_1,164.42a tasyāḥ samudrā adhi vi kṣaranti tena jīvanti pradiśaś catasraḥ /
RV_1,164.42c tataḥ kṣaraty akṣaraṃ tad viśvam upa jīvati //
RV_1,164.43a śakamayaṃ dhūmam ārād apaśyaṃ viṣūvatā para enāvareṇa /
RV_1,164.43c ukṣāṇam pṛśnim apacanta vīrās tāni dharmāṇi prathamāny āsan //
RV_1,164.44a trayaḥ keśina ṛtuthā vi cakṣate saṃvatsare vapata eka eṣām /
RV_1,164.44c viśvam eko abhi caṣṭe śacībhir dhrājir ekasya dadṛśe na rūpam //
RV_1,164.45a catvāri vāk parimitā padāni tāni vidur brāhmaṇā ye manīṣiṇaḥ /
RV_1,164.45c guhā trīṇi nihitā neṅgayanti turīyaṃ vāco manuṣyā vadanti //
RV_1,164.46a indram mitraṃ varuṇam agnim āhur atho divyaḥ sa suparṇo garutmān /
RV_1,164.46c ekaṃ sad viprā bahudhā vadanty agniṃ yamam mātariśvānam āhuḥ //
RV_1,164.47a kṛṣṇaṃ niyānaṃ harayaḥ suparṇā apo vasānā divam ut patanti /
RV_1,164.47c ta āvavṛtran sadanād ṛtasyād id ghṛtena pṛthivī vy udyate //
RV_1,164.48a dvādaśa pradhayaś cakram ekaṃ trīṇi nabhyāni ka u tac ciketa /
RV_1,164.48c tasmin sākaṃ triśatā na śaṅkavo 'rpitāḥ ṣaṣṭir na calācalāsaḥ //
RV_1,164.49a yas te stanaḥ śaśayo yo mayobhūr yena viśvā puṣyasi vāryāṇi /
RV_1,164.49c yo ratnadhā vasuvid yaḥ sudatraḥ sarasvati tam iha dhātave kaḥ //
RV_1,164.50a yajñena yajñam ayajanta devās tāni dharmāṇi prathamāny āsan /
RV_1,164.50c te ha nākam mahimānaḥ sacanta yatra pūrve sādhyāḥ santi devāḥ //
RV_1,164.51a samānam etad udakam uc caity ava cāhabhiḥ /
RV_1,164.51c bhūmim parjanyā jinvanti divaṃ jinvanty agnayaḥ //
RV_1,164.52a divyaṃ suparṇaṃ vāyasam bṛhantam apāṃ garbhaṃ darśatam oṣadhīnām /
RV_1,164.52c abhīpato vṛṣṭibhis tarpayantaṃ sarasvantam avase johavīmi //
RV_1,165.01a kayā śubhā savayasaḥ sanīḷāḥ samānyā marutaḥ sam mimikṣuḥ /
RV_1,165.01c kayā matī kuta etāsa ete 'rcanti śuṣmaṃ vṛṣaṇo vasūyā //
RV_1,165.02a kasya brahmāṇi jujuṣur yuvānaḥ ko adhvare maruta ā vavarta /
RV_1,165.02c śyenāṃ iva dhrajato antarikṣe kena mahā manasā rīramāma //
RV_1,165.03a kutas tvam indra māhinaḥ sann eko yāsi satpate kiṃ ta itthā /
RV_1,165.03c sam pṛcchase samarāṇaḥ śubhānair voces tan no harivo yat te asme //
RV_1,165.04a brahmāṇi me matayaḥ śaṃ sutāsaḥ śuṣma iyarti prabhṛto me adriḥ /
RV_1,165.04c ā śāsate prati haryanty ukthemā harī vahatas tā no accha //
RV_1,165.05a ato vayam antamebhir yujānāḥ svakṣatrebhis tanvaḥ śumbhamānāḥ /
RV_1,165.05c mahobhir etāṃ upa yujmahe nv indra svadhām anu hi no babhūtha //
RV_1,165.06a kva syā vo marutaḥ svadhāsīd yan mām ekaṃ samadhattāhihatye /
RV_1,165.06c ahaṃ hy ugras taviṣas tuviṣmān viśvasya śatror anamaṃ vadhasnaiḥ //
RV_1,165.07a bhūri cakartha yujyebhir asme samānebhir vṛṣabha pauṃsyebhiḥ /
RV_1,165.07c bhūrīṇi hi kṛṇavāmā śaviṣṭhendra kratvā maruto yad vaśāma //
RV_1,165.08a vadhīṃ vṛtram maruta indriyeṇa svena bhāmena taviṣo babhūvān /
RV_1,165.08c aham etā manave viśvaścandrāḥ sugā apaś cakara vajrabāhuḥ //
RV_1,165.09a anuttam ā te maghavan nakir nu na tvāvāṃ asti devatā vidānaḥ /
RV_1,165.09c na jāyamāno naśate na jāto yāni kariṣyā kṛṇuhi pravṛddha //
RV_1,165.10a ekasya cin me vibhv astv ojo yā nu dadhṛṣvān kṛṇavai manīṣā /
RV_1,165.10c ahaṃ hy ugro maruto vidāno yāni cyavam indra id īśa eṣām //
RV_1,165.11a amandan mā maruta stomo atra yan me naraḥ śrutyam brahma cakra /
RV_1,165.11c indrāya vṛṣṇe sumakhāya mahyaṃ sakhye sakhāyas tanve tanūbhiḥ //
RV_1,165.12a eved ete prati mā rocamānā anedyaḥ śrava eṣo dadhānāḥ /
RV_1,165.12c saṃcakṣyā marutaś candravarṇā acchānta me chadayāthā ca nūnam //
RV_1,165.13a ko nv atra maruto māmahe vaḥ pra yātana sakhīṃr acchā sakhāyaḥ /
RV_1,165.13c manmāni citrā apivātayanta eṣām bhūta navedā ma ṛtānām //
RV_1,165.14a ā yad duvasyād duvase na kārur asmāñ cakre mānyasya medhā /
RV_1,165.14c o ṣu vartta maruto vipram acchemā brahmāṇi jaritā vo arcat //
RV_1,165.15a eṣa va stomo maruta iyaṃ gīr māndāryasya mānyasya kāroḥ /
RV_1,165.15c eṣā yāsīṣṭa tanve vayāṃ vidyāmeṣaṃ vṛjanaṃ jīradānum //
RV_1,166.01a tan nu vocāma rabhasāya janmane pūrvam mahitvaṃ vṛṣabhasya ketave /
RV_1,166.01c aidheva yāman marutas tuviṣvaṇo yudheva śakrās taviṣāṇi kartana //
RV_1,166.02a nityaṃ na sūnum madhu bibhrata upa krīḷanti krīḷā vidatheṣu ghṛṣvayaḥ /
RV_1,166.02c nakṣanti rudrā avasā namasvinaṃ na mardhanti svatavaso haviṣkṛtam //
RV_1,166.03a yasmā ūmāso amṛtā arāsata rāyas poṣaṃ ca haviṣā dadāśuṣe /
RV_1,166.03c ukṣanty asmai maruto hitā iva purū rajāṃsi payasā mayobhuvaḥ //
RV_1,166.04a ā ye rajāṃsi taviṣībhir avyata pra va evāsaḥ svayatāso adhrajan /
RV_1,166.04c bhayante viśvā bhuvanāni harmyā citro vo yāmaḥ prayatāsv ṛṣṭiṣu //
RV_1,166.05a yat tveṣayāmā nadayanta parvatān divo vā pṛṣṭhaṃ naryā acucyavuḥ /
RV_1,166.05c viśvo vo ajman bhayate vanaspatī rathīyantīva pra jihīta oṣadhiḥ //
RV_1,166.06a yūyaṃ na ugrā marutaḥ sucetunāriṣṭagrāmāḥ sumatim pipartana /
RV_1,166.06c yatrā vo didyud radati krivirdatī riṇāti paśvaḥ sudhiteva barhaṇā //
RV_1,166.07a pra skambhadeṣṇā anavabhrarādhaso 'lātṛṇāso vidatheṣu suṣṭutāḥ /
RV_1,166.07c arcanty arkam madirasya pītaye vidur vīrasya prathamāni pauṃsyā //
RV_1,166.08a śatabhujibhis tam abhihruter aghāt pūrbhī rakṣatā maruto yam āvata /
RV_1,166.08c janaṃ yam ugrās tavaso virapśinaḥ pāthanā śaṃsāt tanayasya puṣṭiṣu //
RV_1,166.09a viśvāni bhadrā maruto ratheṣu vo mithaspṛdhyeva taviṣāṇy āhitā /
RV_1,166.09c aṃseṣv ā vaḥ prapatheṣu khādayo 'kṣo vaś cakrā samayā vi vāvṛte //
RV_1,166.10a bhūrīṇi bhadrā naryeṣu bāhuṣu vakṣassu rukmā rabhasāso añjayaḥ /
RV_1,166.10c aṃseṣv etāḥ paviṣu kṣurā adhi vayo na pakṣān vy anu śriyo dhire //
RV_1,166.11a mahānto mahnā vibhvo vibhūtayo dūredṛśo ye divyā iva stṛbhiḥ /
RV_1,166.11c mandrāḥ sujihvāḥ svaritāra āsabhiḥ sammiślā indre marutaḥ pariṣṭubhaḥ //
RV_1,166.12a tad vaḥ sujātā maruto mahitvanaṃ dīrghaṃ vo dātram aditer iva vratam /
RV_1,166.12c indraś cana tyajasā vi hruṇāti taj janāya yasmai sukṛte arādhvam //
RV_1,166.13a tad vo jāmitvam marutaḥ pare yuge purū yac chaṃsam amṛtāsa āvata /
RV_1,166.13c ayā dhiyā manave śruṣṭim āvyā sākaṃ naro daṃsanair ā cikitrire //
RV_1,166.14a yena dīrgham marutaḥ śūśavāma yuṣmākena parīṇasā turāsaḥ /
RV_1,166.14c ā yat tatanan vṛjane janāsa ebhir yajñebhis tad abhīṣṭim aśyām //
RV_1,166.15a eṣa va stomo maruta iyaṃ gīr māndāryasya mānyasya kāroḥ /
RV_1,166.15c eṣā yāsīṣṭa tanve vayāṃ vidyāmeṣaṃ vṛjanaṃ jīradānum //
RV_1,167.01a sahasraṃ ta indrotayo naḥ sahasram iṣo harivo gūrtatamāḥ /
RV_1,167.01c sahasraṃ rāyo mādayadhyai sahasriṇa upa no yantu vājāḥ //
RV_1,167.02a ā no 'vobhir maruto yāntv acchā jyeṣṭhebhir vā bṛhaddivaiḥ sumāyāḥ /
RV_1,167.02c adha yad eṣāṃ niyutaḥ paramāḥ samudrasya cid dhanayanta pāre //
RV_1,167.03a mimyakṣa yeṣu sudhitā ghṛtācī hiraṇyanirṇig uparā na ṛṣṭiḥ /
RV_1,167.03c guhā carantī manuṣo na yoṣā sabhāvatī vidathyeva saṃ vāk //
RV_1,167.04a parā śubhrā ayāso yavyā sādhāraṇyeva maruto mimikṣuḥ /
RV_1,167.04c na rodasī apa nudanta ghorā juṣanta vṛdhaṃ sakhyāya devāḥ //
RV_1,167.05a joṣad yad īm asuryā sacadhyai viṣitastukā rodasī nṛmaṇāḥ /
RV_1,167.05c ā sūryeva vidhato rathaṃ gāt tveṣapratīkā nabhaso netyā //
RV_1,167.06a āsthāpayanta yuvatiṃ yuvānaḥ śubhe nimiślāṃ vidatheṣu pajrām /
RV_1,167.06c arko yad vo maruto haviṣmān gāyad gāthaṃ sutasomo duvasyan //
RV_1,167.07a pra taṃ vivakmi vakmyo ya eṣām marutām mahimā satyo asti /
RV_1,167.07c sacā yad īṃ vṛṣamaṇā ahaṃyu sthirā cij janīr vahate subhāgāḥ //
RV_1,167.08a pānti mitrāvaruṇāv avadyāc cayata īm aryamo apraśastān /
RV_1,167.08c uta cyavante acyutā dhruvāṇi vāvṛdha īm maruto dātivāraḥ //
RV_1,167.09a nahī nu vo maruto anty asme ārāttāc cic chavaso antam āpuḥ /
RV_1,167.09c te dhṛṣṇunā śavasā śūśuvāṃso 'rṇo na dveṣo dhṛṣatā pari ṣṭhuḥ //
RV_1,167.10a vayam adyendrasya preṣṭhā vayaṃ śvo vocemahi samarye /
RV_1,167.10c vayam purā mahi ca no anu dyūn tan na ṛbhukṣā narām anu ṣyāt //
RV_1,167.11a eṣa va stomo maruta iyaṃ gīr māndāryasya mānyasya kāroḥ /
RV_1,167.11c eṣā yāsīṣṭa tanve vayāṃ vidyāmeṣaṃ vṛjanaṃ jīradānum //
RV_1,168.01a yajñā-yajñā vaḥ samanā tuturvaṇir dhiyaṃ-dhiyaṃ vo devayā u dadhidhve /
RV_1,168.01c ā vo 'rvācaḥ suvitāya rodasyor mahe vavṛtyām avase suvṛktibhiḥ //
RV_1,168.02a vavrāso na ye svajāḥ svatavasa iṣaṃ svar abhijāyanta dhūtayaḥ /
RV_1,168.02c sahasriyāso apāṃ normaya āsā gāvo vandyāso nokṣaṇaḥ //
RV_1,168.03a somāso na ye sutās tṛptāṃśavo hṛtsu pītāso duvaso nāsate /
RV_1,168.03c aiṣām aṃseṣu rambhiṇīva rārabhe hasteṣu khādiś ca kṛtiś ca saṃ dadhe //
RV_1,168.04a ava svayuktā diva ā vṛthā yayur amartyāḥ kaśayā codata tmanā /
RV_1,168.04c areṇavas tuvijātā acucyavur dṛḷhāni cin maruto bhrājadṛṣṭayaḥ //
RV_1,168.05a ko vo 'ntar maruta ṛṣṭividyuto rejati tmanā hanveva jihvayā /
RV_1,168.05c dhanvacyuta iṣāṃ na yāmani purupraiṣā ahanyo naitaśaḥ //
RV_1,168.06a kva svid asya rajaso mahas paraṃ kvāvaram maruto yasminn āyaya /
RV_1,168.06c yac cyāvayatha vithureva saṃhitaṃ vy adriṇā patatha tveṣam arṇavam //
RV_1,168.07a sātir na vo 'mavatī svarvatī tveṣā vipākā marutaḥ pipiṣvatī /
RV_1,168.07c bhadrā vo rātiḥ pṛṇato na dakṣiṇā pṛthujrayī asuryeva jañjatī //
RV_1,168.08a prati ṣṭobhanti sindhavaḥ pavibhyo yad abhriyāṃ vācam udīrayanti /
RV_1,168.08c ava smayanta vidyutaḥ pṛthivyāṃ yadī ghṛtam marutaḥ pruṣṇuvanti //
RV_1,168.09a asūta pṛśnir mahate raṇāya tveṣam ayāsām marutām anīkam /
RV_1,168.09c te sapsarāso 'janayantābhvam ād it svadhām iṣirām pary apaśyan //
RV_1,168.10a eṣa va stomo maruta iyaṃ gīr māndāryasya mānyasya kāroḥ /
RV_1,168.10c eṣā yāsīṣṭa tanve vayāṃ vidyāmeṣaṃ vṛjanaṃ jīradānum //
RV_1,169.01a mahaś cit tvam indra yata etān mahaś cid asi tyajaso varūtā /
RV_1,169.01c sa no vedho marutāṃ cikitvān sumnā vanuṣva tava hi preṣṭhā //
RV_1,169.02a ayujran ta indra viśvakṛṣṭīr vidānāso niṣṣidho martyatrā /
RV_1,169.02c marutām pṛtsutir hāsamānā svarmīḷhasya pradhanasya sātau //
RV_1,169.03a amyak sā ta indra ṛṣṭir asme sanemy abhvam maruto junanti /
RV_1,169.03c agniś cid dhi ṣmātase śuśukvān āpo na dvīpaṃ dadhati prayāṃsi //
RV_1,169.04a tvaṃ tū na indra taṃ rayiṃ dā ojiṣṭhayā dakṣiṇayeva rātim /
RV_1,169.04c stutaś ca yās te cakananta vāyo stanaṃ na madhvaḥ pīpayanta vājaiḥ //
RV_1,169.05a tve rāya indra tośatamāḥ praṇetāraḥ kasya cid ṛtāyoḥ /
RV_1,169.05c te ṣu ṇo maruto mṛḷayantu ye smā purā gātūyantīva devāḥ //
RV_1,169.06a prati pra yāhīndra mīḷhuṣo nṝn mahaḥ pārthive sadane yatasva /
RV_1,169.06c adha yad eṣām pṛthubudhnāsa etās tīrthe nāryaḥ pauṃsyāni tasthuḥ //
RV_1,169.07a prati ghorāṇām etānām ayāsām marutāṃ śṛṇva āyatām upabdiḥ /
RV_1,169.07c ye martyam pṛtanāyantam ūmair ṛṇāvānaṃ na patayanta sargaiḥ //
RV_1,169.08a tvam mānebhya indra viśvajanyā radā marudbhiḥ śurudho goagrāḥ /
RV_1,169.08c stavānebhi stavase deva devair vidyāmeṣaṃ vṛjanaṃ jīradānum //
RV_1,170.01a na nūnam asti no śvaḥ kas tad veda yad adbhutam /
RV_1,170.01c anyasya cittam abhi saṃcareṇyam utādhītaṃ vi naśyati //
RV_1,170.02a kiṃ na indra jighāṃsasi bhrātaro marutas tava /
RV_1,170.02c tebhiḥ kalpasva sādhuyā mā naḥ samaraṇe vadhīḥ //
RV_1,170.03a kiṃ no bhrātar agastya sakhā sann ati manyase /
RV_1,170.03c vidmā hi te yathā mano 'smabhyam in na ditsasi //
RV_1,170.04a araṃ kṛṇvantu vediṃ sam agnim indhatām puraḥ /
RV_1,170.04c tatrāmṛtasya cetanaṃ yajñaṃ te tanavāvahai //
RV_1,170.05a tvam īśiṣe vasupate vasūnāṃ tvam mitrāṇām mitrapate dheṣṭhaḥ /
RV_1,170.05c indra tvam marudbhiḥ saṃ vadasvādha prāśāna ṛtuthā havīṃṣi //
RV_1,171.01a prati va enā namasāham emi sūktena bhikṣe sumatiṃ turāṇām /
RV_1,171.01c rarāṇatā maruto vedyābhir ni heḷo dhatta vi mucadhvam aśvān //
RV_1,171.02a eṣa va stomo maruto namasvān hṛdā taṣṭo manasā dhāyi devāḥ /
RV_1,171.02c upem ā yāta manasā juṣāṇā yūyaṃ hi ṣṭhā namasa id vṛdhāsaḥ //
RV_1,171.03a stutāso no maruto mṛḷayantūta stuto maghavā śambhaviṣṭhaḥ /
RV_1,171.03c ūrdhvā naḥ santu komyā vanāny ahāni viśvā maruto jigīṣā //
RV_1,171.04a asmād ahaṃ taviṣād īṣamāṇa indrād bhiyā maruto rejamānaḥ /
RV_1,171.04c yuṣmabhyaṃ havyā niśitāny āsan tāny āre cakṛmā mṛḷatā naḥ //
RV_1,171.05a yena mānāsaś citayanta usrā vyuṣṭiṣu śavasā śaśvatīnām /
RV_1,171.05c sa no marudbhir vṛṣabha śravo dhā ugra ugrebhi sthaviraḥ sahodāḥ //
RV_1,171.06a tvam pāhīndra sahīyaso nṝn bhavā marudbhir avayātaheḷāḥ /
RV_1,171.06c supraketebhiḥ sāsahir dadhāno vidyāmeṣaṃ vṛjanaṃ jīradānum //
RV_1,172.01a citro vo 'stu yāmaś citra ūtī sudānavaḥ /
RV_1,172.01c maruto ahibhānavaḥ //
RV_1,172.02a āre sā vaḥ sudānavo maruta ṛñjatī śaruḥ /
RV_1,172.02c āre aśmā yam asyatha //
RV_1,172.03a tṛṇaskandasya nu viśaḥ pari vṛṅkta sudānavaḥ /
RV_1,172.03c ūrdhvān naḥ karta jīvase //
RV_1,173.01a gāyat sāma nabhanyaṃ yathā ver arcāma tad vāvṛdhānaṃ svarvat /
RV_1,173.01c gāvo dhenavo barhiṣy adabdhā ā yat sadmānaṃ divyaṃ vivāsān //
RV_1,173.02a arcad vṛṣā vṛṣabhiḥ sveduhavyair mṛgo nāśno ati yaj juguryāt /
RV_1,173.02c pra mandayur manāṃ gūrta hotā bharate maryo mithunā yajatraḥ //
RV_1,173.03a nakṣad dhotā pari sadma mitā yan bharad garbham ā śaradaḥ pṛthivyāḥ /
RV_1,173.03c krandad aśvo nayamāno ruvad gaur antar dūto na rodasī carad vāk //
RV_1,173.04a tā karmāṣatarāsmai pra cyautnāni devayanto bharante /
RV_1,173.04c jujoṣad indro dasmavarcā nāsatyeva sugmyo ratheṣṭhāḥ //
RV_1,173.05a tam u ṣṭuhīndraṃ yo ha satvā yaḥ śūro maghavā yo ratheṣṭhāḥ /
RV_1,173.05c pratīcaś cid yodhīyān vṛṣaṇvān vavavruṣaś cit tamaso vihantā //
RV_1,173.06a pra yad itthā mahinā nṛbhyo asty araṃ rodasī kakṣye nāsmai /
RV_1,173.06c saṃ vivya indro vṛjanaṃ na bhūmā bharti svadhāvāṃ opaśam iva dyām //
RV_1,173.07a samatsu tvā śūra satām urāṇam prapathintamam paritaṃsayadhyai /
RV_1,173.07c sajoṣasa indram made kṣoṇīḥ sūriṃ cid ye anumadanti vājaiḥ //
RV_1,173.08a evā hi te śaṃ savanā samudra āpo yat ta āsu madanti devīḥ /
RV_1,173.08c viśvā te anu joṣyā bhūd gauḥ sūrīṃś cid yadi dhiṣā veṣi janān //
RV_1,173.09a asāma yathā suṣakhāya ena svabhiṣṭayo narāṃ na śaṃsaiḥ /
RV_1,173.09c asad yathā na indro vandaneṣṭhās turo na karma nayamāna ukthā //
RV_1,173.10a viṣpardhaso narāṃ na śaṃsair asmākāsad indro vajrahastaḥ /
RV_1,173.10c mitrāyuvo na pūrpatiṃ suśiṣṭau madhyāyuva upa śikṣanti yajñaiḥ //
RV_1,173.11a yajño hi ṣmendraṃ kaś cid ṛndhañ juhurāṇaś cin manasā pariyan /
RV_1,173.11c tīrthe nācchā tātṛṣāṇam oko dīrgho na sidhram ā kṛṇoty adhvā //
RV_1,173.12a mo ṣū ṇa indrātra pṛtsu devair asti hi ṣmā te śuṣminn avayāḥ /
RV_1,173.12c mahaś cid yasya mīḷhuṣo yavyā haviṣmato maruto vandate gīḥ //
RV_1,173.13a eṣa stoma indra tubhyam asme etena gātuṃ harivo vido naḥ /
RV_1,173.13c ā no vavṛtyāḥ suvitāya deva vidyāmeṣaṃ vṛjanaṃ jīradānum //
RV_1,174.01a tvaṃ rājendra ye ca devā rakṣā nṝn pāhy asura tvam asmān /
RV_1,174.01c tvaṃ satpatir maghavā nas tarutras tvaṃ satyo vasavānaḥ sahodāḥ //
RV_1,174.02a dano viśa indra mṛdhravācaḥ sapta yat puraḥ śarma śāradīr dart /
RV_1,174.02c ṛṇor apo anavadyārṇā yūne vṛtram purukutsāya randhīḥ //
RV_1,174.03a ajā vṛta indra śūrapatnīr dyāṃ ca yebhiḥ puruhūta nūnam /
RV_1,174.03c rakṣo agnim aśuṣaṃ tūrvayāṇaṃ siṃho na dame apāṃsi vastoḥ //
RV_1,174.04a śeṣan nu ta indra sasmin yonau praśastaye pavīravasya mahnā /
RV_1,174.04c sṛjad arṇāṃsy ava yad yudhā gās tiṣṭhad dharī dhṛṣatā mṛṣṭa vājān //
RV_1,174.05a vaha kutsam indra yasmiñ cākan syūmanyū ṛjrā vātasyāśvā /
RV_1,174.05c pra sūraś cakraṃ vṛhatād abhīke 'bhi spṛdho yāsiṣad vajrabāhuḥ //
RV_1,174.06a jaghanvāṃ indra mitrerūñ codapravṛddho harivo adāśūn /
RV_1,174.06c pra ye paśyann aryamaṇaṃ sacāyos tvayā śūrtā vahamānā apatyam //
RV_1,174.07a rapat kavir indrārkasātau kṣāṃ dāsāyopabarhaṇīṃ kaḥ /
RV_1,174.07c karat tisro maghavā dānucitrā ni duryoṇe kuyavācam mṛdhi śret //
RV_1,174.08a sanā tā ta indra navyā āguḥ saho nabho 'viraṇāya pūrvīḥ /
RV_1,174.08c bhinat puro na bhido adevīr nanamo vadhar adevasya pīyoḥ //
RV_1,174.09a tvaṃ dhunir indra dhunimatīr ṛṇor apaḥ sīrā na sravantīḥ /
RV_1,174.09c pra yat samudram ati śūra parṣi pārayā turvaśaṃ yaduṃ svasti //
RV_1,174.10a tvam asmākam indra viśvadha syā avṛkatamo narāṃ nṛpātā /
RV_1,174.10c sa no viśvāsāṃ spṛdhāṃ sahodā vidyāmeṣaṃ vṛjanaṃ jīradānum //
RV_1,175.01a matsy apāyi te mahaḥ pātrasyeva harivo matsaro madaḥ /
RV_1,175.01c vṛṣā te vṛṣṇa indur vājī sahasrasātamaḥ //
RV_1,175.02a ā nas te gantu matsaro vṛṣā mado vareṇyaḥ /
RV_1,175.02c sahāvāṃ indra sānasiḥ pṛtanāṣāḷ amartyaḥ //
RV_1,175.03a tvaṃ hi śūraḥ sanitā codayo manuṣo ratham /
RV_1,175.03c sahāvān dasyum avratam oṣaḥ pātraṃ na śociṣā //
RV_1,175.04a muṣāya sūryaṃ kave cakram īśāna ojasā /
RV_1,175.04c vaha śuṣṇāya vadhaṃ kutsaṃ vātasyāśvaiḥ //
RV_1,175.05a śuṣmintamo hi te mado dyumnintama uta kratuḥ /
RV_1,175.05c vṛtraghnā varivovidā maṃsīṣṭhā aśvasātamaḥ //
RV_1,175.06a yathā pūrvebhyo jaritṛbhya indra maya ivāpo na tṛṣyate babhūtha /
RV_1,175.06c tām anu tvā nividaṃ johavīmi vidyāmeṣaṃ vṛjanaṃ jīradānum //
RV_1,176.01a matsi no vasyaiṣṭaya indram indo vṛṣā viśa /
RV_1,176.01c ṛghāyamāṇa invasi śatrum anti na vindasi //
RV_1,176.02a tasminn ā veśayā giro ya ekaś carṣaṇīnām /
RV_1,176.02c anu svadhā yam upyate yavaṃ na carkṛṣad vṛṣā //
RV_1,176.03a yasya viśvāni hastayoḥ pañca kṣitīnāṃ vasu /
RV_1,176.03c spāśayasva yo asmadhrug divyevāśanir jahi //
RV_1,176.04a asunvantaṃ samaṃ jahi dūṇāśaṃ yo na te mayaḥ /
RV_1,176.04c asmabhyam asya vedanaṃ daddhi sūriś cid ohate //
RV_1,176.05a āvo yasya dvibarhaso 'rkeṣu sānuṣag asat /
RV_1,176.05c ājāv indrasyendo prāvo vājeṣu vājinam //
RV_1,176.06a yathā pūrvebhyo jaritṛbhya indra maya ivāpo na tṛṣyate babhūtha /
RV_1,176.06c tām anu tvā nividaṃ johavīmi vidyāmeṣaṃ vṛjanaṃ jīradānum //
RV_1,177.01a ā carṣaṇiprā vṛṣabho janānāṃ rājā kṛṣṭīnām puruhūta indraḥ /
RV_1,177.01c stutaḥ śravasyann avasopa madrig yuktvā harī vṛṣaṇā yāhy arvāṅ //
RV_1,177.02a ye te vṛṣaṇo vṛṣabhāsa indra brahmayujo vṛṣarathāso atyāḥ /
RV_1,177.02c tāṃ ā tiṣṭha tebhir ā yāhy arvāṅ havāmahe tvā suta indra some //
RV_1,177.03a ā tiṣṭha rathaṃ vṛṣaṇaṃ vṛṣā te sutaḥ somaḥ pariṣiktā madhūni /
RV_1,177.03c yuktvā vṛṣabhyāṃ vṛṣabha kṣitīnāṃ haribhyāṃ yāhi pravatopa madrik //
RV_1,177.04a ayaṃ yajño devayā ayam miyedha imā brahmāṇy ayam indra somaḥ /
RV_1,177.04c stīrṇam barhir ā tu śakra pra yāhi pibā niṣadya vi mucā harī iha //
RV_1,177.05a o suṣṭuta indra yāhy arvāṅ upa brahmāṇi mānyasya kāroḥ /
RV_1,177.05c vidyāma vastor avasā gṛṇanto vidyāmeṣaṃ vṛjanaṃ jīradānum //
RV_1,178.01a yad dha syā ta indra śruṣṭir asti yayā babhūtha jaritṛbhya ūtī /
RV_1,178.01c mā naḥ kāmam mahayantam ā dhag viśvā te aśyām pary āpa āyoḥ //
RV_1,178.02a na ghā rājendra ā dabhan no yā nu svasārā kṛṇavanta yonau /
RV_1,178.02c āpaś cid asmai sutukā aveṣan gaman na indraḥ sakhyā vayaś ca //
RV_1,178.03a jetā nṛbhir indraḥ pṛtsu śūraḥ śrotā havaṃ nādhamānasya kāroḥ /
RV_1,178.03c prabhartā rathaṃ dāśuṣa upāka udyantā giro yadi ca tmanā bhūt //
RV_1,178.04a evā nṛbhir indraḥ suśravasyā prakhādaḥ pṛkṣo abhi mitriṇo bhūt /
RV_1,178.04c samarya iṣa stavate vivāci satrākaro yajamānasya śaṃsaḥ //
RV_1,178.05a tvayā vayam maghavann indra śatrūn abhi ṣyāma mahato manyamānān /
RV_1,178.05c tvaṃ trātā tvam u no vṛdhe bhūr vidyāmeṣaṃ vṛjanaṃ jīradānum //
RV_1,179.01a pūrvīr ahaṃ śaradaḥ śaśramāṇā doṣā vastor uṣaso jarayantīḥ /
RV_1,179.01c mināti śriyaṃ jarimā tanūnām apy ū nu patnīr vṛṣaṇo jagamyuḥ //
RV_1,179.02a ye cid dhi pūrva ṛtasāpa āsan sākaṃ devebhir avadann ṛtāni /
RV_1,179.02c te cid avāsur nahy antam āpuḥ sam ū nu patnīr vṛṣabhir jagamyuḥ //
RV_1,179.03a na mṛṣā śrāntaṃ yad avanti devā viśvā it spṛdho abhy aśnavāva /
RV_1,179.03c jayāved atra śatanītham ājiṃ yat samyañcā mithunāv abhy ajāva //
RV_1,179.04a nadasya mā rudhataḥ kāma āgann ita ājāto amutaḥ kutaś cit /
RV_1,179.04c lopāmudrā vṛṣaṇaṃ nī riṇāti dhīram adhīrā dhayati śvasantam //
RV_1,179.05a imaṃ nu somam antito hṛtsu pītam upa bruve /
RV_1,179.05c yat sīm āgaś cakṛmā tat su mṛḷatu pulukāmo hi martyaḥ //
RV_1,179.06a agastyaḥ khanamānaḥ khanitraiḥ prajām apatyam balam icchamānaḥ /
RV_1,179.06c ubhau varṇāv ṛṣir ugraḥ pupoṣa satyā deveṣv āśiṣo jagāma //
RV_1,180.01a yuvo rajāṃsi suyamāso aśvā ratho yad vām pary arṇāṃsi dīyat /
RV_1,180.01c hiraṇyayā vām pavayaḥ pruṣāyan madhvaḥ pibantā uṣasaḥ sacethe //
RV_1,180.02a yuvam atyasyāva nakṣatho yad vipatmano naryasya prayajyoḥ /
RV_1,180.02c svasā yad vāṃ viśvagūrtī bharāti vājāyeṭṭe madhupāv iṣe ca //
RV_1,180.03a yuvam paya usriyāyām adhattam pakvam āmāyām ava pūrvyaṃ goḥ /
RV_1,180.03c antar yad vanino vām ṛtapsū hvāro na śucir yajate haviṣmān //
RV_1,180.04a yuvaṃ ha gharmam madhumantam atraye 'po na kṣodo 'vṛṇītam eṣe /
RV_1,180.04c tad vāṃ narāv aśvinā paśvaiṣṭī rathyeva cakrā prati yanti madhvaḥ //
RV_1,180.05a ā vāṃ dānāya vavṛtīya dasrā gor oheṇa taugryo na jivriḥ /
RV_1,180.05c apaḥ kṣoṇī sacate māhinā vāṃ jūrṇo vām akṣur aṃhaso yajatrā //
RV_1,180.06a ni yad yuvethe niyutaḥ sudānū upa svadhābhiḥ sṛjathaḥ purandhim /
RV_1,180.06c preṣad veṣad vāto na sūrir ā mahe dade suvrato na vājam //
RV_1,180.07a vayaṃ cid dhi vāṃ jaritāraḥ satyā vipanyāmahe vi paṇir hitāvān /
RV_1,180.07c adhā cid dhi ṣmāśvināv anindyā pātho hi ṣmā vṛṣaṇāv antidevam //
RV_1,180.08a yuvāṃ cid dhi ṣmāśvināv anu dyūn virudrasya prasravaṇasya sātau /
RV_1,180.08c agastyo narāṃ nṛṣu praśastaḥ kārādhunīva citayat sahasraiḥ //
RV_1,180.09a pra yad vahethe mahinā rathasya pra syandrā yātho manuṣo na hotā /
RV_1,180.09c dhattaṃ sūribhya uta vā svaśvyaṃ nāsatyā rayiṣācaḥ syāma //
RV_1,180.10a taṃ vāṃ rathaṃ vayam adyā huvema stomair aśvinā suvitāya navyam /
RV_1,180.10c ariṣṭanemim pari dyām iyānaṃ vidyāmeṣaṃ vṛjanaṃ jīradānum //
RV_1,181.01a kad u preṣṭāv iṣāṃ rayīṇām adhvaryantā yad unninītho apām /
RV_1,181.01c ayaṃ vāṃ yajño akṛta praśastiṃ vasudhitī avitārā janānām //
RV_1,181.02a ā vām aśvāsaḥ śucayaḥ payaspā vātaraṃhaso divyāso atyāḥ /
RV_1,181.02c manojuvo vṛṣaṇo vītapṛṣṭhā eha svarājo aśvinā vahantu //
RV_1,181.03a ā vāṃ ratho 'vanir na pravatvān sṛpravandhuraḥ suvitāya gamyāḥ /
RV_1,181.03c vṛṣṇa sthātārā manaso javīyān ahampūrvo yajato dhiṣṇyā yaḥ //
RV_1,181.04a iheha jātā sam avāvaśītām arepasā tanvā nāmabhiḥ svaiḥ /
RV_1,181.04c jiṣṇur vām anyaḥ sumakhasya sūrir divo anyaḥ subhagaḥ putra ūhe //
RV_1,181.05a pra vāṃ niceruḥ kakuho vaśāṃ anu piśaṅgarūpaḥ sadanāni gamyāḥ /
RV_1,181.05c harī anyasya pīpayanta vājair mathrā rajāṃsy aśvinā vi ghoṣaiḥ //
RV_1,181.06a pra vāṃ śaradvān vṛṣabho na niṣṣāṭ pūrvīr iṣaś carati madhva iṣṇan /
RV_1,181.06c evair anyasya pīpayanta vājair veṣantīr ūrdhvā nadyo na āguḥ //
RV_1,181.07a asarji vāṃ sthavirā vedhasā gīr bāḷhe aśvinā tredhā kṣarantī /
RV_1,181.07c upastutāv avataṃ nādhamānaṃ yāmann ayāmañ chṛṇutaṃ havam me //
RV_1,181.08a uta syā vāṃ ruśato vapsaso gīs tribarhiṣi sadasi pinvate nṝn /
RV_1,181.08c vṛṣā vām megho vṛṣaṇā pīpāya gor na seke manuṣo daśasyan //
RV_1,181.09a yuvām pūṣevāśvinā purandhir agnim uṣāṃ na jarate haviṣmān /
RV_1,181.09c huve yad vāṃ varivasyā gṛṇāno vidyāmeṣaṃ vṛjanaṃ jīradānum //
RV_1,182.01a abhūd idaṃ vayunam o ṣu bhūṣatā ratho vṛṣaṇvān madatā manīṣiṇaḥ /
RV_1,182.01c dhiyañjinvā dhiṣṇyā viśpalāvasū divo napātā sukṛte śucivratā //
RV_1,182.02a indratamā hi dhiṣṇyā maruttamā dasrā daṃsiṣṭhā rathyā rathītamā /
RV_1,182.02c pūrṇaṃ rathaṃ vahethe madhva ācitaṃ tena dāśvāṃsam upa yātho aśvinā //
RV_1,182.03a kim atra dasrā kṛṇuthaḥ kim āsāthe jano yaḥ kaś cid ahavir mahīyate /
RV_1,182.03c ati kramiṣṭaṃ juratam paṇer asuṃ jyotir viprāya kṛṇutaṃ vacasyave //
RV_1,182.04a jambhayatam abhito rāyataḥ śuno hatam mṛdho vidathus tāny aśvinā /
RV_1,182.04c vācaṃ-vācaṃ jaritū ratninīṃ kṛtam ubhā śaṃsaṃ nāsatyāvatam mama //
RV_1,182.05a yuvam etaṃ cakrathuḥ sindhuṣu plavam ātmanvantam pakṣiṇaṃ taugryāya kam /
RV_1,182.05c yena devatrā manasā nirūhathuḥ supaptanī petathuḥ kṣodaso mahaḥ //
RV_1,182.06a avaviddhaṃ taugryam apsv antar anārambhaṇe tamasi praviddham /
RV_1,182.06c catasro nāvo jaṭhalasya juṣṭā ud aśvibhyām iṣitāḥ pārayanti //
RV_1,182.07a kaḥ svid vṛkṣo niṣṭhito madhye arṇaso yaṃ taugryo nādhitaḥ paryaṣasvajat /
RV_1,182.07c parṇā mṛgasya pataror ivārabha ud aśvinā ūhathuḥ śromatāya kam //
RV_1,182.08a tad vāṃ narā nāsatyāv anu ṣyād yad vām mānāsa ucatham avocan /
RV_1,182.08c asmād adya sadasaḥ somyād ā vidyāmeṣaṃ vṛjanaṃ jīradānum //
RV_1,183.01a taṃ yuñjāthām manaso yo javīyān trivandhuro vṛṣaṇā yas tricakraḥ /
RV_1,183.01c yenopayāthaḥ sukṛto duroṇaṃ tridhātunā patatho vir na parṇaiḥ //
RV_1,183.02a suvṛd ratho vartate yann abhi kṣāṃ yat tiṣṭhathaḥ kratumantānu pṛkṣe /
RV_1,183.02c vapur vapuṣyā sacatām iyaṃ gīr divo duhitroṣasā sacethe //
RV_1,183.03a ā tiṣṭhataṃ suvṛtaṃ yo ratho vām anu vratāni vartate haviṣmān /
RV_1,183.03c yena narā nāsatyeṣayadhyai vartir yāthas tanayāya tmane ca //
RV_1,183.04a mā vāṃ vṛko mā vṛkīr ā dadharṣīn mā pari varktam uta māti dhaktam /
RV_1,183.04c ayaṃ vām bhāgo nihita iyaṃ gīr dasrāv ime vāṃ nidhayo madhūnām //
RV_1,183.05a yuvāṃ gotamaḥ purumīḷho atrir dasrā havate 'vase haviṣmān /
RV_1,183.05c diśaṃ na diṣṭām ṛjūyeva yantā me havaṃ nāsatyopa yātam //
RV_1,183.06a atāriṣma tamasas pāram asya prati vāṃ stomo aśvināv adhāyi /
RV_1,183.06c eha yātam pathibhir devayānair vidyāmeṣaṃ vṛjanaṃ jīradānum //
RV_1,184.01a tā vām adya tāv aparaṃ huvemocchantyām uṣasi vahnir ukthaiḥ /
RV_1,184.01c nāsatyā kuha cit santāv aryo divo napātā sudāstarāya //
RV_1,184.02a asme ū ṣu vṛṣaṇā mādayethām ut paṇīṃr hatam ūrmyā madantā /
RV_1,184.02c śrutam me acchoktibhir matīnām eṣṭā narā nicetārā ca karṇaiḥ //
RV_1,184.03a śriye pūṣann iṣukṛteva devā nāsatyā vahatuṃ sūryāyāḥ /
RV_1,184.03c vacyante vāṃ kakuhā apsu jātā yugā jūrṇeva varuṇasya bhūreḥ //
RV_1,184.04a asme sā vām mādhvī rātir astu stomaṃ hinotam mānyasya kāroḥ /
RV_1,184.04c anu yad vāṃ śravasyā sudānū suvīryāya carṣaṇayo madanti //
RV_1,184.05a eṣa vāṃ stomo aśvināv akāri mānebhir maghavānā suvṛkti /
RV_1,184.05c yātaṃ vartis tanayāya tmane cāgastye nāsatyā madantā //
RV_1,184.06a atāriṣma tamasas pāram asya prati vāṃ stomo aśvināv adhāyi /
RV_1,184.06c eha yātam pathibhir devayānair vidyāmeṣaṃ vṛjanaṃ jīradānum //
RV_1,185.01a katarā pūrvā katarāparāyoḥ kathā jāte kavayaḥ ko vi veda /
RV_1,185.01c viśvaṃ tmanā bibhṛto yad dha nāma vi vartete ahanī cakriyeva //
RV_1,185.02a bhūriṃ dve acarantī carantam padvantaṃ garbham apadī dadhāte /
RV_1,185.02c nityaṃ na sūnum pitror upasthe dyāvā rakṣatam pṛthivī no abhvāt //
RV_1,185.03a aneho dātram aditer anarvaṃ huve svarvad avadhaṃ namasvat /
RV_1,185.03c tad rodasī janayataṃ jaritre dyāvā rakṣatam pṛthivī no abhvāt //
RV_1,185.04a atapyamāne avasāvantī anu ṣyāma rodasī devaputre /
RV_1,185.04c ubhe devānām ubhayebhir ahnāṃ dyāvā rakṣatam pṛthivī no abhvāt //
RV_1,185.05a saṃgacchamāne yuvatī samante svasārā jāmī pitror upasthe /
RV_1,185.05c abhijighrantī bhuvanasya nābhiṃ dyāvā rakṣatam pṛthivī no abhvāt //
RV_1,185.06a urvī sadmanī bṛhatī ṛtena huve devānām avasā janitrī /
RV_1,185.06c dadhāte ye amṛtaṃ supratīke dyāvā rakṣatam pṛthivī no abhvāt //
RV_1,185.07a urvī pṛthvī bahule dūreante upa bruve namasā yajñe asmin /
RV_1,185.07c dadhāte ye subhage supratūrtī dyāvā rakṣatam pṛthivī no abhvāt //
RV_1,185.08a devān vā yac cakṛmā kac cid āgaḥ sakhāyaṃ vā sadam ij jāspatiṃ vā /
RV_1,185.08c iyaṃ dhīr bhūyā avayānam eṣāṃ dyāvā rakṣatam pṛthivī no abhvāt //
RV_1,185.09a ubhā śaṃsā naryā mām aviṣṭām ubhe mām ūtī avasā sacetām /
RV_1,185.09c bhūri cid aryaḥ sudāstarāyeṣā madanta iṣayema devāḥ //
RV_1,185.10a ṛtaṃ dive tad avocam pṛthivyā abhiśrāvāya prathamaṃ sumedhāḥ /
RV_1,185.10c pātām avadyād duritād abhīke pitā mātā ca rakṣatām avobhiḥ //
RV_1,185.11a idaṃ dyāvāpṛthivī satyam astu pitar mātar yad ihopabruve vām /
RV_1,185.11c bhūtaṃ devānām avame avobhir vidyāmeṣaṃ vṛjanaṃ jīradānum //
RV_1,186.01a ā na iḷābhir vidathe suśasti viśvānaraḥ savitā deva etu /
RV_1,186.01c api yathā yuvāno matsathā no viśvaṃ jagad abhipitve manīṣā //
RV_1,186.02a ā no viśva āskrā gamantu devā mitro aryamā varuṇaḥ sajoṣāḥ /
RV_1,186.02c bhuvan yathā no viśve vṛdhāsaḥ karan suṣāhā vithuraṃ na śavaḥ //
RV_1,186.03a preṣṭhaṃ vo atithiṃ gṛṇīṣe 'gniṃ śastibhis turvaṇiḥ sajoṣāḥ /
RV_1,186.03c asad yathā no varuṇaḥ sukīrtir iṣaś ca parṣad arigūrtaḥ sūriḥ //
RV_1,186.04a upa va eṣe namasā jigīṣoṣāsānaktā sudugheva dhenuḥ /
RV_1,186.04c samāne ahan vimimāno arkaṃ viṣurūpe payasi sasminn ūdhan //
RV_1,186.05a uta no 'hir budhnyo mayas kaḥ śiśuṃ na pipyuṣīva veti sindhuḥ /
RV_1,186.05c yena napātam apāṃ junāma manojuvo vṛṣaṇo yaṃ vahanti //
RV_1,186.06a uta na īṃ tvaṣṭā gantv acchā smat sūribhir abhipitve sajoṣāḥ /
RV_1,186.06c ā vṛtrahendraś carṣaṇiprās tuviṣṭamo narāṃ na iha gamyāḥ //
RV_1,186.07a uta na īm matayo 'śvayogāḥ śiśuṃ na gāvas taruṇaṃ rihanti /
RV_1,186.07c tam īṃ giro janayo na patnīḥ surabhiṣṭamaṃ narāṃ nasanta //
RV_1,186.08a uta na īm maruto vṛddhasenāḥ smad rodasī samanasaḥ sadantu /
RV_1,186.08c pṛṣadaśvāso 'vanayo na rathā riśādaso mitrayujo na devāḥ //
RV_1,186.09a pra nu yad eṣām mahinā cikitre pra yuñjate prayujas te suvṛkti /
RV_1,186.09c adha yad eṣāṃ sudine na śarur viśvam eriṇam pruṣāyanta senāḥ //
RV_1,186.10a pro aśvināv avase kṛṇudhvam pra pūṣaṇaṃ svatavaso hi santi /
RV_1,186.10c adveṣo viṣṇur vāta ṛbhukṣā acchā sumnāya vavṛtīya devān //
RV_1,186.11a iyaṃ sā vo asme dīdhitir yajatrā apiprāṇī ca sadanī ca bhūyāḥ /
RV_1,186.11c ni yā deveṣu yatate vasūyur vidyāmeṣaṃ vṛjanaṃ jīradānum //
RV_1,187.01a pituṃ nu stoṣam maho dharmāṇaṃ taviṣīm /
RV_1,187.01c yasya trito vy ojasā vṛtraṃ viparvam ardayat //
RV_1,187.02a svādo pito madho pito vayaṃ tvā vavṛmahe /
RV_1,187.02c asmākam avitā bhava //
RV_1,187.03a upa naḥ pitav ā cara śivaḥ śivābhir ūtibhiḥ /
RV_1,187.03c mayobhur adviṣeṇyaḥ sakhā suśevo advayāḥ //
RV_1,187.04a tava tye pito rasā rajāṃsy anu viṣṭhitāḥ /
RV_1,187.04c divi vātā iva śritāḥ //
RV_1,187.05a tava tye pito dadatas tava svādiṣṭha te pito /
RV_1,187.05c pra svādmāno rasānāṃ tuvigrīvā iverate //
RV_1,187.06a tve pito mahānāṃ devānām mano hitam /
RV_1,187.06c akāri cāru ketunā tavāhim avasāvadhīt //
RV_1,187.07a yad ado pito ajagan vivasva parvatānām /
RV_1,187.07c atrā cin no madho pito 'ram bhakṣāya gamyāḥ //
RV_1,187.08a yad apām oṣadhīnām pariṃśam āriśāmahe /
RV_1,187.08c vātāpe pīva id bhava //
RV_1,187.09a yat te soma gavāśiro yavāśiro bhajāmahe /
RV_1,187.09c vātāpe pīva id bhava //
RV_1,187.10a karambha oṣadhe bhava pīvo vṛkka udārathiḥ /
RV_1,187.10c vātāpe pīva id bhava //
RV_1,187.11a taṃ tvā vayam pito vacobhir gāvo na havyā suṣūdima /
RV_1,187.11c devebhyas tvā sadhamādam asmabhyaṃ tvā sadhamādam //
RV_1,188.01a samiddho adya rājasi devo devaiḥ sahasrajit /
RV_1,188.01c dūto havyā kavir vaha //
RV_1,188.02a tanūnapād ṛtaṃ yate madhvā yajñaḥ sam ajyate /
RV_1,188.02c dadhat sahasriṇīr iṣaḥ //
RV_1,188.03a ājuhvāno na īḍyo devāṃ ā vakṣi yajñiyān /
RV_1,188.03c agne sahasrasā asi //
RV_1,188.04a prācīnam barhir ojasā sahasravīram astṛṇan /
RV_1,188.04c yatrādityā virājatha //
RV_1,188.05a virāṭ samrāḍ vibhvīḥ prabhvīr bahvīś ca bhūyasīś ca yāḥ /
RV_1,188.05c duro ghṛtāny akṣaran //
RV_1,188.06a surukme hi supeśasādhi śriyā virājataḥ /
RV_1,188.06c uṣāsāv eha sīdatām //
RV_1,188.07a prathamā hi suvācasā hotārā daivyā kavī /
RV_1,188.07c yajñaṃ no yakṣatām imam //
RV_1,188.08a bhāratīḷe sarasvati yā vaḥ sarvā upabruve /
RV_1,188.08c tā naś codayata śriye //
RV_1,188.09a tvaṣṭā rūpāṇi hi prabhuḥ paśūn viśvān samānaje /
RV_1,188.09c teṣāṃ na sphātim ā yaja //
RV_1,188.10a upa tmanyā vanaspate pātho devebhyaḥ sṛja /
RV_1,188.10c agnir havyāni siṣvadat //
RV_1,188.11a purogā agnir devānāṃ gāyatreṇa sam ajyate /
RV_1,188.11c svāhākṛtīṣu rocate //
RV_1,189.01a agne naya supathā rāye asmān viśvāni deva vayunāni vidvān /
RV_1,189.01c yuyodhy asmaj juhurāṇam eno bhūyiṣṭhāṃ te namauktiṃ vidhema //
RV_1,189.02a agne tvam pārayā navyo asmān svastibhir ati durgāṇi viśvā /
RV_1,189.02c pūś ca pṛthvī bahulā na urvī bhavā tokāya tanayāya śaṃ yoḥ //
RV_1,189.03a agne tvam asmad yuyodhy amīvā anagnitrā abhy amanta kṛṣṭīḥ /
RV_1,189.03c punar asmabhyaṃ suvitāya deva kṣāṃ viśvebhir amṛtebhir yajatra //
RV_1,189.04a pāhi no agne pāyubhir ajasrair uta priye sadana ā śuśukvān /
RV_1,189.04c mā te bhayaṃ jaritāraṃ yaviṣṭha nūnaṃ vidan māparaṃ sahasvaḥ //
RV_1,189.05a mā no agne 'va sṛjo aghāyāviṣyave ripave ducchunāyai /
RV_1,189.05c mā datvate daśate mādate no mā rīṣate sahasāvan parā dāḥ //
RV_1,189.06a vi gha tvāvāṃ ṛtajāta yaṃsad gṛṇāno agne tanve varūtham /
RV_1,189.06c viśvād ririkṣor uta vā ninitsor abhihrutām asi hi deva viṣpaṭ //
RV_1,189.07a tvaṃ tāṃ agna ubhayān vi vidvān veṣi prapitve manuṣo yajatra /
RV_1,189.07c abhipitve manave śāsyo bhūr marmṛjenya uśigbhir nākraḥ //
RV_1,189.08a avocāma nivacanāny asmin mānasya sūnuḥ sahasāne agnau /
RV_1,189.08c vayaṃ sahasram ṛṣibhiḥ sanema vidyāmeṣaṃ vṛjanaṃ jīradānum //
RV_1,190.01a anarvāṇaṃ vṛṣabham mandrajihvam bṛhaspatiṃ vardhayā navyam arkaiḥ /
RV_1,190.01c gāthānyaḥ suruco yasya devā āśṛṇvanti navamānasya martāḥ //
RV_1,190.02a tam ṛtviyā upa vācaḥ sacante sargo na yo devayatām asarji /
RV_1,190.02c bṛhaspatiḥ sa hy añjo varāṃsi vibhvābhavat sam ṛte mātariśvā //
RV_1,190.03a upastutiṃ namasa udyatiṃ ca ślokaṃ yaṃsat saviteva pra bāhū /
RV_1,190.03c asya kratvāhanyo yo asti mṛgo na bhīmo arakṣasas tuviṣmān //
RV_1,190.04a asya śloko divīyate pṛthivyām atyo na yaṃsad yakṣabhṛd vicetāḥ /
RV_1,190.04c mṛgāṇāṃ na hetayo yanti cemā bṛhaspater ahimāyāṃ abhi dyūn //
RV_1,190.05a ye tvā devosrikam manyamānāḥ pāpā bhadram upajīvanti pajrāḥ /
RV_1,190.05c na dūḍhye anu dadāsi vāmam bṛhaspate cayasa it piyārum //
RV_1,190.06a supraituḥ sūyavaso na panthā durniyantuḥ pariprīto na mitraḥ /
RV_1,190.06c anarvāṇo abhi ye cakṣate no 'pīvṛtā aporṇuvanto asthuḥ //
RV_1,190.07a saṃ yaṃ stubho 'vanayo na yanti samudraṃ na sravato rodhacakrāḥ /
RV_1,190.07c sa vidvāṃ ubhayaṃ caṣṭe antar bṛhaspatis tara āpaś ca gṛdhraḥ //
RV_1,190.08a evā mahas tuvijātas tuviṣmān bṛhaspatir vṛṣabho dhāyi devaḥ /
RV_1,190.08c sa na stuto vīravad dhātu gomad vidyāmeṣaṃ vṛjanaṃ jīradānum //
RV_1,191.01a kaṅkato na kaṅkato 'tho satīnakaṅkataḥ /
RV_1,191.01c dvāv iti pluṣī iti ny adṛṣṭā alipsata //
RV_1,191.02a adṛṣṭān hanty āyaty atho hanti parāyatī /
RV_1,191.02c atho avaghnatī hanty atho pinaṣṭi piṃṣatī //
RV_1,191.03a śarāsaḥ kuśarāso darbhāsaḥ sairyā uta /
RV_1,191.03c mauñjā adṛṣṭā vairiṇāḥ sarve sākaṃ ny alipsata //
RV_1,191.04a ni gāvo goṣṭhe asadan ni mṛgāso avikṣata /
RV_1,191.04c ni ketavo janānāṃ ny adṛṣṭā alipsata //
RV_1,191.05a eta u tye praty adṛśran pradoṣaṃ taskarā iva /
RV_1,191.05c adṛṣṭā viśvadṛṣṭāḥ pratibuddhā abhūtana //
RV_1,191.06a dyaur vaḥ pitā pṛthivī mātā somo bhrātāditiḥ svasā /
RV_1,191.06c adṛṣṭā viśvadṛṣṭās tiṣṭhatelayatā su kam //
RV_1,191.07a ye aṃsyā ye aṅgyāḥ sūcīkā ye prakaṅkatāḥ /
RV_1,191.07c adṛṣṭāḥ kiṃ caneha vaḥ sarve sākaṃ ni jasyata //
RV_1,191.08a ut purastāt sūrya eti viśvadṛṣṭo adṛṣṭahā /
RV_1,191.08c adṛṣṭān sarvāñ jambhayan sarvāś ca yātudhānyaḥ //
RV_1,191.09a ud apaptad asau sūryaḥ puru viśvāni jūrvan /
RV_1,191.09c ādityaḥ parvatebhyo viśvadṛṣṭo adṛṣṭahā //
RV_1,191.10a sūrye viṣam ā sajāmi dṛtiṃ surāvato gṛhe /
RV_1,191.10c so cin nu na marāti no vayam marāmāre asya yojanaṃ hariṣṭhā madhu tvā madhulā cakāra //
RV_1,191.11a iyattikā śakuntikā sakā jaghāsa te viṣam /
RV_1,191.11c so cin nu na marāti no vayam marāmāre asya yojanaṃ hariṣṭhā madhu tvā madhulā cakāra //
RV_1,191.12a triḥ sapta viṣpuliṅgakā viṣasya puṣyam akṣan /
RV_1,191.12c tāś cin nu na maranti no vayam marāmāre asya yojanaṃ hariṣṭhā madhu tvā madhulā cakāra //
RV_1,191.13a navānāṃ navatīnāṃ viṣasya ropuṣīṇām /
RV_1,191.13c sarvāsām agrabhaṃ nāmāre asya yojanaṃ hariṣṭhā madhu tvā madhulā cakāra //
RV_1,191.14a triḥ sapta mayūryaḥ sapta svasāro agruvaḥ /
RV_1,191.14c tās te viṣaṃ vi jabhrira udakaṃ kumbhinīr iva //
RV_1,191.15a iyattakaḥ kuṣumbhakas takam bhinadmy aśmanā /
RV_1,191.15c tato viṣam pra vāvṛte parācīr anu saṃvataḥ //
RV_1,191.16a kuṣumbhakas tad abravīd gireḥ pravartamānakaḥ /
RV_1,191.16c vṛścikasyārasaṃ viṣam arasaṃ vṛścika te viṣam //
Ṛgveda 2
RV_2,001.01a tvam agne dyubhis tvam āśuśukṣaṇis tvam adbhyas tvam aśmanas pari /
RV_2,001.01c tvaṃ vanebhyas tvam oṣadhībhyas tvaṃ nṛṇāṃ nṛpate jāyase śuciḥ //
RV_2,001.02a tavāgne hotraṃ tava potram ṛtviyaṃ tava neṣṭraṃ tvam agnid ṛtāyataḥ /
RV_2,001.02c tava praśāstraṃ tvam adhvarīyasi brahmā cāsi gṛhapatiś ca no dame //
RV_2,001.03a tvam agna indro vṛṣabhaḥ satām asi tvaṃ viṣṇur urugāyo namasyaḥ /
RV_2,001.03c tvam brahmā rayivid brahmaṇas pate tvaṃ vidhartaḥ sacase purandhyā //
RV_2,001.04a tvam agne rājā varuṇo dhṛtavratas tvam mitro bhavasi dasma īḍyaḥ /
RV_2,001.04c tvam aryamā satpatir yasya sambhujaṃ tvam aṃśo vidathe deva bhājayuḥ //
RV_2,001.05a tvam agne tvaṣṭā vidhate suvīryaṃ tava gnāvo mitramahaḥ sajātyam /
RV_2,001.05c tvam āśuhemā rariṣe svaśvyaṃ tvaṃ narāṃ śardho asi purūvasuḥ //
RV_2,001.06a tvam agne rudro asuro maho divas tvaṃ śardho mārutam pṛkṣa īśiṣe /
RV_2,001.06c tvaṃ vātair aruṇair yāsi śaṅgayas tvam pūṣā vidhataḥ pāsi nu tmanā //
RV_2,001.07a tvam agne draviṇodā araṅkṛte tvaṃ devaḥ savitā ratnadhā asi /
RV_2,001.07c tvam bhago nṛpate vasva īśiṣe tvam pāyur dame yas te 'vidhat //
RV_2,001.08a tvām agne dama ā viśpatiṃ viśas tvāṃ rājānaṃ suvidatram ṛñjate /
RV_2,001.08c tvaṃ viśvāni svanīka patyase tvaṃ sahasrāṇi śatā daśa prati //
RV_2,001.09a tvām agne pitaram iṣṭibhir naras tvām bhrātrāya śamyā tanūrucam /
RV_2,001.09c tvam putro bhavasi yas te 'vidhat tvaṃ sakhā suśevaḥ pāsy ādhṛṣaḥ //
RV_2,001.10a tvam agna ṛbhur āke namasyas tvaṃ vājasya kṣumato rāya īśiṣe /
RV_2,001.10c tvaṃ vi bhāsy anu dakṣi dāvane tvaṃ viśikṣur asi yajñam ātaniḥ //
RV_2,001.11a tvam agne aditir deva dāśuṣe tvaṃ hotrā bhāratī vardhase girā /
RV_2,001.11c tvam iḷā śatahimāsi dakṣase tvaṃ vṛtrahā vasupate sarasvatī //
RV_2,001.12a tvam agne subhṛta uttamaṃ vayas tava spārhe varṇa ā saṃdṛśi śriyaḥ /
RV_2,001.12c tvaṃ vājaḥ prataraṇo bṛhann asi tvaṃ rayir bahulo viśvatas pṛthuḥ //
RV_2,001.13a tvām agna ādityāsa āsyaṃ tvāṃ jihvāṃ śucayaś cakrire kave /
RV_2,001.13c tvāṃ rātiṣāco adhvareṣu saścire tve devā havir adanty āhutam //
RV_2,001.14a tve agne viśve amṛtāso adruha āsā devā havir adanty āhutam /
RV_2,001.14c tvayā martāsaḥ svadanta āsutiṃ tvaṃ garbho vīrudhāṃ jajñiṣe śuciḥ //
RV_2,001.15a tvaṃ tān saṃ ca prati cāsi majmanāgne sujāta pra ca deva ricyase /
RV_2,001.15c pṛkṣo yad atra mahinā vi te bhuvad anu dyāvāpṛthivī rodasī ubhe //
RV_2,001.16a ye stotṛbhyo goagrām aśvapeśasam agne rātim upasṛjanti sūrayaḥ /
RV_2,001.16c asmāñ ca tāṃś ca pra hi neṣi vasya ā bṛhad vadema vidathe suvīrāḥ //
RV_2,002.01a yajñena vardhata jātavedasam agniṃ yajadhvaṃ haviṣā tanā girā /
RV_2,002.01c samidhānaṃ suprayasaṃ svarṇaraṃ dyukṣaṃ hotāraṃ vṛjaneṣu dhūrṣadam //
RV_2,002.02a abhi tvā naktīr uṣaso vavāśire 'gne vatsaṃ na svasareṣu dhenavaḥ /
RV_2,002.02c diva ived aratir mānuṣā yugā kṣapo bhāsi puruvāra saṃyataḥ //
RV_2,002.03a taṃ devā budhne rajasaḥ sudaṃsasaṃ divaspṛthivyor aratiṃ ny erire /
RV_2,002.03c ratham iva vedyaṃ śukraśociṣam agnim mitraṃ na kṣitiṣu praśaṃsyam //
RV_2,002.04a tam ukṣamāṇaṃ rajasi sva ā dame candram iva surucaṃ hvāra ā dadhuḥ /
RV_2,002.04c pṛśnyāḥ pataraṃ citayantam akṣabhiḥ pātho na pāyuṃ janasī ubhe anu //
RV_2,002.05a sa hotā viśvam pari bhūtv adhvaraṃ tam u havyair manuṣa ṛñjate girā /
RV_2,002.05c hiriśipro vṛdhasānāsu jarbhurad dyaur na stṛbhiś citayad rodasī anu //
RV_2,002.06a sa no revat samidhānaḥ svastaye saṃdadasvān rayim asmāsu dīdihi /
RV_2,002.06c ā naḥ kṛṇuṣva suvitāya rodasī agne havyā manuṣo deva vītaye //
RV_2,002.07a dā no agne bṛhato dāḥ sahasriṇo duro na vājaṃ śrutyā apā vṛdhi /
RV_2,002.07c prācī dyāvāpṛthivī brahmaṇā kṛdhi svar ṇa śukram uṣaso vi didyutaḥ //
RV_2,002.08a sa idhāna uṣaso rāmyā anu svar ṇa dīded aruṣeṇa bhānunā /
RV_2,002.08c hotrābhir agnir manuṣaḥ svadhvaro rājā viśām atithiś cārur āyave //
RV_2,002.09a evā no agne amṛteṣu pūrvya dhīṣ pīpāya bṛhaddiveṣu mānuṣā /
RV_2,002.09c duhānā dhenur vṛjaneṣu kārave tmanā śatinam pururūpam iṣaṇi //
RV_2,002.10a vayam agne arvatā vā suvīryam brahmaṇā vā citayemā janāṃ ati /
RV_2,002.10c asmākaṃ dyumnam adhi pañca kṛṣṭiṣūccā svar ṇa śuśucīta duṣṭaram //
RV_2,002.11a sa no bodhi sahasya praśaṃsyo yasmin sujātā iṣayanta sūrayaḥ /
RV_2,002.11c yam agne yajñam upayanti vājino nitye toke dīdivāṃsaṃ sve dame //
RV_2,002.12a ubhayāso jātavedaḥ syāma te stotāro agne sūrayaś ca śarmaṇi /
RV_2,002.12c vasvo rāyaḥ puruścandrasya bhūyasaḥ prajāvataḥ svapatyasya śagdhi naḥ //
RV_2,002.13a ye stotṛbhyo goagrām aśvapeśasam agne rātim upasṛjanti sūrayaḥ /
RV_2,002.13c asmāñ ca tāṃś ca pra hi neṣi vasya ā bṛhad vadema vidathe suvīrāḥ //
RV_2,003.01a samiddho agnir nihitaḥ pṛthivyām pratyaṅ viśvāni bhuvanāny asthāt /
RV_2,003.01c hotā pāvakaḥ pradivaḥ sumedhā devo devān yajatv agnir arhan //
RV_2,003.02a narāśaṃsaḥ prati dhāmāny añjan tisro divaḥ prati mahnā svarciḥ /
RV_2,003.02c ghṛtapruṣā manasā havyam undan mūrdhan yajñasya sam anaktu devān //
RV_2,003.03a īḷito agne manasā no arhan devān yakṣi mānuṣāt pūrvo adya /
RV_2,003.03c sa ā vaha marutāṃ śardho acyutam indraṃ naro barhiṣadaṃ yajadhvam //
RV_2,003.04a deva barhir vardhamānaṃ suvīraṃ stīrṇaṃ rāye subharaṃ vedy asyām /
RV_2,003.04c ghṛtenāktaṃ vasavaḥ sīdatedaṃ viśve devā ādityā yajñiyāsaḥ //
RV_2,003.05a vi śrayantām urviyā hūyamānā dvāro devīḥ suprāyaṇā namobhiḥ /
RV_2,003.05c vyacasvatīr vi prathantām ajuryā varṇam punānā yaśasaṃ suvīram //
RV_2,003.06a sādhv apāṃsi sanatā na ukṣite uṣāsānaktā vayyeva raṇvite /
RV_2,003.06c tantuṃ tataṃ saṃvayantī samīcī yajñasya peśaḥ sudughe payasvatī //
RV_2,003.07a daivyā hotārā prathamā viduṣṭara ṛju yakṣataḥ sam ṛcā vapuṣṭarā /
RV_2,003.07c devān yajantāv ṛtuthā sam añjato nābhā pṛthivyā adhi sānuṣu triṣu //
RV_2,003.08a sarasvatī sādhayantī dhiyaṃ na iḷā devī bhāratī viśvatūrtiḥ /
RV_2,003.08c tisro devīḥ svadhayā barhir edam acchidram pāntu śaraṇaṃ niṣadya //
RV_2,003.09a piśaṅgarūpaḥ subharo vayodhāḥ śruṣṭī vīro jāyate devakāmaḥ /
RV_2,003.09c prajāṃ tvaṣṭā vi ṣyatu nābhim asme athā devānām apy etu pāthaḥ //
RV_2,003.10a vanaspatir avasṛjann upa sthād agnir haviḥ sūdayāti pra dhībhiḥ /
RV_2,003.10c tridhā samaktaṃ nayatu prajānan devebhyo daivyaḥ śamitopa havyam //
RV_2,003.11a ghṛtam mimikṣe ghṛtam asya yonir ghṛte śrito ghṛtam v asya dhāma /
RV_2,003.11c anuṣvadham ā vaha mādayasva svāhākṛtaṃ vṛṣabha vakṣi havyam //
RV_2,004.01a huve vaḥ sudyotmānaṃ suvṛktiṃ viśām agnim atithiṃ suprayasam /
RV_2,004.01c mitra iva yo didhiṣāyyo bhūd deva ādeve jane jātavedāḥ //
RV_2,004.02a imaṃ vidhanto apāṃ sadhasthe dvitādadhur bhṛgavo vikṣv āyoḥ /
RV_2,004.02c eṣa viśvāny abhy astu bhūmā devānām agnir aratir jīrāśvaḥ //
RV_2,004.03a agniṃ devāso mānuṣīṣu vikṣu priyaṃ dhuḥ kṣeṣyanto na mitram /
RV_2,004.03c sa dīdayad uśatīr ūrmyā ā dakṣāyyo yo dāsvate dama ā //
RV_2,004.04a asya raṇvā svasyeva puṣṭiḥ saṃdṛṣṭir asya hiyānasya dakṣoḥ /
RV_2,004.04c vi yo bharibhrad oṣadhīṣu jihvām atyo na rathyo dodhavīti vārān //
RV_2,004.05a ā yan me abhvaṃ vanadaḥ panantośigbhyo nāmimīta varṇam /
RV_2,004.05c sa citreṇa cikite raṃsu bhāsā jujurvāṃ yo muhur ā yuvā bhūt //
RV_2,004.06a ā yo vanā tātṛṣāṇo na bhāti vār ṇa pathā rathyeva svānīt /
RV_2,004.06c kṛṣṇādhvā tapū raṇvaś ciketa dyaur iva smayamāno nabhobhiḥ //
RV_2,004.07a sa yo vy asthād abhi dakṣad urvīm paśur naiti svayur agopāḥ /
RV_2,004.07c agniḥ śociṣmāṃ atasāny uṣṇan kṛṣṇavyathir asvadayan na bhūma //
RV_2,004.08a nū te pūrvasyāvaso adhītau tṛtīye vidathe manma śaṃsi /
RV_2,004.08c asme agne saṃyadvīram bṛhantaṃ kṣumantaṃ vājaṃ svapatyaṃ rayiṃ dāḥ //
RV_2,004.09a tvayā yathā gṛtsamadāso agne guhā vanvanta uparāṃ abhi ṣyuḥ /
RV_2,004.09c suvīrāso abhimātiṣāhaḥ smat sūribhyo gṛṇate tad vayo dhāḥ //
RV_2,005.01a hotājaniṣṭa cetanaḥ pitā pitṛbhya ūtaye /
RV_2,005.01c prayakṣañ jenyaṃ vasu śakema vājino yamam //
RV_2,005.02a ā yasmin sapta raśmayas tatā yajñasya netari /
RV_2,005.02c manuṣvad daivyam aṣṭamam potā viśvaṃ tad invati //
RV_2,005.03a dadhanve vā yad īm anu vocad brahmāṇi ver u tat /
RV_2,005.03c pari viśvāni kāvyā nemiś cakram ivābhavat //
RV_2,005.04a sākaṃ hi śucinā śuciḥ praśāstā kratunājani /
RV_2,005.04c vidvāṃ asya vratā dhruvā vayā ivānu rohate //
RV_2,005.05a tā asya varṇam āyuvo neṣṭuḥ sacanta dhenavaḥ /
RV_2,005.05c kuvit tisṛbhya ā varaṃ svasāro yā idaṃ yayuḥ //
RV_2,005.06a yadī mātur upa svasā ghṛtam bharanty asthita /
RV_2,005.06c tāsām adhvaryur āgatau yavo vṛṣṭīva modate //
RV_2,005.07a svaḥ svāya dhāyase kṛṇutām ṛtvig ṛtvijam /
RV_2,005.07c stomaṃ yajñaṃ cād araṃ vanemā rarimā vayam //
RV_2,005.08a yathā vidvāṃ araṃ karad viśvebhyo yajatebhyaḥ /
RV_2,005.08c ayam agne tve api yaṃ yajñaṃ cakṛmā vayam //
RV_2,006.01a imām me agne samidham imām upasadaṃ vaneḥ /
RV_2,006.01c imā u ṣu śrudhī giraḥ //
RV_2,006.02a ayā te agne vidhemorjo napād aśvamiṣṭe /
RV_2,006.02c enā sūktena sujāta //
RV_2,006.03a taṃ tvā gīrbhir girvaṇasaṃ draviṇasyuṃ draviṇodaḥ /
RV_2,006.03c saparyema saparyavaḥ //
RV_2,006.04a sa bodhi sūrir maghavā vasupate vasudāvan /
RV_2,006.04c yuyodhy asmad dveṣāṃsi //
RV_2,006.05a sa no vṛṣṭiṃ divas pari sa no vājam anarvāṇam /
RV_2,006.05c sa naḥ sahasriṇīr iṣaḥ //
RV_2,006.06a īḷānāyāvasyave yaviṣṭha dūta no girā /
RV_2,006.06c yajiṣṭha hotar ā gahi //
RV_2,006.07a antar hy agna īyase vidvāñ janmobhayā kave /
RV_2,006.07c dūto janyeva mitryaḥ //
RV_2,006.08a sa vidvāṃ ā ca piprayo yakṣi cikitva ānuṣak /
RV_2,006.08c ā cāsmin satsi barhiṣi //
RV_2,007.01a śreṣṭhaṃ yaviṣṭha bhāratāgne dyumantam ā bhara /
RV_2,007.01c vaso puruspṛhaṃ rayim //
RV_2,007.02a mā no arātir īśata devasya martyasya ca /
RV_2,007.02c parṣi tasyā uta dviṣaḥ //
RV_2,007.03a viśvā uta tvayā vayaṃ dhārā udanyā iva /
RV_2,007.03c ati gāhemahi dviṣaḥ //
RV_2,007.04a śuciḥ pāvaka vandyo 'gne bṛhad vi rocase /
RV_2,007.04c tvaṃ ghṛtebhir āhutaḥ //
RV_2,007.05a tvaṃ no asi bhāratāgne vaśābhir ukṣabhiḥ /
RV_2,007.05c aṣṭāpadībhir āhutaḥ //
RV_2,007.06a drvannaḥ sarpirāsutiḥ pratno hotā vareṇyaḥ /
RV_2,007.06c sahasas putro adbhutaḥ //
RV_2,008.01a vājayann iva nū rathān yogāṃ agner upa stuhi /
RV_2,008.01c yaśastamasya mīḷhuṣaḥ //
RV_2,008.02a yaḥ sunītho dadāśuṣe 'juryo jarayann arim /
RV_2,008.02c cārupratīka āhutaḥ //
RV_2,008.03a ya u śriyā dameṣv ā doṣoṣasi praśasyate /
RV_2,008.03c yasya vrataṃ na mīyate //
RV_2,008.04a ā yaḥ svar ṇa bhānunā citro vibhāty arciṣā /
RV_2,008.04c añjāno ajarair abhi //
RV_2,008.05a atrim anu svarājyam agnim ukthāni vāvṛdhuḥ /
RV_2,008.05c viśvā adhi śriyo dadhe //
RV_2,008.06a agner indrasya somasya devānām ūtibhir vayam /
RV_2,008.06c ariṣyantaḥ sacemahy abhi ṣyāma pṛtanyataḥ //
RV_2,009.01a ni hotā hotṛṣadane vidānas tveṣo dīdivāṃ asadat sudakṣaḥ /
RV_2,009.01c adabdhavratapramatir vasiṣṭhaḥ sahasrambharaḥ śucijihvo agniḥ //
RV_2,009.02a tvaṃ dūtas tvam u naḥ paraspās tvaṃ vasya ā vṛṣabha praṇetā /
RV_2,009.02c agne tokasya nas tane tanūnām aprayucchan dīdyad bodhi gopāḥ //
RV_2,009.03a vidhema te parame janmann agne vidhema stomair avare sadhasthe /
RV_2,009.03c yasmād yoner udārithā yaje tam pra tve havīṃṣi juhure samiddhe //
RV_2,009.04a agne yajasva haviṣā yajīyāñ chruṣṭī deṣṇam abhi gṛṇīhi rādhaḥ /
RV_2,009.04c tvaṃ hy asi rayipatī rayīṇāṃ tvaṃ śukrasya vacaso manotā //
RV_2,009.05a ubhayaṃ te na kṣīyate vasavyaṃ dive-dive jāyamānasya dasma /
RV_2,009.05c kṛdhi kṣumantaṃ jaritāram agne kṛdhi patiṃ svapatyasya rāyaḥ //
RV_2,009.06a sainānīkena suvidatro asme yaṣṭā devāṃ āyajiṣṭhaḥ svasti /
RV_2,009.06c adabdho gopā uta naḥ paraspā agne dyumad uta revad didīhi //
RV_2,010.01a johūtro agniḥ prathamaḥ piteveḷas pade manuṣā yat samiddhaḥ /
RV_2,010.01c śriyaṃ vasāno amṛto vicetā marmṛjenyaḥ śravasyaḥ sa vājī //
RV_2,010.02a śrūyā agniś citrabhānur havam me viśvābhir gīrbhir amṛto vicetāḥ /
RV_2,010.02c śyāvā rathaṃ vahato rohitā votāruṣāha cakre vibhṛtraḥ //
RV_2,010.03a uttānāyām ajanayan suṣūtam bhuvad agniḥ purupeśāsu garbhaḥ /
RV_2,010.03c śiriṇāyāṃ cid aktunā mahobhir aparīvṛto vasati pracetāḥ //
RV_2,010.04a jigharmy agniṃ haviṣā ghṛtena pratikṣiyantam bhuvanāni viśvā /
RV_2,010.04c pṛthuṃ tiraścā vayasā bṛhantaṃ vyaciṣṭham annai rabhasaṃ dṛśānam //
RV_2,010.05a ā viśvataḥ pratyañcaṃ jigharmy arakṣasā manasā taj juṣeta /
RV_2,010.05c maryaśrī spṛhayadvarṇo agnir nābhimṛśe tanvā jarbhurāṇaḥ //
RV_2,010.06a jñeyā bhāgaṃ sahasāno vareṇa tvādūtāso manuvad vadema /
RV_2,010.06c anūnam agniṃ juhvā vacasyā madhupṛcaṃ dhanasā johavīmi //
RV_2,011.01a śrudhī havam indra mā riṣaṇyaḥ syāma te dāvane vasūnām /
RV_2,011.01c imā hi tvām ūrjo vardhayanti vasūyavaḥ sindhavo na kṣarantaḥ //
RV_2,011.02a sṛjo mahīr indra yā apinvaḥ pariṣṭhitā ahinā śūra pūrvīḥ /
RV_2,011.02c amartyaṃ cid dāsam manyamānam avābhinad ukthair vāvṛdhānaḥ //
RV_2,011.03a uktheṣv in nu śūra yeṣu cākan stomeṣv indra rudriyeṣu ca /
RV_2,011.03c tubhyed etā yāsu mandasānaḥ pra vāyave sisrate na śubhrāḥ //
RV_2,011.04a śubhraṃ nu te śuṣmaṃ vardhayantaḥ śubhraṃ vajram bāhvor dadhānāḥ /
RV_2,011.04c śubhras tvam indra vāvṛdhāno asme dāsīr viśaḥ sūryeṇa sahyāḥ //
RV_2,011.05a guhā hitaṃ guhyaṃ gūḷham apsv apīvṛtam māyinaṃ kṣiyantam /
RV_2,011.05c uto apo dyāṃ tastabhvāṃsam ahann ahiṃ śūra vīryeṇa //
RV_2,011.06a stavā nu ta indra pūrvyā mahāny uta stavāma nūtanā kṛtāni /
RV_2,011.06c stavā vajram bāhvor uśantaṃ stavā harī sūryasya ketū //
RV_2,011.07a harī nu ta indra vājayantā ghṛtaścutaṃ svāram asvārṣṭām /
RV_2,011.07c vi samanā bhūmir aprathiṣṭāraṃsta parvataś cit sariṣyan //
RV_2,011.08a ni parvataḥ sādy aprayucchan sam mātṛbhir vāvaśāno akrān /
RV_2,011.08c dūre pāre vāṇīṃ vardhayanta indreṣitāṃ dhamanim paprathan ni //
RV_2,011.09a indro mahāṃ sindhum āśayānam māyāvinaṃ vṛtram asphuran niḥ /
RV_2,011.09c arejetāṃ rodasī bhiyāne kanikradato vṛṣṇo asya vajrāt //
RV_2,011.10a aroravīd vṛṣṇo asya vajro 'mānuṣaṃ yan mānuṣo nijūrvāt /
RV_2,011.10c ni māyino dānavasya māyā apādayat papivān sutasya //
RV_2,011.11a pibā-pibed indra śūra somam mandantu tvā mandinaḥ sutāsaḥ /
RV_2,011.11c pṛṇantas te kukṣī vardhayantv itthā sutaḥ paura indram āva //
RV_2,011.12a tve indrāpy abhūma viprā dhiyaṃ vanema ṛtayā sapantaḥ /
RV_2,011.12c avasyavo dhīmahi praśastiṃ sadyas te rāyo dāvane syāma //
RV_2,011.13a syāma te ta indra ye ta ūtī avasyava ūrjaṃ vardhayantaḥ /
RV_2,011.13c śuṣmintamaṃ yaṃ cākanāma devāsme rayiṃ rāsi vīravantam //
RV_2,011.14a rāsi kṣayaṃ rāsi mitram asme rāsi śardha indra mārutaṃ naḥ /
RV_2,011.14c sajoṣaso ye ca mandasānāḥ pra vāyavaḥ pānty agraṇītim //
RV_2,011.15a vyantv in nu yeṣu mandasānas tṛpat somam pāhi drahyad indra /
RV_2,011.15c asmān su pṛtsv ā tarutrāvardhayo dyām bṛhadbhir arkaiḥ //
RV_2,011.16a bṛhanta in nu ye te tarutrokthebhir vā sumnam āvivāsān /
RV_2,011.16c stṛṇānāso barhiḥ pastyāvat tvotā id indra vājam agman //
RV_2,011.17a ugreṣv in nu śūra mandasānas trikadrukeṣu pāhi somam indra /
RV_2,011.17c pradodhuvac chmaśruṣu prīṇāno yāhi haribhyāṃ sutasya pītim //
RV_2,011.18a dhiṣvā śavaḥ śūra yena vṛtram avābhinad dānum aurṇavābham /
RV_2,011.18c apāvṛṇor jyotir āryāya ni savyataḥ sādi dasyur indra //
RV_2,011.19a sanema ye ta ūtibhis taranto viśvā spṛdha āryeṇa dasyūn /
RV_2,011.19c asmabhyaṃ tat tvāṣṭraṃ viśvarūpam arandhayaḥ sākhyasya tritāya //
RV_2,011.20a asya suvānasya mandinas tritasya ny arbudaṃ vāvṛdhāno astaḥ /
RV_2,011.20c avartayat sūryo na cakram bhinad valam indro aṅgirasvān //
RV_2,011.21a nūnaṃ sā te prati varaṃ jaritre duhīyad indra dakṣiṇā maghonī /
RV_2,011.21c śikṣā stotṛbhyo māti dhag bhago no bṛhad vadema vidathe suvīrāḥ //
RV_2,012.01a yo jāta eva prathamo manasvān devo devān kratunā paryabhūṣat /
RV_2,012.01c yasya śuṣmād rodasī abhyasetāṃ nṛmṇasya mahnā sa janāsa indraḥ //
RV_2,012.02a yaḥ pṛthivīṃ vyathamānām adṛṃhad yaḥ parvatān prakupitāṃ aramṇāt /
RV_2,012.02c yo antarikṣaṃ vimame varīyo yo dyām astabhnāt sa janāsa indraḥ //
RV_2,012.03a yo hatvāhim ariṇāt sapta sindhūn yo gā udājad apadhā valasya /
RV_2,012.03c yo aśmanor antar agniṃ jajāna saṃvṛk samatsu sa janāsa indraḥ //
RV_2,012.04a yenemā viśvā cyavanā kṛtāni yo dāsaṃ varṇam adharaṃ guhākaḥ /
RV_2,012.04c śvaghnīva yo jigīvāṃl lakṣam ādad aryaḥ puṣṭāni sa janāsa indraḥ //
RV_2,012.05a yaṃ smā pṛcchanti kuha seti ghoram utem āhur naiṣo astīty enam /
RV_2,012.05c so aryaḥ puṣṭīr vija ivā mināti śrad asmai dhatta sa janāsa indraḥ //
RV_2,012.06a yo radhrasya coditā yaḥ kṛśasya yo brahmaṇo nādhamānasya kīreḥ /
RV_2,012.06c yuktagrāvṇo yo 'vitā suśipraḥ sutasomasya sa janāsa indraḥ //
RV_2,012.07a yasyāśvāsaḥ pradiśi yasya gāvo yasya grāmā yasya viśve rathāsaḥ /
RV_2,012.07c yaḥ sūryaṃ ya uṣasaṃ jajāna yo apāṃ netā sa janāsa indraḥ //
RV_2,012.08a yaṃ krandasī saṃyatī vihvayete pare 'vara ubhayā amitrāḥ /
RV_2,012.08c samānaṃ cid ratham ātasthivāṃsā nānā havete sa janāsa indraḥ //
RV_2,012.09a yasmān na ṛte vijayante janāso yaṃ yudhyamānā avase havante /
RV_2,012.09c yo viśvasya pratimānam babhūva yo acyutacyut sa janāsa indraḥ //
RV_2,012.10a yaḥ śaśvato mahy eno dadhānān amanyamānāñ charvā jaghāna /
RV_2,012.10c yaḥ śardhate nānudadāti śṛdhyāṃ yo dasyor hantā sa janāsa indraḥ //
RV_2,012.11a yaḥ śambaram parvateṣu kṣiyantaṃ catvāriṃśyāṃ śarady anvavindat /
RV_2,012.11c ojāyamānaṃ yo ahiṃ jaghāna dānuṃ śayānaṃ sa janāsa indraḥ //
RV_2,012.12a yaḥ saptaraśmir vṛṣabhas tuviṣmān avāsṛjat sartave sapta sindhūn /
RV_2,012.12c yo rauhiṇam asphurad vajrabāhur dyām ārohantaṃ sa janāsa indraḥ //
RV_2,012.13a dyāvā cid asmai pṛthivī namete śuṣmāc cid asya parvatā bhayante /
RV_2,012.13c yaḥ somapā nicito vajrabāhur yo vajrahastaḥ sa janāsa indraḥ //
RV_2,012.14a yaḥ sunvantam avati yaḥ pacantaṃ yaḥ śaṃsantaṃ yaḥ śaśamānam ūtī /
RV_2,012.14c yasya brahma vardhanaṃ yasya somo yasyedaṃ rādhaḥ sa janāsa indraḥ //
RV_2,012.15a yaḥ sunvate pacate dudhra ā cid vājaṃ dardarṣi sa kilāsi satyaḥ /
RV_2,012.15c vayaṃ ta indra viśvaha priyāsaḥ suvīrāso vidatham ā vadema //
RV_2,013.01a ṛtur janitrī tasyā apas pari makṣū jāta āviśad yāsu vardhate /
RV_2,013.01c tad āhanā abhavat pipyuṣī payo 'ṃśoḥ pīyūṣam prathamaṃ tad ukthyam //
RV_2,013.02a sadhrīm ā yanti pari bibhratīḥ payo viśvapsnyāya pra bharanta bhojanam /
RV_2,013.02c samāno adhvā pravatām anuṣyade yas tākṛṇoḥ prathamaṃ sāsy ukthyaḥ //
RV_2,013.03a anv eko vadati yad dadāti tad rūpā minan tadapā eka īyate /
RV_2,013.03c viśvā ekasya vinudas titikṣate yas tākṛṇoḥ prathamaṃ sāsy ukthyaḥ //
RV_2,013.04a prajābhyaḥ puṣṭiṃ vibhajanta āsate rayim iva pṛṣṭham prabhavantam āyate /
RV_2,013.04c asinvan daṃṣṭraiḥ pitur atti bhojanaṃ yas tākṛṇoḥ prathamaṃ sāsy ukthyaḥ //
RV_2,013.05a adhākṛṇoḥ pṛthivīṃ saṃdṛśe dive yo dhautīnām ahihann āriṇak pathaḥ /
RV_2,013.05c taṃ tvā stomebhir udabhir na vājinaṃ devaṃ devā ajanan sāsy ukthyaḥ //
RV_2,013.06a yo bhojanaṃ ca dayase ca vardhanam ārdrād ā śuṣkam madhumad dudohitha /
RV_2,013.06c sa śevadhiṃ ni dadhiṣe vivasvati viśvasyaika īśiṣe sāsy ukthyaḥ //
RV_2,013.07a yaḥ puṣpiṇīś ca prasvaś ca dharmaṇādhi dāne vy avanīr adhārayaḥ /
RV_2,013.07c yaś cāsamā ajano didyuto diva urur ūrvāṃ abhitaḥ sāsy ukthyaḥ //
RV_2,013.08a yo nārmaraṃ sahavasuṃ nihantave pṛkṣāya ca dāsaveśāya cāvahaḥ /
RV_2,013.08c ūrjayantyā apariviṣṭam āsyam utaivādya purukṛt sāsy ukthyaḥ //
RV_2,013.09a śataṃ vā yasya daśa sākam ādya ekasya śruṣṭau yad dha codam āvitha /
RV_2,013.09c arajjau dasyūn sam unab dabhītaye suprāvyo abhavaḥ sāsy ukthyaḥ //
RV_2,013.10a viśved anu rodhanā asya pauṃsyaṃ dadur asmai dadhire kṛtnave dhanam /
RV_2,013.10c ṣaḷ astabhnā viṣṭiraḥ pañca saṃdṛśaḥ pari paro abhavaḥ sāsy ukthyaḥ //
RV_2,013.11a supravācanaṃ tava vīra vīryaṃ yad ekena kratunā vindase vasu /
RV_2,013.11c jātūṣṭhirasya pra vayaḥ sahasvato yā cakartha sendra viśvāsy ukthyaḥ //
RV_2,013.12a aramayaḥ sarapasas tarāya kaṃ turvītaye ca vayyāya ca srutim /
RV_2,013.12c nīcā santam ud anayaḥ parāvṛjam prāndhaṃ śroṇaṃ śravayan sāsy ukthyaḥ //
RV_2,013.13a asmabhyaṃ tad vaso dānāya rādhaḥ sam arthayasva bahu te vasavyam /
RV_2,013.13c indra yac citraṃ śravasyā anu dyūn bṛhad vadema vidathe suvīrāḥ //
RV_2,014.01a adhvaryavo bharatendrāya somam āmatrebhiḥ siñcatā madyam andhaḥ /
RV_2,014.01c kāmī hi vīraḥ sadam asya pītiṃ juhota vṛṣṇe tad id eṣa vaṣṭi //
RV_2,014.02a adhvaryavo yo apo vavrivāṃsaṃ vṛtraṃ jaghānāśanyeva vṛkṣam /
RV_2,014.02c tasmā etam bharata tadvaśāyaṃ eṣa indro arhati pītim asya //
RV_2,014.03a adhvaryavo yo dṛbhīkaṃ jaghāna yo gā udājad apa hi valaṃ vaḥ /
RV_2,014.03c tasmā etam antarikṣe na vātam indraṃ somair orṇuta jūr na vastraiḥ //
RV_2,014.04a adhvaryavo ya uraṇaṃ jaghāna nava cakhvāṃsaṃ navatiṃ ca bāhūn /
RV_2,014.04c yo arbudam ava nīcā babādhe tam indraṃ somasya bhṛthe hinota //
RV_2,014.05a adhvaryavo yaḥ sv aśnaṃ jaghāna yaḥ śuṣṇam aśuṣaṃ yo vyaṃsam /
RV_2,014.05c yaḥ pipruṃ namuciṃ yo rudhikrāṃ tasmā indrāyāndhaso juhota //
RV_2,014.06a adhvaryavo yaḥ śataṃ śambarasya puro bibhedāśmaneva pūrvīḥ /
RV_2,014.06c yo varcinaḥ śatam indraḥ sahasram apāvapad bharatā somam asmai //
RV_2,014.07a adhvaryavo yaḥ śatam ā sahasram bhūmyā upasthe 'vapaj jaghanvān /
RV_2,014.07c kutsasyāyor atithigvasya vīrān ny āvṛṇag bharatā somam asmai //
RV_2,014.08a adhvaryavo yan naraḥ kāmayādhve śruṣṭī vahanto naśathā tad indre /
RV_2,014.08c gabhastipūtam bharata śrutāyendrāya somaṃ yajyavo juhota //
RV_2,014.09a adhvaryavaḥ kartanā śruṣṭim asmai vane nipūtaṃ vana un nayadhvam /
RV_2,014.09c juṣāṇo hastyam abhi vāvaśe va indrāya somam madiraṃ juhota //
RV_2,014.10a adhvaryavaḥ payasodhar yathā goḥ somebhir īm pṛṇatā bhojam indram /
RV_2,014.10c vedāham asya nibhṛtam ma etad ditsantam bhūyo yajataś ciketa //
RV_2,014.11a adhvaryavo yo divyasya vasvo yaḥ pārthivasya kṣamyasya rājā /
RV_2,014.11c tam ūrdaraṃ na pṛṇatā yavenendraṃ somebhis tad apo vo astu //
RV_2,014.12a asmabhyaṃ tad vaso dānāya rādhaḥ sam arthayasva bahu te vasavyam /
RV_2,014.12c indra yac citraṃ śravasyā anu dyūn bṛhad vadema vidathe suvīrāḥ //
RV_2,015.01a pra ghā nv asya mahato mahāni satyā satyasya karaṇāni vocam /
RV_2,015.01c trikadrukeṣv apibat sutasyāsya made ahim indro jaghāna //
RV_2,015.02a avaṃśe dyām astabhāyad bṛhantam ā rodasī apṛṇad antarikṣam /
RV_2,015.02c sa dhārayat pṛthivīm paprathac ca somasya tā mada indraś cakāra //
RV_2,015.03a sadmeva prāco vi mimāya mānair vajreṇa khāny atṛṇan nadīnām /
RV_2,015.03c vṛthāsṛjat pathibhir dīrghayāthaiḥ somasya tā mada indraś cakāra //
RV_2,015.04a sa pravoḷhṝn parigatyā dabhīter viśvam adhāg āyudham iddhe agnau /
RV_2,015.04c saṃ gobhir aśvair asṛjad rathebhiḥ somasya tā mada indraś cakāra //
RV_2,015.05a sa īm mahīṃ dhunim etor aramṇāt so asnātṝn apārayat svasti /
RV_2,015.05c ta utsnāya rayim abhi pra tasthuḥ somasya tā mada indraś cakāra //
RV_2,015.06a sodañcaṃ sindhum ariṇān mahitvā vajreṇāna uṣasaḥ sam pipeṣa /
RV_2,015.06c ajavaso javinībhir vivṛścan somasya tā mada indraś cakāra //
RV_2,015.07a sa vidvāṃ apagohaṃ kanīnām āvir bhavann ud atiṣṭhat parāvṛk /
RV_2,015.07c prati śroṇa sthād vy anag acaṣṭa somasya tā mada indraś cakāra //
RV_2,015.08a bhinad valam aṅgirobhir gṛṇāno vi parvatasya dṛṃhitāny airat /
RV_2,015.08c riṇag rodhāṃsi kṛtrimāṇy eṣāṃ somasya tā mada indraś cakāra //
RV_2,015.09a svapnenābhyupyā cumuriṃ dhuniṃ ca jaghantha dasyum pra dabhītim āvaḥ /
RV_2,015.09c rambhī cid atra vivide hiraṇyaṃ somasya tā mada indraś cakāra //
RV_2,015.10a nūnaṃ sā te prati varaṃ jaritre duhīyad indra dakṣiṇā maghonī /
RV_2,015.10c śikṣā stotṛbhyo māti dhag bhago no bṛhad vadema vidathe suvīrāḥ //
RV_2,016.01a pra vaḥ satāṃ jyeṣṭhatamāya suṣṭutim agnāv iva samidhāne havir bhare /
RV_2,016.01c indram ajuryaṃ jarayantam ukṣitaṃ sanād yuvānam avase havāmahe //
RV_2,016.02a yasmād indrād bṛhataḥ kiṃ canem ṛte viśvāny asmin sambhṛtādhi vīryā /
RV_2,016.02c jaṭhare somaṃ tanvī saho maho haste vajram bharati śīrṣaṇi kratum //
RV_2,016.03a na kṣoṇībhyām paribhve ta indriyaṃ na samudraiḥ parvatair indra te rathaḥ /
RV_2,016.03c na te vajram anv aśnoti kaś cana yad āśubhiḥ patasi yojanā puru //
RV_2,016.04a viśve hy asmai yajatāya dhṛṣṇave kratum bharanti vṛṣabhāya saścate /
RV_2,016.04c vṛṣā yajasva haviṣā viduṣṭaraḥ pibendra somaṃ vṛṣabheṇa bhānunā //
RV_2,016.05a vṛṣṇaḥ kośaḥ pavate madhva ūrmir vṛṣabhānnāya vṛṣabhāya pātave /
RV_2,016.05c vṛṣaṇādhvaryū vṛṣabhāso adrayo vṛṣaṇaṃ somaṃ vṛṣabhāya suṣvati //
RV_2,016.06a vṛṣā te vajra uta te vṛṣā ratho vṛṣaṇā harī vṛṣabhāṇy āyudhā /
RV_2,016.06c vṛṣṇo madasya vṛṣabha tvam īśiṣa indra somasya vṛṣabhasya tṛpṇuhi //
RV_2,016.07a pra te nāvaṃ na samane vacasyuvam brahmaṇā yāmi savaneṣu dādhṛṣiḥ /
RV_2,016.07c kuvin no asya vacaso nibodhiṣad indram utsaṃ na vasunaḥ sicāmahe //
RV_2,016.08a purā sambādhād abhy ā vavṛtsva no dhenur na vatsaṃ yavasasya pipyuṣī /
RV_2,016.08c sakṛt su te sumatibhiḥ śatakrato sam patnībhir na vṛṣaṇo nasīmahi //
RV_2,016.09a nūnaṃ sā te prati varaṃ jaritre duhīyad indra dakṣiṇā maghonī /
RV_2,016.09c śikṣā stotṛbhyo māti dhag bhago no bṛhad vadema vidathe suvīrāḥ //
RV_2,017.01a tad asmai navyam aṅgirasvad arcata śuṣmā yad asya pratnathodīrate /
RV_2,017.01c viśvā yad gotrā sahasā parīvṛtā made somasya dṛṃhitāny airayat //
RV_2,017.02a sa bhūtu yo ha prathamāya dhāyasa ojo mimāno mahimānam ātirat /
RV_2,017.02c śūro yo yutsu tanvam parivyata śīrṣaṇi dyām mahinā praty amuñcata //
RV_2,017.03a adhākṛṇoḥ prathamaṃ vīryam mahad yad asyāgre brahmaṇā śuṣmam airayaḥ /
RV_2,017.03c ratheṣṭhena haryaśvena vicyutāḥ pra jīrayaḥ sisrate sadhryak pṛthak //
RV_2,017.04a adhā yo viśvā bhuvanābhi majmaneśānakṛt pravayā abhy avardhata /
RV_2,017.04c ād rodasī jyotiṣā vahnir ātanot sīvyan tamāṃsi dudhitā sam avyayat //
RV_2,017.05a sa prācīnān parvatān dṛṃhad ojasādharācīnam akṛṇod apām apaḥ /
RV_2,017.05c adhārayat pṛthivīṃ viśvadhāyasam astabhnān māyayā dyām avasrasaḥ //
RV_2,017.06a sāsmā aram bāhubhyāṃ yam pitākṛṇod viśvasmād ā januṣo vedasas pari /
RV_2,017.06c yenā pṛthivyāṃ ni kriviṃ śayadhyai vajreṇa hatvy avṛṇak tuviṣvaṇiḥ //
RV_2,017.07a amājūr iva pitroḥ sacā satī samānād ā sadasas tvām iye bhagam /
RV_2,017.07c kṛdhi praketam upa māsy ā bhara daddhi bhāgaṃ tanvo yena māmahaḥ //
RV_2,017.08a bhojaṃ tvām indra vayaṃ huvema dadiṣ ṭvam indrāpāṃsi vājān /
RV_2,017.08c aviḍḍhīndra citrayā na ūtī kṛdhi vṛṣann indra vasyaso naḥ //
RV_2,017.09a nūnaṃ sā te prati varaṃ jaritre duhīyad indra dakṣiṇā maghonī /
RV_2,017.09c śikṣā stotṛbhyo māti dhag bhago no bṛhad vadema vidathe suvīrāḥ //
RV_2,018.01a prātā ratho navo yoji sasniś caturyugas trikaśaḥ saptaraśmiḥ /
RV_2,018.01c daśāritro manuṣyaḥ svarṣāḥ sa iṣṭibhir matibhī raṃhyo bhūt //
RV_2,018.02a sāsmā aram prathamaṃ sa dvitīyam uto tṛtīyam manuṣaḥ sa hotā /
RV_2,018.02c anyasyā garbham anya ū jananta so anyebhiḥ sacate jenyo vṛṣā //
RV_2,018.03a harī nu kaṃ ratha indrasya yojam āyai sūktena vacasā navena /
RV_2,018.03c mo ṣu tvām atra bahavo hi viprā ni rīraman yajamānāso anye //
RV_2,018.04a ā dvābhyāṃ haribhyām indra yāhy ā caturbhir ā ṣaḍbhir hūyamānaḥ /
RV_2,018.04c āṣṭābhir daśabhiḥ somapeyam ayaṃ sutaḥ sumakha mā mṛdhas kaḥ //
RV_2,018.05a ā viṃśatyā triṃśatā yāhy arvāṅ ā catvāriṃśatā haribhir yujānaḥ /
RV_2,018.05c ā pañcāśatā surathebhir indrā ṣaṣṭyā saptatyā somapeyam //
RV_2,018.06a āśītyā navatyā yāhy arvāṅ ā śatena haribhir uhyamānaḥ /
RV_2,018.06c ayaṃ hi te śunahotreṣu soma indra tvāyā pariṣikto madāya //
RV_2,018.07a mama brahmendra yāhy acchā viśvā harī dhuri dhiṣvā rathasya /
RV_2,018.07c purutrā hi vihavyo babhūthāsmiñ chūra savane mādayasva //
RV_2,018.08a na ma indreṇa sakhyaṃ vi yoṣad asmabhyam asya dakṣiṇā duhīta /
RV_2,018.08c upa jyeṣṭhe varūthe gabhastau prāye-prāye jigīvāṃsaḥ syāma //
RV_2,018.09a nūnaṃ sā te prati varaṃ jaritre duhīyad indra dakṣiṇā maghonī /
RV_2,018.09c śikṣā stotṛbhyo māti dhag bhago no bṛhad vadema vidathe suvīrāḥ //
RV_2,019.01a apāyy asyāndhaso madāya manīṣiṇaḥ suvānasya prayasaḥ /
RV_2,019.01c yasminn indraḥ pradivi vāvṛdhāna oko dadhe brahmaṇyantaś ca naraḥ //
RV_2,019.02a asya mandāno madhvo vajrahasto 'him indro arṇovṛtaṃ vi vṛścat /
RV_2,019.02c pra yad vayo na svasarāṇy acchā prayāṃsi ca nadīnāṃ cakramanta //
RV_2,019.03a sa māhina indro arṇo apām prairayad ahihācchā samudram /
RV_2,019.03c ajanayat sūryaṃ vidad gā aktunāhnāṃ vayunāni sādhat //
RV_2,019.04a so apratīni manave purūṇīndro dāśad dāśuṣe hanti vṛtram /
RV_2,019.04c sadyo yo nṛbhyo atasāyyo bhūt paspṛdhānebhyaḥ sūryasya sātau //
RV_2,019.05a sa sunvata indraḥ sūryam ā devo riṇaṅ martyāya stavān /
RV_2,019.05c ā yad rayiṃ guhadavadyam asmai bharad aṃśaṃ naitaśo daśasyan //
RV_2,019.06a sa randhayat sadivaḥ sārathaye śuṣṇam aśuṣaṃ kuyavaṃ kutsāya /
RV_2,019.06c divodāsāya navatiṃ ca navendraḥ puro vy airac chambarasya //
RV_2,019.07a evā ta indrocatham ahema śravasyā na tmanā vājayantaḥ /
RV_2,019.07c aśyāma tat sāptam āśuṣāṇā nanamo vadhar adevasya pīyoḥ //
RV_2,019.08a evā te gṛtsamadāḥ śūra manmāvasyavo na vayunāni takṣuḥ /
RV_2,019.08c brahmaṇyanta indra te navīya iṣam ūrjaṃ sukṣitiṃ sumnam aśyuḥ //
RV_2,019.09a nūnaṃ sā te prati varaṃ jaritre duhīyad indra dakṣiṇā maghonī /
RV_2,019.09c śikṣā stotṛbhyo māti dhag bhago no bṛhad vadema vidathe suvīrāḥ //
RV_2,020.01a vayaṃ te vaya indra viddhi ṣu ṇaḥ pra bharāmahe vājayur na ratham /
RV_2,020.01c vipanyavo dīdhyato manīṣā sumnam iyakṣantas tvāvato nṝn //
RV_2,020.02a tvaṃ na indra tvābhir ūtī tvāyato abhiṣṭipāsi janān /
RV_2,020.02c tvam ino dāśuṣo varūtetthādhīr abhi yo nakṣati tvā //
RV_2,020.03a sa no yuvendro johūtraḥ sakhā śivo narām astu pātā /
RV_2,020.03c yaḥ śaṃsantaṃ yaḥ śaśamānam ūtī pacantaṃ ca stuvantaṃ ca praṇeṣat //
RV_2,020.04a tam u stuṣa indraṃ taṃ gṛṇīṣe yasmin purā vāvṛdhuḥ śāśaduś ca /
RV_2,020.04c sa vasvaḥ kāmam pīparad iyāno brahmaṇyato nūtanasyāyoḥ //
RV_2,020.05a so aṅgirasām ucathā jujuṣvān brahmā tūtod indro gātum iṣṇan /
RV_2,020.05c muṣṇann uṣasaḥ sūryeṇa stavān aśnasya cic chiśnathat pūrvyāṇi //
RV_2,020.06a sa ha śruta indro nāma deva ūrdhvo bhuvan manuṣe dasmatamaḥ /
RV_2,020.06c ava priyam arśasānasya sāhvāñ chiro bharad dāsasya svadhāvān //
RV_2,020.07a sa vṛtrahendraḥ kṛṣṇayonīḥ purandaro dāsīr airayad vi /
RV_2,020.07c ajanayan manave kṣām apaś ca satrā śaṃsaṃ yajamānasya tūtot //
RV_2,020.08a tasmai tavasyam anu dāyi satrendrāya devebhir arṇasātau /
RV_2,020.08c prati yad asya vajram bāhvor dhur hatvī dasyūn pura āyasīr ni tārīt //
RV_2,020.09a nūnaṃ sā te prati varaṃ jaritre duhīyad indra dakṣiṇā maghonī /
RV_2,020.09c śikṣā stotṛbhyo māti dhag bhago no bṛhad vadema vidathe suvīrāḥ //
RV_2,021.01a viśvajite dhanajite svarjite satrājite nṛjita urvarājite /
RV_2,021.01c aśvajite gojite abjite bharendrāya somaṃ yajatāya haryatam //
RV_2,021.02a abhibhuve 'bhibhaṅgāya vanvate 'ṣāḷhāya sahamānāya vedhase /
RV_2,021.02c tuvigraye vahnaye duṣṭarītave satrāsāhe nama indrāya vocata //
RV_2,021.03a satrāsāho janabhakṣo janaṃsahaś cyavano yudhmo anu joṣam ukṣitaḥ /
RV_2,021.03c vṛtañcayaḥ sahurir vikṣv ārita indrasya vocam pra kṛtāni vīryā //
RV_2,021.04a anānudo vṛṣabho dodhato vadho gambhīra ṛṣvo asamaṣṭakāvyaḥ /
RV_2,021.04c radhracodaḥ śnathano vīḷitas pṛthur indraḥ suyajña uṣasaḥ svar janat //
RV_2,021.05a yajñena gātum apturo vividrire dhiyo hinvānā uśijo manīṣiṇaḥ /
RV_2,021.05c abhisvarā niṣadā gā avasyava indre hinvānā draviṇāny āśata //
RV_2,021.06a indra śreṣṭhāni draviṇāni dhehi cittiṃ dakṣasya subhagatvam asme /
RV_2,021.06c poṣaṃ rayīṇām ariṣṭiṃ tanūnāṃ svādmānaṃ vācaḥ sudinatvam ahnām //
RV_2,022.01a trikadrukeṣu mahiṣo yavāśiraṃ tuviśuṣmas tṛpat somam apibad viṣṇunā sutaṃ yathāvaśat /
RV_2,022.01e sa īm mamāda mahi karma kartave mahām uruṃ sainaṃ saścad devo devaṃ satyam indraṃ satya induḥ //
RV_2,022.02a adha tviṣīmāṃ abhy ojasā kriviṃ yudhābhavad ā rodasī apṛṇad asya majmanā pra vāvṛdhe /
RV_2,022.02e adhattānyaṃ jaṭhare prem aricyata sainaṃ saścad devo devaṃ satyam indraṃ satya induḥ //
RV_2,022.03a sākaṃ jātaḥ kratunā sākam ojasā vavakṣitha sākaṃ vṛddho vīryaiḥ sāsahir mṛdho vicarṣaṇiḥ /
RV_2,022.03e dātā rādha stuvate kāmyaṃ vasu sainaṃ saścad devo devaṃ satyam indraṃ satya induḥ //
RV_2,022.04a tava tyan naryaṃ nṛto 'pa indra prathamam pūrvyaṃ divi pravācyaṃ kṛtam /
RV_2,022.04c yad devasya śavasā prāriṇā asuṃ riṇann apaḥ /
RV_2,022.04e bhuvad viśvam abhy ādevam ojasā vidād ūrjaṃ śatakratur vidād iṣam //
RV_2,023.01a gaṇānāṃ tvā gaṇapatiṃ havāmahe kaviṃ kavīnām upamaśravastamam /
RV_2,023.01c jyeṣṭharājam brahmaṇām brahmaṇas pata ā naḥ śṛṇvann ūtibhiḥ sīda sādanam //
RV_2,023.02a devāś cit te asurya pracetaso bṛhaspate yajñiyam bhāgam ānaśuḥ /
RV_2,023.02c usrā iva sūryo jyotiṣā maho viśveṣām ij janitā brahmaṇām asi //
RV_2,023.03a ā vibādhyā parirāpas tamāṃsi ca jyotiṣmantaṃ ratham ṛtasya tiṣṭhasi /
RV_2,023.03c bṛhaspate bhīmam amitradambhanaṃ rakṣohaṇaṃ gotrabhidaṃ svarvidam //
RV_2,023.04a sunītibhir nayasi trāyase janaṃ yas tubhyaṃ dāśān na tam aṃho aśnavat /
RV_2,023.04c brahmadviṣas tapano manyumīr asi bṛhaspate mahi tat te mahitvanam //
RV_2,023.05a na tam aṃho na duritaṃ kutaś cana nārātayas titirur na dvayāvinaḥ /
RV_2,023.05c viśvā id asmād dhvaraso vi bādhase yaṃ sugopā rakṣasi brahmaṇas pate //
RV_2,023.06a tvaṃ no gopāḥ pathikṛd vicakṣaṇas tava vratāya matibhir jarāmahe /
RV_2,023.06c bṛhaspate yo no abhi hvaro dadhe svā tam marmartu ducchunā harasvatī //
RV_2,023.07a uta vā yo no marcayād anāgaso 'rātīvā martaḥ sānuko vṛkaḥ /
RV_2,023.07c bṛhaspate apa taṃ vartayā pathaḥ sugaṃ no asyai devavītaye kṛdhi //
RV_2,023.08a trātāraṃ tvā tanūnāṃ havāmahe 'vaspartar adhivaktāram asmayum /
RV_2,023.08c bṛhaspate devanido ni barhaya mā durevā uttaraṃ sumnam un naśan //
RV_2,023.09a tvayā vayaṃ suvṛdhā brahmaṇas pate spārhā vasu manuṣyā dadīmahi /
RV_2,023.09c yā no dūre taḷito yā arātayo 'bhi santi jambhayā tā anapnasaḥ //
RV_2,023.10a tvayā vayam uttamaṃ dhīmahe vayo bṛhaspate papriṇā sasninā yujā /
RV_2,023.10c mā no duḥśaṃso abhidipsur īśata pra suśaṃsā matibhis tāriṣīmahi //
RV_2,023.11a anānudo vṛṣabho jagmir āhavaṃ niṣṭaptā śatrum pṛtanāsu sāsahiḥ /
RV_2,023.11c asi satya ṛṇayā brahmaṇas pata ugrasya cid damitā vīḷuharṣiṇaḥ //
RV_2,023.12a adevena manasā yo riṣaṇyati śāsām ugro manyamāno jighāṃsati /
RV_2,023.12c bṛhaspate mā praṇak tasya no vadho ni karma manyuṃ durevasya śardhataḥ //
RV_2,023.13a bhareṣu havyo namasopasadyo gantā vājeṣu sanitā dhanaṃ-dhanam /
RV_2,023.13c viśvā id aryo abhidipsvo mṛdho bṛhaspatir vi vavarhā rathāṃ iva //
RV_2,023.14a tejiṣṭhayā tapanī rakṣasas tapa ye tvā nide dadhire dṛṣṭavīryam /
RV_2,023.14c āvis tat kṛṣva yad asat ta ukthyam bṛhaspate vi parirāpo ardaya //
RV_2,023.15a bṛhaspate ati yad aryo arhād dyumad vibhāti kratumaj janeṣu /
RV_2,023.15c yad dīdayac chavasa ṛtaprajāta tad asmāsu draviṇaṃ dhehi citram //
RV_2,023.16a mā na stenebhyo ye abhi druhas pade nirāmiṇo ripavo 'nneṣu jāgṛdhuḥ /
RV_2,023.16c ā devānām ohate vi vrayo hṛdi bṛhaspate na paraḥ sāmno viduḥ //
RV_2,023.17a viśvebhyo hi tvā bhuvanebhyas pari tvaṣṭājanat sāmnaḥ-sāmnaḥ kaviḥ /
RV_2,023.17c sa ṛṇacid ṛṇayā brahmaṇas patir druho hantā maha ṛtasya dhartari //
RV_2,023.18a tava śriye vy ajihīta parvato gavāṃ gotram udasṛjo yad aṅgiraḥ /
RV_2,023.18c indreṇa yujā tamasā parīvṛtam bṛhaspate nir apām aubjo arṇavam //
RV_2,023.19a brahmaṇas pate tvam asya yantā sūktasya bodhi tanayaṃ ca jinva /
RV_2,023.19c viśvaṃ tad bhadraṃ yad avanti devā bṛhad vadema vidathe suvīrāḥ //
RV_2,024.01a semām aviḍḍhi prabhṛtiṃ ya īśiṣe 'yā vidhema navayā mahā girā /
RV_2,024.01c yathā no mīḍhvān stavate sakhā tava bṛhaspate sīṣadhaḥ sota no matim //
RV_2,024.02a yo nantvāny anaman ny ojasotādardar manyunā śambarāṇi vi /
RV_2,024.02c prācyāvayad acyutā brahmaṇas patir ā cāviśad vasumantaṃ vi parvatam //
RV_2,024.03a tad devānāṃ devatamāya kartvam aśrathnan dṛḷhāvradanta vīḷitā /
RV_2,024.03c ud gā ājad abhinad brahmaṇā valam agūhat tamo vy acakṣayat svaḥ //
RV_2,024.04a aśmāsyam avatam brahmaṇas patir madhudhāram abhi yam ojasātṛṇat /
RV_2,024.04c tam eva viśve papire svardṛśo bahu sākaṃ sisicur utsam udriṇam //
RV_2,024.05a sanā tā kā cid bhuvanā bhavītvā mādbhiḥ śaradbhir duro varanta vaḥ /
RV_2,024.05c ayatantā carato anyad-anyad id yā cakāra vayunā brahmaṇas patiḥ //
RV_2,024.06a abhinakṣanto abhi ye tam ānaśur nidhim paṇīnām paramaṃ guhā hitam /
RV_2,024.06c te vidvāṃsaḥ praticakṣyānṛtā punar yata u āyan tad ud īyur āviśam //
RV_2,024.07a ṛtāvānaḥ praticakṣyānṛtā punar āta ā tasthuḥ kavayo mahas pathaḥ /
RV_2,024.07c te bāhubhyāṃ dhamitam agnim aśmani nakiḥ ṣo asty araṇo jahur hi tam //
RV_2,024.08a ṛtajyena kṣipreṇa brahmaṇas patir yatra vaṣṭi pra tad aśnoti dhanvanā /
RV_2,024.08c tasya sādhvīr iṣavo yābhir asyati nṛcakṣaso dṛśaye karṇayonayaḥ //
RV_2,024.09a sa saṃnayaḥ sa vinayaḥ purohitaḥ sa suṣṭutaḥ sa yudhi brahmaṇas patiḥ /
RV_2,024.09c cākṣmo yad vājam bharate matī dhanād it sūryas tapati tapyatur vṛthā //
RV_2,024.10a vibhu prabhu prathamam mehanāvato bṛhaspateḥ suvidatrāṇi rādhyā /
RV_2,024.10c imā sātāni venyasya vājino yena janā ubhaye bhuñjate viśaḥ //
RV_2,024.11a yo 'vare vṛjane viśvathā vibhur mahām u raṇvaḥ śavasā vavakṣitha /
RV_2,024.11c sa devo devān prati paprathe pṛthu viśved u tā paribhūr brahmaṇas patiḥ //
RV_2,024.12a viśvaṃ satyam maghavānā yuvor id āpaś cana pra minanti vrataṃ vām /
RV_2,024.12c acchendrābrahmaṇaspatī havir no 'nnaṃ yujeva vājinā jigātam //
RV_2,024.13a utāśiṣṭhā anu śṛṇvanti vahnayaḥ sabheyo vipro bharate matī dhanā /
RV_2,024.13c vīḷudveṣā anu vaśa ṛṇam ādadiḥ sa ha vājī samithe brahmaṇas patiḥ //
RV_2,024.14a brahmaṇas pater abhavad yathāvaśaṃ satyo manyur mahi karmā kariṣyataḥ /
RV_2,024.14c yo gā udājat sa dive vi cābhajan mahīva rītiḥ śavasāsarat pṛthak //
RV_2,024.15a brahmaṇas pate suyamasya viśvahā rāyaḥ syāma rathyo vayasvataḥ /
RV_2,024.15c vīreṣu vīrāṃ upa pṛṅdhi nas tvaṃ yad īśāno brahmaṇā veṣi me havam //
RV_2,024.16a brahmaṇas pate tvam asya yantā sūktasya bodhi tanayaṃ ca jinva /
RV_2,024.16c viśvaṃ tad bhadraṃ yad avanti devā bṛhad vadema vidathe suvīrāḥ //
RV_2,025.01a indhāno agniṃ vanavad vanuṣyataḥ kṛtabrahmā śūśuvad rātahavya it /
RV_2,025.01c jātena jātam ati sa pra sarsṛte yaṃ-yaṃ yujaṃ kṛṇute brahmaṇas patiḥ //
RV_2,025.02a vīrebhir vīrān vanavad vanuṣyato gobhī rayim paprathad bodhati tmanā /
RV_2,025.02c tokaṃ ca tasya tanayaṃ ca vardhate yaṃ-yaṃ yujaṃ kṛṇute brahmaṇas patiḥ //
RV_2,025.03a sindhur na kṣodaḥ śimīvāṃ ṛghāyato vṛṣeva vadhrīṃr abhi vaṣṭy ojasā /
RV_2,025.03c agner iva prasitir nāha vartave yaṃ-yaṃ yujaṃ kṛṇute brahmaṇas patiḥ //
RV_2,025.04a tasmā arṣanti divyā asaścataḥ sa satvabhiḥ prathamo goṣu gacchati /
RV_2,025.04c anibhṛṣṭataviṣir hanty ojasā yaṃ-yaṃ yujaṃ kṛṇute brahmaṇas patiḥ //
RV_2,025.05a tasmā id viśve dhunayanta sindhavo 'cchidrā śarma dadhire purūṇi /
RV_2,025.05c devānāṃ sumne subhagaḥ sa edhate yaṃ-yaṃ yujaṃ kṛṇute brahmaṇas patiḥ //
RV_2,026.01a ṛjur ic chaṃso vanavad vanuṣyato devayann id adevayantam abhy asat /
RV_2,026.01c suprāvīr id vanavat pṛtsu duṣṭaraṃ yajved ayajyor vi bhajāti bhojanam //
RV_2,026.02a yajasva vīra pra vihi manāyato bhadram manaḥ kṛṇuṣva vṛtratūrye /
RV_2,026.02c haviṣ kṛṇuṣva subhago yathāsasi brahmaṇas pater ava ā vṛṇīmahe //
RV_2,026.03a sa ij janena sa viśā sa janmanā sa putrair vājam bharate dhanā nṛbhiḥ /
RV_2,026.03c devānāṃ yaḥ pitaram āvivāsati śraddhāmanā haviṣā brahmaṇas patim //
RV_2,026.04a yo asmai havyair ghṛtavadbhir avidhat pra tam prācā nayati brahmaṇas patiḥ /
RV_2,026.04c uruṣyatīm aṃhaso rakṣatī riṣo 'ṃhoś cid asmā urucakrir adbhutaḥ //
RV_2,027.01a imā gira ādityebhyo ghṛtasnūḥ sanād rājabhyo juhvā juhomi /
RV_2,027.01c śṛṇotu mitro aryamā bhago nas tuvijāto varuṇo dakṣo aṃśaḥ //
RV_2,027.02a imaṃ stomaṃ sakratavo me adya mitro aryamā varuṇo juṣanta /
RV_2,027.02c ādityāsaḥ śucayo dhārapūtā avṛjinā anavadyā ariṣṭāḥ //
RV_2,027.03a ta ādityāsa uravo gabhīrā adabdhāso dipsanto bhūryakṣāḥ /
RV_2,027.03c antaḥ paśyanti vṛjinota sādhu sarvaṃ rājabhyaḥ paramā cid anti //
RV_2,027.04a dhārayanta ādityāso jagat sthā devā viśvasya bhuvanasya gopāḥ /
RV_2,027.04c dīrghādhiyo rakṣamāṇā asuryam ṛtāvānaś cayamānā ṛṇāni //
RV_2,027.05a vidyām ādityā avaso vo asya yad aryaman bhaya ā cin mayobhu /
RV_2,027.05c yuṣmākam mitrāvaruṇā praṇītau pari śvabhreva duritāni vṛjyām //
RV_2,027.06a sugo hi vo aryaman mitra panthā anṛkṣaro varuṇa sādhur asti /
RV_2,027.06c tenādityā adhi vocatā no yacchatā no duṣparihantu śarma //
RV_2,027.07a pipartu no aditī rājaputrāti dveṣāṃsy aryamā sugebhiḥ /
RV_2,027.07c bṛhan mitrasya varuṇasya śarmopa syāma puruvīrā ariṣṭāḥ //
RV_2,027.08a tisro bhūmīr dhārayan trīṃr uta dyūn trīṇi vratā vidathe antar eṣām /
RV_2,027.08c ṛtenādityā mahi vo mahitvaṃ tad aryaman varuṇa mitra cāru //
RV_2,027.09a trī rocanā divyā dhārayanta hiraṇyayāḥ śucayo dhārapūtāḥ /
RV_2,027.09c asvapnajo animiṣā adabdhā uruśaṃsā ṛjave martyāya //
RV_2,027.10a tvaṃ viśveṣāṃ varuṇāsi rājā ye ca devā asura ye ca martāḥ /
RV_2,027.10c śataṃ no rāsva śarado vicakṣe 'śyāmāyūṃṣi sudhitāni pūrvā //
RV_2,027.11a na dakṣiṇā vi cikite na savyā na prācīnam ādityā nota paścā /
RV_2,027.11c pākyā cid vasavo dhīryā cid yuṣmānīto abhayaṃ jyotir aśyām //
RV_2,027.12a yo rājabhya ṛtanibhyo dadāśa yaṃ vardhayanti puṣṭayaś ca nityāḥ /
RV_2,027.12c sa revān yāti prathamo rathena vasudāvā vidatheṣu praśastaḥ //
RV_2,027.13a śucir apaḥ sūyavasā adabdha upa kṣeti vṛddhavayāḥ suvīraḥ /
RV_2,027.13c nakiṣ ṭaṃ ghnanty antito na dūrād ya ādityānām bhavati praṇītau //
RV_2,027.14a adite mitra varuṇota mṛḷa yad vo vayaṃ cakṛmā kac cid āgaḥ /
RV_2,027.14c urv aśyām abhayaṃ jyotir indra mā no dīrghā abhi naśan tamisrāḥ //
RV_2,027.15a ubhe asmai pīpayataḥ samīcī divo vṛṣṭiṃ subhago nāma puṣyan /
RV_2,027.15c ubhā kṣayāv ājayan yāti pṛtsūbhāv ardhau bhavataḥ sādhū asmai //
RV_2,027.16a yā vo māyā abhidruhe yajatrāḥ pāśā ādityā ripave vicṛttāḥ /
RV_2,027.16c aśvīva tāṃ ati yeṣaṃ rathenāriṣṭā urāv ā śarman syāma //
RV_2,027.17a māham maghono varuṇa priyasya bhūridāvna ā vidaṃ śūnam āpeḥ /
RV_2,027.17c mā rāyo rājan suyamād ava sthām bṛhad vadema vidathe suvīrāḥ //
RV_2,028.01a idaṃ kaver ādityasya svarājo viśvāni sānty abhy astu mahnā /
RV_2,028.01c ati yo mandro yajathāya devaḥ sukīrtim bhikṣe varuṇasya bhūreḥ //
RV_2,028.02a tava vrate subhagāsaḥ syāma svādhyo varuṇa tuṣṭuvāṃsaḥ /
RV_2,028.02c upāyana uṣasāṃ gomatīnām agnayo na jaramāṇā anu dyūn //
RV_2,028.03a tava syāma puruvīrasya śarmann uruśaṃsasya varuṇa praṇetaḥ /
RV_2,028.03c yūyaṃ naḥ putrā aditer adabdhā abhi kṣamadhvaṃ yujyāya devāḥ //
RV_2,028.04a pra sīm ādityo asṛjad vidhartāṃ ṛtaṃ sindhavo varuṇasya yanti /
RV_2,028.04c na śrāmyanti na vi mucanty ete vayo na paptū raghuyā parijman //
RV_2,028.05a vi mac chrathāya raśanām ivāga ṛdhyāma te varuṇa khām ṛtasya /
RV_2,028.05c mā tantuś chedi vayato dhiyam me mā mātrā śāry apasaḥ pura ṛtoḥ //
RV_2,028.06a apo su myakṣa varuṇa bhiyasam mat samrāḷ ṛtāvo 'nu mā gṛbhāya /
RV_2,028.06c dāmeva vatsād vi mumugdhy aṃho nahi tvad āre nimiṣaś caneśe //
RV_2,028.07a mā no vadhair varuṇa ye ta iṣṭāv enaḥ kṛṇvantam asura bhrīṇanti /
RV_2,028.07c mā jyotiṣaḥ pravasathāni ganma vi ṣū mṛdhaḥ śiśratho jīvase naḥ //
RV_2,028.08a namaḥ purā te varuṇota nūnam utāparaṃ tuvijāta bravāma /
RV_2,028.08c tve hi kam parvate na śritāny apracyutāni dūḷabha vratāni //
RV_2,028.09a para ṛṇā sāvīr adha matkṛtāni māhaṃ rājann anyakṛtena bhojam /
RV_2,028.09c avyuṣṭā in nu bhūyasīr uṣāsa ā no jīvān varuṇa tāsu śādhi //
RV_2,028.10a yo me rājan yujyo vā sakhā vā svapne bhayam bhīrave mahyam āha /
RV_2,028.10c steno vā yo dipsati no vṛko vā tvaṃ tasmād varuṇa pāhy asmān //
RV_2,028.11a māham maghono varuṇa priyasya bhūridāvna ā vidaṃ śūnam āpeḥ /
RV_2,028.11c mā rāyo rājan suyamād ava sthām bṛhad vadema vidathe suvīrāḥ //
RV_2,029.01a dhṛtavratā ādityā iṣirā āre mat karta rahasūr ivāgaḥ /
RV_2,029.01c śṛṇvato vo varuṇa mitra devā bhadrasya vidvāṃ avase huve vaḥ //
RV_2,029.02a yūyaṃ devāḥ pramatir yūyam ojo yūyaṃ dveṣāṃsi sanutar yuyota /
RV_2,029.02c abhikṣattāro abhi ca kṣamadhvam adyā ca no mṛḷayatāparaṃ ca //
RV_2,029.03a kim ū nu vaḥ kṛṇavāmāpareṇa kiṃ sanena vasava āpyena /
RV_2,029.03c yūyaṃ no mitrāvaruṇādite ca svastim indrāmaruto dadhāta //
RV_2,029.04a haye devā yūyam id āpaya stha te mṛḷata nādhamānāya mahyam /
RV_2,029.04c mā vo ratho madhyamavāḷ ṛte bhūn mā yuṣmāvatsv āpiṣu śramiṣma //
RV_2,029.05a pra va eko mimaya bhūry āgo yan mā piteva kitavaṃ śaśāsa /
RV_2,029.05c āre pāśā āre aghāni devā mā mādhi putre vim iva grabhīṣṭa //
RV_2,029.06a arvāñco adyā bhavatā yajatrā ā vo hārdi bhayamāno vyayeyam /
RV_2,029.06c trādhvaṃ no devā nijuro vṛkasya trādhvaṃ kartād avapado yajatrāḥ //
RV_2,029.07a māham maghono varuṇa priyasya bhūridāvna ā vidaṃ śūnam āpeḥ /
RV_2,029.07c mā rāyo rājan suyamād ava sthām bṛhad vadema vidathe suvīrāḥ //
RV_2,030.01a ṛtaṃ devāya kṛṇvate savitra indrāyāhighne na ramanta āpaḥ /
RV_2,030.01c ahar-ahar yāty aktur apāṃ kiyāty ā prathamaḥ sarga āsām //
RV_2,030.02a yo vṛtrāya sinam atrābhariṣyat pra taṃ janitrī viduṣa uvāca /
RV_2,030.02c patho radantīr anu joṣam asmai dive-dive dhunayo yanty artham //
RV_2,030.03a ūrdhvo hy asthād adhy antarikṣe 'dhā vṛtrāya pra vadhaṃ jabhāra /
RV_2,030.03c mihaṃ vasāna upa hīm adudrot tigmāyudho ajayac chatrum indraḥ //
RV_2,030.04a bṛhaspate tapuṣāśneva vidhya vṛkadvaraso asurasya vīrān /
RV_2,030.04c yathā jaghantha dhṛṣatā purā cid evā jahi śatrum asmākam indra //
RV_2,030.05a ava kṣipa divo aśmānam uccā yena śatrum mandasāno nijūrvāḥ /
RV_2,030.05c tokasya sātau tanayasya bhūrer asmāṃ ardhaṃ kṛṇutād indra gonām //
RV_2,030.06a pra hi kratuṃ vṛhatho yaṃ vanutho radhrasya stho yajamānasya codau /
RV_2,030.06c indrāsomā yuvam asmāṃ aviṣṭam asmin bhayasthe kṛṇutam u lokam //
RV_2,030.07a na mā taman na śraman nota tandran na vocāma mā sunoteti somam /
RV_2,030.07c yo me pṛṇād yo dadad yo nibodhād yo mā sunvantam upa gobhir āyat //
RV_2,030.08a sarasvati tvam asmāṃ aviḍḍhi marutvatī dhṛṣatī jeṣi śatrūn /
RV_2,030.08c tyaṃ cic chardhantaṃ taviṣīyamāṇam indro hanti vṛṣabhaṃ śaṇḍikānām //
RV_2,030.09a yo naḥ sanutya uta vā jighatnur abhikhyāya taṃ tigitena vidhya /
RV_2,030.09c bṛhaspata āyudhair jeṣi śatrūn druhe rīṣantam pari dhehi rājan //
RV_2,030.10a asmākebhiḥ satvabhiḥ śūra śūrair vīryā kṛdhi yāni te kartvāni /
RV_2,030.10c jyog abhūvann anudhūpitāso hatvī teṣām ā bharā no vasūni //
RV_2,030.11a taṃ vaḥ śardham mārutaṃ sumnayur giropa bruve namasā daivyaṃ janam /
RV_2,030.11c yathā rayiṃ sarvavīraṃ naśāmahā apatyasācaṃ śrutyaṃ dive-dive //
RV_2,031.01a asmākam mitrāvaruṇāvataṃ ratham ādityai rudrair vasubhiḥ sacābhuvā /
RV_2,031.01c pra yad vayo na paptan vasmanas pari śravasyavo hṛṣīvanto vanarṣadaḥ //
RV_2,031.02a adha smā na ud avatā sajoṣaso rathaṃ devāso abhi vikṣu vājayum /
RV_2,031.02c yad āśavaḥ padyābhis titrato rajaḥ pṛthivyāḥ sānau jaṅghananta pāṇibhiḥ //
RV_2,031.03a uta sya na indro viśvacarṣaṇir divaḥ śardhena mārutena sukratuḥ /
RV_2,031.03c anu nu sthāty avṛkābhir ūtibhī ratham mahe sanaye vājasātaye //
RV_2,031.04a uta sya devo bhuvanasya sakṣaṇis tvaṣṭā gnābhiḥ sajoṣā jūjuvad ratham /
RV_2,031.04c iḷā bhago bṛhaddivota rodasī pūṣā purandhir aśvināv adhā patī //
RV_2,031.05a uta tye devī subhage mithūdṛśoṣāsānaktā jagatām apījuvā /
RV_2,031.05c stuṣe yad vām pṛthivi navyasā vaca sthātuś ca vayas trivayā upastire //
RV_2,031.06a uta vaḥ śaṃsam uśijām iva śmasy ahir budhnyo 'ja ekapād uta /
RV_2,031.06c trita ṛbhukṣāḥ savitā cano dadhe 'pāṃ napād āśuhemā dhiyā śami //
RV_2,031.07a etā vo vaśmy udyatā yajatrā atakṣann āyavo navyase sam /
RV_2,031.07c śravasyavo vājaṃ cakānāḥ saptir na rathyo aha dhītim aśyāḥ //
RV_2,032.01a asya me dyāvāpṛthivī ṛtāyato bhūtam avitrī vacasaḥ siṣāsataḥ /
RV_2,032.01c yayor āyuḥ prataraṃ te idam pura upastute vasūyur vām maho dadhe //
RV_2,032.02a mā no guhyā ripa āyor ahan dabhan mā na ābhyo rīradho ducchunābhyaḥ /
RV_2,032.02c mā no vi yauḥ sakhyā viddhi tasya naḥ sumnāyatā manasā tat tvemahe //
RV_2,032.03a aheḷatā manasā śruṣṭim ā vaha duhānāṃ dhenum pipyuṣīm asaścatam /
RV_2,032.03c padyābhir āśuṃ vacasā ca vājinaṃ tvāṃ hinomi puruhūta viśvahā //
RV_2,032.04a rākām ahaṃ suhavāṃ suṣṭutī huve śṛṇotu naḥ subhagā bodhatu tmanā /
RV_2,032.04c sīvyatv apaḥ sūcyācchidyamānayā dadātu vīraṃ śatadāyam ukthyam //
RV_2,032.05a yās te rāke sumatayaḥ supeśaso yābhir dadāsi dāśuṣe vasūni /
RV_2,032.05c tābhir no adya sumanā upāgahi sahasrapoṣaṃ subhage rarāṇā //
RV_2,032.06a sinīvāli pṛthuṣṭuke yā devānām asi svasā /
RV_2,032.06c juṣasva havyam āhutam prajāṃ devi didiḍḍhi naḥ //
RV_2,032.07a yā subāhuḥ svaṅguriḥ suṣūmā bahusūvarī /
RV_2,032.07c tasyai viśpatnyai haviḥ sinīvālyai juhotana //
RV_2,032.08a yā guṅgūr yā sinīvālī yā rākā yā sarasvatī /
RV_2,032.08c indrāṇīm ahva ūtaye varuṇānīṃ svastaye //
RV_2,033.01a ā te pitar marutāṃ sumnam etu mā naḥ sūryasya saṃdṛśo yuyothāḥ /
RV_2,033.01c abhi no vīro arvati kṣameta pra jāyemahi rudra prajābhiḥ //
RV_2,033.02a tvādattebhī rudra śantamebhiḥ śataṃ himā aśīya bheṣajebhiḥ /
RV_2,033.02c vy asmad dveṣo vitaraṃ vy aṃho vy amīvāś cātayasvā viṣūcīḥ //
RV_2,033.03a śreṣṭho jātasya rudra śriyāsi tavastamas tavasāṃ vajrabāho /
RV_2,033.03c parṣi ṇaḥ pāram aṃhasaḥ svasti viśvā abhītī rapaso yuyodhi //
RV_2,033.04a mā tvā rudra cukrudhāmā namobhir mā duṣṭutī vṛṣabha mā sahūtī /
RV_2,033.04c un no vīrāṃ arpaya bheṣajebhir bhiṣaktamaṃ tvā bhiṣajāṃ śṛṇomi //
RV_2,033.05a havīmabhir havate yo havirbhir ava stomebhī rudraṃ diṣīya /
RV_2,033.05c ṛdūdaraḥ suhavo mā no asyai babhruḥ suśipro rīradhan manāyai //
RV_2,033.06a un mā mamanda vṛṣabho marutvān tvakṣīyasā vayasā nādhamānam /
RV_2,033.06c ghṛṇīva cchāyām arapā aśīyā vivāseyaṃ rudrasya sumnam //
RV_2,033.07a kva sya te rudra mṛḷayākur hasto yo asti bheṣajo jalāṣaḥ /
RV_2,033.07c apabhartā rapaso daivyasyābhī nu mā vṛṣabha cakṣamīthāḥ //
RV_2,033.08a pra babhrave vṛṣabhāya śvitīce maho mahīṃ suṣṭutim īrayāmi /
RV_2,033.08c namasyā kalmalīkinaṃ namobhir gṛṇīmasi tveṣaṃ rudrasya nāma //
RV_2,033.09a sthirebhir aṅgaiḥ pururūpa ugro babhruḥ śukrebhiḥ pipiśe hiraṇyaiḥ /
RV_2,033.09c īśānād asya bhuvanasya bhūrer na vā u yoṣad rudrād asuryam //
RV_2,033.10a arhan bibharṣi sāyakāni dhanvārhan niṣkaṃ yajataṃ viśvarūpam /
RV_2,033.10c arhann idaṃ dayase viśvam abhvaṃ na vā ojīyo rudra tvad asti //
RV_2,033.11a stuhi śrutaṃ gartasadaṃ yuvānam mṛgaṃ na bhīmam upahatnum ugram /
RV_2,033.11c mṛḷā jaritre rudra stavāno 'nyaṃ te asman ni vapantu senāḥ //
RV_2,033.12a kumāraś cit pitaraṃ vandamānam prati nānāma rudropayantam /
RV_2,033.12c bhūrer dātāraṃ satpatiṃ gṛṇīṣe stutas tvam bheṣajā rāsy asme //
RV_2,033.13a yā vo bheṣajā marutaḥ śucīni yā śantamā vṛṣaṇo yā mayobhu /
RV_2,033.13c yāni manur avṛṇītā pitā nas tā śaṃ ca yoś ca rudrasya vaśmi //
RV_2,033.14a pari ṇo hetī rudrasya vṛjyāḥ pari tveṣasya durmatir mahī gāt /
RV_2,033.14c ava sthirā maghavadbhyas tanuṣva mīḍhvas tokāya tanayāya mṛḷa //
RV_2,033.15a evā babhro vṛṣabha cekitāna yathā deva na hṛṇīṣe na haṃsi /
RV_2,033.15c havanaśrun no rudreha bodhi bṛhad vadema vidathe suvīrāḥ //
RV_2,034.01a dhārāvarā maruto dhṛṣṇvojaso mṛgā na bhīmās taviṣībhir arcinaḥ /
RV_2,034.01c agnayo na śuśucānā ṛjīṣiṇo bhṛmiṃ dhamanto apa gā avṛṇvata //
RV_2,034.02a dyāvo na stṛbhiś citayanta khādino vy abhriyā na dyutayanta vṛṣṭayaḥ /
RV_2,034.02c rudro yad vo maruto rukmavakṣaso vṛṣājani pṛśnyāḥ śukra ūdhani //
RV_2,034.03a ukṣante aśvāṃ atyāṃ ivājiṣu nadasya karṇais turayanta āśubhiḥ /
RV_2,034.03c hiraṇyaśiprā maruto davidhvataḥ pṛkṣaṃ yātha pṛṣatībhiḥ samanyavaḥ //
RV_2,034.04a pṛkṣe tā viśvā bhuvanā vavakṣire mitrāya vā sadam ā jīradānavaḥ /
RV_2,034.04c pṛṣadaśvāso anavabhrarādhasa ṛjipyāso na vayuneṣu dhūrṣadaḥ //
RV_2,034.05a indhanvabhir dhenubhī rapśadūdhabhir adhvasmabhiḥ pathibhir bhrājadṛṣṭayaḥ /
RV_2,034.05c ā haṃsāso na svasarāṇi gantana madhor madāya marutaḥ samanyavaḥ //
RV_2,034.06a ā no brahmāṇi marutaḥ samanyavo narāṃ na śaṃsaḥ savanāni gantana /
RV_2,034.06c aśvām iva pipyata dhenum ūdhani kartā dhiyaṃ jaritre vājapeśasam //
RV_2,034.07a taṃ no dāta maruto vājinaṃ ratha āpānam brahma citayad dive-dive /
RV_2,034.07c iṣaṃ stotṛbhyo vṛjaneṣu kārave sanim medhām ariṣṭaṃ duṣṭaraṃ sahaḥ //
RV_2,034.08a yad yuñjate maruto rukmavakṣaso 'śvān ratheṣu bhaga ā sudānavaḥ /
RV_2,034.08c dhenur na śiśve svasareṣu pinvate janāya rātahaviṣe mahīm iṣam //
RV_2,034.09a yo no maruto vṛkatāti martyo ripur dadhe vasavo rakṣatā riṣaḥ /
RV_2,034.09c vartayata tapuṣā cakriyābhi tam ava rudrā aśaso hantanā vadhaḥ //
RV_2,034.10a citraṃ tad vo maruto yāma cekite pṛśnyā yad ūdhar apy āpayo duhuḥ /
RV_2,034.10c yad vā nide navamānasya rudriyās tritaṃ jarāya juratām adābhyāḥ //
RV_2,034.11a tān vo maho maruta evayāvno viṣṇor eṣasya prabhṛthe havāmahe /
RV_2,034.11c hiraṇyavarṇān kakuhān yatasruco brahmaṇyantaḥ śaṃsyaṃ rādha īmahe //
RV_2,034.12a te daśagvāḥ prathamā yajñam ūhire te no hinvantūṣaso vyuṣṭiṣu /
RV_2,034.12c uṣā na rāmīr aruṇair aporṇute maho jyotiṣā śucatā goarṇasā //
RV_2,034.13a te kṣoṇībhir aruṇebhir nāñjibhī rudrā ṛtasya sadaneṣu vāvṛdhuḥ /
RV_2,034.13c nimeghamānā atyena pājasā suścandraṃ varṇaṃ dadhire supeśasam //
RV_2,034.14a tāṃ iyāno mahi varūtham ūtaya upa ghed enā namasā gṛṇīmasi /
RV_2,034.14c trito na yān pañca hotṝn abhiṣṭaya āvavartad avarāñ cakriyāvase //
RV_2,034.15a yayā radhram pārayathāty aṃho yayā nido muñcatha vanditāram /
RV_2,034.15c arvācī sā maruto yā va ūtir o ṣu vāśreva sumatir jigātu //
RV_2,035.01a upem asṛkṣi vājayur vacasyāṃ cano dadhīta nādyo giro me /
RV_2,035.01c apāṃ napād āśuhemā kuvit sa supeśasas karati joṣiṣad dhi //
RV_2,035.02a imaṃ sv asmai hṛda ā sutaṣṭam mantraṃ vocema kuvid asya vedat /
RV_2,035.02c apāṃ napād asuryasya mahnā viśvāny aryo bhuvanā jajāna //
RV_2,035.03a sam anyā yanty upa yanty anyāḥ samānam ūrvaṃ nadyaḥ pṛṇanti /
RV_2,035.03c tam ū śuciṃ śucayo dīdivāṃsam apāṃ napātam pari tasthur āpaḥ //
RV_2,035.04a tam asmerā yuvatayo yuvānam marmṛjyamānāḥ pari yanty āpaḥ /
RV_2,035.04c sa śukrebhiḥ śikvabhī revad asme dīdāyānidhmo ghṛtanirṇig apsu //
RV_2,035.05a asmai tisro avyathyāya nārīr devāya devīr didhiṣanty annam /
RV_2,035.05c kṛtā ivopa hi prasarsre apsu sa pīyūṣaṃ dhayati pūrvasūnām //
RV_2,035.06a aśvasyātra janimāsya ca svar druho riṣaḥ sampṛcaḥ pāhi sūrīn /
RV_2,035.06c āmāsu pūrṣu paro apramṛṣyaṃ nārātayo vi naśan nānṛtāni //
RV_2,035.07a sva ā dame sudughā yasya dhenuḥ svadhām pīpāya subhv annam atti /
RV_2,035.07c so apāṃ napād ūrjayann apsv antar vasudeyāya vidhate vi bhāti //
RV_2,035.08a yo apsv ā śucinā daivyena ṛtāvājasra urviyā vibhāti /
RV_2,035.08c vayā id anyā bhuvanāny asya pra jāyante vīrudhaś ca prajābhiḥ //
RV_2,035.09a apāṃ napād ā hy asthād upasthaṃ jihmānām ūrdhvo vidyutaṃ vasānaḥ /
RV_2,035.09c tasya jyeṣṭham mahimānaṃ vahantīr hiraṇyavarṇāḥ pari yanti yahvīḥ //
RV_2,035.10a hiraṇyarūpaḥ sa hiraṇyasaṃdṛg apāṃ napāt sed u hiraṇyavarṇaḥ /
RV_2,035.10c hiraṇyayāt pari yoner niṣadyā hiraṇyadā dadaty annam asmai //
RV_2,035.11a tad asyānīkam uta cāru nāmāpīcyaṃ vardhate naptur apām /
RV_2,035.11c yam indhate yuvatayaḥ sam itthā hiraṇyavarṇaṃ ghṛtam annam asya //
RV_2,035.12a asmai bahūnām avamāya sakhye yajñair vidhema namasā havirbhiḥ /
RV_2,035.12c saṃ sānu mārjmi didhiṣāmi bilmair dadhāmy annaiḥ pari vanda ṛgbhiḥ //
RV_2,035.13a sa īṃ vṛṣājanayat tāsu garbhaṃ sa īṃ śiśur dhayati taṃ rihanti /
RV_2,035.13c so apāṃ napād anabhimlātavarṇo 'nyasyeveha tanvā viveṣa //
RV_2,035.14a asmin pade parame tasthivāṃsam adhvasmabhir viśvahā dīdivāṃsam /
RV_2,035.14c āpo naptre ghṛtam annaṃ vahantīḥ svayam atkaiḥ pari dīyanti yahvīḥ //
RV_2,035.15a ayāṃsam agne sukṣitiṃ janāyāyāṃsam u maghavadbhyaḥ suvṛktim /
RV_2,035.15c viśvaṃ tad bhadraṃ yad avanti devā bṛhad vadema vidathe suvīrāḥ //
RV_2,036.01a tubhyaṃ hinvāno vasiṣṭa gā apo 'dhukṣan sīm avibhir adribhir naraḥ /
RV_2,036.01c pibendra svāhā prahutaṃ vaṣaṭkṛtaṃ hotrād ā somam prathamo ya īśiṣe //
RV_2,036.02a yajñaiḥ sammiślāḥ pṛṣatībhir ṛṣṭibhir yāmañ chubhrāso añjiṣu priyā uta /
RV_2,036.02c āsadyā barhir bharatasya sūnavaḥ potrād ā somam pibatā divo naraḥ //
RV_2,036.03a ameva naḥ suhavā ā hi gantana ni barhiṣi sadatanā raṇiṣṭana /
RV_2,036.03c athā mandasva jujuṣāṇo andhasas tvaṣṭar devebhir janibhiḥ sumadgaṇaḥ //
RV_2,036.04a ā vakṣi devāṃ iha vipra yakṣi cośan hotar ni ṣadā yoniṣu triṣu /
RV_2,036.04c prati vīhi prasthitaṃ somyam madhu pibāgnīdhrāt tava bhāgasya tṛpṇuhi //
RV_2,036.05a eṣa sya te tanvo nṛmṇavardhanaḥ saha ojaḥ pradivi bāhvor hitaḥ /
RV_2,036.05c tubhyaṃ suto maghavan tubhyam ābhṛtas tvam asya brāhmaṇād ā tṛpat piba //
RV_2,036.06a juṣethāṃ yajñam bodhataṃ havasya me satto hotā nividaḥ pūrvyā anu /
RV_2,036.06c acchā rājānā nama ety āvṛtam praśāstrād ā pibataṃ somyam madhu //
RV_2,037.01a mandasva hotrād anu joṣam andhaso 'dhvaryavaḥ sa pūrṇāṃ vaṣṭy āsicam /
RV_2,037.01c tasmā etam bharata tadvaśo dadir hotrāt somaṃ draviṇodaḥ piba ṛtubhiḥ //
RV_2,037.02a yam u pūrvam ahuve tam idaṃ huve sed u havyo dadir yo nāma patyate /
RV_2,037.02c adhvaryubhiḥ prasthitaṃ somyam madhu potrāt somaṃ draviṇodaḥ piba ṛtubhiḥ //
RV_2,037.03a medyantu te vahnayo yebhir īyase 'riṣaṇyan vīḷayasvā vanaspate /
RV_2,037.03c āyūyā dhṛṣṇo abhigūryā tvaṃ neṣṭrāt somaṃ draviṇodaḥ piba ṛtubhiḥ //
RV_2,037.04a apād dhotrād uta potrād amattota neṣṭrād ajuṣata prayo hitam /
RV_2,037.04c turīyam pātram amṛktam amartyaṃ draviṇodāḥ pibatu drāviṇodasaḥ //
RV_2,037.05a arvāñcam adya yayyaṃ nṛvāhaṇaṃ rathaṃ yuñjāthām iha vāṃ vimocanam /
RV_2,037.05c pṛṅktaṃ havīṃṣi madhunā hi kaṃ gatam athā somam pibataṃ vājinīvasū //
RV_2,037.06a joṣy agne samidhaṃ joṣy āhutiṃ joṣi brahma janyaṃ joṣi suṣṭutim /
RV_2,037.06c viśvebhir viśvāṃ ṛtunā vaso maha uśan devāṃ uśataḥ pāyayā haviḥ //
RV_2,038.01a ud u ṣya devaḥ savitā savāya śaśvattamaṃ tadapā vahnir asthāt /
RV_2,038.01c nūnaṃ devebhyo vi hi dhāti ratnam athābhajad vītihotraṃ svastau //
RV_2,038.02a viśvasya hi śruṣṭaye deva ūrdhvaḥ pra bāhavā pṛthupāṇiḥ sisarti /
RV_2,038.02c āpaś cid asya vrata ā nimṛgrā ayaṃ cid vāto ramate parijman //
RV_2,038.03a āśubhiś cid yān vi mucāti nūnam arīramad atamānaṃ cid etoḥ /
RV_2,038.03c ahyarṣūṇāṃ cin ny ayāṃ aviṣyām anu vrataṃ savitur moky āgāt //
RV_2,038.04a punaḥ sam avyad vitataṃ vayantī madhyā kartor ny adhāc chakma dhīraḥ /
RV_2,038.04c ut saṃhāyāsthād vy ṛtūṃr adardhar aramatiḥ savitā deva āgāt //
RV_2,038.05a nānaukāṃsi duryo viśvam āyur vi tiṣṭhate prabhavaḥ śoko agneḥ /
RV_2,038.05c jyeṣṭham mātā sūnave bhāgam ādhād anv asya ketam iṣitaṃ savitrā //
RV_2,038.06a samāvavarti viṣṭhito jigīṣur viśveṣāṃ kāmaś caratām amābhūt /
RV_2,038.06c śaśvāṃ apo vikṛtaṃ hitvy āgād anu vrataṃ savitur daivyasya //
RV_2,038.07a tvayā hitam apyam apsu bhāgaṃ dhanvānv ā mṛgayaso vi tasthuḥ /
RV_2,038.07c vanāni vibhyo nakir asya tāni vratā devasya savitur minanti //
RV_2,038.08a yādrādhyaṃ varuṇo yonim apyam aniśitaṃ nimiṣi jarbhurāṇaḥ /
RV_2,038.08c viśvo mārtāṇḍo vrajam ā paśur gāt sthaśo janmāni savitā vy ākaḥ //
RV_2,038.09a na yasyendro varuṇo na mitro vratam aryamā na minanti rudraḥ /
RV_2,038.09c nārātayas tam idaṃ svasti huve devaṃ savitāraṃ namobhiḥ //
RV_2,038.10a bhagaṃ dhiyaṃ vājayantaḥ purandhiṃ narāśaṃso gnāspatir no avyāḥ /
RV_2,038.10c āye vāmasya saṃgathe rayīṇām priyā devasya savituḥ syāma //
RV_2,038.11a asmabhyaṃ tad divo adbhyaḥ pṛthivyās tvayā dattaṃ kāmyaṃ rādha ā gāt /
RV_2,038.11c śaṃ yat stotṛbhya āpaye bhavāty uruśaṃsāya savitar jaritre //
RV_2,039.01a grāvāṇeva tad id arthaṃ jarethe gṛdhreva vṛkṣaṃ nidhimantam accha /
RV_2,039.01c brahmāṇeva vidatha ukthaśāsā dūteva havyā janyā purutrā //
RV_2,039.02a prātaryāvāṇā rathyeva vīrājeva yamā varam ā sacethe /
RV_2,039.02c mene iva tanvā śumbhamāne dampatīva kratuvidā janeṣu //
RV_2,039.03a śṛṅgeva naḥ prathamā gantam arvāk chaphāv iva jarbhurāṇā tarobhiḥ /
RV_2,039.03c cakravākeva prati vastor usrārvāñcā yātaṃ rathyeva śakrā //
RV_2,039.04a nāveva naḥ pārayataṃ yugeva nabhyeva na upadhīva pradhīva /
RV_2,039.04c śvāneva no ariṣaṇyā tanūnāṃ khṛgaleva visrasaḥ pātam asmān //
RV_2,039.05a vātevājuryā nadyeva rītir akṣī iva cakṣuṣā yātam arvāk /
RV_2,039.05c hastāv iva tanve śambhaviṣṭhā pādeva no nayataṃ vasyo accha //
RV_2,039.06a oṣṭhāv iva madhv āsne vadantā stanāv iva pipyataṃ jīvase naḥ /
RV_2,039.06c nāseva nas tanvo rakṣitārā karṇāv iva suśrutā bhūtam asme //
RV_2,039.07a hasteva śaktim abhi saṃdadī naḥ kṣāmeva naḥ sam ajataṃ rajāṃsi /
RV_2,039.07c imā giro aśvinā yuṣmayantīḥ kṣṇotreṇeva svadhitiṃ saṃ śiśītam //
RV_2,039.08a etāni vām aśvinā vardhanāni brahma stomaṃ gṛtsamadāso akran /
RV_2,039.08c tāni narā jujuṣāṇopa yātam bṛhad vadema vidathe suvīrāḥ //
RV_2,040.01a somāpūṣaṇā jananā rayīṇāṃ jananā divo jananā pṛthivyāḥ /
RV_2,040.01c jātau viśvasya bhuvanasya gopau devā akṛṇvann amṛtasya nābhim //
RV_2,040.02a imau devau jāyamānau juṣantemau tamāṃsi gūhatām ajuṣṭā /
RV_2,040.02c ābhyām indraḥ pakvam āmāsv antaḥ somāpūṣabhyāṃ janad usriyāsu //
RV_2,040.03a somāpūṣaṇā rajaso vimānaṃ saptacakraṃ ratham aviśvaminvam /
RV_2,040.03c viṣūvṛtam manasā yujyamānaṃ taṃ jinvatho vṛṣaṇā pañcaraśmim //
RV_2,040.04a divy anyaḥ sadanaṃ cakra uccā pṛthivyām anyo adhy antarikṣe /
RV_2,040.04c tāv asmabhyam puruvāram purukṣuṃ rāyas poṣaṃ vi ṣyatāṃ nābhim asme //
RV_2,040.05a viśvāny anyo bhuvanā jajāna viśvam anyo abhicakṣāṇa eti /
RV_2,040.05c somāpūṣaṇāv avataṃ dhiyam me yuvābhyāṃ viśvāḥ pṛtanā jayema //
RV_2,040.06a dhiyam pūṣā jinvatu viśvaminvo rayiṃ somo rayipatir dadhātu /
RV_2,040.06c avatu devy aditir anarvā bṛhad vadema vidathe suvīrāḥ //
RV_2,041.01a vāyo ye te sahasriṇo rathāsas tebhir ā gahi /
RV_2,041.01c niyutvān somapītaye //
RV_2,041.02a niyutvān vāyav ā gahy ayaṃ śukro ayāmi te /
RV_2,041.02c gantāsi sunvato gṛham //
RV_2,041.03a śukrasyādya gavāśira indravāyū niyutvataḥ /
RV_2,041.03c ā yātam pibataṃ narā //
RV_2,041.04a ayaṃ vām mitrāvaruṇā sutaḥ soma ṛtāvṛdhā /
RV_2,041.04c mamed iha śrutaṃ havam //
RV_2,041.05a rājānāv anabhidruhā dhruve sadasy uttame /
RV_2,041.05c sahasrasthūṇa āsāte //
RV_2,041.06a tā samrājā ghṛtāsutī ādityā dānunas patī /
RV_2,041.06c sacete anavahvaram //
RV_2,041.07a gomad ū ṣu nāsatyāśvāvad yātam aśvinā /
RV_2,041.07c vartī rudrā nṛpāyyam //
RV_2,041.08a na yat paro nāntara ādadharṣad vṛṣaṇvasū /
RV_2,041.08c duḥśaṃso martyo ripuḥ //
RV_2,041.09a tā na ā voḷham aśvinā rayim piśaṅgasaṃdṛśam /
RV_2,041.09c dhiṣṇyā varivovidam //
RV_2,041.10a indro aṅga mahad bhayam abhī ṣad apa cucyavat /
RV_2,041.10c sa hi sthiro vicarṣaṇiḥ //
RV_2,041.11a indraś ca mṛḷayāti no na naḥ paścād aghaṃ naśat /
RV_2,041.11c bhadram bhavāti naḥ puraḥ //
RV_2,041.12a indra āśābhyas pari sarvābhyo abhayaṃ karat /
RV_2,041.12c jetā śatrūn vicarṣaṇiḥ //
RV_2,041.13a viśve devāsa ā gata śṛṇutā ma imaṃ havam /
RV_2,041.13c edam barhir ni ṣīdata //
RV_2,041.14a tīvro vo madhumāṃ ayaṃ śunahotreṣu matsaraḥ /
RV_2,041.14c etam pibata kāmyam //
RV_2,041.15a indrajyeṣṭhā marudgaṇā devāsaḥ pūṣarātayaḥ /
RV_2,041.15c viśve mama śrutā havam //
RV_2,041.16a ambitame nadītame devitame sarasvati /
RV_2,041.16c apraśastā iva smasi praśastim amba nas kṛdhi //
RV_2,041.17a tve viśvā sarasvati śritāyūṃṣi devyām /
RV_2,041.17c śunahotreṣu matsva prajāṃ devi didiḍḍhi naḥ //
RV_2,041.18a imā brahma sarasvati juṣasva vājinīvati /
RV_2,041.18c yā te manma gṛtsamadā ṛtāvari priyā deveṣu juhvati //
RV_2,041.19a pretāṃ yajñasya śambhuvā yuvām id ā vṛṇīmahe /
RV_2,041.19c agniṃ ca havyavāhanam //
RV_2,041.20a dyāvā naḥ pṛthivī imaṃ sidhram adya divispṛśam /
RV_2,041.20c yajñaṃ deveṣu yacchatām //
RV_2,041.21a ā vām upastham adruhā devāḥ sīdantu yajñiyāḥ /
RV_2,041.21c ihādya somapītaye //
RV_2,042.01a kanikradaj januṣam prabruvāṇa iyarti vācam ariteva nāvam /
RV_2,042.01c sumaṅgalaś ca śakune bhavāsi mā tvā kā cid abhibhā viśvyā vidat //
RV_2,042.02a mā tvā śyena ud vadhīn mā suparṇo mā tvā vidad iṣumān vīro astā /
RV_2,042.02c pitryām anu pradiśaṃ kanikradat sumaṅgalo bhadravādī vadeha //
RV_2,042.03a ava kranda dakṣiṇato gṛhāṇāṃ sumaṅgalo bhadravādī śakunte /
RV_2,042.03c mā na stena īśata māghaśaṃso bṛhad vadema vidathe suvīrāḥ //
RV_2,043.01a pradakṣiṇid abhi gṛṇanti kāravo vayo vadanta ṛtuthā śakuntayaḥ /
RV_2,043.01c ubhe vācau vadati sāmagā iva gāyatraṃ ca traiṣṭubhaṃ cānu rājati //
RV_2,043.02a udgāteva śakune sāma gāyasi brahmaputra iva savaneṣu śaṃsasi /
RV_2,043.02c vṛṣeva vājī śiśumatīr apītyā sarvato naḥ śakune bhadram ā vada viśvato naḥ śakune puṇyam ā vada //
RV_2,043.03a āvadaṃs tvaṃ śakune bhadram ā vada tūṣṇīm āsīnaḥ sumatiṃ cikiddhi naḥ /
RV_2,043.03c yad utpatan vadasi karkarir yathā bṛhad vadema vidathe suvīrāḥ //
Ṛgveda 3
RV_3,001.01a somasya mā tavasaṃ vakṣy agne vahniṃ cakartha vidathe yajadhyai /
RV_3,001.01c devāṃ acchā dīdyad yuñje adriṃ śamāye agne tanvaṃ juṣasva //
RV_3,001.02a prāñcaṃ yajñaṃ cakṛma vardhatāṃ gīḥ samidbhir agniṃ namasā duvasyan /
RV_3,001.02c divaḥ śaśāsur vidathā kavīnāṃ gṛtsāya cit tavase gātum īṣuḥ //
RV_3,001.03a mayo dadhe medhiraḥ pūtadakṣo divaḥ subandhur januṣā pṛthivyāḥ /
RV_3,001.03c avindann u darśatam apsv antar devāso agnim apasi svasṝṇām //
RV_3,001.04a avardhayan subhagaṃ sapta yahvīḥ śvetaṃ jajñānam aruṣam mahitvā /
RV_3,001.04c śiśuṃ na jātam abhy ārur aśvā devāso agniṃ janiman vapuṣyan //
RV_3,001.05a śukrebhir aṅgai raja ātatanvān kratum punānaḥ kavibhiḥ pavitraiḥ /
RV_3,001.05c śocir vasānaḥ pary āyur apāṃ śriyo mimīte bṛhatīr anūnāḥ //
RV_3,001.06a vavrājā sīm anadatīr adabdhā divo yahvīr avasānā anagnāḥ /
RV_3,001.06c sanā atra yuvatayaḥ sayonīr ekaṃ garbhaṃ dadhire sapta vāṇīḥ //
RV_3,001.07a stīrṇā asya saṃhato viśvarūpā ghṛtasya yonau sravathe madhūnām /
RV_3,001.07c asthur atra dhenavaḥ pinvamānā mahī dasmasya mātarā samīcī //
RV_3,001.08a babhrāṇaḥ sūno sahaso vy adyaud dadhānaḥ śukrā rabhasā vapūṃṣi /
RV_3,001.08c ścotanti dhārā madhuno ghṛtasya vṛṣā yatra vāvṛdhe kāvyena //
RV_3,001.09a pituś cid ūdhar januṣā viveda vy asya dhārā asṛjad vi dhenāḥ /
RV_3,001.09c guhā carantaṃ sakhibhiḥ śivebhir divo yahvībhir na guhā babhūva //
RV_3,001.10a pituś ca garbhaṃ janituś ca babhre pūrvīr eko adhayat pīpyānāḥ /
RV_3,001.10c vṛṣṇe sapatnī śucaye sabandhū ubhe asmai manuṣye ni pāhi //
RV_3,001.11a urau mahāṃ anibādhe vavardhāpo agniṃ yaśasaḥ saṃ hi pūrvīḥ /
RV_3,001.11c ṛtasya yonāv aśayad damūnā jāmīnām agnir apasi svasṝṇām //
RV_3,001.12a akro na babhriḥ samithe mahīnāṃ didṛkṣeyaḥ sūnave bhāṛjīkaḥ /
RV_3,001.12c ud usriyā janitā yo jajānāpāṃ garbho nṛtamo yahvo agniḥ //
RV_3,001.13a apāṃ garbhaṃ darśatam oṣadhīnāṃ vanā jajāna subhagā virūpam /
RV_3,001.13c devāsaś cin manasā saṃ hi jagmuḥ paniṣṭhaṃ jātaṃ tavasaṃ duvasyan //
RV_3,001.14a bṛhanta id bhānavo bhāṛjīkam agniṃ sacanta vidyuto na śukrāḥ /
RV_3,001.14c guheva vṛddhaṃ sadasi sve antar apāra ūrve amṛtaṃ duhānāḥ //
RV_3,001.15a īḷe ca tvā yajamāno havirbhir īḷe sakhitvaṃ sumatiṃ nikāmaḥ /
RV_3,001.15c devair avo mimīhi saṃ jaritre rakṣā ca no damyebhir anīkaiḥ //
RV_3,001.16a upakṣetāras tava supraṇīte 'gne viśvāni dhanyā dadhānāḥ /
RV_3,001.16c suretasā śravasā tuñjamānā abhi ṣyāma pṛtanāyūṃr adevān //
RV_3,001.17a ā devānām abhavaḥ ketur agne mandro viśvāni kāvyāni vidvān /
RV_3,001.17c prati martāṃ avāsayo damūnā anu devān rathiro yāsi sādhan //
RV_3,001.18a ni duroṇe amṛto martyānāṃ rājā sasāda vidathāni sādhan /
RV_3,001.18c ghṛtapratīka urviyā vy adyaud agnir viśvāni kāvyāni vidvān //
RV_3,001.19a ā no gahi sakhyebhiḥ śivebhir mahān mahībhir ūtibhiḥ saraṇyan /
RV_3,001.19c asme rayim bahulaṃ saṃtarutraṃ suvācam bhāgaṃ yaśasaṃ kṛdhī naḥ //
RV_3,001.20a etā te agne janimā sanāni pra pūrvyāya nūtanāni vocam /
RV_3,001.20c mahānti vṛṣṇe savanā kṛtemā janmañ-janman nihito jātavedāḥ //
RV_3,001.21a janmañ-janman nihito jātavedā viśvāmitrebhir idhyate ajasraḥ /
RV_3,001.21c tasya vayaṃ sumatau yajñiyasyāpi bhadre saumanase syāma //
RV_3,001.22a imaṃ yajñaṃ sahasāvan tvaṃ no devatrā dhehi sukrato rarāṇaḥ /
RV_3,001.22c pra yaṃsi hotar bṛhatīr iṣo no 'gne mahi draviṇam ā yajasva //
RV_3,001.23a iḷām agne purudaṃsaṃ saniṃ goḥ śaśvattamaṃ havamānāya sādha /
RV_3,001.23c syān naḥ sūnus tanayo vijāvāgne sā te sumatir bhūtv asme //
RV_3,002.01a vaiśvānarāya dhiṣaṇām ṛtāvṛdhe ghṛtaṃ na pūtam agnaye janāmasi /
RV_3,002.01c dvitā hotāram manuṣaś ca vāghato dhiyā rathaṃ na kuliśaḥ sam ṛṇvati //
RV_3,002.02a sa rocayaj januṣā rodasī ubhe sa mātror abhavat putra īḍyaḥ /
RV_3,002.02c havyavāḷ agnir ajaraś canohito dūḷabho viśām atithir vibhāvasuḥ //
RV_3,002.03a kratvā dakṣasya taruṣo vidharmaṇi devāso agniṃ janayanta cittibhiḥ /
RV_3,002.03c rurucānam bhānunā jyotiṣā mahām atyaṃ na vājaṃ saniṣyann upa bruve //
RV_3,002.04a ā mandrasya saniṣyanto vareṇyaṃ vṛṇīmahe ahrayaṃ vājam ṛgmiyam /
RV_3,002.04c rātim bhṛgūṇām uśijaṃ kavikratum agniṃ rājantaṃ divyena śociṣā //
RV_3,002.05a agniṃ sumnāya dadhire puro janā vājaśravasam iha vṛktabarhiṣaḥ /
RV_3,002.05c yatasrucaḥ surucaṃ viśvadevyaṃ rudraṃ yajñānāṃ sādhadiṣṭim apasām //
RV_3,002.06a pāvakaśoce tava hi kṣayam pari hotar yajñeṣu vṛktabarhiṣo naraḥ /
RV_3,002.06c agne duva icchamānāsa āpyam upāsate draviṇaṃ dhehi tebhyaḥ //
RV_3,002.07a ā rodasī apṛṇad ā svar mahaj jātaṃ yad enam apaso adhārayan /
RV_3,002.07c so adhvarāya pari ṇīyate kavir atyo na vājasātaye canohitaḥ //
RV_3,002.08a namasyata havyadātiṃ svadhvaraṃ duvasyata damyaṃ jātavedasam /
RV_3,002.08c rathīr ṛtasya bṛhato vicarṣaṇir agnir devānām abhavat purohitaḥ //
RV_3,002.09a tisro yahvasya samidhaḥ parijmano 'gner apunann uśijo amṛtyavaḥ /
RV_3,002.09c tāsām ekām adadhur martye bhujam u lokam u dve upa jāmim īyatuḥ //
RV_3,002.10a viśāṃ kaviṃ viśpatim mānuṣīr iṣaḥ saṃ sīm akṛṇvan svadhitiṃ na tejase /
RV_3,002.10c sa udvato nivato yāti veviṣat sa garbham eṣu bhuvaneṣu dīdharat //
RV_3,002.11a sa jinvate jaṭhareṣu prajajñivān vṛṣā citreṣu nānadan na siṃhaḥ /
RV_3,002.11c vaiśvānaraḥ pṛthupājā amartyo vasu ratnā dayamāno vi dāśuṣe //
RV_3,002.12a vaiśvānaraḥ pratnathā nākam āruhad divas pṛṣṭham bhandamānaḥ sumanmabhiḥ /
RV_3,002.12c sa pūrvavaj janayañ jantave dhanaṃ samānam ajmam pary eti jāgṛviḥ //
RV_3,002.13a ṛtāvānaṃ yajñiyaṃ vipram ukthyam ā yaṃ dadhe mātariśvā divi kṣayam /
RV_3,002.13c taṃ citrayāmaṃ harikeśam īmahe sudītim agniṃ suvitāya navyase //
RV_3,002.14a śuciṃ na yāmann iṣiraṃ svardṛśaṃ ketuṃ divo rocanasthām uṣarbudham /
RV_3,002.14c agnim mūrdhānaṃ divo apratiṣkutaṃ tam īmahe namasā vājinam bṛhat //
RV_3,002.15a mandraṃ hotāraṃ śucim advayāvinaṃ damūnasam ukthyaṃ viśvacarṣaṇim /
RV_3,002.15c rathaṃ na citraṃ vapuṣāya darśatam manurhitaṃ sadam id rāya īmahe //
RV_3,003.01a vaiśvānarāya pṛthupājase vipo ratnā vidhanta dharuṇeṣu gātave /
RV_3,003.01c agnir hi devāṃ amṛto duvasyaty athā dharmāṇi sanatā na dūduṣat //
RV_3,003.02a antar dūto rodasī dasma īyate hotā niṣatto manuṣaḥ purohitaḥ /
RV_3,003.02c kṣayam bṛhantam pari bhūṣati dyubhir devebhir agnir iṣito dhiyāvasuḥ //
RV_3,003.03a ketuṃ yajñānāṃ vidathasya sādhanaṃ viprāso agnim mahayanta cittibhiḥ /
RV_3,003.03c apāṃsi yasminn adhi saṃdadhur giras tasmin sumnāni yajamāna ā cake //
RV_3,003.04a pitā yajñānām asuro vipaścitāṃ vimānam agnir vayunaṃ ca vāghatām /
RV_3,003.04c ā viveśa rodasī bhūrivarpasā purupriyo bhandate dhāmabhiḥ kaviḥ //
RV_3,003.05a candram agniṃ candrarathaṃ harivrataṃ vaiśvānaram apsuṣadaṃ svarvidam /
RV_3,003.05c vigāhaṃ tūrṇiṃ taviṣībhir āvṛtam bhūrṇiṃ devāsa iha suśriyaṃ dadhuḥ //
RV_3,003.06a agnir devebhir manuṣaś ca jantubhis tanvāno yajñam purupeśasaṃ dhiyā /
RV_3,003.06c rathīr antar īyate sādhadiṣṭibhir jīro damūnā abhiśasticātanaḥ //
RV_3,003.07a agne jarasva svapatya āyuny ūrjā pinvasva sam iṣo didīhi naḥ /
RV_3,003.07c vayāṃsi jinva bṛhataś ca jāgṛva uśig devānām asi sukratur vipām //
RV_3,003.08a viśpatiṃ yahvam atithiṃ naraḥ sadā yantāraṃ dhīnām uśijaṃ ca vāghatām /
RV_3,003.08c adhvarāṇāṃ cetanaṃ jātavedasam pra śaṃsanti namasā jūtibhir vṛdhe //
RV_3,003.09a vibhāvā devaḥ suraṇaḥ pari kṣitīr agnir babhūva śavasā sumadrathaḥ /
RV_3,003.09c tasya vratāni bhūripoṣiṇo vayam upa bhūṣema dama ā suvṛktibhiḥ //
RV_3,003.10a vaiśvānara tava dhāmāny ā cake yebhiḥ svarvid abhavo vicakṣaṇa /
RV_3,003.10c jāta āpṛṇo bhuvanāni rodasī agne tā viśvā paribhūr asi tmanā //
RV_3,003.11a vaiśvānarasya daṃsanābhyo bṛhad ariṇād ekaḥ svapasyayā kaviḥ /
RV_3,003.11c ubhā pitarā mahayann ajāyatāgnir dyāvāpṛthivī bhūriretasā //
RV_3,004.01a samit-samit sumanā bodhy asme śucā-śucā sumatiṃ rāsi vasvaḥ /
RV_3,004.01c ā deva devān yajathāya vakṣi sakhā sakhīn sumanā yakṣy agne //
RV_3,004.02a yaṃ devāsas trir ahann āyajante dive-dive varuṇo mitro agniḥ /
RV_3,004.02c semaṃ yajñam madhumantaṃ kṛdhī nas tanūnapād ghṛtayoniṃ vidhantam //
RV_3,004.03a pra dīdhitir viśvavārā jigāti hotāram iḷaḥ prathamaṃ yajadhyai /
RV_3,004.03c acchā namobhir vṛṣabhaṃ vandadhyai sa devān yakṣad iṣito yajīyān //
RV_3,004.04a ūrdhvo vāṃ gātur adhvare akāry ūrdhvā śocīṃṣi prasthitā rajāṃsi /
RV_3,004.04c divo vā nābhā ny asādi hotā stṛṇīmahi devavyacā vi barhiḥ //
RV_3,004.05a sapta hotrāṇi manasā vṛṇānā invanto viśvam prati yann ṛtena /
RV_3,004.05c nṛpeśaso vidatheṣu pra jātā abhīmaṃ yajñaṃ vi caranta pūrvīḥ //
RV_3,004.06a ā bhandamāne uṣasā upāke uta smayete tanvā virūpe /
RV_3,004.06c yathā no mitro varuṇo jujoṣad indro marutvāṃ uta vā mahobhiḥ //
RV_3,004.07a daivyā hotārā prathamā ny ṛñje sapta pṛkṣāsaḥ svadhayā madanti /
RV_3,004.07c ṛtaṃ śaṃsanta ṛtam it ta āhur anu vrataṃ vratapā dīdhyānāḥ //
RV_3,004.08a ā bhāratī bhāratībhiḥ sajoṣā iḷā devair manuṣyebhir agniḥ /
RV_3,004.08c sarasvatī sārasvatebhir arvāk tisro devīr barhir edaṃ sadantu //
RV_3,004.09a tan nas turīpam adha poṣayitnu deva tvaṣṭar vi rarāṇaḥ syasva /
RV_3,004.09c yato vīraḥ karmaṇyaḥ sudakṣo yuktagrāvā jāyate devakāmaḥ //
RV_3,004.10a vanaspate 'va sṛjopa devān agnir haviḥ śamitā sūdayāti /
RV_3,004.10c sed u hotā satyataro yajāti yathā devānāṃ janimāni veda //
RV_3,004.11a ā yāhy agne samidhāno arvāṅ indreṇa devaiḥ sarathaṃ turebhiḥ /
RV_3,004.11c barhir na āstām aditiḥ suputrā svāhā devā amṛtā mādayantām //
RV_3,005.01a praty agnir uṣasaś cekitāno 'bodhi vipraḥ padavīḥ kavīnām /
RV_3,005.01c pṛthupājā devayadbhiḥ samiddho 'pa dvārā tamaso vahnir āvaḥ //
RV_3,005.02a pred v agnir vāvṛdhe stomebhir gīrbhi stotṝṇāṃ namasya ukthaiḥ /
RV_3,005.02c pūrvīr ṛtasya saṃdṛśaś cakānaḥ saṃ dūto adyaud uṣaso viroke //
RV_3,005.03a adhāyy agnir mānuṣīṣu vikṣv apāṃ garbho mitra ṛtena sādhan /
RV_3,005.03c ā haryato yajataḥ sānv asthād abhūd u vipro havyo matīnām //
RV_3,005.04a mitro agnir bhavati yat samiddho mitro hotā varuṇo jātavedāḥ /
RV_3,005.04c mitro adhvaryur iṣiro damūnā mitraḥ sindhūnām uta parvatānām //
RV_3,005.05a pāti priyaṃ ripo agram padaṃ veḥ pāti yahvaś caraṇaṃ sūryasya /
RV_3,005.05c pāti nābhā saptaśīrṣāṇam agniḥ pāti devānām upamādam ṛṣvaḥ //
RV_3,005.06a ṛbhuś cakra īḍyaṃ cāru nāma viśvāni devo vayunāni vidvān /
RV_3,005.06c sasasya carma ghṛtavat padaṃ ves tad id agnī rakṣaty aprayucchan //
RV_3,005.07a ā yonim agnir ghṛtavantam asthāt pṛthupragāṇam uśantam uśānaḥ /
RV_3,005.07c dīdyānaḥ śucir ṛṣvaḥ pāvakaḥ punaḥ-punar mātarā navyasī kaḥ //
RV_3,005.08a sadyo jāta oṣadhībhir vavakṣe yadī vardhanti prasvo ghṛtena /
RV_3,005.08c āpa iva pravatā śumbhamānā uruṣyad agniḥ pitror upasthe //
RV_3,005.09a ud u ṣṭutaḥ samidhā yahvo adyaud varṣman divo adhi nābhā pṛthivyāḥ /
RV_3,005.09c mitro agnir īḍyo mātariśvā dūto vakṣad yajathāya devān //
RV_3,005.10a ud astambhīt samidhā nākam ṛṣvo 'gnir bhavann uttamo rocanānām /
RV_3,005.10c yadī bhṛgubhyaḥ pari mātariśvā guhā santaṃ havyavāhaṃ samīdhe //
RV_3,005.11a iḷām agne purudaṃsaṃ saniṃ goḥ śaśvattamaṃ havamānāya sādha /
RV_3,005.11c syān naḥ sūnus tanayo vijāvāgne sā te sumatir bhūtv asme //
RV_3,006.01a pra kāravo mananā vacyamānā devadrīcīṃ nayata devayantaḥ /
RV_3,006.01c dakṣiṇāvāḍ vājinī prācy eti havir bharanty agnaye ghṛtācī //
RV_3,006.02a ā rodasī apṛṇā jāyamāna uta pra rikthā adha nu prayajyo /
RV_3,006.02c divaś cid agne mahinā pṛthivyā vacyantāṃ te vahnayaḥ saptajihvāḥ //
RV_3,006.03a dyauś ca tvā pṛthivī yajñiyāso ni hotāraṃ sādayante damāya /
RV_3,006.03c yadī viśo mānuṣīr devayantīḥ prayasvatīr īḷate śukram arciḥ //
RV_3,006.04a mahān sadhasthe dhruva ā niṣatto 'ntar dyāvā māhine haryamāṇaḥ /
RV_3,006.04c āskre sapatnī ajare amṛkte sabardughe urugāyasya dhenū //
RV_3,006.05a vratā te agne mahato mahāni tava kratvā rodasī ā tatantha /
RV_3,006.05c tvaṃ dūto abhavo jāyamānas tvaṃ netā vṛṣabha carṣaṇīnām //
RV_3,006.06a ṛtasya vā keśinā yogyābhir ghṛtasnuvā rohitā dhuri dhiṣva /
RV_3,006.06c athā vaha devān deva viśvān svadhvarā kṛṇuhi jātavedaḥ //
RV_3,006.07a divaś cid ā te rucayanta rokā uṣo vibhātīr anu bhāsi pūrvīḥ /
RV_3,006.07c apo yad agna uśadhag vaneṣu hotur mandrasya panayanta devāḥ //
RV_3,006.08a urau vā ye antarikṣe madanti divo vā ye rocane santi devāḥ /
RV_3,006.08c ūmā vā ye suhavāso yajatrā āyemire rathyo agne aśvāḥ //
RV_3,006.09a aibhir agne sarathaṃ yāhy arvāṅ nānārathaṃ vā vibhavo hy aśvāḥ /
RV_3,006.09c patnīvatas triṃśataṃ trīṃś ca devān anuṣvadham ā vaha mādayasva //
RV_3,006.10a sa hotā yasya rodasī cid urvī yajñaṃ-yajñam abhi vṛdhe gṛṇītaḥ /
RV_3,006.10c prācī adhvareva tasthatuḥ sumeke ṛtāvarī ṛtajātasya satye //
RV_3,006.11a iḷām agne purudaṃsaṃ saniṃ goḥ śaśvattamaṃ havamānāya sādha /
RV_3,006.11c syān naḥ sūnus tanayo vijāvāgne sā te sumatir bhūtv asme //
RV_3,007.01a pra ya āruḥ śitipṛṣṭhasya dhāser ā mātarā viviśuḥ sapta vāṇīḥ /
RV_3,007.01c parikṣitā pitarā saṃ carete pra sarsrāte dīrgham āyuḥ prayakṣe //
RV_3,007.02a divakṣaso dhenavo vṛṣṇo aśvā devīr ā tasthau madhumad vahantīḥ /
RV_3,007.02c ṛtasya tvā sadasi kṣemayantam pary ekā carati vartaniṃ gauḥ //
RV_3,007.03a ā sīm arohat suyamā bhavantīḥ patiś cikitvān rayivid rayīṇām /
RV_3,007.03c pra nīlapṛṣṭho atasasya dhāses tā avāsayat purudhapratīkaḥ //
RV_3,007.04a mahi tvāṣṭram ūrjayantīr ajuryaṃ stabhūyamānaṃ vahato vahanti /
RV_3,007.04c vy aṅgebhir didyutānaḥ sadhastha ekām iva rodasī ā viveśa //
RV_3,007.05a jānanti vṛṣṇo aruṣasya śevam uta bradhnasya śāsane raṇanti /
RV_3,007.05c divorucaḥ suruco rocamānā iḷā yeṣāṃ gaṇyā māhinā gīḥ //
RV_3,007.06a uto pitṛbhyām pravidānu ghoṣam maho mahadbhyām anayanta śūṣam /
RV_3,007.06c ukṣā ha yatra pari dhānam aktor anu svaṃ dhāma jaritur vavakṣa //
RV_3,007.07a adhvaryubhiḥ pañcabhiḥ sapta viprāḥ priyaṃ rakṣante nihitam padaṃ veḥ /
RV_3,007.07c prāñco madanty ukṣaṇo ajuryā devā devānām anu hi vratā guḥ //
RV_3,007.08a daivyā hotārā prathamā ny ṛñje sapta pṛkṣāsaḥ svadhayā madanti /
RV_3,007.08c ṛtaṃ śaṃsanta ṛtam it ta āhur anu vrataṃ vratapā dīdhyānāḥ //
RV_3,007.09a vṛṣāyante mahe atyāya pūrvīr vṛṣṇe citrāya raśmayaḥ suyāmāḥ /
RV_3,007.09c deva hotar mandrataraś cikitvān maho devān rodasī eha vakṣi //
RV_3,007.10a pṛkṣaprayajo draviṇaḥ suvācaḥ suketava uṣaso revad ūṣuḥ /
RV_3,007.10c uto cid agne mahinā pṛthivyāḥ kṛtaṃ cid enaḥ sam mahe daśasya //
RV_3,007.11a iḷām agne purudaṃsaṃ saniṃ goḥ śaśvattamaṃ havamānāya sādha /
RV_3,007.11c syān naḥ sūnus tanayo vijāvāgne sā te sumatir bhūtv asme //
RV_3,008.01a añjanti tvām adhvare devayanto vanaspate madhunā daivyena /
RV_3,008.01c yad ūrdhvas tiṣṭhā draviṇeha dhattād yad vā kṣayo mātur asyā upasthe //
RV_3,008.02a samiddhasya śrayamāṇaḥ purastād brahma vanvāno ajaraṃ suvīram /
RV_3,008.02c āre asmad amatim bādhamāna uc chrayasva mahate saubhagāya //
RV_3,008.03a uc chrayasva vanaspate varṣman pṛthivyā adhi /
RV_3,008.03c sumitī mīyamāno varco dhā yajñavāhase //
RV_3,008.04a yuvā suvāsāḥ parivīta āgāt sa u śreyān bhavati jāyamānaḥ /
RV_3,008.04c taṃ dhīrāsaḥ kavaya un nayanti svādhyo manasā devayantaḥ //
RV_3,008.05a jāto jāyate sudinatve ahnāṃ samarya ā vidathe vardhamānaḥ /
RV_3,008.05c punanti dhīrā apaso manīṣā devayā vipra ud iyarti vācam //
RV_3,008.06a yān vo naro devayanto nimimyur vanaspate svadhitir vā tatakṣa /
RV_3,008.06c te devāsaḥ svaravas tasthivāṃsaḥ prajāvad asme didhiṣantu ratnam //
RV_3,008.07a ye vṛkṇāso adhi kṣami nimitāso yatasrucaḥ /
RV_3,008.07c te no vyantu vāryaṃ devatrā kṣetrasādhasaḥ //
RV_3,008.08a ādityā rudrā vasavaḥ sunīthā dyāvākṣāmā pṛthivī antarikṣam /
RV_3,008.08c sajoṣaso yajñam avantu devā ūrdhvaṃ kṛṇvantv adhvarasya ketum //
RV_3,008.09a haṃsā iva śreṇiśo yatānāḥ śukrā vasānāḥ svaravo na āguḥ /
RV_3,008.09c unnīyamānāḥ kavibhiḥ purastād devā devānām api yanti pāthaḥ //
RV_3,008.10a śṛṅgāṇīvec chṛṅgiṇāṃ saṃ dadṛśre caṣālavantaḥ svaravaḥ pṛthivyām /
RV_3,008.10c vāghadbhir vā vihave śroṣamāṇā asmāṃ avantu pṛtanājyeṣu //
RV_3,008.11a vanaspate śatavalśo vi roha sahasravalśā vi vayaṃ ruhema /
RV_3,008.11c yaṃ tvām ayaṃ svadhitis tejamānaḥ praṇināya mahate saubhagāya //
RV_3,009.01a sakhāyas tvā vavṛmahe devam martāsa ūtaye /
RV_3,009.01c apāṃ napātaṃ subhagaṃ sudīditiṃ supratūrtim anehasam //
RV_3,009.02a kāyamāno vanā tvaṃ yan mātṝr ajagann apaḥ /
RV_3,009.02c na tat te agne pramṛṣe nivartanaṃ yad dūre sann ihābhavaḥ //
RV_3,009.03a ati tṛṣṭaṃ vavakṣithāthaiva sumanā asi /
RV_3,009.03c pra-prānye yanti pary anya āsate yeṣāṃ sakhye asi śritaḥ //
RV_3,009.04a īyivāṃsam ati sridhaḥ śaśvatīr ati saścataḥ /
RV_3,009.04c anv īm avindan nicirāso adruho 'psu siṃham iva śritam //
RV_3,009.05a sasṛvāṃsam iva tmanāgnim itthā tirohitam /
RV_3,009.05c ainaṃ nayan mātariśvā parāvato devebhyo mathitam pari //
RV_3,009.06a taṃ tvā martā agṛbhṇata devebhyo havyavāhana /
RV_3,009.06c viśvān yad yajñāṃ abhipāsi mānuṣa tava kratvā yaviṣṭhya //
RV_3,009.07a tad bhadraṃ tava daṃsanā pākāya cic chadayati /
RV_3,009.07c tvāṃ yad agne paśavaḥ samāsate samiddham apiśarvare //
RV_3,009.08a ā juhotā svadhvaraṃ śīram pāvakaśociṣam /
RV_3,009.08c āśuṃ dūtam ajiram pratnam īḍyaṃ śruṣṭī devaṃ saparyata //
RV_3,009.09a trīṇi śatā trī sahasrāṇy agniṃ triṃśac ca devā nava cāsaparyan /
RV_3,009.09c aukṣan ghṛtair astṛṇan barhir asmā ād id dhotāraṃ ny asādayanta //
RV_3,010.01a tvām agne manīṣiṇaḥ samrājaṃ carṣaṇīnām /
RV_3,010.01c devam martāsa indhate sam adhvare //
RV_3,010.02a tvāṃ yajñeṣv ṛtvijam agne hotāram īḷate /
RV_3,010.02c gopā ṛtasya dīdihi sve dame //
RV_3,010.03a sa ghā yas te dadāśati samidhā jātavedase /
RV_3,010.03c so agne dhatte suvīryaṃ sa puṣyati //
RV_3,010.04a sa ketur adhvarāṇām agnir devebhir ā gamat /
RV_3,010.04c añjānaḥ sapta hotṛbhir haviṣmate //
RV_3,010.05a pra hotre pūrvyaṃ vaco 'gnaye bharatā bṛhat /
RV_3,010.05c vipāṃ jyotīṃṣi bibhrate na vedhase //
RV_3,010.06a agniṃ vardhantu no giro yato jāyata ukthyaḥ /
RV_3,010.06c mahe vājāya draviṇāya darśataḥ //
RV_3,010.07a agne yajiṣṭho adhvare devān devayate yaja /
RV_3,010.07c hotā mandro vi rājasy ati sridhaḥ //
RV_3,010.08a sa naḥ pāvaka dīdihi dyumad asme suvīryam /
RV_3,010.08c bhavā stotṛbhyo antamaḥ svastaye //
RV_3,010.09a taṃ tvā viprā vipanyavo jāgṛvāṃsaḥ sam indhate /
RV_3,010.09c havyavāham amartyaṃ sahovṛdham //
RV_3,011.01a agnir hotā purohito 'dhvarasya vicarṣaṇiḥ /
RV_3,011.01c sa veda yajñam ānuṣak //
RV_3,011.02a sa havyavāḷ amartya uśig dūtaś canohitaḥ /
RV_3,011.02c agnir dhiyā sam ṛṇvati //
RV_3,011.03a agnir dhiyā sa cetati ketur yajñasya pūrvyaḥ /
RV_3,011.03c arthaṃ hy asya taraṇi //
RV_3,011.04a agniṃ sūnuṃ sanaśrutaṃ sahaso jātavedasam /
RV_3,011.04c vahniṃ devā akṛṇvata //
RV_3,011.05a adābhyaḥ puraetā viśām agnir mānuṣīṇām /
RV_3,011.05c tūrṇī rathaḥ sadā navaḥ //
RV_3,011.06a sāhvān viśvā abhiyujaḥ kratur devānām amṛktaḥ /
RV_3,011.06c agnis tuviśravastamaḥ //
RV_3,011.07a abhi prayāṃsi vāhasā dāśvāṃ aśnoti martyaḥ /
RV_3,011.07c kṣayam pāvakaśociṣaḥ //
RV_3,011.08a pari viśvāni sudhitāgner aśyāma manmabhiḥ /
RV_3,011.08c viprāso jātavedasaḥ //
RV_3,011.09a agne viśvāni vāryā vājeṣu saniṣāmahe /
RV_3,011.09c tve devāsa erire //
RV_3,012.01a indrāgnī ā gataṃ sutaṃ gīrbhir nabho vareṇyam /
RV_3,012.01c asya pātaṃ dhiyeṣitā //
RV_3,012.02a indrāgnī jarituḥ sacā yajño jigāti cetanaḥ /
RV_3,012.02c ayā pātam imaṃ sutam //
RV_3,012.03a indram agniṃ kavicchadā yajñasya jūtyā vṛṇe /
RV_3,012.03c tā somasyeha tṛmpatām //
RV_3,012.04a tośā vṛtrahaṇā huve sajitvānāparājitā /
RV_3,012.04c indrāgnī vājasātamā //
RV_3,012.05a pra vām arcanty ukthino nīthāvido jaritāraḥ /
RV_3,012.05c indrāgnī iṣa ā vṛṇe //
RV_3,012.06a indrāgnī navatim puro dāsapatnīr adhūnutam /
RV_3,012.06c sākam ekena karmaṇā //
RV_3,012.07a indrāgnī apasas pary upa pra yanti dhītayaḥ /
RV_3,012.07c ṛtasya pathyā anu //
RV_3,012.08a indrāgnī taviṣāṇi vāṃ sadhasthāni prayāṃsi ca /
RV_3,012.08c yuvor aptūryaṃ hitam //
RV_3,012.09a indrāgnī rocanā divaḥ pari vājeṣu bhūṣathaḥ /
RV_3,012.09c tad vāṃ ceti pra vīryam //
RV_3,013.01a pra vo devāyāgnaye barhiṣṭham arcāsmai /
RV_3,013.01c gamad devebhir ā sa no yajiṣṭho barhir ā sadat //
RV_3,013.02a ṛtāvā yasya rodasī dakṣaṃ sacanta ūtayaḥ /
RV_3,013.02c haviṣmantas tam īḷate taṃ saniṣyanto 'vase //
RV_3,013.03a sa yantā vipra eṣāṃ sa yajñānām athā hi ṣaḥ /
RV_3,013.03c agniṃ taṃ vo duvasyata dātā yo vanitā magham //
RV_3,013.04a sa naḥ śarmāṇi vītaye 'gnir yacchatu śantamā /
RV_3,013.04c yato naḥ pruṣṇavad vasu divi kṣitibhyo apsv ā //
RV_3,013.05a dīdivāṃsam apūrvyaṃ vasvībhir asya dhītibhiḥ /
RV_3,013.05c ṛkvāṇo agnim indhate hotāraṃ viśpatiṃ viśām //
RV_3,013.06a uta no brahmann aviṣa uktheṣu devahūtamaḥ /
RV_3,013.06c śaṃ naḥ śocā marudvṛdho 'gne sahasrasātamaḥ //
RV_3,013.07a nū no rāsva sahasravat tokavat puṣṭimad vasu /
RV_3,013.07c dyumad agne suvīryaṃ varṣiṣṭham anupakṣitam //
RV_3,014.01a ā hotā mandro vidathāny asthāt satyo yajvā kavitamaḥ sa vedhāḥ /
RV_3,014.01c vidyudrathaḥ sahasas putro agniḥ śociṣkeśaḥ pṛthivyām pājo aśret //
RV_3,014.02a ayāmi te namauktiṃ juṣasva ṛtāvas tubhyaṃ cetate sahasvaḥ /
RV_3,014.02c vidvāṃ ā vakṣi viduṣo ni ṣatsi madhya ā barhir ūtaye yajatra //
RV_3,014.03a dravatāṃ ta uṣasā vājayantī agne vātasya pathyābhir accha /
RV_3,014.03c yat sīm añjanti pūrvyaṃ havirbhir ā vandhureva tasthatur duroṇe //
RV_3,014.04a mitraś ca tubhyaṃ varuṇaḥ sahasvo 'gne viśve marutaḥ sumnam arcan /
RV_3,014.04c yac chociṣā sahasas putra tiṣṭhā abhi kṣitīḥ prathayan sūryo nṝn //
RV_3,014.05a vayaṃ te adya rarimā hi kāmam uttānahastā namasopasadya /
RV_3,014.05c yajiṣṭhena manasā yakṣi devān asredhatā manmanā vipro agne //
RV_3,014.06a tvad dhi putra sahaso vi pūrvīr devasya yanty ūtayo vi vājāḥ /
RV_3,014.06c tvaṃ dehi sahasriṇaṃ rayiṃ no 'drogheṇa vacasā satyam agne //
RV_3,014.07a tubhyaṃ dakṣa kavikrato yānīmā deva martāso adhvare akarma /
RV_3,014.07c tvaṃ viśvasya surathasya bodhi sarvaṃ tad agne amṛta svadeha //
RV_3,015.01a vi pājasā pṛthunā śośucāno bādhasva dviṣo rakṣaso amīvāḥ /
RV_3,015.01c suśarmaṇo bṛhataḥ śarmaṇi syām agner ahaṃ suhavasya praṇītau //
RV_3,015.02a tvaṃ no asyā uṣaso vyuṣṭau tvaṃ sūra udite bodhi gopāḥ /
RV_3,015.02c janmeva nityaṃ tanayaṃ juṣasva stomam me agne tanvā sujāta //
RV_3,015.03a tvaṃ nṛcakṣā vṛṣabhānu pūrvīḥ kṛṣṇāsv agne aruṣo vi bhāhi /
RV_3,015.03c vaso neṣi ca parṣi cāty aṃhaḥ kṛdhī no rāya uśijo yaviṣṭha //
RV_3,015.04a aṣāḷho agne vṛṣabho didīhi puro viśvāḥ saubhagā saṃjigīvān /
RV_3,015.04c yajñasya netā prathamasya pāyor jātavedo bṛhataḥ supraṇīte //
RV_3,015.05a acchidrā śarma jaritaḥ purūṇi devāṃ acchā dīdyānaḥ sumedhāḥ /
RV_3,015.05c ratho na sasnir abhi vakṣi vājam agne tvaṃ rodasī naḥ sumeke //
RV_3,015.06a pra pīpaya vṛṣabha jinva vājān agne tvaṃ rodasī naḥ sudoghe /
RV_3,015.06c devebhir deva surucā rucāno mā no martasya durmatiḥ pari ṣṭhāt //
RV_3,015.07a iḷām agne purudaṃsaṃ saniṃ goḥ śaśvattamaṃ havamānāya sādha /
RV_3,015.07c syān naḥ sūnus tanayo vijāvāgne sā te sumatir bhūtv asme //
RV_3,016.01a ayam agniḥ suvīryasyeśe mahaḥ saubhagasya /
RV_3,016.01c rāya īśe svapatyasya gomata īśe vṛtrahathānām //
RV_3,016.02a imaṃ naro marutaḥ saścatā vṛdhaṃ yasmin rāyaḥ śevṛdhāsaḥ /
RV_3,016.02c abhi ye santi pṛtanāsu dūḍhyo viśvāhā śatrum ādabhuḥ //
RV_3,016.03a sa tvaṃ no rāyaḥ śiśīhi mīḍhvo agne suvīryasya /
RV_3,016.03c tuvidyumna varṣiṣṭhasya prajāvato 'namīvasya śuṣmiṇaḥ //
RV_3,016.04a cakrir yo viśvā bhuvanābhi sāsahiś cakrir deveṣv ā duvaḥ /
RV_3,016.04c ā deveṣu yatata ā suvīrya ā śaṃsa uta nṛṇām //
RV_3,016.05a mā no agne 'mataye māvīratāyai rīradhaḥ /
RV_3,016.05c māgotāyai sahasas putra mā nide 'pa dveṣāṃsy ā kṛdhi //
RV_3,016.06a śagdhi vājasya subhaga prajāvato 'gne bṛhato adhvare /
RV_3,016.06c saṃ rāyā bhūyasā sṛja mayobhunā tuvidyumna yaśasvatā //
RV_3,017.01a samidhyamānaḥ prathamānu dharmā sam aktubhir ajyate viśvavāraḥ /
RV_3,017.01c śociṣkeśo ghṛtanirṇik pāvakaḥ suyajño agnir yajathāya devān //
RV_3,017.02a yathāyajo hotram agne pṛthivyā yathā divo jātavedaś cikitvān /
RV_3,017.02c evānena haviṣā yakṣi devān manuṣvad yajñam pra tiremam adya //
RV_3,017.03a trīṇy āyūṃṣi tava jātavedas tisra ājānīr uṣasas te agne /
RV_3,017.03c tābhir devānām avo yakṣi vidvān athā bhava yajamānāya śaṃ yoḥ //
RV_3,017.04a agniṃ sudītiṃ sudṛśaṃ gṛṇanto namasyāmas tveḍyaṃ jātavedaḥ /
RV_3,017.04c tvāṃ dūtam aratiṃ havyavāhaṃ devā akṛṇvann amṛtasya nābhim //
RV_3,017.05a yas tvad dhotā pūrvo agne yajīyān dvitā ca sattā svadhayā ca śambhuḥ /
RV_3,017.05c tasyānu dharma pra yajā cikitvo 'tha no dhā adhvaraṃ devavītau //
RV_3,018.01a bhavā no agne sumanā upetau sakheva sakhye pitareva sādhuḥ /
RV_3,018.01c purudruho hi kṣitayo janānām prati pratīcīr dahatād arātīḥ //
RV_3,018.02a tapo ṣv agne antarāṃ amitrān tapā śaṃsam araruṣaḥ parasya /
RV_3,018.02c tapo vaso cikitāno acittān vi te tiṣṭhantām ajarā ayāsaḥ //
RV_3,018.03a idhmenāgna icchamāno ghṛtena juhomi havyaṃ tarase balāya /
RV_3,018.03c yāvad īśe brahmaṇā vandamāna imāṃ dhiyaṃ śataseyāya devīm //
RV_3,018.04a uc chociṣā sahasas putra stuto bṛhad vayaḥ śaśamāneṣu dhehi /
RV_3,018.04c revad agne viśvāmitreṣu śaṃ yor marmṛjmā te tanvam bhūri kṛtvaḥ //
RV_3,018.05a kṛdhi ratnaṃ susanitar dhanānāṃ sa ghed agne bhavasi yat samiddhaḥ /
RV_3,018.05c stotur duroṇe subhagasya revat sṛprā karasnā dadhiṣe vapūṃṣi //
RV_3,019.01a agniṃ hotāram pra vṛṇe miyedhe gṛtsaṃ kaviṃ viśvavidam amūram /
RV_3,019.01c sa no yakṣad devatātā yajīyān rāye vājāya vanate maghāni //
RV_3,019.02a pra te agne haviṣmatīm iyarmy acchā sudyumnāṃ rātinīṃ ghṛtācīm /
RV_3,019.02c pradakṣiṇid devatātim urāṇaḥ saṃ rātibhir vasubhir yajñam aśret //
RV_3,019.03a sa tejīyasā manasā tvota uta śikṣa svapatyasya śikṣoḥ /
RV_3,019.03c agne rāyo nṛtamasya prabhūtau bhūyāma te suṣṭutayaś ca vasvaḥ //
RV_3,019.04a bhūrīṇi hi tve dadhire anīkāgne devasya yajyavo janāsaḥ /
RV_3,019.04c sa ā vaha devatātiṃ yaviṣṭha śardho yad adya divyaṃ yajāsi //
RV_3,019.05a yat tvā hotāram anajan miyedhe niṣādayanto yajathāya devāḥ /
RV_3,019.05c sa tvaṃ no agne 'viteha bodhy adhi śravāṃsi dhehi nas tanūṣu //
RV_3,020.01a agnim uṣasam aśvinā dadhikrāṃ vyuṣṭiṣu havate vahnir ukthaiḥ /
RV_3,020.01c sujyotiṣo naḥ śṛṇvantu devāḥ sajoṣaso adhvaraṃ vāvaśānāḥ //
RV_3,020.02a agne trī te vājinā trī ṣadhasthā tisras te jihvā ṛtajāta pūrvīḥ /
RV_3,020.02c tisra u te tanvo devavātās tābhir naḥ pāhi giro aprayucchan //
RV_3,020.03a agne bhūrīṇi tava jātavedo deva svadhāvo 'mṛtasya nāma /
RV_3,020.03c yāś ca māyā māyināṃ viśvaminva tve pūrvīḥ saṃdadhuḥ pṛṣṭabandho //
RV_3,020.04a agnir netā bhaga iva kṣitīnāṃ daivīnāṃ deva ṛtupā ṛtāvā /
RV_3,020.04c sa vṛtrahā sanayo viśvavedāḥ parṣad viśvāti duritā gṛṇantam //
RV_3,020.05a dadhikrām agnim uṣasaṃ ca devīm bṛhaspatiṃ savitāraṃ ca devam /
RV_3,020.05c aśvinā mitrāvaruṇā bhagaṃ ca vasūn rudrāṃ ādityāṃ iha huve //
RV_3,021.01a imaṃ no yajñam amṛteṣu dhehīmā havyā jātavedo juṣasva /
RV_3,021.01c stokānām agne medaso ghṛtasya hotaḥ prāśāna prathamo niṣadya //
RV_3,021.02a ghṛtavantaḥ pāvaka te stokā ścotanti medasaḥ /
RV_3,021.02c svadharman devavītaye śreṣṭhaṃ no dhehi vāryam //
RV_3,021.03a tubhyaṃ stokā ghṛtaścuto 'gne viprāya santya /
RV_3,021.03c ṛṣiḥ śreṣṭhaḥ sam idhyase yajñasya prāvitā bhava //
RV_3,021.04a tubhyaṃ ścotanty adhrigo śacīva stokāso agne medaso ghṛtasya /
RV_3,021.04c kaviśasto bṛhatā bhānunāgā havyā juṣasva medhira //
RV_3,021.05a ojiṣṭhaṃ te madhyato meda udbhṛtam pra te vayaṃ dadāmahe /
RV_3,021.05c ścotanti te vaso stokā adhi tvaci prati tān devaśo vihi //
RV_3,022.01a ayaṃ so agnir yasmin somam indraḥ sutaṃ dadhe jaṭhare vāvaśānaḥ /
RV_3,022.01c sahasriṇaṃ vājam atyaṃ na saptiṃ sasavān san stūyase jātavedaḥ //
RV_3,022.02a agne yat te divi varcaḥ pṛthivyāṃ yad oṣadhīṣv apsv ā yajatra /
RV_3,022.02c yenāntarikṣam urv ātatantha tveṣaḥ sa bhānur arṇavo nṛcakṣāḥ //
RV_3,022.03a agne divo arṇam acchā jigāsy acchā devāṃ ūciṣe dhiṣṇyā ye /
RV_3,022.03c yā rocane parastāt sūryasya yāś cāvastād upatiṣṭhanta āpaḥ //
RV_3,022.04a purīṣyāso agnayaḥ prāvaṇebhiḥ sajoṣasaḥ /
RV_3,022.04c juṣantāṃ yajñam adruho 'namīvā iṣo mahīḥ //
RV_3,022.05a iḷām agne purudaṃsaṃ saniṃ goḥ śaśvattamaṃ havamānāya sādha /
RV_3,022.05c syān naḥ sūnus tanayo vijāvāgne sā te sumatir bhūtv asme //
RV_3,023.01a nirmathitaḥ sudhita ā sadhasthe yuvā kavir adhvarasya praṇetā /
RV_3,023.01c jūryatsv agnir ajaro vaneṣv atrā dadhe amṛtaṃ jātavedāḥ //
RV_3,023.02a amanthiṣṭām bhāratā revad agniṃ devaśravā devavātaḥ sudakṣam /
RV_3,023.02c agne vi paśya bṛhatābhi rāyeṣāṃ no netā bhavatād anu dyūn //
RV_3,023.03a daśa kṣipaḥ pūrvyaṃ sīm ajījanan sujātam mātṛṣu priyam /
RV_3,023.03c agniṃ stuhi daivavātaṃ devaśravo yo janānām asad vaśī //
RV_3,023.04a ni tvā dadhe vara ā pṛthivyā iḷāyās pade sudinatve ahnām /
RV_3,023.04c dṛṣadvatyām mānuṣa āpayāyāṃ sarasvatyāṃ revad agne didīhi //
RV_3,023.05a iḷām agne purudaṃsaṃ saniṃ goḥ śaśvattamaṃ havamānāya sādha /
RV_3,023.05c syān naḥ sūnus tanayo vijāvāgne sā te sumatir bhūtv asme //
RV_3,024.01a agne sahasva pṛtanā abhimātīr apāsya /
RV_3,024.01c duṣṭaras tarann arātīr varco dhā yajñavāhase //
RV_3,024.02a agna iḷā sam idhyase vītihotro amartyaḥ /
RV_3,024.02c juṣasva sū no adhvaram //
RV_3,024.03a agne dyumnena jāgṛve sahasaḥ sūnav āhuta /
RV_3,024.03c edam barhiḥ sado mama //
RV_3,024.04a agne viśvebhir agnibhir devebhir mahayā giraḥ /
RV_3,024.04c yajñeṣu ya u cāyavaḥ //
RV_3,024.05a agne dā dāśuṣe rayiṃ vīravantam parīṇasam /
RV_3,024.05c śiśīhi naḥ sūnumataḥ //
RV_3,025.01a agne divaḥ sūnur asi pracetās tanā pṛthivyā uta viśvavedāḥ /
RV_3,025.01c ṛdhag devāṃ iha yajā cikitvaḥ //
RV_3,025.02a agniḥ sanoti vīryāṇi vidvān sanoti vājam amṛtāya bhūṣan /
RV_3,025.02c sa no devāṃ eha vahā purukṣo //
RV_3,025.03a agnir dyāvāpṛthivī viśvajanye ā bhāti devī amṛte amūraḥ /
RV_3,025.03c kṣayan vājaiḥ puruścandro namobhiḥ //
RV_3,025.04a agna indraś ca dāśuṣo duroṇe sutāvato yajñam ihopa yātam /
RV_3,025.04c amardhantā somapeyāya devā //
RV_3,025.05a agne apāṃ sam idhyase duroṇe nityaḥ sūno sahaso jātavedaḥ /
RV_3,025.05c sadhasthāni mahayamāna ūtī //
RV_3,026.01a vaiśvānaram manasāgniṃ nicāyyā haviṣmanto anuṣatyaṃ svarvidam /
RV_3,026.01c sudānuṃ devaṃ rathiraṃ vasūyavo gīrbhī raṇvaṃ kuśikāso havāmahe //
RV_3,026.02a taṃ śubhram agnim avase havāmahe vaiśvānaram mātariśvānam ukthyam /
RV_3,026.02c bṛhaspatim manuṣo devatātaye vipraṃ śrotāram atithiṃ raghuṣyadam //
RV_3,026.03a aśvo na krandañ janibhiḥ sam idhyate vaiśvānaraḥ kuśikebhir yuge-yuge /
RV_3,026.03c sa no agniḥ suvīryaṃ svaśvyaṃ dadhātu ratnam amṛteṣu jāgṛviḥ //
RV_3,026.04a pra yantu vājās taviṣībhir agnayaḥ śubhe sammiślāḥ pṛṣatīr ayukṣata /
RV_3,026.04c bṛhadukṣo maruto viśvavedasaḥ pra vepayanti parvatāṃ adābhyāḥ //
RV_3,026.05a agniśriyo maruto viśvakṛṣṭaya ā tveṣam ugram ava īmahe vayam /
RV_3,026.05c te svānino rudriyā varṣanirṇijaḥ siṃhā na heṣakratavaḥ sudānavaḥ //
RV_3,026.06a vrātaṃ-vrātaṃ gaṇaṃ-gaṇaṃ suśastibhir agner bhāmam marutām oja īmahe /
RV_3,026.06c pṛṣadaśvāso anavabhrarādhaso gantāro yajñaṃ vidatheṣu dhīrāḥ //
RV_3,026.07a agnir asmi janmanā jātavedā ghṛtam me cakṣur amṛtam ma āsan /
RV_3,026.07c arkas tridhātū rajaso vimāno 'jasro gharmo havir asmi nāma //
RV_3,026.08a tribhiḥ pavitrair apupod dhy arkaṃ hṛdā matiṃ jyotir anu prajānan /
RV_3,026.08c varṣiṣṭhaṃ ratnam akṛta svadhābhir ād id dyāvāpṛthivī pary apaśyat //
RV_3,026.09a śatadhāram utsam akṣīyamāṇaṃ vipaścitam pitaraṃ vaktvānām /
RV_3,026.09c meḷim madantam pitror upasthe taṃ rodasī pipṛtaṃ satyavācam //
RV_3,027.01a pra vo vājā abhidyavo haviṣmanto ghṛtācyā /
RV_3,027.01c devāñ jigāti sumnayuḥ //
RV_3,027.02a īḷe agniṃ vipaścitaṃ girā yajñasya sādhanam /
RV_3,027.02c śruṣṭīvānaṃ dhitāvānam //
RV_3,027.03a agne śakema te vayaṃ yamaṃ devasya vājinaḥ /
RV_3,027.03c ati dveṣāṃsi tarema //
RV_3,027.04a samidhyamāno adhvare 'gniḥ pāvaka īḍyaḥ /
RV_3,027.04c śociṣkeśas tam īmahe //
RV_3,027.05a pṛthupājā amartyo ghṛtanirṇik svāhutaḥ /
RV_3,027.05c agnir yajñasya havyavāṭ //
RV_3,027.06a taṃ sabādho yatasruca itthā dhiyā yajñavantaḥ /
RV_3,027.06c ā cakrur agnim ūtaye //
RV_3,027.07a hotā devo amartyaḥ purastād eti māyayā /
RV_3,027.07c vidathāni pracodayan //
RV_3,027.08a vājī vājeṣu dhīyate 'dhvareṣu pra ṇīyate /
RV_3,027.08c vipro yajñasya sādhanaḥ //
RV_3,027.09a dhiyā cakre vareṇyo bhūtānāṃ garbham ā dadhe /
RV_3,027.09c dakṣasya pitaraṃ tanā //
RV_3,027.10a ni tvā dadhe vareṇyaṃ dakṣasyeḷā sahaskṛta /
RV_3,027.10c agne sudītim uśijam //
RV_3,027.11a agniṃ yanturam apturam ṛtasya yoge vanuṣaḥ /
RV_3,027.11c viprā vājaiḥ sam indhate //
RV_3,027.12a ūrjo napātam adhvare dīdivāṃsam upa dyavi /
RV_3,027.12c agnim īḷe kavikratum //
RV_3,027.13a īḷenyo namasyas tiras tamāṃsi darśataḥ /
RV_3,027.13c sam agnir idhyate vṛṣā //
RV_3,027.14a vṛṣo agniḥ sam idhyate 'śvo na devavāhanaḥ /
RV_3,027.14c taṃ haviṣmanta īḷate //
RV_3,027.15a vṛṣaṇaṃ tvā vayaṃ vṛṣan vṛṣaṇaḥ sam idhīmahi /
RV_3,027.15c agne dīdyatam bṛhat //
RV_3,028.01a agne juṣasva no haviḥ puroḷāśaṃ jātavedaḥ /
RV_3,028.01c prātaḥsāve dhiyāvaso //
RV_3,028.02a puroḷā agne pacatas tubhyaṃ vā ghā pariṣkṛtaḥ /
RV_3,028.02c taṃ juṣasva yaviṣṭhya //
RV_3,028.03a agne vīhi puroḷāśam āhutaṃ tiroahnyam /
RV_3,028.03c sahasaḥ sūnur asy adhvare hitaḥ //
RV_3,028.04a mādhyandine savane jātavedaḥ puroḷāśam iha kave juṣasva /
RV_3,028.04c agne yahvasya tava bhāgadheyaṃ na pra minanti vidatheṣu dhīrāḥ //
RV_3,028.05a agne tṛtīye savane hi kāniṣaḥ puroḷāśaṃ sahasaḥ sūnav āhutam /
RV_3,028.05c athā deveṣv adhvaraṃ vipanyayā dhā ratnavantam amṛteṣu jāgṛvim //
RV_3,028.06a agne vṛdhāna āhutim puroḷāśaṃ jātavedaḥ /
RV_3,028.06c juṣasva tiroahnyam //
RV_3,029.01a astīdam adhimanthanam asti prajananaṃ kṛtam /
RV_3,029.01c etāṃ viśpatnīm ā bharāgnim manthāma pūrvathā //
RV_3,029.02a araṇyor nihito jātavedā garbha iva sudhito garbhiṇīṣu /
RV_3,029.02c dive-diva īḍyo jāgṛvadbhir haviṣmadbhir manuṣyebhir agniḥ //
RV_3,029.03a uttānāyām ava bharā cikitvān sadyaḥ pravītā vṛṣaṇaṃ jajāna /
RV_3,029.03c aruṣastūpo ruśad asya pāja iḷāyās putro vayune 'janiṣṭa //
RV_3,029.04a iḷāyās tvā pade vayaṃ nābhā pṛthivyā adhi /
RV_3,029.04c jātavedo ni dhīmahy agne havyāya voḷhave //
RV_3,029.05a manthatā naraḥ kavim advayantam pracetasam amṛtaṃ supratīkam /
RV_3,029.05c yajñasya ketum prathamam purastād agniṃ naro janayatā suśevam //
RV_3,029.06a yadī manthanti bāhubhir vi rocate 'śvo na vājy aruṣo vaneṣv ā /
RV_3,029.06c citro na yāmann aśvinor anivṛtaḥ pari vṛṇakty aśmanas tṛṇā dahan //
RV_3,029.07a jāto agnī rocate cekitāno vājī vipraḥ kaviśastaḥ sudānuḥ /
RV_3,029.07c yaṃ devāsa īḍyaṃ viśvavidaṃ havyavāham adadhur adhvareṣu //
RV_3,029.08a sīda hotaḥ sva u loke cikitvān sādayā yajñaṃ sukṛtasya yonau /
RV_3,029.08c devāvīr devān haviṣā yajāsy agne bṛhad yajamāne vayo dhāḥ //
RV_3,029.09a kṛṇota dhūmaṃ vṛṣaṇaṃ sakhāyo 'sredhanta itana vājam accha /
RV_3,029.09c ayam agniḥ pṛtanāṣāṭ suvīro yena devāso asahanta dasyūn //
RV_3,029.10a ayaṃ te yonir ṛtviyo yato jāto arocathāḥ /
RV_3,029.10c taṃ jānann agna ā sīdāthā no vardhayā giraḥ //
RV_3,029.11a tanūnapād ucyate garbha āsuro narāśaṃso bhavati yad vijāyate /
RV_3,029.11c mātariśvā yad amimīta mātari vātasya sargo abhavat sarīmaṇi //
RV_3,029.12a sunirmathā nirmathitaḥ sunidhā nihitaḥ kaviḥ /
RV_3,029.12c agne svadhvarā kṛṇu devān devayate yaja //
RV_3,029.13a ajījanann amṛtam martyāso 'sremāṇaṃ taraṇiṃ vīḷujambham /
RV_3,029.13c daśa svasāro agruvaḥ samīcīḥ pumāṃsaṃ jātam abhi saṃ rabhante //
RV_3,029.14a pra saptahotā sanakād arocata mātur upasthe yad aśocad ūdhani /
RV_3,029.14c na ni miṣati suraṇo dive-dive yad asurasya jaṭharād ajāyata //
RV_3,029.15a amitrāyudho marutām iva prayāḥ prathamajā brahmaṇo viśvam id viduḥ /
RV_3,029.15c dyumnavad brahma kuśikāsa erira eka-eko dame agniṃ sam īdhire //
RV_3,029.16a yad adya tvā prayati yajñe asmin hotaś cikitvo 'vṛṇīmahīha /
RV_3,029.16c dhruvam ayā dhruvam utāśamiṣṭhāḥ prajānan vidvāṃ upa yāhi somam //
RV_3,030.01a icchanti tvā somyāsaḥ sakhāyaḥ sunvanti somaṃ dadhati prayāṃsi /
RV_3,030.01c titikṣante abhiśastiṃ janānām indra tvad ā kaś cana hi praketaḥ //
RV_3,030.02a na te dūre paramā cid rajāṃsy ā tu pra yāhi harivo haribhyām /
RV_3,030.02c sthirāya vṛṣṇe savanā kṛtemā yuktā grāvāṇaḥ samidhāne agnau //
RV_3,030.03a indraḥ suśipro maghavā tarutro mahāvrātas tuvikūrmir ṛghāvān /
RV_3,030.03c yad ugro dhā bādhito martyeṣu kva tyā te vṛṣabha vīryāṇi //
RV_3,030.04a tvaṃ hi ṣmā cyāvayann acyutāny eko vṛtrā carasi jighnamānaḥ /
RV_3,030.04c tava dyāvāpṛthivī parvatāso 'nu vratāya nimiteva tasthuḥ //
RV_3,030.05a utābhaye puruhūta śravobhir eko dṛḷham avado vṛtrahā san /
RV_3,030.05c ime cid indra rodasī apāre yat saṃgṛbhṇā maghavan kāśir it te //
RV_3,030.06a pra sū ta indra pravatā haribhyām pra te vajraḥ pramṛṇann etu śatrūn /
RV_3,030.06c jahi pratīco anūcaḥ parāco viśvaṃ satyaṃ kṛṇuhi viṣṭam astu //
RV_3,030.07a yasmai dhāyur adadhā martyāyābhaktaṃ cid bhajate gehyaṃ saḥ /
RV_3,030.07c bhadrā ta indra sumatir ghṛtācī sahasradānā puruhūta rātiḥ //
RV_3,030.08a sahadānum puruhūta kṣiyantam ahastam indra sam piṇak kuṇārum /
RV_3,030.08c abhi vṛtraṃ vardhamānam piyārum apādam indra tavasā jaghantha //
RV_3,030.09a ni sāmanām iṣirām indra bhūmim mahīm apārāṃ sadane sasattha /
RV_3,030.09c astabhnād dyāṃ vṛṣabho antarikṣam arṣantv āpas tvayeha prasūtāḥ //
RV_3,030.10a alātṛṇo vala indra vrajo goḥ purā hantor bhayamāno vy āra /
RV_3,030.10c sugān patho akṛṇon niraje gāḥ prāvan vāṇīḥ puruhūtaṃ dhamantīḥ //
RV_3,030.11a eko dve vasumatī samīcī indra ā paprau pṛthivīm uta dyām /
RV_3,030.11c utāntarikṣād abhi naḥ samīka iṣo rathīḥ sayujaḥ śūra vājān //
RV_3,030.12a diśaḥ sūryo na mināti pradiṣṭā dive-dive haryaśvaprasūtāḥ /
RV_3,030.12c saṃ yad ānaḷ adhvana ād id aśvair vimocanaṃ kṛṇute tat tv asya //
RV_3,030.13a didṛkṣanta uṣaso yāmann aktor vivasvatyā mahi citram anīkam /
RV_3,030.13c viśve jānanti mahinā yad āgād indrasya karma sukṛtā purūṇi //
RV_3,030.14a mahi jyotir nihitaṃ vakṣaṇāsv āmā pakvaṃ carati bibhratī gauḥ /
RV_3,030.14c viśvaṃ svādma sambhṛtam usriyāyāṃ yat sīm indro adadhād bhojanāya //
RV_3,030.15a indra dṛhya yāmakośā abhūvan yajñāya śikṣa gṛṇate sakhibhyaḥ /
RV_3,030.15c durmāyavo durevā martyāso niṣaṅgiṇo ripavo hantvāsaḥ //
RV_3,030.16a saṃ ghoṣaḥ śṛṇve 'vamair amitrair jahī ny eṣv aśaniṃ tapiṣṭhām /
RV_3,030.16c vṛścem adhastād vi rujā sahasva jahi rakṣo maghavan randhayasva //
RV_3,030.17a ud vṛha rakṣaḥ sahamūlam indra vṛścā madhyam praty agraṃ śṛṇīhi /
RV_3,030.17c ā kīvataḥ salalūkaṃ cakartha brahmadviṣe tapuṣiṃ hetim asya //
RV_3,030.18a svastaye vājibhiś ca praṇetaḥ saṃ yan mahīr iṣa āsatsi pūrvīḥ /
RV_3,030.18c rāyo vantāro bṛhataḥ syāmāsme astu bhaga indra prajāvān //
RV_3,030.19a ā no bhara bhagam indra dyumantaṃ ni te deṣṇasya dhīmahi prareke /
RV_3,030.19c ūrva iva paprathe kāmo asme tam ā pṛṇa vasupate vasūnām //
RV_3,030.20a imaṃ kāmam mandayā gobhir aśvaiś candravatā rādhasā paprathaś ca /
RV_3,030.20c svaryavo matibhis tubhyaṃ viprā indrāya vāhaḥ kuśikāso akran //
RV_3,030.21a ā no gotrā dardṛhi gopate gāḥ sam asmabhyaṃ sanayo yantu vājāḥ /
RV_3,030.21c divakṣā asi vṛṣabha satyaśuṣmo 'smabhyaṃ su maghavan bodhi godāḥ //
RV_3,030.22a śunaṃ huvema maghavānam indram asmin bhare nṛtamaṃ vājasātau /
RV_3,030.22c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,031.01a śāsad vahnir duhitur naptyaṃ gād vidvāṃ ṛtasya dīdhitiṃ saparyan /
RV_3,031.01c pitā yatra duhituḥ sekam ṛñjan saṃ śagmyena manasā dadhanve //
RV_3,031.02a na jāmaye tānvo riktham āraik cakāra garbhaṃ sanitur nidhānam /
RV_3,031.02c yadī mātaro janayanta vahnim anyaḥ kartā sukṛtor anya ṛndhan //
RV_3,031.03a agnir jajñe juhvā rejamāno mahas putrāṃ aruṣasya prayakṣe /
RV_3,031.03c mahān garbho mahy ā jātam eṣām mahī pravṛd dharyaśvasya yajñaiḥ //
RV_3,031.04a abhi jaitrīr asacanta spṛdhānam mahi jyotis tamaso nir ajānan /
RV_3,031.04c taṃ jānatīḥ praty ud āyann uṣāsaḥ patir gavām abhavad eka indraḥ //
RV_3,031.05a vīḷau satīr abhi dhīrā atṛndan prācāhinvan manasā sapta viprāḥ /
RV_3,031.05c viśvām avindan pathyām ṛtasya prajānann it tā namasā viveśa //
RV_3,031.06a vidad yadī saramā rugṇam adrer mahi pāthaḥ pūrvyaṃ sadhryak kaḥ /
RV_3,031.06c agraṃ nayat supady akṣarāṇām acchā ravam prathamā jānatī gāt //
RV_3,031.07a agacchad u vipratamaḥ sakhīyann asūdayat sukṛte garbham adriḥ /
RV_3,031.07c sasāna maryo yuvabhir makhasyann athābhavad aṅgirāḥ sadyo arcan //
RV_3,031.08a sataḥ-sataḥ pratimānam purobhūr viśvā veda janimā hanti śuṣṇam /
RV_3,031.08c pra ṇo divaḥ padavīr gavyur arcan sakhā sakhīṃr amuñcan nir avadyāt //
RV_3,031.09a ni gavyatā manasā sedur arkaiḥ kṛṇvānāso amṛtatvāya gātum /
RV_3,031.09c idaṃ cin nu sadanam bhūry eṣāṃ yena māsāṃ asiṣāsann ṛtena //
RV_3,031.10a sampaśyamānā amadann abhi svam payaḥ pratnasya retaso dughānāḥ /
RV_3,031.10c vi rodasī atapad ghoṣa eṣāṃ jāte niṣṭhām adadhur goṣu vīrān //
RV_3,031.11a sa jātebhir vṛtrahā sed u havyair ud usriyā asṛjad indro arkaiḥ /
RV_3,031.11c urūcy asmai ghṛtavad bharantī madhu svādma duduhe jenyā gauḥ //
RV_3,031.12a pitre cic cakruḥ sadanaṃ sam asmai mahi tviṣīmat sukṛto vi hi khyan /
RV_3,031.12c viṣkabhnanta skambhanenā janitrī āsīnā ūrdhvaṃ rabhasaṃ vi minvan //
RV_3,031.13a mahī yadi dhiṣaṇā śiśnathe dhāt sadyovṛdhaṃ vibhvaṃ rodasyoḥ /
RV_3,031.13c giro yasminn anavadyāḥ samīcīr viśvā indrāya taviṣīr anuttāḥ //
RV_3,031.14a mahy ā te sakhyaṃ vaśmi śaktīr ā vṛtraghne niyuto yanti pūrvīḥ /
RV_3,031.14c mahi stotram ava āganma sūrer asmākaṃ su maghavan bodhi gopāḥ //
RV_3,031.15a mahi kṣetram puru ścandraṃ vividvān ād it sakhibhyaś carathaṃ sam airat /
RV_3,031.15c indro nṛbhir ajanad dīdyānaḥ sākaṃ sūryam uṣasaṃ gātum agnim //
RV_3,031.16a apaś cid eṣa vibhvo damūnāḥ pra sadhrīcīr asṛjad viśvaścandrāḥ /
RV_3,031.16c madhvaḥ punānāḥ kavibhiḥ pavitrair dyubhir hinvanty aktubhir dhanutrīḥ //
RV_3,031.17a anu kṛṣṇe vasudhitī jihāte ubhe sūryasya maṃhanā yajatre /
RV_3,031.17c pari yat te mahimānaṃ vṛjadhyai sakhāya indra kāmyā ṛjipyāḥ //
RV_3,031.18a patir bhava vṛtrahan sūnṛtānāṃ girāṃ viśvāyur vṛṣabho vayodhāḥ /
RV_3,031.18c ā no gahi sakhyebhiḥ śivebhir mahān mahībhir ūtibhiḥ saraṇyan //
RV_3,031.19a tam aṅgirasvan namasā saparyan navyaṃ kṛṇomi sanyase purājām /
RV_3,031.19c druho vi yāhi bahulā adevīḥ svaś ca no maghavan sātaye dhāḥ //
RV_3,031.20a mihaḥ pāvakāḥ pratatā abhūvan svasti naḥ pipṛhi pāram āsām /
RV_3,031.20c indra tvaṃ rathiraḥ pāhi no riṣo makṣū-makṣū kṛṇuhi gojito naḥ //
RV_3,031.21a adediṣṭa vṛtrahā gopatir gā antaḥ kṛṣṇāṃ aruṣair dhāmabhir gāt /
RV_3,031.21c pra sūnṛtā diśamāna ṛtena duraś ca viśvā avṛṇod apa svāḥ //
RV_3,031.22a śunaṃ huvema maghavānam indram asmin bhare nṛtamaṃ vājasātau /
RV_3,031.22c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,032.01a indra somaṃ somapate pibemam mādhyandinaṃ savanaṃ cāru yat te /
RV_3,032.01c prapruthyā śipre maghavann ṛjīṣin vimucyā harī iha mādayasva //
RV_3,032.02a gavāśiram manthinam indra śukram pibā somaṃ rarimā te madāya /
RV_3,032.02c brahmakṛtā mārutenā gaṇena sajoṣā rudrais tṛpad ā vṛṣasva //
RV_3,032.03a ye te śuṣmaṃ ye taviṣīm avardhann arcanta indra marutas ta ojaḥ /
RV_3,032.03c mādhyandine savane vajrahasta pibā rudrebhiḥ sagaṇaḥ suśipra //
RV_3,032.04a ta in nv asya madhumad vivipra indrasya śardho maruto ya āsan /
RV_3,032.04c yebhir vṛtrasyeṣito vivedāmarmaṇo manyamānasya marma //
RV_3,032.05a manuṣvad indra savanaṃ juṣāṇaḥ pibā somaṃ śaśvate vīryāya /
RV_3,032.05c sa ā vavṛtsva haryaśva yajñaiḥ saraṇyubhir apo arṇā sisarṣi //
RV_3,032.06a tvam apo yad dha vṛtraṃ jaghanvāṃ atyāṃ iva prāsṛjaḥ sartavājau /
RV_3,032.06c śayānam indra caratā vadhena vavrivāṃsam pari devīr adevam //
RV_3,032.07a yajāma in namasā vṛddham indram bṛhantam ṛṣvam ajaraṃ yuvānam /
RV_3,032.07c yasya priye mamatur yajñiyasya na rodasī mahimānam mamāte //
RV_3,032.08a indrasya karma sukṛtā purūṇi vratāni devā na minanti viśve /
RV_3,032.08c dādhāra yaḥ pṛthivīṃ dyām utemāṃ jajāna sūryam uṣasaṃ sudaṃsāḥ //
RV_3,032.09a adrogha satyaṃ tava tan mahitvaṃ sadyo yaj jāto apibo ha somam /
RV_3,032.09c na dyāva indra tavasas ta ojo nāhā na māsāḥ śarado varanta //
RV_3,032.10a tvaṃ sadyo apibo jāta indra madāya somam parame vyoman /
RV_3,032.10c yad dha dyāvāpṛthivī āviveśīr athābhavaḥ pūrvyaḥ kārudhāyāḥ //
RV_3,032.11a ahann ahim pariśayānam arṇa ojāyamānaṃ tuvijāta tavyān /
RV_3,032.11c na te mahitvam anu bhūd adha dyaur yad anyayā sphigyā kṣām avasthāḥ //
RV_3,032.12a yajño hi ta indra vardhano bhūd uta priyaḥ sutasomo miyedhaḥ /
RV_3,032.12c yajñena yajñam ava yajñiyaḥ san yajñas te vajram ahihatya āvat //
RV_3,032.13a yajñenendram avasā cakre arvāg ainaṃ sumnāya navyase vavṛtyām /
RV_3,032.13c ya stomebhir vāvṛdhe pūrvyebhir yo madhyamebhir uta nūtanebhiḥ //
RV_3,032.14a viveṣa yan mā dhiṣaṇā jajāna stavai purā pāryād indram ahnaḥ /
RV_3,032.14c aṃhaso yatra pīparad yathā no nāveva yāntam ubhaye havante //
RV_3,032.15a āpūrṇo asya kalaśaḥ svāhā sekteva kośaṃ sisice pibadhyai /
RV_3,032.15c sam u priyā āvavṛtran madāya pradakṣiṇid abhi somāsa indram //
RV_3,032.16a na tvā gabhīraḥ puruhūta sindhur nādrayaḥ pari ṣanto varanta /
RV_3,032.16c itthā sakhibhya iṣito yad indrā dṛḷhaṃ cid arujo gavyam ūrvam //
RV_3,032.17a śunaṃ huvema maghavānam indram asmin bhare nṛtamaṃ vājasātau /
RV_3,032.17c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,033.01a pra parvatānām uśatī upasthād aśve iva viṣite hāsamāne /
RV_3,033.01c gāveva śubhre mātarā rihāṇe vipāṭ chutudrī payasā javete //
RV_3,033.02a indreṣite prasavam bhikṣamāṇe acchā samudraṃ rathyeva yāthaḥ /
RV_3,033.02c samārāṇe ūrmibhiḥ pinvamāne anyā vām anyām apy eti śubhre //
RV_3,033.03a acchā sindhum mātṛtamām ayāsaṃ vipāśam urvīṃ subhagām aganma /
RV_3,033.03c vatsam iva mātarā saṃrihāṇe samānaṃ yonim anu saṃcarantī //
RV_3,033.04a enā vayam payasā pinvamānā anu yoniṃ devakṛtaṃ carantīḥ /
RV_3,033.04c na vartave prasavaḥ sargataktaḥ kiṃyur vipro nadyo johavīti //
RV_3,033.05a ramadhvam me vacase somyāya ṛtāvarīr upa muhūrtam evaiḥ /
RV_3,033.05c pra sindhum acchā bṛhatī manīṣāvasyur ahve kuśikasya sūnuḥ //
RV_3,033.06a indro asmāṃ aradad vajrabāhur apāhan vṛtram paridhiṃ nadīnām /
RV_3,033.06c devo 'nayat savitā supāṇis tasya vayam prasave yāma urvīḥ //
RV_3,033.07a pravācyaṃ śaśvadhā vīryaṃ tad indrasya karma yad ahiṃ vivṛścat /
RV_3,033.07c vi vajreṇa pariṣado jaghānāyann āpo 'yanam icchamānāḥ //
RV_3,033.08a etad vaco jaritar māpi mṛṣṭhā ā yat te ghoṣān uttarā yugāni /
RV_3,033.08c uktheṣu kāro prati no juṣasva mā no ni kaḥ puruṣatrā namas te //
RV_3,033.09a o ṣu svasāraḥ kārave śṛṇota yayau vo dūrād anasā rathena /
RV_3,033.09c ni ṣū namadhvam bhavatā supārā adhoakṣāḥ sindhavaḥ srotyābhiḥ //
RV_3,033.10a ā te kāro śṛṇavāmā vacāṃsi yayātha dūrād anasā rathena /
RV_3,033.10c ni te naṃsai pīpyāneva yoṣā maryāyeva kanyā śaśvacai te //
RV_3,033.11a yad aṅga tvā bharatāḥ saṃtareyur gavyan grāma iṣita indrajūtaḥ /
RV_3,033.11c arṣād aha prasavaḥ sargatakta ā vo vṛṇe sumatiṃ yajñiyānām //
RV_3,033.12a atāriṣur bharatā gavyavaḥ sam abhakta vipraḥ sumatiṃ nadīnām /
RV_3,033.12c pra pinvadhvam iṣayantīḥ surādhā ā vakṣaṇāḥ pṛṇadhvaṃ yāta śībham //
RV_3,033.13a ud va ūrmiḥ śamyā hantv āpo yoktrāṇi muñcata /
RV_3,033.13c māduṣkṛtau vyenasāghnyau śūnam āratām //
RV_3,034.01a indraḥ pūrbhid ātirad dāsam arkair vidadvasur dayamāno vi śatrūn /
RV_3,034.01c brahmajūtas tanvā vāvṛdhāno bhūridātra āpṛṇad rodasī ubhe //
RV_3,034.02a makhasya te taviṣasya pra jūtim iyarmi vācam amṛtāya bhūṣan /
RV_3,034.02c indra kṣitīnām asi mānuṣīṇāṃ viśāṃ daivīnām uta pūrvayāvā //
RV_3,034.03a indro vṛtram avṛṇoc chardhanītiḥ pra māyinām aminād varpaṇītiḥ /
RV_3,034.03c ahan vyaṃsam uśadhag vaneṣv āvir dhenā akṛṇod rāmyāṇām //
RV_3,034.04a indraḥ svarṣā janayann ahāni jigāyośigbhiḥ pṛtanā abhiṣṭiḥ /
RV_3,034.04c prārocayan manave ketum ahnām avindaj jyotir bṛhate raṇāya //
RV_3,034.05a indras tujo barhaṇā ā viveśa nṛvad dadhāno naryā purūṇi /
RV_3,034.05c acetayad dhiya imā jaritre premaṃ varṇam atirac chukram āsām //
RV_3,034.06a maho mahāni panayanty asyendrasya karma sukṛtā purūṇi /
RV_3,034.06c vṛjanena vṛjinān sam pipeṣa māyābhir dasyūṃr abhibhūtyojāḥ //
RV_3,034.07a yudhendro mahnā varivaś cakāra devebhyaḥ satpatiś carṣaṇiprāḥ /
RV_3,034.07c vivasvataḥ sadane asya tāni viprā ukthebhiḥ kavayo gṛṇanti //
RV_3,034.08a satrāsāhaṃ vareṇyaṃ sahodāṃ sasavāṃsaṃ svar apaś ca devīḥ /
RV_3,034.08c sasāna yaḥ pṛthivīṃ dyām utemām indram madanty anu dhīraṇāsaḥ //
RV_3,034.09a sasānātyāṃ uta sūryaṃ sasānendraḥ sasāna purubhojasaṃ gām /
RV_3,034.09c hiraṇyayam uta bhogaṃ sasāna hatvī dasyūn prāryaṃ varṇam āvat //
RV_3,034.10a indra oṣadhīr asanod ahāni vanaspatīṃr asanod antarikṣam /
RV_3,034.10c bibheda valaṃ nunude vivāco 'thābhavad damitābhikratūnām //
RV_3,034.11a śunaṃ huvema maghavānam indram asmin bhare nṛtamaṃ vājasātau /
RV_3,034.11c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,035.01a tiṣṭhā harī ratha ā yujyamānā yāhi vāyur na niyuto no accha /
RV_3,035.01c pibāsy andho abhisṛṣṭo asme indra svāhā rarimā te madāya //
RV_3,035.02a upājirā puruhūtāya saptī harī rathasya dhūrṣv ā yunajmi /
RV_3,035.02c dravad yathā sambhṛtaṃ viśvataś cid upemaṃ yajñam ā vahāta indram //
RV_3,035.03a upo nayasva vṛṣaṇā tapuṣpotem ava tvaṃ vṛṣabha svadhāvaḥ /
RV_3,035.03c grasetām aśvā vi muceha śoṇā dive-dive sadṛśīr addhi dhānāḥ //
RV_3,035.04a brahmaṇā te brahmayujā yunajmi harī sakhāyā sadhamāda āśū /
RV_3,035.04c sthiraṃ rathaṃ sukham indrādhitiṣṭhan prajānan vidvāṃ upa yāhi somam //
RV_3,035.05a mā te harī vṛṣaṇā vītapṛṣṭhā ni rīraman yajamānāso anye /
RV_3,035.05c atyāyāhi śaśvato vayaṃ te 'raṃ sutebhiḥ kṛṇavāma somaiḥ //
RV_3,035.06a tavāyaṃ somas tvam ehy arvāṅ chaśvattamaṃ sumanā asya pāhi /
RV_3,035.06c asmin yajñe barhiṣy ā niṣadyā dadhiṣvemaṃ jaṭhara indum indra //
RV_3,035.07a stīrṇaṃ te barhiḥ suta indra somaḥ kṛtā dhānā attave te haribhyām /
RV_3,035.07c tadokase puruśākāya vṛṣṇe marutvate tubhyaṃ rātā havīṃṣi //
RV_3,035.08a imaṃ naraḥ parvatās tubhyam āpaḥ sam indra gobhir madhumantam akran /
RV_3,035.08c tasyāgatyā sumanā ṛṣva pāhi prajānan vidvān pathyā anu svāḥ //
RV_3,035.09a yāṃ ābhajo maruta indra some ye tvām avardhann abhavan gaṇas te /
RV_3,035.09c tebhir etaṃ sajoṣā vāvaśāno 'gneḥ piba jihvayā somam indra //
RV_3,035.10a indra piba svadhayā cit sutasyāgner vā pāhi jihvayā yajatra /
RV_3,035.10c adhvaryor vā prayataṃ śakra hastād dhotur vā yajñaṃ haviṣo juṣasva //
RV_3,035.11a śunaṃ huvema maghavānam indram asmin bhare nṛtamaṃ vājasātau /
RV_3,035.11c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,036.01a imām ū ṣu prabhṛtiṃ sātaye dhāḥ śaśvac-chaśvad ūtibhir yādamānaḥ /
RV_3,036.01c sute-sute vāvṛdhe vardhanebhir yaḥ karmabhir mahadbhiḥ suśruto bhūt //
RV_3,036.02a indrāya somāḥ pradivo vidānā ṛbhur yebhir vṛṣaparvā vihāyāḥ /
RV_3,036.02c prayamyamānān prati ṣū gṛbhāyendra piba vṛṣadhūtasya vṛṣṇaḥ //
RV_3,036.03a pibā vardhasva tava ghā sutāsa indra somāsaḥ prathamā uteme /
RV_3,036.03c yathāpibaḥ pūrvyāṃ indra somāṃ evā pāhi panyo adyā navīyān //
RV_3,036.04a mahāṃ amatro vṛjane virapśy ugraṃ śavaḥ patyate dhṛṣṇv ojaḥ /
RV_3,036.04c nāha vivyāca pṛthivī canainaṃ yat somāso haryaśvam amandan //
RV_3,036.05a mahāṃ ugro vāvṛdhe vīryāya samācakre vṛṣabhaḥ kāvyena /
RV_3,036.05c indro bhago vājadā asya gāvaḥ pra jāyante dakṣiṇā asya pūrvīḥ //
RV_3,036.06a pra yat sindhavaḥ prasavaṃ yathāyann āpaḥ samudraṃ rathyeva jagmuḥ /
RV_3,036.06c ataś cid indraḥ sadaso varīyān yad īṃ somaḥ pṛṇati dugdho aṃśuḥ //
RV_3,036.07a samudreṇa sindhavo yādamānā indrāya somaṃ suṣutam bharantaḥ /
RV_3,036.07c aṃśuṃ duhanti hastino bharitrair madhvaḥ punanti dhārayā pavitraiḥ //
RV_3,036.08a hradā iva kukṣayaḥ somadhānāḥ sam ī vivyāca savanā purūṇi /
RV_3,036.08c annā yad indraḥ prathamā vy āśa vṛtraṃ jaghanvāṃ avṛṇīta somam //
RV_3,036.09a ā tū bhara mākir etat pari ṣṭhād vidmā hi tvā vasupatiṃ vasūnām /
RV_3,036.09c indra yat te māhinaṃ datram asty asmabhyaṃ tad dharyaśva pra yandhi //
RV_3,036.10a asme pra yandhi maghavann ṛjīṣinn indra rāyo viśvavārasya bhūreḥ /
RV_3,036.10c asme śataṃ śarado jīvase dhā asme vīrāñ chaśvata indra śiprin //
RV_3,036.11a śunaṃ huvema maghavānam indram asmin bhare nṛtamaṃ vājasātau /
RV_3,036.11c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,037.01a vārtrahatyāya śavase pṛtanāṣāhyāya ca /
RV_3,037.01c indra tvā vartayāmasi //
RV_3,037.02a arvācīnaṃ su te mana uta cakṣuḥ śatakrato /
RV_3,037.02c indra kṛṇvantu vāghataḥ //
RV_3,037.03a nāmāni te śatakrato viśvābhir gīrbhir īmahe /
RV_3,037.03c indrābhimātiṣāhye //
RV_3,037.04a puruṣṭutasya dhāmabhiḥ śatena mahayāmasi /
RV_3,037.04c indrasya carṣaṇīdhṛtaḥ //
RV_3,037.05a indraṃ vṛtrāya hantave puruhūtam upa bruve /
RV_3,037.05c bhareṣu vājasātaye //
RV_3,037.06a vājeṣu sāsahir bhava tvām īmahe śatakrato /
RV_3,037.06c indra vṛtrāya hantave //
RV_3,037.07a dyumneṣu pṛtanājye pṛtsutūrṣu śravassu ca /
RV_3,037.07c indra sākṣvābhimātiṣu //
RV_3,037.08a śuṣmintamaṃ na ūtaye dyumninam pāhi jāgṛvim /
RV_3,037.08c indra somaṃ śatakrato //
RV_3,037.09a indriyāṇi śatakrato yā te janeṣu pañcasu /
RV_3,037.09c indra tāni ta ā vṛṇe //
RV_3,037.10a agann indra śravo bṛhad dyumnaṃ dadhiṣva duṣṭaram /
RV_3,037.10c ut te śuṣmaṃ tirāmasi //
RV_3,037.11a arvāvato na ā gahy atho śakra parāvataḥ /
RV_3,037.11c u loko yas te adriva indreha tata ā gahi //
RV_3,038.01a abhi taṣṭeva dīdhayā manīṣām atyo na vājī sudhuro jihānaḥ /
RV_3,038.01c abhi priyāṇi marmṛśat parāṇi kavīṃr icchāmi saṃdṛśe sumedhāḥ //
RV_3,038.02a inota pṛccha janimā kavīnām manodhṛtaḥ sukṛtas takṣata dyām /
RV_3,038.02c imā u te praṇyo vardhamānā manovātā adha nu dharmaṇi gman //
RV_3,038.03a ni ṣīm id atra guhyā dadhānā uta kṣatrāya rodasī sam añjan /
RV_3,038.03c sam mātrābhir mamire yemur urvī antar mahī samṛte dhāyase dhuḥ //
RV_3,038.04a ātiṣṭhantam pari viśve abhūṣañ chriyo vasānaś carati svarociḥ /
RV_3,038.04c mahat tad vṛṣṇo asurasya nāmā viśvarūpo amṛtāni tasthau //
RV_3,038.05a asūta pūrvo vṛṣabho jyāyān imā asya śurudhaḥ santi pūrvīḥ /
RV_3,038.05c divo napātā vidathasya dhībhiḥ kṣatraṃ rājānā pradivo dadhāthe //
RV_3,038.06a trīṇi rājānā vidathe purūṇi pari viśvāni bhūṣathaḥ sadāṃsi /
RV_3,038.06c apaśyam atra manasā jaganvān vrate gandharvāṃ api vāyukeśān //
RV_3,038.07a tad in nv asya vṛṣabhasya dhenor ā nāmabhir mamire sakmyaṃ goḥ /
RV_3,038.07c anyad-anyad asuryaṃ vasānā ni māyino mamire rūpam asmin //
RV_3,038.08a tad in nv asya savitur nakir me hiraṇyayīm amatiṃ yām aśiśret /
RV_3,038.08c ā suṣṭutī rodasī viśvaminve apīva yoṣā janimāni vavre //
RV_3,038.09a yuvam pratnasya sādhatho maho yad daivī svastiḥ pari ṇaḥ syātam /
RV_3,038.09c gopājihvasya tasthuṣo virūpā viśve paśyanti māyinaḥ kṛtāni //
RV_3,038.10a śunaṃ huvema maghavānam indram asmin bhare nṛtamaṃ vājasātau /
RV_3,038.10c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,039.01a indram matir hṛda ā vacyamānācchā patiṃ stomataṣṭā jigāti /
RV_3,039.01c yā jāgṛvir vidathe śasyamānendra yat te jāyate viddhi tasya //
RV_3,039.02a divaś cid ā pūrvyā jāyamānā vi jāgṛvir vidathe śasyamānā /
RV_3,039.02c bhadrā vastrāṇy arjunā vasānā seyam asme sanajā pitryā dhīḥ //
RV_3,039.03a yamā cid atra yamasūr asūta jihvāyā agram patad ā hy asthāt /
RV_3,039.03c vapūṃṣi jātā mithunā sacete tamohanā tapuṣo budhna etā //
RV_3,039.04a nakir eṣāṃ ninditā martyeṣu ye asmākam pitaro goṣu yodhāḥ /
RV_3,039.04c indra eṣāṃ dṛṃhitā māhināvān ud gotrāṇi sasṛje daṃsanāvān //
RV_3,039.05a sakhā ha yatra sakhibhir navagvair abhijñv ā satvabhir gā anugman /
RV_3,039.05c satyaṃ tad indro daśabhir daśagvaiḥ sūryaṃ viveda tamasi kṣiyantam //
RV_3,039.06a indro madhu sambhṛtam usriyāyām padvad viveda śaphavan name goḥ /
RV_3,039.06c guhā hitaṃ guhyaṃ gūḷham apsu haste dadhe dakṣiṇe dakṣiṇāvān //
RV_3,039.07a jyotir vṛṇīta tamaso vijānann āre syāma duritād abhīke /
RV_3,039.07c imā giraḥ somapāḥ somavṛddha juṣasvendra purutamasya kāroḥ //
RV_3,039.08a jyotir yajñāya rodasī anu ṣyād āre syāma duritasya bhūreḥ /
RV_3,039.08c bhūri cid dhi tujato martyasya supārāso vasavo barhaṇāvat //
RV_3,039.09a śunaṃ huvema maghavānam indram asmin bhare nṛtamaṃ vājasātau /
RV_3,039.09c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,040.01a indra tvā vṛṣabhaṃ vayaṃ sute some havāmahe /
RV_3,040.01c sa pāhi madhvo andhasaḥ //
RV_3,040.02a indra kratuvidaṃ sutaṃ somaṃ harya puruṣṭuta /
RV_3,040.02c pibā vṛṣasva tātṛpim //
RV_3,040.03a indra pra ṇo dhitāvānaṃ yajñaṃ viśvebhir devebhiḥ /
RV_3,040.03c tira stavāna viśpate //
RV_3,040.04a indra somāḥ sutā ime tava pra yanti satpate /
RV_3,040.04c kṣayaṃ candrāsa indavaḥ //
RV_3,040.05a dadhiṣvā jaṭhare sutaṃ somam indra vareṇyam /
RV_3,040.05c tava dyukṣāsa indavaḥ //
RV_3,040.06a girvaṇaḥ pāhi naḥ sutam madhor dhārābhir ajyase /
RV_3,040.06c indra tvādātam id yaśaḥ //
RV_3,040.07a abhi dyumnāni vanina indraṃ sacante akṣitā /
RV_3,040.07c pītvī somasya vāvṛdhe //
RV_3,040.08a arvāvato na ā gahi parāvataś ca vṛtrahan /
RV_3,040.08c imā juṣasva no giraḥ //
RV_3,040.09a yad antarā parāvatam arvāvataṃ ca hūyase /
RV_3,040.09c indreha tata ā gahi //
RV_3,041.01a ā tū na indra madryag ghuvānaḥ somapītaye /
RV_3,041.01c haribhyāṃ yāhy adrivaḥ //
RV_3,041.02a satto hotā na ṛtviyas tistire barhir ānuṣak /
RV_3,041.02c ayujran prātar adrayaḥ //
RV_3,041.03a imā brahma brahmavāhaḥ kriyanta ā barhiḥ sīda /
RV_3,041.03c vīhi śūra puroḷāśam //
RV_3,041.04a rārandhi savaneṣu ṇa eṣu stomeṣu vṛtrahan /
RV_3,041.04c uktheṣv indra girvaṇaḥ //
RV_3,041.05a matayaḥ somapām uruṃ rihanti śavasas patim /
RV_3,041.05c indraṃ vatsaṃ na mātaraḥ //
RV_3,041.06a sa mandasvā hy andhaso rādhase tanvā mahe /
RV_3,041.06c na stotāraṃ nide karaḥ //
RV_3,041.07a vayam indra tvāyavo haviṣmanto jarāmahe /
RV_3,041.07c uta tvam asmayur vaso //
RV_3,041.08a māre asmad vi mumuco haripriyārvāṅ yāhi /
RV_3,041.08c indra svadhāvo matsveha //
RV_3,041.09a arvāñcaṃ tvā sukhe rathe vahatām indra keśinā /
RV_3,041.09c ghṛtasnū barhir āsade //
RV_3,042.01a upa naḥ sutam ā gahi somam indra gavāśiram /
RV_3,042.01c haribhyāṃ yas te asmayuḥ //
RV_3,042.02a tam indra madam ā gahi barhiṣṭhāṃ grāvabhiḥ sutam /
RV_3,042.02c kuvin nv asya tṛpṇavaḥ //
RV_3,042.03a indram itthā giro mamācchāgur iṣitā itaḥ /
RV_3,042.03c āvṛte somapītaye //
RV_3,042.04a indraṃ somasya pītaye stomair iha havāmahe /
RV_3,042.04c ukthebhiḥ kuvid āgamat //
RV_3,042.05a indra somāḥ sutā ime tān dadhiṣva śatakrato /
RV_3,042.05c jaṭhare vājinīvaso //
RV_3,042.06a vidmā hi tvā dhanañjayaṃ vājeṣu dadhṛṣaṃ kave /
RV_3,042.06c adhā te sumnam īmahe //
RV_3,042.07a imam indra gavāśiraṃ yavāśiraṃ ca naḥ piba /
RV_3,042.07c āgatyā vṛṣabhiḥ sutam //
RV_3,042.08a tubhyed indra sva okye somaṃ codāmi pītaye /
RV_3,042.08c eṣa rārantu te hṛdi //
RV_3,042.09a tvāṃ sutasya pītaye pratnam indra havāmahe /
RV_3,042.09c kuśikāso avasyavaḥ //
RV_3,043.01a ā yāhy arvāṅ upa vandhureṣṭhās taved anu pradivaḥ somapeyam /
RV_3,043.01c priyā sakhāyā vi mucopa barhis tvām ime havyavāho havante //
RV_3,043.02a ā yāhi pūrvīr ati carṣaṇīr āṃ arya āśiṣa upa no haribhyām /
RV_3,043.02c imā hi tvā mataya stomataṣṭā indra havante sakhyaṃ juṣāṇāḥ //
RV_3,043.03a ā no yajñaṃ namovṛdhaṃ sajoṣā indra deva haribhir yāhi tūyam /
RV_3,043.03c ahaṃ hi tvā matibhir johavīmi ghṛtaprayāḥ sadhamāde madhūnām //
RV_3,043.04a ā ca tvām etā vṛṣaṇā vahāto harī sakhāyā sudhurā svaṅgā /
RV_3,043.04c dhānāvad indraḥ savanaṃ juṣāṇaḥ sakhā sakhyuḥ śṛṇavad vandanāni //
RV_3,043.05a kuvin mā gopāṃ karase janasya kuvid rājānam maghavann ṛjīṣin /
RV_3,043.05c kuvin ma ṛṣim papivāṃsaṃ sutasya kuvin me vasvo amṛtasya śikṣāḥ //
RV_3,043.06a ā tvā bṛhanto harayo yujānā arvāg indra sadhamādo vahantu /
RV_3,043.06c pra ye dvitā diva ṛñjanty ātāḥ susammṛṣṭāso vṛṣabhasya mūrāḥ //
RV_3,043.07a indra piba vṛṣadhūtasya vṛṣṇa ā yaṃ te śyena uśate jabhāra /
RV_3,043.07c yasya made cyāvayasi pra kṛṣṭīr yasya made apa gotrā vavartha //
RV_3,043.08a śunaṃ huvema maghavānam indram asmin bhare nṛtamaṃ vājasātau /
RV_3,043.08c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,044.01a ayaṃ te astu haryataḥ soma ā haribhiḥ sutaḥ /
RV_3,044.01c juṣāṇa indra haribhir na ā gahy ā tiṣṭha haritaṃ ratham //
RV_3,044.02a haryann uṣasam arcayaḥ sūryaṃ haryann arocayaḥ /
RV_3,044.02c vidvāṃś cikitvān haryaśva vardhasa indra viśvā abhi śriyaḥ //
RV_3,044.03a dyām indro haridhāyasam pṛthivīṃ harivarpasam /
RV_3,044.03c adhārayad dharitor bhūri bhojanaṃ yayor antar hariś carat //
RV_3,044.04a jajñāno harito vṛṣā viśvam ā bhāti rocanam /
RV_3,044.04c haryaśvo haritaṃ dhatta āyudham ā vajram bāhvor harim //
RV_3,044.05a indro haryantam arjunaṃ vajraṃ śukrair abhīvṛtam /
RV_3,044.05c apāvṛṇod dharibhir adribhiḥ sutam ud gā haribhir ājata //
RV_3,045.01a ā mandrair indra haribhir yāhi mayūraromabhiḥ /
RV_3,045.01c mā tvā ke cin ni yaman viṃ na pāśino 'ti dhanveva tāṃ ihi //
RV_3,045.02a vṛtrakhādo valaṃrujaḥ purāṃ darmo apām ajaḥ /
RV_3,045.02c sthātā rathasya haryor abhisvara indro dṛḷhā cid ārujaḥ //
RV_3,045.03a gambhīrāṃ udadhīṃr iva kratum puṣyasi gā iva /
RV_3,045.03c pra sugopā yavasaṃ dhenavo yathā hradaṃ kulyā ivāśata //
RV_3,045.04a ā nas tujaṃ rayim bharāṃśaṃ na pratijānate /
RV_3,045.04c vṛkṣam pakvam phalam aṅkīva dhūnuhīndra sampāraṇaṃ vasu //
RV_3,045.05a svayur indra svarāḷ asi smaddiṣṭiḥ svayaśastaraḥ /
RV_3,045.05c sa vāvṛdhāna ojasā puruṣṭuta bhavā naḥ suśravastamaḥ //
RV_3,046.01a yudhmasya te vṛṣabhasya svarāja ugrasya yūna sthavirasya ghṛṣveḥ /
RV_3,046.01c ajūryato vajriṇo vīryāṇīndra śrutasya mahato mahāni //
RV_3,046.02a mahāṃ asi mahiṣa vṛṣṇyebhir dhanaspṛd ugra sahamāno anyān /
RV_3,046.02c eko viśvasya bhuvanasya rājā sa yodhayā ca kṣayayā ca janān //
RV_3,046.03a pra mātrābhī ririce rocamānaḥ pra devebhir viśvato apratītaḥ /
RV_3,046.03c pra majmanā diva indraḥ pṛthivyāḥ proror maho antarikṣād ṛjīṣī //
RV_3,046.04a uruṃ gabhīraṃ januṣābhy ugraṃ viśvavyacasam avatam matīnām /
RV_3,046.04c indraṃ somāsaḥ pradivi sutāsaḥ samudraṃ na sravata ā viśanti //
RV_3,046.05a yaṃ somam indra pṛthivīdyāvā garbhaṃ na mātā bibhṛtas tvāyā /
RV_3,046.05c taṃ te hinvanti tam u te mṛjanty adhvaryavo vṛṣabha pātavā u //
RV_3,047.01a marutvāṃ indra vṛṣabho raṇāya pibā somam anuṣvadham madāya /
RV_3,047.01c ā siñcasva jaṭhare madhva ūrmiṃ tvaṃ rājāsi pradivaḥ sutānām //
RV_3,047.02a sajoṣā indra sagaṇo marudbhiḥ somam piba vṛtrahā śūra vidvān /
RV_3,047.02c jahi śatrūṃr apa mṛdho nudasvāthābhayaṃ kṛṇuhi viśvato naḥ //
RV_3,047.03a uta ṛtubhir ṛtupāḥ pāhi somam indra devebhiḥ sakhibhiḥ sutaṃ naḥ /
RV_3,047.03c yāṃ ābhajo maruto ye tvānv ahan vṛtram adadhus tubhyam ojaḥ //
RV_3,047.04a ye tvāhihatye maghavann avardhan ye śāmbare harivo ye gaviṣṭau /
RV_3,047.04c ye tvā nūnam anumadanti viprāḥ pibendra somaṃ sagaṇo marudbhiḥ //
RV_3,047.05a marutvantaṃ vṛṣabhaṃ vāvṛdhānam akavāriṃ divyaṃ śāsam indram /
RV_3,047.05c viśvāsāham avase nūtanāyograṃ sahodām iha taṃ huvema //
RV_3,048.01a sadyo ha jāto vṛṣabhaḥ kanīnaḥ prabhartum āvad andhasaḥ sutasya /
RV_3,048.01c sādhoḥ piba pratikāmaṃ yathā te rasāśiraḥ prathamaṃ somyasya //
RV_3,048.02a yaj jāyathās tad ahar asya kāme 'ṃśoḥ pīyūṣam apibo giriṣṭhām /
RV_3,048.02c taṃ te mātā pari yoṣā janitrī mahaḥ pitur dama āsiñcad agre //
RV_3,048.03a upasthāya mātaram annam aiṭṭa tigmam apaśyad abhi somam ūdhaḥ /
RV_3,048.03c prayāvayann acarad gṛtso anyān mahāni cakre purudhapratīkaḥ //
RV_3,048.04a ugras turāṣāḷ abhibhūtyojā yathāvaśaṃ tanvaṃ cakra eṣaḥ /
RV_3,048.04c tvaṣṭāram indro januṣābhibhūyāmuṣyā somam apibac camūṣu //
RV_3,048.05a śunaṃ huvema maghavānam indram asmin bhare nṛtamaṃ vājasātau /
RV_3,048.05c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,049.01a śaṃsā mahām indraṃ yasmin viśvā ā kṛṣṭayaḥ somapāḥ kāmam avyan /
RV_3,049.01c yaṃ sukratuṃ dhiṣaṇe vibhvataṣṭaṃ ghanaṃ vṛtrāṇāṃ janayanta devāḥ //
RV_3,049.02a yaṃ nu nakiḥ pṛtanāsu svarājaṃ dvitā tarati nṛtamaṃ hariṣṭhām /
RV_3,049.02c inatamaḥ satvabhir yo ha śūṣaiḥ pṛthujrayā aminād āyur dasyoḥ //
RV_3,049.03a sahāvā pṛtsu taraṇir nārvā vyānaśī rodasī mehanāvān /
RV_3,049.03c bhago na kāre havyo matīnām piteva cāruḥ suhavo vayodhāḥ //
RV_3,049.04a dhartā divo rajasas pṛṣṭa ūrdhvo ratho na vāyur vasubhir niyutvān /
RV_3,049.04c kṣapāṃ vastā janitā sūryasya vibhaktā bhāgaṃ dhiṣaṇeva vājam //
RV_3,049.05a śunaṃ huvema maghavānam indram asmin bhare nṛtamaṃ vājasātau /
RV_3,049.05c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,050.01a indraḥ svāhā pibatu yasya soma āgatyā tumro vṛṣabho marutvān /
RV_3,050.01c oruvyacāḥ pṛṇatām ebhir annair āsya havis tanvaḥ kāmam ṛdhyāḥ //
RV_3,050.02a ā te saparyū javase yunajmi yayor anu pradivaḥ śruṣṭim āvaḥ /
RV_3,050.02c iha tvā dheyur harayaḥ suśipra pibā tv asya suṣutasya cāroḥ //
RV_3,050.03a gobhir mimikṣuṃ dadhire supāram indraṃ jyaiṣṭhyāya dhāyase gṛṇānāḥ /
RV_3,050.03c mandānaḥ somam papivāṃ ṛjīṣin sam asmabhyam purudhā gā iṣaṇya //
RV_3,050.04a imaṃ kāmam mandayā gobhir aśvaiś candravatā rādhasā paprathaś ca /
RV_3,050.04c svaryavo matibhis tubhyaṃ viprā indrāya vāhaḥ kuśikāso akran //
RV_3,050.05a śunaṃ huvema maghavānam indram asmin bhare nṛtamaṃ vājasātau /
RV_3,050.05c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_3,051.01a carṣaṇīdhṛtam maghavānam ukthyam indraṃ giro bṛhatīr abhy anūṣata /
RV_3,051.01c vāvṛdhānam puruhūtaṃ suvṛktibhir amartyaṃ jaramāṇaṃ dive-dive //
RV_3,051.02a śatakratum arṇavaṃ śākinaṃ naraṃ giro ma indram upa yanti viśvataḥ /
RV_3,051.02c vājasanim pūrbhidaṃ tūrṇim apturaṃ dhāmasācam abhiṣācaṃ svarvidam //
RV_3,051.03a ākare vasor jaritā panasyate 'nehasa stubha indro duvasyati /
RV_3,051.03c vivasvataḥ sadana ā hi pipriye satrāsāham abhimātihanaṃ stuhi //
RV_3,051.04a nṛṇām u tvā nṛtamaṃ gīrbhir ukthair abhi pra vīram arcatā sabādhaḥ /
RV_3,051.04c saṃ sahase purumāyo jihīte namo asya pradiva eka īśe //
RV_3,051.05a pūrvīr asya niṣṣidho martyeṣu purū vasūni pṛthivī bibharti /
RV_3,051.05c indrāya dyāva oṣadhīr utāpo rayiṃ rakṣanti jīrayo vanāni //
RV_3,051.06a tubhyam brahmāṇi gira indra tubhyaṃ satrā dadhire harivo juṣasva /
RV_3,051.06c bodhy āpir avaso nūtanasya sakhe vaso jaritṛbhyo vayo dhāḥ //
RV_3,051.07a indra marutva iha pāhi somaṃ yathā śāryāte apibaḥ sutasya /
RV_3,051.07c tava praṇītī tava śūra śarmann ā vivāsanti kavayaḥ suyajñāḥ //
RV_3,051.08a sa vāvaśāna iha pāhi somam marudbhir indra sakhibhiḥ sutaṃ naḥ /
RV_3,051.08c jātaṃ yat tvā pari devā abhūṣan mahe bharāya puruhūta viśve //
RV_3,051.09a aptūrye maruta āpir eṣo 'mandann indram anu dātivārāḥ /
RV_3,051.09c tebhiḥ sākam pibatu vṛtrakhādaḥ sutaṃ somaṃ dāśuṣaḥ sve sadhasthe //
RV_3,051.10a idaṃ hy anv ojasā sutaṃ rādhānām pate /
RV_3,051.10c pibā tv asya girvaṇaḥ //
RV_3,051.11a yas te anu svadhām asat sute ni yaccha tanvam /
RV_3,051.11c sa tvā mamattu somyam //
RV_3,051.12a pra te aśnotu kukṣyoḥ prendra brahmaṇā śiraḥ /
RV_3,051.12c pra bāhū śūra rādhase //
RV_3,052.01a dhānāvantaṃ karambhiṇam apūpavantam ukthinam /
RV_3,052.01c indra prātar juṣasva naḥ //
RV_3,052.02a puroḷāśam pacatyaṃ juṣasvendrā gurasva ca /
RV_3,052.02c tubhyaṃ havyāni sisrate //
RV_3,052.03a puroḷāśaṃ ca no ghaso joṣayāse giraś ca naḥ /
RV_3,052.03c vadhūyur iva yoṣaṇām //
RV_3,052.04a puroḷāśaṃ sanaśruta prātaḥsāve juṣasva naḥ /
RV_3,052.04c indra kratur hi te bṛhan //
RV_3,052.05a mādhyandinasya savanasya dhānāḥ puroḷāśam indra kṛṣveha cārum /
RV_3,052.05c pra yat stotā jaritā tūrṇyartho vṛṣāyamāṇa upa gīrbhir īṭṭe //
RV_3,052.06a tṛtīye dhānāḥ savane puruṣṭuta puroḷāśam āhutam māmahasva naḥ /
RV_3,052.06c ṛbhumantaṃ vājavantaṃ tvā kave prayasvanta upa śikṣema dhītibhiḥ //
RV_3,052.07a pūṣaṇvate te cakṛmā karambhaṃ harivate haryaśvāya dhānāḥ /
RV_3,052.07c apūpam addhi sagaṇo marudbhiḥ somam piba vṛtrahā śūra vidvān //
RV_3,052.08a prati dhānā bharata tūyam asmai puroḷāśaṃ vīratamāya nṛṇām /
RV_3,052.08c dive-dive sadṛśīr indra tubhyaṃ vardhantu tvā somapeyāya dhṛṣṇo //
RV_3,053.01a indrāparvatā bṛhatā rathena vāmīr iṣa ā vahataṃ suvīrāḥ /
RV_3,053.01c vītaṃ havyāny adhvareṣu devā vardhethāṃ gīrbhir iḷayā madantā //
RV_3,053.02a tiṣṭhā su kam maghavan mā parā gāḥ somasya nu tvā suṣutasya yakṣi /
RV_3,053.02c pitur na putraḥ sicam ā rabhe ta indra svādiṣṭhayā girā śacīvaḥ //
RV_3,053.03a śaṃsāvādhvaryo prati me gṛṇīhīndrāya vāhaḥ kṛṇavāva juṣṭam /
RV_3,053.03c edam barhir yajamānasya sīdāthā ca bhūd uktham indrāya śastam //
RV_3,053.04a jāyed astam maghavan sed u yonis tad it tvā yuktā harayo vahantu /
RV_3,053.04c yadā kadā ca sunavāma somam agniṣ ṭvā dūto dhanvāty accha //
RV_3,053.05a parā yāhi maghavann ā ca yāhīndra bhrātar ubhayatrā te artham /
RV_3,053.05c yatrā rathasya bṛhato nidhānaṃ vimocanaṃ vājino rāsabhasya //
RV_3,053.06a apāḥ somam astam indra pra yāhi kalyāṇīr jāyā suraṇaṃ gṛhe te /
RV_3,053.06c yatrā rathasya bṛhato nidhānaṃ vimocanaṃ vājino dakṣiṇāvat //
RV_3,053.07a ime bhojā aṅgiraso virūpā divas putrāso asurasya vīrāḥ /
RV_3,053.07c viśvāmitrāya dadato maghāni sahasrasāve pra tiranta āyuḥ //
RV_3,053.08a rūpaṃ-rūpam maghavā bobhavīti māyāḥ kṛṇvānas tanvam pari svām /
RV_3,053.08c trir yad divaḥ pari muhūrtam āgāt svair mantrair anṛtupā ṛtāvā //
RV_3,053.09a mahāṃ ṛṣir devajā devajūto 'stabhnāt sindhum arṇavaṃ nṛcakṣāḥ /
RV_3,053.09c viśvāmitro yad avahat sudāsam apriyāyata kuśikebhir indraḥ //
RV_3,053.10a haṃsā iva kṛṇutha ślokam adribhir madanto gīrbhir adhvare sute sacā /
RV_3,053.10c devebhir viprā ṛṣayo nṛcakṣaso vi pibadhvaṃ kuśikāḥ somyam madhu //
RV_3,053.11a upa preta kuśikāś cetayadhvam aśvaṃ rāye pra muñcatā sudāsaḥ /
RV_3,053.11c rājā vṛtraṃ jaṅghanat prāg apāg udag athā yajāte vara ā pṛthivyāḥ //
RV_3,053.12a ya ime rodasī ubhe aham indram atuṣṭavam /
RV_3,053.12c viśvāmitrasya rakṣati brahmedam bhārataṃ janam //
RV_3,053.13a viśvāmitrā arāsata brahmendrāya vajriṇe /
RV_3,053.13c karad in naḥ surādhasaḥ //
RV_3,053.14a kiṃ te kṛṇvanti kīkaṭeṣu gāvo nāśiraṃ duhre na tapanti gharmam /
RV_3,053.14c ā no bhara pramagandasya vedo naicāśākham maghavan randhayā naḥ //
RV_3,053.15a sasarparīr amatim bādhamānā bṛhan mimāya jamadagnidattā /
RV_3,053.15c ā sūryasya duhitā tatāna śravo deveṣv amṛtam ajuryam //
RV_3,053.16a sasarparīr abharat tūyam ebhyo 'dhi śravaḥ pāñcajanyāsu kṛṣṭiṣu /
RV_3,053.16c sā pakṣyā navyam āyur dadhānā yām me palastijamadagnayo daduḥ //
RV_3,053.17a sthirau gāvau bhavatāṃ vīḷur akṣo meṣā vi varhi mā yugaṃ vi śāri /
RV_3,053.17c indraḥ pātalye dadatāṃ śarītor ariṣṭaneme abhi naḥ sacasva //
RV_3,053.18a balaṃ dhehi tanūṣu no balam indrānaḷutsu naḥ /
RV_3,053.18c balaṃ tokāya tanayāya jīvase tvaṃ hi baladā asi //
RV_3,053.19a abhi vyayasva khadirasya sāram ojo dhehi spandane śiṃśapāyām /
RV_3,053.19c akṣa vīḷo vīḷita vīḷayasva mā yāmād asmād ava jīhipo naḥ //
RV_3,053.20a ayam asmān vanaspatir mā ca hā mā ca rīriṣat /
RV_3,053.20c svasty ā gṛhebhya āvasā ā vimocanāt //
RV_3,053.21a indrotibhir bahulābhir no adya yācchreṣṭhābhir maghavañ chūra jinva /
RV_3,053.21c yo no dveṣṭy adharaḥ sas padīṣṭa yam u dviṣmas tam u prāṇo jahātu //
RV_3,053.22a paraśuṃ cid vi tapati śimbalaṃ cid vi vṛścati /
RV_3,053.22c ukhā cid indra yeṣantī prayastā phenam asyati //
RV_3,053.23a na sāyakasya cikite janāso lodhaṃ nayanti paśu manyamānāḥ /
RV_3,053.23c nāvājinaṃ vājinā hāsayanti na gardabham puro aśvān nayanti //
RV_3,053.24a ima indra bharatasya putrā apapitvaṃ cikitur na prapitvam /
RV_3,053.24c hinvanty aśvam araṇaṃ na nityaṃ jyāvājam pari ṇayanty ājau //
RV_3,054.01a imam mahe vidathyāya śūṣaṃ śaśvat kṛtva īḍyāya pra jabhruḥ /
RV_3,054.01c śṛṇotu no damyebhir anīkaiḥ śṛṇotv agnir divyair ajasraḥ //
RV_3,054.02a mahi mahe dive arcā pṛthivyai kāmo ma icchañ carati prajānan /
RV_3,054.02c yayor ha stome vidatheṣu devāḥ saparyavo mādayante sacāyoḥ //
RV_3,054.03a yuvor ṛtaṃ rodasī satyam astu mahe ṣu ṇaḥ suvitāya pra bhūtam /
RV_3,054.03c idaṃ dive namo agne pṛthivyai saparyāmi prayasā yāmi ratnam //
RV_3,054.04a uto hi vām pūrvyā āvividra ṛtāvarī rodasī satyavācaḥ /
RV_3,054.04c naraś cid vāṃ samithe śūrasātau vavandire pṛthivi vevidānāḥ //
RV_3,054.05a ko addhā veda ka iha pra vocad devāṃ acchā pathyā kā sam eti /
RV_3,054.05c dadṛśra eṣām avamā sadāṃsi pareṣu yā guhyeṣu vrateṣu //
RV_3,054.06a kavir nṛcakṣā abhi ṣīm acaṣṭa ṛtasya yonā vighṛte madantī /
RV_3,054.06c nānā cakrāte sadanaṃ yathā veḥ samānena kratunā saṃvidāne //
RV_3,054.07a samānyā viyute dūreante dhruve pade tasthatur jāgarūke /
RV_3,054.07c uta svasārā yuvatī bhavantī ād u bruvāte mithunāni nāma //
RV_3,054.08a viśved ete janimā saṃ vivikto maho devān bibhratī na vyathete /
RV_3,054.08c ejad dhruvam patyate viśvam ekaṃ carat patatri viṣuṇaṃ vi jātam //
RV_3,054.09a sanā purāṇam adhy emy ārān mahaḥ pitur janitur jāmi tan naḥ /
RV_3,054.09c devāso yatra panitāra evair urau pathi vyute tasthur antaḥ //
RV_3,054.10a imaṃ stomaṃ rodasī pra bravīmy ṛdūdarāḥ śṛṇavann agnijihvāḥ /
RV_3,054.10c mitraḥ samrājo varuṇo yuvāna ādityāsaḥ kavayaḥ paprathānāḥ //
RV_3,054.11a hiraṇyapāṇiḥ savitā sujihvas trir ā divo vidathe patyamānaḥ /
RV_3,054.11c deveṣu ca savitaḥ ślokam aśrer ād asmabhyam ā suva sarvatātim //
RV_3,054.12a sukṛt supāṇiḥ svavāṃ ṛtāvā devas tvaṣṭāvase tāni no dhāt /
RV_3,054.12c pūṣaṇvanta ṛbhavo mādayadhvam ūrdhvagrāvāṇo adhvaram ataṣṭa //
RV_3,054.13a vidyudrathā maruta ṛṣṭimanto divo maryā ṛtajātā ayāsaḥ /
RV_3,054.13c sarasvatī śṛṇavan yajñiyāso dhātā rayiṃ sahavīraṃ turāsaḥ //
RV_3,054.14a viṣṇuṃ stomāsaḥ purudasmam arkā bhagasyeva kāriṇo yāmani gman /
RV_3,054.14c urukramaḥ kakuho yasya pūrvīr na mardhanti yuvatayo janitrīḥ //
RV_3,054.15a indro viśvair vīryaiḥ patyamāna ubhe ā paprau rodasī mahitvā /
RV_3,054.15c purandaro vṛtrahā dhṛṣṇuṣeṇaḥ saṃgṛbhyā na ā bharā bhūri paśvaḥ //
RV_3,054.16a nāsatyā me pitarā bandhupṛcchā sajātyam aśvinoś cāru nāma /
RV_3,054.16c yuvaṃ hi stho rayidau no rayīṇāṃ dātraṃ rakṣethe akavair adabdhā //
RV_3,054.17a mahat tad vaḥ kavayaś cāru nāma yad dha devā bhavatha viśva indre /
RV_3,054.17c sakha ṛbhubhiḥ puruhūta priyebhir imāṃ dhiyaṃ sātaye takṣatā naḥ //
RV_3,054.18a aryamā ṇo aditir yajñiyāso 'dabdhāni varuṇasya vratāni /
RV_3,054.18c yuyota no anapatyāni gantoḥ prajāvān naḥ paśumāṃ astu gātuḥ //
RV_3,054.19a devānāṃ dūtaḥ purudha prasūto 'nāgān no vocatu sarvatātā /
RV_3,054.19c śṛṇotu naḥ pṛthivī dyaur utāpaḥ sūryo nakṣatrair urv antarikṣam //
RV_3,054.20a śṛṇvantu no vṛṣaṇaḥ parvatāso dhruvakṣemāsa iḷayā madantaḥ /
RV_3,054.20c ādityair no aditiḥ śṛṇotu yacchantu no marutaḥ śarma bhadram //
RV_3,054.21a sadā sugaḥ pitumāṃ astu panthā madhvā devā oṣadhīḥ sam pipṛkta /
RV_3,054.21c bhago me agne sakhye na mṛdhyā ud rāyo aśyāṃ sadanam purukṣoḥ //
RV_3,054.22a svadasva havyā sam iṣo didīhy asmadryak sam mimīhi śravāṃsi /
RV_3,054.22c viśvāṃ agne pṛtsu tāñ jeṣi śatrūn ahā viśvā sumanā dīdihī naḥ //
RV_3,055.01a uṣasaḥ pūrvā adha yad vyūṣur mahad vi jajñe akṣaram pade goḥ /
RV_3,055.01c vratā devānām upa nu prabhūṣan mahad devānām asuratvam ekam //
RV_3,055.02a mo ṣū ṇo atra juhuranta devā mā pūrve agne pitaraḥ padajñāḥ /
RV_3,055.02c purāṇyoḥ sadmanoḥ ketur antar mahad devānām asuratvam ekam //
RV_3,055.03a vi me purutrā patayanti kāmāḥ śamy acchā dīdye pūrvyāṇi /
RV_3,055.03c samiddhe agnāv ṛtam id vadema mahad devānām asuratvam ekam //
RV_3,055.04a samāno rājā vibhṛtaḥ purutrā śaye śayāsu prayuto vanānu /
RV_3,055.04c anyā vatsam bharati kṣeti mātā mahad devānām asuratvam ekam //
RV_3,055.05a ākṣit pūrvāsv aparā anūrut sadyo jātāsu taruṇīṣv antaḥ /
RV_3,055.05c antarvatīḥ suvate apravītā mahad devānām asuratvam ekam //
RV_3,055.06a śayuḥ parastād adha nu dvimātābandhanaś carati vatsa ekaḥ /
RV_3,055.06c mitrasya tā varuṇasya vratāni mahad devānām asuratvam ekam //
RV_3,055.07a dvimātā hotā vidatheṣu samrāḷ anv agraṃ carati kṣeti budhnaḥ /
RV_3,055.07c pra raṇyāni raṇyavāco bharante mahad devānām asuratvam ekam //
RV_3,055.08a śūrasyeva yudhyato antamasya pratīcīnaṃ dadṛśe viśvam āyat /
RV_3,055.08c antar matiś carati niṣṣidhaṃ gor mahad devānām asuratvam ekam //
RV_3,055.09a ni veveti palito dūta āsv antar mahāṃś carati rocanena /
RV_3,055.09c vapūṃṣi bibhrad abhi no vi caṣṭe mahad devānām asuratvam ekam //
RV_3,055.10a viṣṇur gopāḥ paramam pāti pāthaḥ priyā dhāmāny amṛtā dadhānaḥ /
RV_3,055.10c agniṣ ṭā viśvā bhuvanāni veda mahad devānām asuratvam ekam //
RV_3,055.11a nānā cakrāte yamyā vapūṃṣi tayor anyad rocate kṛṣṇam anyat /
RV_3,055.11c śyāvī ca yad aruṣī ca svasārau mahad devānām asuratvam ekam //
RV_3,055.12a mātā ca yatra duhitā ca dhenū sabardughe dhāpayete samīcī /
RV_3,055.12c ṛtasya te sadasīḷe antar mahad devānām asuratvam ekam //
RV_3,055.13a anyasyā vatsaṃ rihatī mimāya kayā bhuvā ni dadhe dhenur ūdhaḥ /
RV_3,055.13c ṛtasya sā payasāpinvateḷā mahad devānām asuratvam ekam //
RV_3,055.14a padyā vaste pururūpā vapūṃṣy ūrdhvā tasthau tryaviṃ rerihāṇā /
RV_3,055.14c ṛtasya sadma vi carāmi vidvān mahad devānām asuratvam ekam //
RV_3,055.15a pade iva nihite dasme antas tayor anyad guhyam āvir anyat /
RV_3,055.15c sadhrīcīnā pathyā sā viṣūcī mahad devānām asuratvam ekam //
RV_3,055.16a ā dhenavo dhunayantām aśiśvīḥ sabardughāḥ śaśayā apradugdhāḥ /
RV_3,055.16c navyā-navyā yuvatayo bhavantīr mahad devānām asuratvam ekam //
RV_3,055.17a yad anyāsu vṛṣabho roravīti so anyasmin yūthe ni dadhāti retaḥ /
RV_3,055.17c sa hi kṣapāvān sa bhagaḥ sa rājā mahad devānām asuratvam ekam //
RV_3,055.18a vīrasya nu svaśvyaṃ janāsaḥ pra nu vocāma vidur asya devāḥ /
RV_3,055.18c ṣoḷhā yuktāḥ pañca-pañcā vahanti mahad devānām asuratvam ekam //
RV_3,055.19a devas tvaṣṭā savitā viśvarūpaḥ pupoṣa prajāḥ purudhā jajāna /
RV_3,055.19c imā ca viśvā bhuvanāny asya mahad devānām asuratvam ekam //
RV_3,055.20a mahī sam airac camvā samīcī ubhe te asya vasunā nyṛṣṭe /
RV_3,055.20c śṛṇve vīro vindamāno vasūni mahad devānām asuratvam ekam //
RV_3,055.21a imāṃ ca naḥ pṛthivīṃ viśvadhāyā upa kṣeti hitamitro na rājā /
RV_3,055.21c puraḥsadaḥ śarmasado na vīrā mahad devānām asuratvam ekam //
RV_3,055.22a niṣṣidhvarīs ta oṣadhīr utāpo rayiṃ ta indra pṛthivī bibharti /
RV_3,055.22c sakhāyas te vāmabhājaḥ syāma mahad devānām asuratvam ekam //
RV_3,056.01a na tā minanti māyino na dhīrā vratā devānām prathamā dhruvāṇi /
RV_3,056.01c na rodasī adruhā vedyābhir na parvatā niname tasthivāṃsaḥ //
RV_3,056.02a ṣaḍ bhārāṃ eko acaran bibharty ṛtaṃ varṣiṣṭham upa gāva āguḥ /
RV_3,056.02c tisro mahīr uparās tasthur atyā guhā dve nihite darśy ekā //
RV_3,056.03a tripājasyo vṛṣabho viśvarūpa uta tryudhā purudha prajāvān /
RV_3,056.03c tryanīkaḥ patyate māhināvān sa retodhā vṛṣabhaḥ śaśvatīnām //
RV_3,056.04a abhīka āsām padavīr abodhy ādityānām ahve cāru nāma /
RV_3,056.04c āpaś cid asmā aramanta devīḥ pṛthag vrajantīḥ pari ṣīm avṛñjan //
RV_3,056.05a trī ṣadhasthā sindhavas triḥ kavīnām uta trimātā vidatheṣu samrāṭ /
RV_3,056.05c ṛtāvarīr yoṣaṇās tisro apyās trir ā divo vidathe patyamānāḥ //
RV_3,056.06a trir ā divaḥ savitar vāryāṇi dive-diva ā suva trir no ahnaḥ /
RV_3,056.06c tridhātu rāya ā suvā vasūni bhaga trātar dhiṣaṇe sātaye dhāḥ //
RV_3,056.07a trir ā divaḥ savitā soṣavīti rājānā mitrāvaruṇā supāṇī /
RV_3,056.07c āpaś cid asya rodasī cid urvī ratnam bhikṣanta savituḥ savāya //
RV_3,056.08a trir uttamā dūṇaśā rocanāni trayo rājanty asurasya vīrāḥ /
RV_3,056.08c ṛtāvāna iṣirā dūḷabhāsas trir ā divo vidathe santu devāḥ //
RV_3,057.01a pra me vivikvāṃ avidan manīṣāṃ dhenuṃ carantīm prayutām agopām /
RV_3,057.01c sadyaś cid yā duduhe bhūri dhāser indras tad agniḥ panitāro asyāḥ //
RV_3,057.02a indraḥ su pūṣā vṛṣaṇā suhastā divo na prītāḥ śaśayaṃ duduhre /
RV_3,057.02c viśve yad asyāṃ raṇayanta devāḥ pra vo 'tra vasavaḥ sumnam aśyām //
RV_3,057.03a yā jāmayo vṛṣṇa icchanti śaktiṃ namasyantīr jānate garbham asmin /
RV_3,057.03c acchā putraṃ dhenavo vāvaśānā mahaś caranti bibhrataṃ vapūṃṣi //
RV_3,057.04a acchā vivakmi rodasī sumeke grāvṇo yujāno adhvare manīṣā /
RV_3,057.04c imā u te manave bhūrivārā ūrdhvā bhavanti darśatā yajatrāḥ //
RV_3,057.05a yā te jihvā madhumatī sumedhā agne deveṣūcyata urūcī /
RV_3,057.05c tayeha viśvāṃ avase yajatrān ā sādaya pāyayā cā madhūni //
RV_3,057.06a yā te agne parvatasyeva dhārāsaścantī pīpayad deva citrā /
RV_3,057.06c tām asmabhyam pramatiṃ jātavedo vaso rāsva sumatiṃ viśvajanyām //
RV_3,058.01a dhenuḥ pratnasya kāmyaṃ duhānāntaḥ putraś carati dakṣiṇāyāḥ /
RV_3,058.01c ā dyotaniṃ vahati śubhrayāmoṣasa stomo aśvināv ajīgaḥ //
RV_3,058.02a suyug vahanti prati vām ṛtenordhvā bhavanti pitareva medhāḥ /
RV_3,058.02c jarethām asmad vi paṇer manīṣāṃ yuvor avaś cakṛmā yātam arvāk //
RV_3,058.03a suyugbhir aśvaiḥ suvṛtā rathena dasrāv imaṃ śṛṇutaṃ ślokam adreḥ /
RV_3,058.03c kim aṅga vām praty avartiṃ gamiṣṭhāhur viprāso aśvinā purājāḥ //
RV_3,058.04a ā manyethām ā gataṃ kac cid evair viśve janāso aśvinā havante /
RV_3,058.04c imā hi vāṃ goṛjīkā madhūni pra mitrāso na dadur usro agre //
RV_3,058.05a tiraḥ purū cid aśvinā rajāṃsy āṅgūṣo vām maghavānā janeṣu /
RV_3,058.05c eha yātam pathibhir devayānair dasrāv ime vāṃ nidhayo madhūnām //
RV_3,058.06a purāṇam okaḥ sakhyaṃ śivaṃ vāṃ yuvor narā draviṇaṃ jahnāvyām /
RV_3,058.06c punaḥ kṛṇvānāḥ sakhyā śivāni madhvā madema saha nū samānāḥ //
RV_3,058.07a aśvinā vāyunā yuvaṃ sudakṣā niyudbhiṣ ca sajoṣasā yuvānā /
RV_3,058.07c nāsatyā tiroahnyaṃ juṣāṇā somam pibatam asridhā sudānū //
RV_3,058.08a aśvinā pari vām iṣaḥ purūcīr īyur gīrbhir yatamānā amṛdhrāḥ /
RV_3,058.08c ratho ha vām ṛtajā adrijūtaḥ pari dyāvāpṛthivī yāti sadyaḥ //
RV_3,058.09a aśvinā madhuṣuttamo yuvākuḥ somas tam pātam ā gataṃ duroṇe /
RV_3,058.09c ratho ha vām bhūri varpaḥ karikrat sutāvato niṣkṛtam āgamiṣṭhaḥ //
RV_3,059.01a mitro janān yātayati bruvāṇo mitro dādhāra pṛthivīm uta dyām /
RV_3,059.01c mitraḥ kṛṣṭīr animiṣābhi caṣṭe mitrāya havyaṃ ghṛtavaj juhota //
RV_3,059.02a pra sa mitra marto astu prayasvān yas ta āditya śikṣati vratena /
RV_3,059.02c na hanyate na jīyate tvoto nainam aṃho aśnoty antito na dūrāt //
RV_3,059.03a anamīvāsa iḷayā madanto mitajñavo varimann ā pṛthivyāḥ /
RV_3,059.03c ādityasya vratam upakṣiyanto vayam mitrasya sumatau syāma //
RV_3,059.04a ayam mitro namasyaḥ suśevo rājā sukṣatro ajaniṣṭa vedhāḥ /
RV_3,059.04c tasya vayaṃ sumatau yajñiyasyāpi bhadre saumanase syāma //
RV_3,059.05a mahāṃ ādityo namasopasadyo yātayajjano gṛṇate suśevaḥ /
RV_3,059.05c tasmā etat panyatamāya juṣṭam agnau mitrāya havir ā juhota //
RV_3,059.06a mitrasya carṣaṇīdhṛto 'vo devasya sānasi /
RV_3,059.06c dyumnaṃ citraśravastamam //
RV_3,059.07a abhi yo mahinā divam mitro babhūva saprathāḥ /
RV_3,059.07c abhi śravobhiḥ pṛthivīm //
RV_3,059.08a mitrāya pañca yemire janā abhiṣṭiśavase /
RV_3,059.08c sa devān viśvān bibharti //
RV_3,059.09a mitro deveṣv āyuṣu janāya vṛktabarhiṣe /
RV_3,059.09c iṣa iṣṭavratā akaḥ //
RV_3,060.01a iheha vo manasā bandhutā nara uśijo jagmur abhi tāni vedasā /
RV_3,060.01c yābhir māyābhiḥ pratijūtivarpasaḥ saudhanvanā yajñiyam bhāgam ānaśa //
RV_3,060.02a yābhiḥ śacībhiś camasāṃ apiṃśata yayā dhiyā gām ariṇīta carmaṇaḥ /
RV_3,060.02c yena harī manasā niratakṣata tena devatvam ṛbhavaḥ sam ānaśa //
RV_3,060.03a indrasya sakhyam ṛbhavaḥ sam ānaśur manor napāto apaso dadhanvire /
RV_3,060.03c saudhanvanāso amṛtatvam erire viṣṭvī śamībhiḥ sukṛtaḥ sukṛtyayā //
RV_3,060.04a indreṇa yātha sarathaṃ sute sacāṃ atho vaśānām bhavathā saha śriyā /
RV_3,060.04c na vaḥ pratimai sukṛtāni vāghataḥ saudhanvanā ṛbhavo vīryāṇi ca //
RV_3,060.05a indra ṛbhubhir vājavadbhiḥ samukṣitaṃ sutaṃ somam ā vṛṣasvā gabhastyoḥ /
RV_3,060.05c dhiyeṣito maghavan dāśuṣo gṛhe saudhanvanebhiḥ saha matsvā nṛbhiḥ //
RV_3,060.06a indra ṛbhumān vājavān matsveha no 'smin savane śacyā puruṣṭuta /
RV_3,060.06c imāni tubhyaṃ svasarāṇi yemire vratā devānām manuṣaś ca dharmabhiḥ //
RV_3,060.07a indra ṛbhubhir vājibhir vājayann iha stomaṃ jaritur upa yāhi yajñiyam /
RV_3,060.07c śataṃ ketebhir iṣirebhir āyave sahasraṇītho adhvarasya homani //
RV_3,061.01a uṣo vājena vājini pracetā stomaṃ juṣasva gṛṇato maghoni /
RV_3,061.01c purāṇī devi yuvatiḥ purandhir anu vrataṃ carasi viśvavāre //
RV_3,061.02a uṣo devy amartyā vi bhāhi candrarathā sūnṛtā īrayantī /
RV_3,061.02c ā tvā vahantu suyamāso aśvā hiraṇyavarṇām pṛthupājaso ye //
RV_3,061.03a uṣaḥ pratīcī bhuvanāni viśvordhvā tiṣṭhasy amṛtasya ketuḥ /
RV_3,061.03c samānam arthaṃ caraṇīyamānā cakram iva navyasy ā vavṛtsva //
RV_3,061.04a ava syūmeva cinvatī maghony uṣā yāti svasarasya patnī /
RV_3,061.04c svar janantī subhagā sudaṃsā āntād divaḥ papratha ā pṛthivyāḥ //
RV_3,061.05a acchā vo devīm uṣasaṃ vibhātīm pra vo bharadhvaṃ namasā suvṛktim /
RV_3,061.05c ūrdhvam madhudhā divi pājo aśret pra rocanā ruruce raṇvasaṃdṛk //
RV_3,061.06a ṛtāvarī divo arkair abodhy ā revatī rodasī citram asthāt /
RV_3,061.06c āyatīm agna uṣasaṃ vibhātīṃ vāmam eṣi draviṇam bhikṣamāṇaḥ //
RV_3,061.07a ṛtasya budhna uṣasām iṣaṇyan vṛṣā mahī rodasī ā viveśa /
RV_3,061.07c mahī mitrasya varuṇasya māyā candreva bhānuṃ vi dadhe purutrā //
RV_3,062.01a imā u vām bhṛmayo manyamānā yuvāvate na tujyā abhūvan /
RV_3,062.01c kva tyad indrāvaruṇā yaśo vāṃ yena smā sinam bharathaḥ sakhibhyaḥ //
RV_3,062.02a ayam u vām purutamo rayīyañ chaśvattamam avase johavīti /
RV_3,062.02c sajoṣāv indrāvaruṇā marudbhir divā pṛthivyā śṛṇutaṃ havam me //
RV_3,062.03a asme tad indrāvaruṇā vasu ṣyād asme rayir marutaḥ sarvavīraḥ /
RV_3,062.03c asmān varūtrīḥ śaraṇair avantv asmān hotrā bhāratī dakṣiṇābhiḥ //
RV_3,062.04a bṛhaspate juṣasva no havyāni viśvadevya /
RV_3,062.04c rāsva ratnāni dāśuṣe //
RV_3,062.05a śucim arkair bṛhaspatim adhvareṣu namasyata /
RV_3,062.05c anāmy oja ā cake //
RV_3,062.06a vṛṣabhaṃ carṣaṇīnāṃ viśvarūpam adābhyam /
RV_3,062.06c bṛhaspatiṃ vareṇyam //
RV_3,062.07a iyaṃ te pūṣann āghṛṇe suṣṭutir deva navyasī /
RV_3,062.07c asmābhis tubhyaṃ śasyate //
RV_3,062.08a tāṃ juṣasva giram mama vājayantīm avā dhiyam /
RV_3,062.08c vadhūyur iva yoṣaṇām //
RV_3,062.09a yo viśvābhi vipaśyati bhuvanā saṃ ca paśyati /
RV_3,062.09c sa naḥ pūṣāvitā bhuvat //
RV_3,062.10a tat savitur vareṇyam bhargo devasya dhīmahi /
RV_3,062.10c dhiyo yo naḥ pracodayāt //
RV_3,062.11a devasya savitur vayaṃ vājayantaḥ purandhyā /
RV_3,062.11c bhagasya rātim īmahe //
RV_3,062.12a devaṃ naraḥ savitāraṃ viprā yajñaiḥ suvṛktibhiḥ /
RV_3,062.12c namasyanti dhiyeṣitāḥ //
RV_3,062.13a somo jigāti gātuvid devānām eti niṣkṛtam /
RV_3,062.13c ṛtasya yonim āsadam //
RV_3,062.14a somo asmabhyaṃ dvipade catuṣpade ca paśave /
RV_3,062.14c anamīvā iṣas karat //
RV_3,062.15a asmākam āyur vardhayann abhimātīḥ sahamānaḥ /
RV_3,062.15c somaḥ sadhastham āsadat //
RV_3,062.16a ā no mitrāvaruṇā ghṛtair gavyūtim ukṣatam /
RV_3,062.16c madhvā rajāṃsi sukratū //
RV_3,062.17a uruśaṃsā namovṛdhā mahnā dakṣasya rājathaḥ /
RV_3,062.17c drāghiṣṭhābhiḥ śucivratā //
RV_3,062.18a gṛṇānā jamadagninā yonāv ṛtasya sīdatam /
RV_3,062.18c pātaṃ somam ṛtāvṛdhā //
Ṛgveda 4
RV_4,001.01a tvāṃ hy agne sadam it samanyavo devāso devam aratiṃ nyerira iti kratvā nyerire /
RV_4,001.01c amartyaṃ yajata martyeṣv ā devam ādevaṃ janata pracetasaṃ viśvam ādevaṃ janata pracetasam //
RV_4,001.02a sa bhrātaraṃ varuṇam agna ā vavṛtsva devāṃ acchā sumatī yajñavanasaṃ jyeṣṭhaṃ yajñavanasam /
RV_4,001.02c ṛtāvānam ādityaṃ carṣaṇīdhṛtaṃ rājānaṃ carṣaṇīdhṛtam //
RV_4,001.03a sakhe sakhāyam abhy ā vavṛtsvāśuṃ na cakraṃ rathyeva raṃhyāsmabhyaṃ dasma raṃhyā /
RV_4,001.03c agne mṛḷīkaṃ varuṇe sacā vido marutsu viśvabhānuṣu /
RV_4,001.03d tokāya tuje śuśucāna śaṃ kṛdhy asmabhyaṃ dasma śaṃ kṛdhi //
RV_4,001.04a tvaṃ no agne varuṇasya vidvān devasya heḷo 'va yāsisīṣṭhāḥ /
RV_4,001.04c yajiṣṭho vahnitamaḥ śośucāno viśvā dveṣāṃsi pra mumugdhy asmat //
RV_4,001.05a sa tvaṃ no agne 'vamo bhavotī nediṣṭho asyā uṣaso vyuṣṭau /
RV_4,001.05c ava yakṣva no varuṇaṃ rarāṇo vīhi mṛḷīkaṃ suhavo na edhi //
RV_4,001.06a asya śreṣṭhā subhagasya saṃdṛg devasya citratamā martyeṣu /
RV_4,001.06c śuci ghṛtaṃ na taptam aghnyāyā spārhā devasya maṃhaneva dhenoḥ //
RV_4,001.07a trir asya tā paramā santi satyā spārhā devasya janimāny agneḥ /
RV_4,001.07c anante antaḥ parivīta āgāc chuciḥ śukro aryo rorucānaḥ //
RV_4,001.08a sa dūto viśved abhi vaṣṭi sadmā hotā hiraṇyaratho raṃsujihvaḥ /
RV_4,001.08c rohidaśvo vapuṣyo vibhāvā sadā raṇvaḥ pitumatīva saṃsat //
RV_4,001.09a sa cetayan manuṣo yajñabandhuḥ pra tam mahyā raśanayā nayanti /
RV_4,001.09c sa kṣety asya duryāsu sādhan devo martasya sadhanitvam āpa //
RV_4,001.10a sa tū no agnir nayatu prajānann acchā ratnaṃ devabhaktaṃ yad asya /
RV_4,001.10c dhiyā yad viśve amṛtā akṛṇvan dyauṣ pitā janitā satyam ukṣan //
RV_4,001.11a sa jāyata prathamaḥ pastyāsu maho budhne rajaso asya yonau /
RV_4,001.11b apād aśīrṣā guhamāno antāyoyuvāno vṛṣabhasya nīḷe //
RV_4,001.12a pra śardha ārta prathamaṃ vipanyāṃ ṛtasya yonā vṛṣabhasya nīḷe /
RV_4,001.12c spārho yuvā vapuṣyo vibhāvā sapta priyāso 'janayanta vṛṣṇe //
RV_4,001.13a asmākam atra pitaro manuṣyā abhi pra sedur ṛtam āśuṣāṇāḥ /
RV_4,001.13c aśmavrajāḥ sudughā vavre antar ud usrā ājann uṣaso huvānāḥ //
RV_4,001.14a te marmṛjata dadṛvāṃso adriṃ tad eṣām anye abhito vi vocan /
RV_4,001.14c paśvayantrāso abhi kāram arcan vidanta jyotiś cakṛpanta dhībhiḥ //
RV_4,001.15a te gavyatā manasā dṛdhram ubdhaṃ gā yemānam pari ṣantam adrim /
RV_4,001.15c dṛḷhaṃ naro vacasā daivyena vrajaṃ gomantam uśijo vi vavruḥ //
RV_4,001.16a te manvata prathamaṃ nāma dhenos triḥ sapta mātuḥ paramāṇi vindan /
RV_4,001.16c taj jānatīr abhy anūṣata vrā āvir bhuvad aruṇīr yaśasā goḥ //
RV_4,001.17a neśat tamo dudhitaṃ rocata dyaur ud devyā uṣaso bhānur arta /
RV_4,001.17c ā sūryo bṛhatas tiṣṭhad ajrāṃ ṛju marteṣu vṛjinā ca paśyan //
RV_4,001.18a ād it paścā bubudhānā vy akhyann ād id ratnaṃ dhārayanta dyubhaktam /
RV_4,001.18c viśve viśvāsu duryāsu devā mitra dhiye varuṇa satyam astu //
RV_4,001.19a acchā voceya śuśucānam agniṃ hotāraṃ viśvabharasaṃ yajiṣṭham /
RV_4,001.19c śucy ūdho atṛṇan na gavām andho na pūtam pariṣiktam aṃśoḥ //
RV_4,001.20a viśveṣām aditir yajñiyānāṃ viśveṣām atithir mānuṣāṇām /
RV_4,001.20c agnir devānām ava āvṛṇānaḥ sumṛḷīko bhavatu jātavedāḥ //
RV_4,002.01a yo martyeṣv amṛta ṛtāvā devo deveṣv aratir nidhāyi /
RV_4,002.01c hotā yajiṣṭho mahnā śucadhyai havyair agnir manuṣa īrayadhyai //
RV_4,002.02a iha tvaṃ sūno sahaso no adya jāto jātāṃ ubhayāṃ antar agne /
RV_4,002.02c dūta īyase yuyujāna ṛṣva ṛjumuṣkān vṛṣaṇaḥ śukrāṃś ca //
RV_4,002.03a atyā vṛdhasnū rohitā ghṛtasnū ṛtasya manye manasā javiṣṭhā /
RV_4,002.03c antar īyase aruṣā yujāno yuṣmāṃś ca devān viśa ā ca martān //
RV_4,002.04a aryamaṇaṃ varuṇam mitram eṣām indrāviṣṇū maruto aśvinota /
RV_4,002.04c svaśvo agne surathaḥ surādhā ed u vaha suhaviṣe janāya //
RV_4,002.05a gomāṃ agne 'vimāṃ aśvī yajño nṛvatsakhā sadam id apramṛṣyaḥ /
RV_4,002.05c iḷāvāṃ eṣo asura prajāvān dīrgho rayiḥ pṛthubudhnaḥ sabhāvān //
RV_4,002.06a yas ta idhmaṃ jabharat siṣvidāno mūrdhānaṃ vā tatapate tvāyā /
RV_4,002.06c bhuvas tasya svatavāṃḥ pāyur agne viśvasmāt sīm aghāyata uruṣya //
RV_4,002.07a yas te bharād anniyate cid annaṃ niśiṣan mandram atithim udīrat /
RV_4,002.07c ā devayur inadhate duroṇe tasmin rayir dhruvo astu dāsvān //
RV_4,002.08a yas tvā doṣā ya uṣasi praśaṃsāt priyaṃ vā tvā kṛṇavate haviṣmān /
RV_4,002.08c aśvo na sve dama ā hemyāvān tam aṃhasaḥ pīparo dāśvāṃsam //
RV_4,002.09a yas tubhyam agne amṛtāya dāśad duvas tve kṛṇavate yatasruk /
RV_4,002.09c na sa rāyā śaśamāno vi yoṣan nainam aṃhaḥ pari varad aghāyoḥ //
RV_4,002.10a yasya tvam agne adhvaraṃ jujoṣo devo martasya sudhitaṃ rarāṇaḥ /
RV_4,002.10c prīted asad dhotrā sā yaviṣṭhāsāma yasya vidhato vṛdhāsaḥ //
RV_4,002.11a cittim acittiṃ cinavad vi vidvān pṛṣṭheva vītā vṛjinā ca martān /
RV_4,002.11c rāye ca naḥ svapatyāya deva ditiṃ ca rāsvāditim uruṣya //
RV_4,002.12a kaviṃ śaśāsuḥ kavayo 'dabdhā nidhārayanto duryāsv āyoḥ /
RV_4,002.12c atas tvaṃ dṛśyāṃ agna etān paḍbhiḥ paśyer adbhutāṃ arya evaiḥ //
RV_4,002.13a tvam agne vāghate supraṇītiḥ sutasomāya vidhate yaviṣṭha /
RV_4,002.13c ratnam bhara śaśamānāya ghṛṣve pṛthu ścandram avase carṣaṇiprāḥ //
RV_4,002.14a adhā ha yad vayam agne tvāyā paḍbhir hastebhiś cakṛmā tanūbhiḥ /
RV_4,002.14c rathaṃ na kranto apasā bhurijor ṛtaṃ yemuḥ sudhya āśuṣāṇāḥ //
RV_4,002.15a adhā mātur uṣasaḥ sapta viprā jāyemahi prathamā vedhaso nṝn /
RV_4,002.15c divas putrā aṅgiraso bhavemādriṃ rujema dhaninaṃ śucantaḥ //
RV_4,002.16a adhā yathā naḥ pitaraḥ parāsaḥ pratnāso agna ṛtam āśuṣāṇāḥ /
RV_4,002.16c śucīd ayan dīdhitim ukthaśāsaḥ kṣāmā bhindanto aruṇīr apa vran //
RV_4,002.17a sukarmāṇaḥ suruco devayanto 'yo na devā janimā dhamantaḥ /
RV_4,002.17c śucanto agniṃ vavṛdhanta indram ūrvaṃ gavyam pariṣadanto agman //
RV_4,002.18a ā yūtheva kṣumati paśvo akhyad devānāṃ yaj janimānty ugra /
RV_4,002.18c martānāṃ cid urvaśīr akṛpran vṛdhe cid arya uparasyāyoḥ //
RV_4,002.19a akarma te svapaso abhūma ṛtam avasrann uṣaso vibhātīḥ /
RV_4,002.19c anūnam agnim purudhā suścandraṃ devasya marmṛjataś cāru cakṣuḥ //
RV_4,002.20a etā te agna ucathāni vedho 'vocāma kavaye tā juṣasva /
RV_4,002.20c uc chocasva kṛṇuhi vasyaso no maho rāyaḥ puruvāra pra yandhi //
RV_4,003.01a ā vo rājānam adhvarasya rudraṃ hotāraṃ satyayajaṃ rodasyoḥ /
RV_4,003.01c agnim purā tanayitnor acittād dhiraṇyarūpam avase kṛṇudhvam //
RV_4,003.02a ayaṃ yoniś cakṛmā yaṃ vayaṃ te jāyeva patya uśatī suvāsāḥ /
RV_4,003.02c arvācīnaḥ parivīto ni ṣīdemā u te svapāka pratīcīḥ //
RV_4,003.03a āśṛṇvate adṛpitāya manma nṛcakṣase sumṛḷīkāya vedhaḥ /
RV_4,003.03c devāya śastim amṛtāya śaṃsa grāveva sotā madhuṣud yam īḷe //
RV_4,003.04a tvaṃ cin naḥ śamyā agne asyā ṛtasya bodhy ṛtacit svādhīḥ /
RV_4,003.04c kadā ta ukthā sadhamādyāni kadā bhavanti sakhyā gṛhe te //
RV_4,003.05a kathā ha tad varuṇāya tvam agne kathā dive garhase kan na āgaḥ /
RV_4,003.05c kathā mitrāya mīḷhuṣe pṛthivyai bravaḥ kad aryamṇe kad bhagāya //
RV_4,003.06a kad dhiṣṇyāsu vṛdhasāno agne kad vātāya pratavase śubhaṃye /
RV_4,003.06c parijmane nāsatyāya kṣe bravaḥ kad agne rudrāya nṛghne //
RV_4,003.07a kathā mahe puṣṭimbharāya pūṣṇe kad rudrāya sumakhāya havirde /
RV_4,003.07c kad viṣṇava urugāyāya reto bravaḥ kad agne śarave bṛhatyai //
RV_4,003.08a kathā śardhāya marutām ṛtāya kathā sūre bṛhate pṛcchyamānaḥ /
RV_4,003.08c prati bravo 'ditaye turāya sādhā divo jātavedaś cikitvān //
RV_4,003.09a ṛtena ṛtaṃ niyatam īḷa ā gor āmā sacā madhumat pakvam agne /
RV_4,003.09c kṛṣṇā satī ruśatā dhāsinaiṣā jāmaryeṇa payasā pīpāya //
RV_4,003.10a ṛtena hi ṣmā vṛṣabhaś cid aktaḥ pumāṃ agniḥ payasā pṛṣṭhyena /
RV_4,003.10c aspandamāno acarad vayodhā vṛṣā śukraṃ duduhe pṛśnir ūdhaḥ //
RV_4,003.11a ṛtenādriṃ vy asan bhidantaḥ sam aṅgiraso navanta gobhiḥ /
RV_4,003.11c śunaṃ naraḥ pari ṣadann uṣāsam āviḥ svar abhavaj jāte agnau //
RV_4,003.12a ṛtena devīr amṛtā amṛktā arṇobhir āpo madhumadbhir agne /
RV_4,003.12c vājī na sargeṣu prastubhānaḥ pra sadam it sravitave dadhanyuḥ //
RV_4,003.13a mā kasya yakṣaṃ sadam id dhuro gā mā veśasya praminato māpeḥ /
RV_4,003.13c mā bhrātur agne anṛjor ṛṇaṃ ver mā sakhyur dakṣaṃ ripor bhujema //
RV_4,003.14a rakṣā ṇo agne tava rakṣaṇebhī rārakṣāṇaḥ sumakha prīṇānaḥ /
RV_4,003.14c prati ṣphura vi ruja vīḍv aṃho jahi rakṣo mahi cid vāvṛdhānam //
RV_4,003.15a ebhir bhava sumanā agne arkair imān spṛśa manmabhiḥ śūra vājān /
RV_4,003.15c uta brahmāṇy aṅgiro juṣasva saṃ te śastir devavātā jareta //
RV_4,003.16a etā viśvā viduṣe tubhyaṃ vedho nīthāny agne niṇyā vacāṃsi /
RV_4,003.16c nivacanā kavaye kāvyāny aśaṃsiṣam matibhir vipra ukthaiḥ //
RV_4,004.01a kṛṇuṣva pājaḥ prasitiṃ na pṛthvīṃ yāhi rājevāmavāṃ ibhena /
RV_4,004.01c tṛṣvīm anu prasitiṃ drūṇāno 'stāsi vidhya rakṣasas tapiṣṭhaiḥ //
RV_4,004.02a tava bhramāsa āśuyā patanty anu spṛśa dhṛṣatā śośucānaḥ /
RV_4,004.02c tapūṃṣy agne juhvā pataṅgān asaṃdito vi sṛja viṣvag ulkāḥ //
RV_4,004.03a prati spaśo vi sṛja tūrṇitamo bhavā pāyur viśo asyā adabdhaḥ /
RV_4,004.03c yo no dūre aghaśaṃso yo anty agne mākiṣ ṭe vyathir ā dadharṣīt //
RV_4,004.04a ud agne tiṣṭha praty ā tanuṣva ny amitrāṃ oṣatāt tigmahete /
RV_4,004.04c yo no arātiṃ samidhāna cakre nīcā taṃ dhakṣy atasaṃ na śuṣkam //
RV_4,004.05a ūrdhvo bhava prati vidhyādhy asmad āviṣ kṛṇuṣva daivyāny agne /
RV_4,004.05c ava sthirā tanuhi yātujūnāṃ jāmim ajāmim pra mṛṇīhi śatrūn //
RV_4,004.06a sa te jānāti sumatiṃ yaviṣṭha ya īvate brahmaṇe gātum airat /
RV_4,004.06c viśvāny asmai sudināni rāyo dyumnāny aryo vi duro abhi dyaut //
RV_4,004.07a sed agne astu subhagaḥ sudānur yas tvā nityena haviṣā ya ukthaiḥ /
RV_4,004.07c piprīṣati sva āyuṣi duroṇe viśved asmai sudinā sāsad iṣṭiḥ //
RV_4,004.08a arcāmi te sumatiṃ ghoṣy arvāk saṃ te vāvātā jaratām iyaṃ gīḥ /
RV_4,004.08c svaśvās tvā surathā marjayemāsme kṣatrāṇi dhārayer anu dyūn //
RV_4,004.09a iha tvā bhūry ā cared upa tman doṣāvastar dīdivāṃsam anu dyūn /
RV_4,004.09c krīḷantas tvā sumanasaḥ sapemābhi dyumnā tasthivāṃso janānām //
RV_4,004.10a yas tvā svaśvaḥ suhiraṇyo agna upayāti vasumatā rathena /
RV_4,004.10c tasya trātā bhavasi tasya sakhā yas ta ātithyam ānuṣag jujoṣat //
RV_4,004.11a maho rujāmi bandhutā vacobhis tan mā pitur gotamād anv iyāya /
RV_4,004.11c tvaṃ no asya vacasaś cikiddhi hotar yaviṣṭha sukrato damūnāḥ //
RV_4,004.12a asvapnajas taraṇayaḥ suśevā atandrāso 'vṛkā aśramiṣṭhāḥ /
RV_4,004.12c te pāyavaḥ sadhryañco niṣadyāgne tava naḥ pāntv amūra //
RV_4,004.13a ye pāyavo māmateyaṃ te agne paśyanto andhaṃ duritād arakṣan /
RV_4,004.13c rarakṣa tān sukṛto viśvavedā dipsanta id ripavo nāha debhuḥ //
RV_4,004.14a tvayā vayaṃ sadhanyas tvotās tava praṇīty aśyāma vājān /
RV_4,004.14c ubhā śaṃsā sūdaya satyatāte 'nuṣṭhuyā kṛṇuhy ahrayāṇa //
RV_4,004.15a ayā te agne samidhā vidhema prati stomaṃ śasyamānaṃ gṛbhāya /
RV_4,004.15c dahāśaso rakṣasaḥ pāhy asmān druho nido mitramaho avadyāt //
RV_4,005.01a vaiśvānarāya mīḷhuṣe sajoṣāḥ kathā dāśemāgnaye bṛhad bhāḥ /
RV_4,005.01c anūnena bṛhatā vakṣathenopa stabhāyad upamin na rodhaḥ //
RV_4,005.02a mā nindata ya imām mahyaṃ rātiṃ devo dadau martyāya svadhāvān /
RV_4,005.02c pākāya gṛtso amṛto vicetā vaiśvānaro nṛtamo yahvo agniḥ //
RV_4,005.03a sāma dvibarhā mahi tigmabhṛṣṭiḥ sahasraretā vṛṣabhas tuviṣmān /
RV_4,005.03c padaṃ na gor apagūḷhaṃ vividvān agnir mahyam pred u vocan manīṣām //
RV_4,005.04a pra tāṃ agnir babhasat tigmajambhas tapiṣṭhena śociṣā yaḥ surādhāḥ /
RV_4,005.04c pra ye minanti varuṇasya dhāma priyā mitrasya cetato dhruvāṇi //
RV_4,005.05a abhrātaro na yoṣaṇo vyantaḥ patiripo na janayo durevāḥ /
RV_4,005.05c pāpāsaḥ santo anṛtā asatyā idam padam ajanatā gabhīram //
RV_4,005.06a idam me agne kiyate pāvakāminate gurum bhāraṃ na manma /
RV_4,005.06c bṛhad dadhātha dhṛṣatā gabhīraṃ yahvam pṛṣṭham prayasā saptadhātu //
RV_4,005.07a tam in nv eva samanā samānam abhi kratvā punatī dhītir aśyāḥ /
RV_4,005.07c sasasya carmann adhi cāru pṛśner agre rupa ārupitaṃ jabāru //
RV_4,005.08a pravācyaṃ vacasaḥ kim me asya guhā hitam upa niṇig vadanti /
RV_4,005.08c yad usriyāṇām apa vār iva vran pāti priyaṃ rupo agram padaṃ veḥ //
RV_4,005.09a idam u tyan mahi mahām anīkaṃ yad usriyā sacata pūrvyaṃ gauḥ /
RV_4,005.09c ṛtasya pade adhi dīdyānaṃ guhā raghuṣyad raghuyad viveda //
RV_4,005.10a adha dyutānaḥ pitroḥ sacāsāmanuta guhyaṃ cāru pṛśneḥ /
RV_4,005.10c mātuṣ pade parame anti ṣad gor vṛṣṇaḥ śociṣaḥ prayatasya jihvā //
RV_4,005.11a ṛtaṃ voce namasā pṛcchyamānas tavāśasā jātavedo yadīdam /
RV_4,005.11c tvam asya kṣayasi yad dha viśvaṃ divi yad u draviṇaṃ yat pṛthivyām //
RV_4,005.12a kiṃ no asya draviṇaṃ kad dha ratnaṃ vi no voco jātavedaś cikitvān /
RV_4,005.12c guhādhvanaḥ paramaṃ yan no asya reku padaṃ na nidānā aganma //
RV_4,005.13a kā maryādā vayunā kad dha vāmam acchā gamema raghavo na vājam /
RV_4,005.13c kadā no devīr amṛtasya patnīḥ sūro varṇena tatanann uṣāsaḥ //
RV_4,005.14a anireṇa vacasā phalgvena pratītyena kṛdhunātṛpāsaḥ /
RV_4,005.14c adhā te agne kim ihā vadanty anāyudhāsa āsatā sacantām //
RV_4,005.15a asya śriye samidhānasya vṛṣṇo vasor anīkaṃ dama ā ruroca /
RV_4,005.15c ruśad vasānaḥ sudṛśīkarūpaḥ kṣitir na rāyā puruvāro adyaut //
RV_4,006.01a ūrdhva ū ṣu ṇo adhvarasya hotar agne tiṣṭha devatātā yajīyān /
RV_4,006.01c tvaṃ hi viśvam abhy asi manma pra vedhasaś cit tirasi manīṣām //
RV_4,006.02a amūro hotā ny asādi vikṣv agnir mandro vidatheṣu pracetāḥ /
RV_4,006.02c ūrdhvam bhānuṃ savitevāśren meteva dhūmaṃ stabhāyad upa dyām //
RV_4,006.03a yatā sujūrṇī rātinī ghṛtācī pradakṣiṇid devatātim urāṇaḥ /
RV_4,006.03c ud u svarur navajā nākraḥ paśvo anakti sudhitaḥ sumekaḥ //
RV_4,006.04a stīrṇe barhiṣi samidhāne agnā ūrdhvo adhvaryur jujuṣāṇo asthāt /
RV_4,006.04c pary agniḥ paśupā na hotā triviṣṭy eti pradiva urāṇaḥ //
RV_4,006.05a pari tmanā mitadrur eti hotāgnir mandro madhuvacā ṛtāvā /
RV_4,006.05c dravanty asya vājino na śokā bhayante viśvā bhuvanā yad abhrāṭ //
RV_4,006.06a bhadrā te agne svanīka saṃdṛg ghorasya sato viṣuṇasya cāruḥ /
RV_4,006.06c na yat te śocis tamasā varanta na dhvasmānas tanvī repa ā dhuḥ //
RV_4,006.07a na yasya sātur janitor avāri na mātarāpitarā nū cid iṣṭau /
RV_4,006.07c adhā mitro na sudhitaḥ pāvako 'gnir dīdāya mānuṣīṣu vikṣu //
RV_4,006.08a dvir yam pañca jījanan saṃvasānāḥ svasāro agnim mānuṣīṣu vikṣu /
RV_4,006.08c uṣarbudham atharyo na dantaṃ śukraṃ svāsam paraśuṃ na tigmam //
RV_4,006.09a tava tye agne harito ghṛtasnā rohitāsa ṛjvañcaḥ svañcaḥ /
RV_4,006.09c aruṣāso vṛṣaṇa ṛjumuṣkā ā devatātim ahvanta dasmāḥ //
RV_4,006.10a ye ha tye te sahamānā ayāsas tveṣāso agne arcayaś caranti /
RV_4,006.10c śyenāso na duvasanāso arthaṃ tuviṣvaṇaso mārutaṃ na śardhaḥ //
RV_4,006.11a akāri brahma samidhāna tubhyaṃ śaṃsāty ukthaṃ yajate vy ū dhāḥ /
RV_4,006.11c hotāram agnim manuṣo ni ṣedur namasyanta uśijaḥ śaṃsam āyoḥ //
RV_4,007.01a ayam iha prathamo dhāyi dhātṛbhir hotā yajiṣṭho adhvareṣv īḍyaḥ /
RV_4,007.01c yam apnavāno bhṛgavo virurucur vaneṣu citraṃ vibhvaṃ viśe-viśe //
RV_4,007.02a agne kadā ta ānuṣag bhuvad devasya cetanam /
RV_4,007.02c adhā hi tvā jagṛbhrire martāso vikṣv īḍyam //
RV_4,007.03a ṛtāvānaṃ vicetasam paśyanto dyām iva stṛbhiḥ /
RV_4,007.03c viśveṣām adhvarāṇāṃ haskartāraṃ dame-dame //
RV_4,007.04a āśuṃ dūtaṃ vivasvato viśvā yaś carṣaṇīr abhi /
RV_4,007.04c ā jabhruḥ ketum āyavo bhṛgavāṇaṃ viśe-viśe //
RV_4,007.05a tam īṃ hotāram ānuṣak cikitvāṃsaṃ ni ṣedire /
RV_4,007.05c raṇvam pāvakaśociṣaṃ yajiṣṭhaṃ sapta dhāmabhiḥ //
RV_4,007.06a taṃ śaśvatīṣu mātṛṣu vana ā vītam aśritam /
RV_4,007.06c citraṃ santaṃ guhā hitaṃ suvedaṃ kūcidarthinam //
RV_4,007.07a sasasya yad viyutā sasminn ūdhann ṛtasya dhāman raṇayanta devāḥ /
RV_4,007.07c mahāṃ agnir namasā rātahavyo ver adhvarāya sadam id ṛtāvā //
RV_4,007.08a ver adhvarasya dūtyāni vidvān ubhe antā rodasī saṃcikitvān /
RV_4,007.08c dūta īyase pradiva urāṇo viduṣṭaro diva ārodhanāni //
RV_4,007.09a kṛṣṇaṃ ta ema ruśataḥ puro bhāś cariṣṇv arcir vapuṣām id ekam /
RV_4,007.09c yad apravītā dadhate ha garbhaṃ sadyaś cij jāto bhavasīd u dūtaḥ //
RV_4,007.10a sadyo jātasya dadṛśānam ojo yad asya vāto anuvāti śociḥ /
RV_4,007.10c vṛṇakti tigmām ataseṣu jihvāṃ sthirā cid annā dayate vi jambhaiḥ //
RV_4,007.11a tṛṣu yad annā tṛṣuṇā vavakṣa tṛṣuṃ dūtaṃ kṛṇute yahvo agniḥ /
RV_4,007.11c vātasya meḷiṃ sacate nijūrvann āśuṃ na vājayate hinve arvā //
RV_4,008.01a dūtaṃ vo viśvavedasaṃ havyavāham amartyam /
RV_4,008.01c yajiṣṭham ṛñjase girā //
RV_4,008.02a sa hi vedā vasudhitim mahāṃ ārodhanaṃ divaḥ /
RV_4,008.02c sa devāṃ eha vakṣati //
RV_4,008.03a sa veda deva ānamaṃ devāṃ ṛtāyate dame /
RV_4,008.03c dāti priyāṇi cid vasu //
RV_4,008.04a sa hotā sed u dūtyaṃ cikitvāṃ antar īyate /
RV_4,008.04c vidvāṃ ārodhanaṃ divaḥ //
RV_4,008.05a te syāma ye agnaye dadāśur havyadātibhiḥ /
RV_4,008.05c ya īm puṣyanta indhate //
RV_4,008.06a te rāyā te suvīryaiḥ sasavāṃso vi śṛṇvire /
RV_4,008.06c ye agnā dadhire duvaḥ //
RV_4,008.07a asme rāyo dive-dive saṃ carantu puruspṛhaḥ /
RV_4,008.07c asme vājāsa īratām //
RV_4,008.08a sa vipraś carṣaṇīnāṃ śavasā mānuṣāṇām /
RV_4,008.08c ati kṣipreva vidhyati //
RV_4,009.01a agne mṛḷa mahāṃ asi ya īm ā devayuṃ janam /
RV_4,009.01c iyetha barhir āsadam //
RV_4,009.02a sa mānuṣīṣu dūḷabho vikṣu prāvīr amartyaḥ /
RV_4,009.02c dūto viśveṣām bhuvat //
RV_4,009.03a sa sadma pari ṇīyate hotā mandro diviṣṭiṣu /
RV_4,009.03c uta potā ni ṣīdati //
RV_4,009.04a uta gnā agnir adhvara uto gṛhapatir dame /
RV_4,009.04c uta brahmā ni ṣīdati //
RV_4,009.05a veṣi hy adhvarīyatām upavaktā janānām /
RV_4,009.05b havyā ca mānuṣāṇām //
RV_4,009.06a veṣīd v asya dūtyaṃ yasya jujoṣo adhvaram /
RV_4,009.06b havyam martasya voḷhave //
RV_4,009.07a asmākaṃ joṣy adhvaram asmākaṃ yajñam aṅgiraḥ /
RV_4,009.07c asmākaṃ śṛṇudhī havam //
RV_4,009.08a pari te dūḷabho ratho 'smāṃ aśnotu viśvataḥ /
RV_4,009.08c yena rakṣasi dāśuṣaḥ //
RV_4,010.01a agne tam adyāśvaṃ na stomaiḥ kratuṃ na bhadraṃ hṛdispṛśam /
RV_4,010.01c ṛdhyāmā ta ohaiḥ //
RV_4,010.02a adhā hy agne krator bhadrasya dakṣasya sādhoḥ /
RV_4,010.02c rathīr ṛtasya bṛhato babhūtha //
RV_4,010.03a ebhir no arkair bhavā no arvāṅ svar ṇa jyotiḥ /
RV_4,010.03c agne viśvebhiḥ sumanā anīkaiḥ //
RV_4,010.04a ābhiṣ ṭe adya gīrbhir gṛṇanto 'gne dāśema /
RV_4,010.04c pra te divo na stanayanti śuṣmāḥ //
RV_4,010.05a tava svādiṣṭhāgne saṃdṛṣṭir idā cid ahna idā cid aktoḥ /
RV_4,010.05c śriye rukmo na rocata upāke //
RV_4,010.06a ghṛtaṃ na pūtaṃ tanūr arepāḥ śuci hiraṇyam /
RV_4,010.06c tat te rukmo na rocata svadhāvaḥ //
RV_4,010.07a kṛtaṃ cid dhi ṣmā sanemi dveṣo 'gna inoṣi martāt /
RV_4,010.07c itthā yajamānād ṛtāvaḥ //
RV_4,010.08a śivā naḥ sakhyā santu bhrātrāgne deveṣu yuṣme /
RV_4,010.08c sā no nābhiḥ sadane sasminn ūdhan //
RV_4,011.01a bhadraṃ te agne sahasinn anīkam upāka ā rocate sūryasya /
RV_4,011.01c ruśad dṛśe dadṛśe naktayā cid arūkṣitaṃ dṛśa ā rūpe annam //
RV_4,011.02a vi ṣāhy agne gṛṇate manīṣāṃ khaṃ vepasā tuvijāta stavānaḥ /
RV_4,011.02c viśvebhir yad vāvanaḥ śukra devais tan no rāsva sumaho bhūri manma //
RV_4,011.03a tvad agne kāvyā tvan manīṣās tvad ukthā jāyante rādhyāni /
RV_4,011.03c tvad eti draviṇaṃ vīrapeśā itthādhiye dāśuṣe martyāya //
RV_4,011.04a tvad vājī vājambharo vihāyā abhiṣṭikṛj jāyate satyaśuṣmaḥ /
RV_4,011.04c tvad rayir devajūto mayobhus tvad āśur jūjuvāṃ agne arvā //
RV_4,011.05a tvām agne prathamaṃ devayanto devam martā amṛta mandrajihvam /
RV_4,011.05c dveṣoyutam ā vivāsanti dhībhir damūnasaṃ gṛhapatim amūram //
RV_4,011.06a āre asmad amatim āre aṃha āre viśvāṃ durmatiṃ yan nipāsi /
RV_4,011.06c doṣā śivaḥ sahasaḥ sūno agne yaṃ deva ā cit sacase svasti //
RV_4,012.01a yas tvām agna inadhate yatasruk tris te annaṃ kṛṇavat sasminn ahan /
RV_4,012.01c sa su dyumnair abhy astu prasakṣat tava kratvā jātavedaś cikitvān //
RV_4,012.02a idhmaṃ yas te jabharac chaśramāṇo maho agne anīkam ā saparyan /
RV_4,012.02c sa idhānaḥ prati doṣām uṣāsam puṣyan rayiṃ sacate ghnann amitrān //
RV_4,012.03a agnir īśe bṛhataḥ kṣatriyasyāgnir vājasya paramasya rāyaḥ /
RV_4,012.03c dadhāti ratnaṃ vidhate yaviṣṭho vy ānuṣaṅ martyāya svadhāvān //
RV_4,012.04a yac cid dhi te puruṣatrā yaviṣṭhācittibhiś cakṛmā kac cid āgaḥ /
RV_4,012.04c kṛdhī ṣv asmāṃ aditer anāgān vy enāṃsi śiśratho viṣvag agne //
RV_4,012.05a mahaś cid agna enaso abhīka ūrvād devānām uta martyānām /
RV_4,012.05c mā te sakhāyaḥ sadam id riṣāma yacchā tokāya tanayāya śaṃ yoḥ //
RV_4,012.06a yathā ha tyad vasavo gauryaṃ cit padi ṣitām amuñcatā yajatrāḥ /
RV_4,012.06c evo ṣv asman muñcatā vy aṃhaḥ pra tāry agne prataraṃ na āyuḥ //
RV_4,013.01a praty agnir uṣasām agram akhyad vibhātīnāṃ sumanā ratnadheyam /
RV_4,013.01c yātam aśvinā sukṛto duroṇam ut sūryo jyotiṣā deva eti //
RV_4,013.02a ūrdhvam bhānuṃ savitā devo aśred drapsaṃ davidhvad gaviṣo na satvā /
RV_4,013.02c anu vrataṃ varuṇo yanti mitro yat sūryaṃ divy ārohayanti //
RV_4,013.03a yaṃ sīm akṛṇvan tamase vipṛce dhruvakṣemā anavasyanto artham /
RV_4,013.03c taṃ sūryaṃ haritaḥ sapta yahvī spaśaṃ viśvasya jagato vahanti //
RV_4,013.04a vahiṣṭhebhir viharan yāsi tantum avavyayann asitaṃ deva vasma /
RV_4,013.04c davidhvato raśmayaḥ sūryasya carmevāvādhus tamo apsv antaḥ //
RV_4,013.05a anāyato anibaddhaḥ kathāyaṃ nyaṅṅ uttāno 'va padyate na /
RV_4,013.05c kayā yāti svadhayā ko dadarśa diva skambhaḥ samṛtaḥ pāti nākam //
RV_4,014.01a praty agnir uṣaso jātavedā akhyad devo rocamānā mahobhiḥ /
RV_4,014.01c ā nāsatyorugāyā rathenemaṃ yajñam upa no yātam accha //
RV_4,014.02a ūrdhvaṃ ketuṃ savitā devo aśrej jyotir viśvasmai bhuvanāya kṛṇvan /
RV_4,014.02c āprā dyāvāpṛthivī antarikṣaṃ vi sūryo raśmibhiś cekitānaḥ //
RV_4,014.03a āvahanty aruṇīr jyotiṣāgān mahī citrā raśmibhiś cekitānā /
RV_4,014.03c prabodhayantī suvitāya devy uṣā īyate suyujā rathena //
RV_4,014.04a ā vāṃ vahiṣṭhā iha te vahantu rathā aśvāsa uṣaso vyuṣṭau /
RV_4,014.04c ime hi vām madhupeyāya somā asmin yajñe vṛṣaṇā mādayethām //
RV_4,014.05a anāyato anibaddhaḥ kathāyaṃ nyaṅṅ uttāno 'va padyate na /
RV_4,014.05c kayā yāti svadhayā ko dadarśa diva skambhaḥ samṛtaḥ pāti nākam //
RV_4,015.01a agnir hotā no adhvare vājī san pari ṇīyate /
RV_4,015.01c devo deveṣu yajñiyaḥ //
RV_4,015.02a pari triviṣṭy adhvaraṃ yāty agnī rathīr iva /
RV_4,015.02c ā deveṣu prayo dadhat //
RV_4,015.03a pari vājapatiḥ kavir agnir havyāny akramīt /
RV_4,015.03c dadhad ratnāni dāśuṣe //
RV_4,015.04a ayaṃ yaḥ sṛñjaye puro daivavāte samidhyate /
RV_4,015.04c dyumāṃ amitradambhanaḥ //
RV_4,015.05a asya ghā vīra īvato 'gner īśīta martyaḥ /
RV_4,015.05c tigmajambhasya mīḷhuṣaḥ //
RV_4,015.06a tam arvantaṃ na sānasim aruṣaṃ na divaḥ śiśum /
RV_4,015.06c marmṛjyante dive-dive //
RV_4,015.07a bodhad yan mā haribhyāṃ kumāraḥ sāhadevyaḥ /
RV_4,015.07c acchā na hūta ud aram //
RV_4,015.08a uta tyā yajatā harī kumārāt sāhadevyāt /
RV_4,015.08c prayatā sadya ā dade //
RV_4,015.09a eṣa vāṃ devāv aśvinā kumāraḥ sāhadevyaḥ /
RV_4,015.09c dīrghāyur astu somakaḥ //
RV_4,015.10a taṃ yuvaṃ devāv aśvinā kumāraṃ sāhadevyam /
RV_4,015.10c dīrghāyuṣaṃ kṛṇotana //
RV_4,016.01a ā satyo yātu maghavāṃ ṛjīṣī dravantv asya haraya upa naḥ /
RV_4,016.01c tasmā id andhaḥ suṣumā sudakṣam ihābhipitvaṃ karate gṛṇānaḥ //
RV_4,016.02a ava sya śūrādhvano nānte 'smin no adya savane mandadhyai /
RV_4,016.02c śaṃsāty uktham uśaneva vedhāś cikituṣe asuryāya manma //
RV_4,016.03a kavir na niṇyaṃ vidathāni sādhan vṛṣā yat sekaṃ vipipāno arcāt /
RV_4,016.03c diva itthā jījanat sapta kārūn ahnā cic cakrur vayunā gṛṇantaḥ //
RV_4,016.04a svar yad vedi sudṛśīkam arkair mahi jyotī rurucur yad dha vastoḥ /
RV_4,016.04c andhā tamāṃsi dudhitā vicakṣe nṛbhyaś cakāra nṛtamo abhiṣṭau //
RV_4,016.05a vavakṣa indro amitam ṛjīṣy ubhe ā paprau rodasī mahitvā /
RV_4,016.05c ataś cid asya mahimā vi recy abhi yo viśvā bhuvanā babhūva //
RV_4,016.06a viśvāni śakro naryāṇi vidvān apo rireca sakhibhir nikāmaiḥ /
RV_4,016.06c aśmānaṃ cid ye bibhidur vacobhir vrajaṃ gomantam uśijo vi vavruḥ //
RV_4,016.07a apo vṛtraṃ vavrivāṃsam parāhan prāvat te vajram pṛthivī sacetāḥ /
RV_4,016.07c prārṇāṃsi samudriyāṇy ainoḥ patir bhavañ chavasā śūra dhṛṣṇo //
RV_4,016.08a apo yad adrim puruhūta dardar āvir bhuvat saramā pūrvyaṃ te /
RV_4,016.08c sa no netā vājam ā darṣi bhūriṃ gotrā rujann aṅgirobhir gṛṇānaḥ //
RV_4,016.09a acchā kaviṃ nṛmaṇo gā abhiṣṭau svarṣātā maghavan nādhamānam /
RV_4,016.09c ūtibhis tam iṣaṇo dyumnahūtau ni māyāvān abrahmā dasyur arta //
RV_4,016.10a ā dasyughnā manasā yāhy astam bhuvat te kutsaḥ sakhye nikāmaḥ /
RV_4,016.10c sve yonau ni ṣadataṃ sarūpā vi vāṃ cikitsad ṛtacid dha nārī //
RV_4,016.11a yāsi kutsena saratham avasyus todo vātasya haryor īśānaḥ /
RV_4,016.11c ṛjrā vājaṃ na gadhyaṃ yuyūṣan kavir yad ahan pāryāya bhūṣāt //
RV_4,016.12a kutsāya śuṣṇam aśuṣaṃ ni barhīḥ prapitve ahnaḥ kuyavaṃ sahasrā /
RV_4,016.12c sadyo dasyūn pra mṛṇa kutsyena pra sūraś cakraṃ vṛhatād abhīke //
RV_4,016.13a tvam piprum mṛgayaṃ śūśuvāṃsam ṛjiśvane vaidathināya randhīḥ /
RV_4,016.13c pañcāśat kṛṣṇā ni vapaḥ sahasrātkaṃ na puro jarimā vi dardaḥ //
RV_4,016.14a sūra upāke tanvaṃ dadhāno vi yat te cety amṛtasya varpaḥ /
RV_4,016.14c mṛgo na hastī taviṣīm uṣāṇaḥ siṃho na bhīma āyudhāni bibhrat //
RV_4,016.15a indraṃ kāmā vasūyanto agman svarmīḷhe na savane cakānāḥ /
RV_4,016.15c śravasyavaḥ śaśamānāsa ukthair oko na raṇvā sudṛśīva puṣṭiḥ //
RV_4,016.16a tam id va indraṃ suhavaṃ huvema yas tā cakāra naryā purūṇi /
RV_4,016.16c yo māvate jaritre gadhyaṃ cin makṣū vājam bharati spārharādhāḥ //
RV_4,016.17a tigmā yad antar aśaniḥ patāti kasmiñ cic chūra muhuke janānām /
RV_4,016.17c ghorā yad arya samṛtir bhavāty adha smā nas tanvo bodhi gopāḥ //
RV_4,016.18a bhuvo 'vitā vāmadevasya dhīnām bhuvaḥ sakhāvṛko vājasātau /
RV_4,016.18c tvām anu pramatim ā jaganmoruśaṃso jaritre viśvadha syāḥ //
RV_4,016.19a ebhir nṛbhir indra tvāyubhiṣ ṭvā maghavadbhir maghavan viśva ājau /
RV_4,016.19c dyāvo na dyumnair abhi santo aryaḥ kṣapo madema śaradaś ca pūrvīḥ //
RV_4,016.20a eved indrāya vṛṣabhāya vṛṣṇe brahmākarma bhṛgavo na ratham /
RV_4,016.20c nū cid yathā naḥ sakhyā viyoṣad asan na ugro 'vitā tanūpāḥ //
RV_4,016.21a nū ṣṭuta indra nū gṛṇāna iṣaṃ jaritre nadyo na pīpeḥ /
RV_4,016.21c akāri te harivo brahma navyaṃ dhiyā syāma rathyaḥ sadāsāḥ //
RV_4,017.01a tvam mahāṃ indra tubhyaṃ ha kṣā anu kṣatram maṃhanā manyata dyauḥ /
RV_4,017.01c tvaṃ vṛtraṃ śavasā jaghanvān sṛjaḥ sindhūṃr ahinā jagrasānān //
RV_4,017.02a tava tviṣo janiman rejata dyau rejad bhūmir bhiyasā svasya manyoḥ /
RV_4,017.02c ṛghāyanta subhvaḥ parvatāsa ārdan dhanvāni sarayanta āpaḥ //
RV_4,017.03a bhinad giriṃ śavasā vajram iṣṇann āviṣkṛṇvānaḥ sahasāna ojaḥ /
RV_4,017.03c vadhīd vṛtraṃ vajreṇa mandasānaḥ sarann āpo javasā hatavṛṣṇīḥ //
RV_4,017.04a suvīras te janitā manyata dyaur indrasya kartā svapastamo bhūt /
RV_4,017.04c ya īṃ jajāna svaryaṃ suvajram anapacyutaṃ sadaso na bhūma //
RV_4,017.05a ya eka ic cyāvayati pra bhūmā rājā kṛṣṭīnām puruhūta indraḥ /
RV_4,017.05c satyam enam anu viśve madanti rātiṃ devasya gṛṇato maghonaḥ //
RV_4,017.06a satrā somā abhavann asya viśve satrā madāso bṛhato madiṣṭhāḥ /
RV_4,017.06c satrābhavo vasupatir vasūnāṃ datre viśvā adhithā indra kṛṣṭīḥ //
RV_4,017.07a tvam adha prathamaṃ jāyamāno 'me viśvā adhithā indra kṛṣṭīḥ /
RV_4,017.07c tvam prati pravata āśayānam ahiṃ vajreṇa maghavan vi vṛścaḥ //
RV_4,017.08a satrāhaṇaṃ dādhṛṣiṃ tumram indram mahām apāraṃ vṛṣabhaṃ suvajram /
RV_4,017.08c hantā yo vṛtraṃ sanitota vājaṃ dātā maghāni maghavā surādhāḥ //
RV_4,017.09a ayaṃ vṛtaś cātayate samīcīr ya ājiṣu maghavā śṛṇva ekaḥ /
RV_4,017.09c ayaṃ vājam bharati yaṃ sanoty asya priyāsaḥ sakhye syāma //
RV_4,017.10a ayaṃ śṛṇve adha jayann uta ghnann ayam uta pra kṛṇute yudhā gāḥ /
RV_4,017.10c yadā satyaṃ kṛṇute manyum indro viśvaṃ dṛḷham bhayata ejad asmāt //
RV_4,017.11a sam indro gā ajayat saṃ hiraṇyā sam aśviyā maghavā yo ha pūrvīḥ /
RV_4,017.11c ebhir nṛbhir nṛtamo asya śākai rāyo vibhaktā sambharaś ca vasvaḥ //
RV_4,017.12a kiyat svid indro adhy eti mātuḥ kiyat pitur janitur yo jajāna /
RV_4,017.12c yo asya śuṣmam muhukair iyarti vāto na jūta stanayadbhir abhraiḥ //
RV_4,017.13a kṣiyantaṃ tvam akṣiyantaṃ kṛṇotīyarti reṇum maghavā samoham /
RV_4,017.13c vibhañjanur aśanimāṃ iva dyaur uta stotāram maghavā vasau dhāt //
RV_4,017.14a ayaṃ cakram iṣaṇat sūryasya ny etaśaṃ rīramat sasṛmāṇam /
RV_4,017.14b ā kṛṣṇa īṃ juhurāṇo jigharti tvaco budhne rajaso asya yonau //
RV_4,017.15a asiknyāṃ yajamāno na hotā //
RV_4,017.16a gavyanta indraṃ sakhyāya viprā aśvāyanto vṛṣaṇaṃ vājayantaḥ /
RV_4,017.16c janīyanto janidām akṣitotim ā cyāvayāmo 'vate na kośam //
RV_4,017.17a trātā no bodhi dadṛśāna āpir abhikhyātā marḍitā somyānām /
RV_4,017.17c sakhā pitā pitṛtamaḥ pitṝṇāṃ kartem u lokam uśate vayodhāḥ //
RV_4,017.18a sakhīyatām avitā bodhi sakhā gṛṇāna indra stuvate vayo dhāḥ /
RV_4,017.18c vayaṃ hy ā te cakṛmā sabādha ābhiḥ śamībhir mahayanta indra //
RV_4,017.19a stuta indro maghavā yad dha vṛtrā bhūrīṇy eko apratīni hanti /
RV_4,017.19c asya priyo jaritā yasya śarman nakir devā vārayante na martāḥ //
RV_4,017.20a evā na indro maghavā virapśī karat satyā carṣaṇīdhṛd anarvā /
RV_4,017.20c tvaṃ rājā januṣāṃ dhehy asme adhi śravo māhinaṃ yaj jaritre //
RV_4,017.21a nū ṣṭuta indra nū gṛṇāna iṣaṃ jaritre nadyo na pīpeḥ /
RV_4,017.21c akāri te harivo brahma navyaṃ dhiyā syāma rathyaḥ sadāsāḥ //
RV_4,018.01a ayam panthā anuvittaḥ purāṇo yato devā udajāyanta viśve /
RV_4,018.01c ataś cid ā janiṣīṣṭa pravṛddho mā mātaram amuyā pattave kaḥ //
RV_4,018.02a nāham ato nir ayā durgahaitat tiraścatā pārśvān nir gamāṇi /
RV_4,018.02c bahūni me akṛtā kartvāni yudhyai tvena saṃ tvena pṛcchai //
RV_4,018.03a parāyatīm mātaram anv acaṣṭa na nānu gāny anu nū gamāni /
RV_4,018.03c tvaṣṭur gṛhe apibat somam indraḥ śatadhanyaṃ camvoḥ sutasya //
RV_4,018.04a kiṃ sa ṛdhak kṛṇavad yaṃ sahasram māso jabhāra śaradaś ca pūrvīḥ /
RV_4,018.04c nahī nv asya pratimānam asty antar jāteṣūta ye janitvāḥ //
RV_4,018.05a avadyam iva manyamānā guhākar indram mātā vīryeṇā nyṛṣṭam /
RV_4,018.05c athod asthāt svayam atkaṃ vasāna ā rodasī apṛṇāj jāyamānaḥ //
RV_4,018.06a etā arṣanty alalābhavantīr ṛtāvarīr iva saṃkrośamānāḥ /
RV_4,018.06c etā vi pṛccha kim idam bhananti kam āpo adrim paridhiṃ rujanti //
RV_4,018.07a kim u ṣvid asmai nivido bhanantendrasyāvadyaṃ didhiṣanta āpaḥ /
RV_4,018.07c mamaitān putro mahatā vadhena vṛtraṃ jaghanvāṃ asṛjad vi sindhūn //
RV_4,018.08a mamac cana tvā yuvatiḥ parāsa mamac cana tvā kuṣavā jagāra /
RV_4,018.08c mamac cid āpaḥ śiśave mamṛḍyur mamac cid indraḥ sahasod atiṣṭhat //
RV_4,018.09a mamac cana te maghavan vyaṃso nivividhvāṃ apa hanū jaghāna /
RV_4,018.09c adhā nividdha uttaro babhūvāñ chiro dāsasya sam piṇag vadhena //
RV_4,018.10a gṛṣṭiḥ sasūva sthaviraṃ tavāgām anādhṛṣyaṃ vṛṣabhaṃ tumram indram /
RV_4,018.10c arīḷhaṃ vatsaṃ carathāya mātā svayaṃ gātuṃ tanva icchamānam //
RV_4,018.11a uta mātā mahiṣam anv avenad amī tvā jahati putra devāḥ /
RV_4,018.11c athābravīd vṛtram indro haniṣyan sakhe viṣṇo vitaraṃ vi kramasva //
RV_4,018.12a kas te mātaraṃ vidhavām acakrac chayuṃ kas tvām ajighāṃsac carantam /
RV_4,018.12c kas te devo adhi mārḍīka āsīd yat prākṣiṇāḥ pitaram pādagṛhya //
RV_4,018.13a avartyā śuna āntrāṇi pece na deveṣu vivide marḍitāram /
RV_4,018.13c apaśyaṃ jāyām amahīyamānām adhā me śyeno madhv ā jabhāra //
RV_4,019.01a evā tvām indra vajrinn atra viśve devāsaḥ suhavāsa ūmāḥ /
RV_4,019.01c mahām ubhe rodasī vṛddham ṛṣvaṃ nir ekam id vṛṇate vṛtrahatye //
RV_4,019.02a avāsṛjanta jivrayo na devā bhuvaḥ samrāḷ indra satyayoniḥ /
RV_4,019.02c ahann ahim pariśayānam arṇaḥ pra vartanīr arado viśvadhenāḥ //
RV_4,019.03a atṛpṇuvantaṃ viyatam abudhyam abudhyamānaṃ suṣupāṇam indra /
RV_4,019.03c sapta prati pravata āśayānam ahiṃ vajreṇa vi riṇā aparvan //
RV_4,019.04a akṣodayac chavasā kṣāma budhnaṃ vār ṇa vātas taviṣībhir indraḥ /
RV_4,019.04c dṛḷhāny aubhnād uśamāna ojo 'vābhinat kakubhaḥ parvatānām //
RV_4,019.05a abhi pra dadrur janayo na garbhaṃ rathā iva pra yayuḥ sākam adrayaḥ /
RV_4,019.05c atarpayo visṛta ubja ūrmīn tvaṃ vṛtāṃ ariṇā indra sindhūn //
RV_4,019.06a tvam mahīm avaniṃ viśvadhenāṃ turvītaye vayyāya kṣarantīm /
RV_4,019.06c aramayo namasaijad arṇaḥ sutaraṇāṃ akṛṇor indra sindhūn //
RV_4,019.07a prāgruvo nabhanvo na vakvā dhvasrā apinvad yuvatīr ṛtajñāḥ /
RV_4,019.07c dhanvāny ajrāṃ apṛṇak tṛṣāṇāṃ adhog indra staryo daṃsupatnīḥ //
RV_4,019.08a pūrvīr uṣasaḥ śaradaś ca gūrtā vṛtraṃ jaghanvāṃ asṛjad vi sindhūn /
RV_4,019.08c pariṣṭhitā atṛṇad badbadhānāḥ sīrā indraḥ sravitave pṛthivyā //
RV_4,019.09a vamrībhiḥ putram agruvo adānaṃ niveśanād dhariva ā jabhartha /
RV_4,019.09c vy andho akhyad ahim ādadāno nir bhūd ukhacchit sam aranta parva //
RV_4,019.10a pra te pūrvāṇi karaṇāni viprāvidvāṃ āha viduṣe karāṃsi /
RV_4,019.10c yathā-yathā vṛṣṇyāni svagūrtāpāṃsi rājan naryāviveṣīḥ //
RV_4,019.11a nū ṣṭuta indra nū gṛṇāna iṣaṃ jaritre nadyo na pīpeḥ /
RV_4,019.11c akāri te harivo brahma navyaṃ dhiyā syāma rathyaḥ sadāsāḥ //
RV_4,020.01a ā na indro dūrād ā na āsād abhiṣṭikṛd avase yāsad ugraḥ /
RV_4,020.01c ojiṣṭhebhir nṛpatir vajrabāhuḥ saṃge samatsu turvaṇiḥ pṛtanyūn //
RV_4,020.02a ā na indro haribhir yātv acchārvācīno 'vase rādhase ca /
RV_4,020.02c tiṣṭhāti vajrī maghavā virapśīmaṃ yajñam anu no vājasātau //
RV_4,020.03a imaṃ yajñaṃ tvam asmākam indra puro dadhat saniṣyasi kratuṃ naḥ /
RV_4,020.03c śvaghnīva vajrin sanaye dhanānāṃ tvayā vayam arya ājiṃ jayema //
RV_4,020.04a uśann u ṣu ṇaḥ sumanā upāke somasya nu suṣutasya svadhāvaḥ /
RV_4,020.04c pā indra pratibhṛtasya madhvaḥ sam andhasā mamadaḥ pṛṣṭhyena //
RV_4,020.05a vi yo rarapśa ṛṣibhir navebhir vṛkṣo na pakvaḥ sṛṇyo na jetā /
RV_4,020.05c maryo na yoṣām abhi manyamāno 'cchā vivakmi puruhūtam indram //
RV_4,020.06a girir na yaḥ svatavāṃ ṛṣva indraḥ sanād eva sahase jāta ugraḥ /
RV_4,020.06c ādartā vajraṃ sthaviraṃ na bhīma udneva kośaṃ vasunā nyṛṣṭam //
RV_4,020.07a na yasya vartā januṣā nv asti na rādhasa āmarītā maghasya /
RV_4,020.07c udvāvṛṣāṇas taviṣīva ugrāsmabhyaṃ daddhi puruhūta rāyaḥ //
RV_4,020.08a īkṣe rāyaḥ kṣayasya carṣaṇīnām uta vrajam apavartāsi gonām /
RV_4,020.08c śikṣānaraḥ samitheṣu prahāvān vasvo rāśim abhinetāsi bhūrim //
RV_4,020.09a kayā tac chṛṇve śacyā śaciṣṭho yayā kṛṇoti muhu kā cid ṛṣvaḥ /
RV_4,020.09c puru dāśuṣe vicayiṣṭho aṃho 'thā dadhāti draviṇaṃ jaritre //
RV_4,020.10a mā no mardhīr ā bharā daddhi tan naḥ pra dāśuṣe dātave bhūri yat te /
RV_4,020.10c navye deṣṇe śaste asmin ta ukthe pra bravāma vayam indra stuvantaḥ //
RV_4,020.11a nū ṣṭuta indra nū gṛṇāna iṣaṃ jaritre nadyo na pīpeḥ /
RV_4,020.11c akāri te harivo brahma navyaṃ dhiyā syāma rathyaḥ sadāsāḥ //
RV_4,021.01a ā yātv indro 'vasa upa na iha stutaḥ sadhamād astu śūraḥ /
RV_4,021.01c vāvṛdhānas taviṣīr yasya pūrvīr dyaur na kṣatram abhibhūti puṣyāt //
RV_4,021.02a tasyed iha stavatha vṛṣṇyāni tuvidyumnasya tuvirādhaso nṝn /
RV_4,021.02c yasya kratur vidathyo na samrāṭ sāhvān tarutro abhy asti kṛṣṭīḥ //
RV_4,021.03a ā yātv indro diva ā pṛthivyā makṣū samudrād uta vā purīṣāt /
RV_4,021.03c svarṇarād avase no marutvān parāvato vā sadanād ṛtasya //
RV_4,021.04a sthūrasya rāyo bṛhato ya īśe tam u ṣṭavāma vidatheṣv indram /
RV_4,021.04c yo vāyunā jayati gomatīṣu pra dhṛṣṇuyā nayati vasyo accha //
RV_4,021.05a upa yo namo namasi stabhāyann iyarti vācaṃ janayan yajadhyai /
RV_4,021.05c ṛñjasānaḥ puruvāra ukthair endraṃ kṛṇvīta sadaneṣu hotā //
RV_4,021.06a dhiṣā yadi dhiṣaṇyantaḥ saraṇyān sadanto adrim auśijasya gohe /
RV_4,021.06c ā duroṣāḥ pāstyasya hotā yo no mahān saṃvaraṇeṣu vahniḥ //
RV_4,021.07a satrā yad īm bhārvarasya vṛṣṇaḥ siṣakti śuṣma stuvate bharāya /
RV_4,021.07c guhā yad īm auśijasya gohe pra yad dhiye prāyase madāya //
RV_4,021.08a vi yad varāṃsi parvatasya vṛṇve payobhir jinve apāṃ javāṃsi /
RV_4,021.08c vidad gaurasya gavayasya gohe yadī vājāya sudhyo vahanti //
RV_4,021.09a bhadrā te hastā sukṛtota pāṇī prayantārā stuvate rādha indra /
RV_4,021.09c kā te niṣattiḥ kim u no mamatsi kiṃ nod-ud u harṣase dātavā u //
RV_4,021.10a evā vasva indraḥ satyaḥ samrāḍ ḍhantā vṛtraṃ varivaḥ pūrave kaḥ /
RV_4,021.10c puruṣṭuta kratvā naḥ śagdhi rāyo bhakṣīya te 'vaso daivyasya //
RV_4,021.11a nū ṣṭuta indra nū gṛṇāna iṣaṃ jaritre nadyo na pīpeḥ /
RV_4,021.11c akāri te harivo brahma navyaṃ dhiyā syāma rathyaḥ sadāsāḥ //
RV_4,022.01a yan na indro jujuṣe yac ca vaṣṭi tan no mahān karati śuṣmy ā cit /
RV_4,022.01c brahma stomam maghavā somam ukthā yo aśmānaṃ śavasā bibhrad eti //
RV_4,022.02a vṛṣā vṛṣandhiṃ caturaśrim asyann ugro bāhubhyāṃ nṛtamaḥ śacīvān /
RV_4,022.02c śriye paruṣṇīm uṣamāṇa ūrṇāṃ yasyāḥ parvāṇi sakhyāya vivye //
RV_4,022.03a yo devo devatamo jāyamāno maho vājebhir mahadbhiś ca śuṣmaiḥ /
RV_4,022.03c dadhāno vajram bāhvor uśantaṃ dyām amena rejayat pra bhūma //
RV_4,022.04a viśvā rodhāṃsi pravataś ca pūrvīr dyaur ṛṣvāj janiman rejata kṣāḥ /
RV_4,022.04c ā mātarā bharati śuṣmy ā gor nṛvat parijman nonuvanta vātāḥ //
RV_4,022.05a tā tū ta indra mahato mahāni viśveṣv it savaneṣu pravācyā /
RV_4,022.05c yac chūra dhṛṣṇo dhṛṣatā dadhṛṣvān ahiṃ vajreṇa śavasāviveṣīḥ //
RV_4,022.06a tā tū te satyā tuvinṛmṇa viśvā pra dhenavaḥ sisrate vṛṣṇa ūdhnaḥ /
RV_4,022.06c adhā ha tvad vṛṣamaṇo bhiyānāḥ pra sindhavo javasā cakramanta //
RV_4,022.07a atrāha te harivas tā u devīr avobhir indra stavanta svasāraḥ /
RV_4,022.07c yat sīm anu pra muco badbadhānā dīrghām anu prasitiṃ syandayadhyai //
RV_4,022.08a pipīḷe aṃśur madyo na sindhur ā tvā śamī śaśamānasya śaktiḥ /
RV_4,022.08c asmadryak chuśucānasya yamyā āśur na raśmiṃ tuvyojasaṃ goḥ //
RV_4,022.09a asme varṣiṣṭhā kṛṇuhi jyeṣṭhā nṛmṇāni satrā sahure sahāṃsi /
RV_4,022.09c asmabhyaṃ vṛtrā suhanāni randhi jahi vadhar vanuṣo martyasya //
RV_4,022.10a asmākam it su śṛṇuhi tvam indrāsmabhyaṃ citrāṃ upa māhi vājān /
RV_4,022.10c asmabhyaṃ viśvā iṣaṇaḥ purandhīr asmākaṃ su maghavan bodhi godāḥ //
RV_4,022.11a nū ṣṭuta indra nū gṛṇāna iṣaṃ jaritre nadyo na pīpeḥ /
RV_4,022.11c akāri te harivo brahma navyaṃ dhiyā syāma rathyaḥ sadāsāḥ //
RV_4,023.01a kathā mahām avṛdhat kasya hotur yajñaṃ juṣāṇo abhi somam ūdhaḥ /
RV_4,023.01c pibann uśāno juṣamāṇo andho vavakṣa ṛṣvaḥ śucate dhanāya //
RV_4,023.02a ko asya vīraḥ sadhamādam āpa sam ānaṃśa sumatibhiḥ ko asya /
RV_4,023.02c kad asya citraṃ cikite kad ūtī vṛdhe bhuvac chaśamānasya yajyoḥ //
RV_4,023.03a kathā śṛṇoti hūyamānam indraḥ kathā śṛṇvann avasām asya veda /
RV_4,023.03c kā asya pūrvīr upamātayo ha kathainam āhuḥ papuriṃ jaritre //
RV_4,023.04a kathā sabādhaḥ śaśamāno asya naśad abhi draviṇaṃ dīdhyānaḥ /
RV_4,023.04c devo bhuvan navedā ma ṛtānāṃ namo jagṛbhvāṃ abhi yaj jujoṣat //
RV_4,023.05a kathā kad asyā uṣaso vyuṣṭau devo martasya sakhyaṃ jujoṣa /
RV_4,023.05c kathā kad asya sakhyaṃ sakhibhyo ye asmin kāmaṃ suyujaṃ tatasre //
RV_4,023.06a kim ād amatraṃ sakhyaṃ sakhibhyaḥ kadā nu te bhrātram pra bravāma /
RV_4,023.06c śriye sudṛśo vapur asya sargāḥ svar ṇa citratamam iṣa ā goḥ //
RV_4,023.07a druhaṃ jighāṃsan dhvarasam anindrāṃ tetikte tigmā tujase anīkā /
RV_4,023.07c ṛṇā cid yatra ṛṇayā na ugro dūre ajñātā uṣaso babādhe //
RV_4,023.08a ṛtasya hi śurudhaḥ santi pūrvīr ṛtasya dhītir vṛjināni hanti /
RV_4,023.08c ṛtasya śloko badhirā tatarda karṇā budhānaḥ śucamāna āyoḥ //
RV_4,023.09a ṛtasya dṛḷhā dharuṇāni santi purūṇi candrā vapuṣe vapūṃṣi /
RV_4,023.09c ṛtena dīrgham iṣaṇanta pṛkṣa ṛtena gāva ṛtam ā viveśuḥ //
RV_4,023.10a ṛtaṃ yemāna ṛtam id vanoty ṛtasya śuṣmas turayā u gavyuḥ /
RV_4,023.10c ṛtāya pṛthvī bahule gabhīre ṛtāya dhenū parame duhāte //
RV_4,023.11a nū ṣṭuta indra nū gṛṇāna iṣaṃ jaritre nadyo na pīpeḥ /
RV_4,023.11c akāri te harivo brahma navyaṃ dhiyā syāma rathyaḥ sadāsāḥ //
RV_4,024.01a kā suṣṭutiḥ śavasaḥ sūnum indram arvācīnaṃ rādhasa ā vavartat /
RV_4,024.01c dadir hi vīro gṛṇate vasūni sa gopatir niṣṣidhāṃ no janāsaḥ //
RV_4,024.02a sa vṛtrahatye havyaḥ sa īḍyaḥ sa suṣṭuta indraḥ satyarādhāḥ /
RV_4,024.02c sa yāmann ā maghavā martyāya brahmaṇyate suṣvaye varivo dhāt //
RV_4,024.03a tam in naro vi hvayante samīke ririkvāṃsas tanvaḥ kṛṇvata trām /
RV_4,024.03c mitho yat tyāgam ubhayāso agman naras tokasya tanayasya sātau //
RV_4,024.04a kratūyanti kṣitayo yoga ugrāśuṣāṇāso mitho arṇasātau /
RV_4,024.04c saṃ yad viśo 'vavṛtranta yudhmā ād in nema indrayante abhīke //
RV_4,024.05a ād id dha nema indriyaṃ yajanta ād it paktiḥ puroḷāśaṃ riricyāt /
RV_4,024.05c ād it somo vi papṛcyād asuṣvīn ād ij jujoṣa vṛṣabhaṃ yajadhyai //
RV_4,024.06a kṛṇoty asmai varivo ya itthendrāya somam uśate sunoti /
RV_4,024.06c sadhrīcīnena manasāvivenan tam it sakhāyaṃ kṛṇute samatsu //
RV_4,024.07a ya indrāya sunavat somam adya pacāt paktīr uta bhṛjjāti dhānāḥ /
RV_4,024.07c prati manāyor ucathāni haryan tasmin dadhad vṛṣaṇaṃ śuṣmam indraḥ //
RV_4,024.08a yadā samaryaṃ vy aced ṛghāvā dīrghaṃ yad ājim abhy akhyad aryaḥ /
RV_4,024.08c acikradad vṛṣaṇam patny acchā duroṇa ā niśitaṃ somasudbhiḥ //
RV_4,024.09a bhūyasā vasnam acarat kanīyo 'vikrīto akāniṣam punar yan /
RV_4,024.09c sa bhūyasā kanīyo nārirecīd dīnā dakṣā vi duhanti pra vāṇam //
RV_4,024.10a ka imaṃ daśabhir mamendraṃ krīṇāti dhenubhiḥ /
RV_4,024.10c yadā vṛtrāṇi jaṅghanad athainam me punar dadat //
RV_4,024.11a nū ṣṭuta indra nū gṛṇāna iṣaṃ jaritre nadyo na pīpeḥ /
RV_4,024.11c akāri te harivo brahma navyaṃ dhiyā syāma rathyaḥ sadāsāḥ //
RV_4,025.01a ko adya naryo devakāma uśann indrasya sakhyaṃ jujoṣa /
RV_4,025.01c ko vā mahe 'vase pāryāya samiddhe agnau sutasoma īṭṭe //
RV_4,025.02a ko nānāma vacasā somyāya manāyur vā bhavati vasta usrāḥ /
RV_4,025.02c ka indrasya yujyaṃ kaḥ sakhitvaṃ ko bhrātraṃ vaṣṭi kavaye ka ūtī //
RV_4,025.03a ko devānām avo adyā vṛṇīte ka ādityāṃ aditiṃ jyotir īṭṭe /
RV_4,025.03c kasyāśvināv indro agniḥ sutasyāṃśoḥ pibanti manasāvivenam //
RV_4,025.04a tasmā agnir bhārataḥ śarma yaṃsaj jyok paśyāt sūryam uccarantam /
RV_4,025.04c ya indrāya sunavāmety āha nare naryāya nṛtamāya nṛṇām //
RV_4,025.05a na taṃ jinanti bahavo na dabhrā urv asmā aditiḥ śarma yaṃsat /
RV_4,025.05c priyaḥ sukṛt priya indre manāyuḥ priyaḥ suprāvīḥ priyo asya somī //
RV_4,025.06a suprāvyaḥ prāśuṣāḷ eṣa vīraḥ suṣveḥ paktiṃ kṛṇute kevalendraḥ /
RV_4,025.06c nāsuṣver āpir na sakhā na jāmir duṣprāvyo 'vahanted avācaḥ //
RV_4,025.07a na revatā paṇinā sakhyam indro 'sunvatā sutapāḥ saṃ gṛṇīte /
RV_4,025.07c āsya vedaḥ khidati hanti nagnaṃ vi suṣvaye paktaye kevalo bhūt //
RV_4,025.08a indram pare 'vare madhyamāsa indraṃ yānto 'vasitāsa indram /
RV_4,025.08c indraṃ kṣiyanta uta yudhyamānā indraṃ naro vājayanto havante //
RV_4,026.01a aham manur abhavaṃ sūryaś cāhaṃ kakṣīvāṃ ṛṣir asmi vipraḥ /
RV_4,026.01c ahaṃ kutsam ārjuneyaṃ ny ṛñje 'haṃ kavir uśanā paśyatā mā //
RV_4,026.02a aham bhūmim adadām āryāyāhaṃ vṛṣṭiṃ dāśuṣe martyāya /
RV_4,026.02c aham apo anayaṃ vāvaśānā mama devāso anu ketam āyan //
RV_4,026.03a aham puro mandasāno vy airaṃ nava sākaṃ navatīḥ śambarasya /
RV_4,026.03c śatatamaṃ veśyaṃ sarvatātā divodāsam atithigvaṃ yad āvam //
RV_4,026.04a pra su ṣa vibhyo maruto vir astu pra śyenaḥ śyenebhya āśupatvā /
RV_4,026.04c acakrayā yat svadhayā suparṇo havyam bharan manave devajuṣṭam //
RV_4,026.05a bharad yadi vir ato vevijānaḥ pathoruṇā manojavā asarji /
RV_4,026.05c tūyaṃ yayau madhunā somyenota śravo vivide śyeno atra //
RV_4,026.06a ṛjīpī śyeno dadamāno aṃśum parāvataḥ śakuno mandram madam /
RV_4,026.06c somam bharad dādṛhāṇo devāvān divo amuṣmād uttarād ādāya //
RV_4,026.07a ādāya śyeno abharat somaṃ sahasraṃ savāṃ ayutaṃ ca sākam /
RV_4,026.07c atrā purandhir ajahād arātīr made somasya mūrā amūraḥ //
RV_4,027.01a garbhe nu sann anv eṣām avedam ahaṃ devānāṃ janimāni viśvā /
RV_4,027.01c śatam mā pura āyasīr arakṣann adha śyeno javasā nir adīyam //
RV_4,027.02a na ghā sa mām apa joṣaṃ jabhārābhīm āsa tvakṣasā vīryeṇa /
RV_4,027.02c īrmā purandhir ajahād arātīr uta vātāṃ atarac chūśuvānaḥ //
RV_4,027.03a ava yac chyeno asvanīd adha dyor vi yad yadi vāta ūhuḥ purandhim /
RV_4,027.03c sṛjad yad asmā ava ha kṣipaj jyāṃ kṛśānur astā manasā bhuraṇyan //
RV_4,027.04a ṛjipya īm indrāvato na bhujyuṃ śyeno jabhāra bṛhato adhi ṣṇoḥ /
RV_4,027.04c antaḥ patat patatry asya parṇam adha yāmani prasitasya tad veḥ //
RV_4,027.05a adha śvetaṃ kalaśaṃ gobhir aktam āpipyānam maghavā śukram andhaḥ /
RV_4,027.05c adhvaryubhiḥ prayatam madhvo agram indro madāya prati dhat pibadhyai śūro madāya prati dhat pibadhyai //
RV_4,028.01a tvā yujā tava tat soma sakhya indro apo manave sasrutas kaḥ /
RV_4,028.01c ahann ahim ariṇāt sapta sindhūn apāvṛṇod apihiteva khāni //
RV_4,028.02a tvā yujā ni khidat sūryasyendraś cakraṃ sahasā sadya indo /
RV_4,028.02c adhi ṣṇunā bṛhatā vartamānam maho druho apa viśvāyu dhāyi //
RV_4,028.03a ahann indro adahad agnir indo purā dasyūn madhyandinād abhīke /
RV_4,028.03c durge duroṇe kratvā na yātām purū sahasrā śarvā ni barhīt //
RV_4,028.04a viśvasmāt sīm adhamāṃ indra dasyūn viśo dāsīr akṛṇor apraśastāḥ /
RV_4,028.04c abādhethām amṛṇataṃ ni śatrūn avindethām apacitiṃ vadhatraiḥ //
RV_4,028.05a evā satyam maghavānā yuvaṃ tad indraś ca somorvam aśvyaṃ goḥ /
RV_4,028.05c ādardṛtam apihitāny aśnā riricathuḥ kṣāś cit tatṛdānā //
RV_4,029.01a ā na stuta upa vājebhir ūtī indra yāhi haribhir mandasānaḥ /
RV_4,029.01c tiraś cid aryaḥ savanā purūṇy āṅgūṣebhir gṛṇānaḥ satyarādhāḥ //
RV_4,029.02a ā hi ṣmā yāti naryaś cikitvān hūyamānaḥ sotṛbhir upa yajñam /
RV_4,029.02c svaśvo yo abhīrur manyamānaḥ suṣvāṇebhir madati saṃ ha vīraiḥ //
RV_4,029.03a śrāvayed asya karṇā vājayadhyai juṣṭām anu pra diśam mandayadhyai /
RV_4,029.03c udvāvṛṣāṇo rādhase tuviṣmān karan na indraḥ sutīrthābhayaṃ ca //
RV_4,029.04a acchā yo gantā nādhamānam ūtī itthā vipraṃ havamānaṃ gṛṇantam /
RV_4,029.04c upa tmani dadhāno dhury āśūn sahasrāṇi śatāni vajrabāhuḥ //
RV_4,029.05a tvotāso maghavann indra viprā vayaṃ te syāma sūrayo gṛṇantaḥ /
RV_4,029.05c bhejānāso bṛhaddivasya rāya ākāyyasya dāvane purukṣoḥ //
RV_4,030.01a nakir indra tvad uttaro na jyāyāṃ asti vṛtrahan /
RV_4,030.01c nakir evā yathā tvam //
RV_4,030.02a satrā te anu kṛṣṭayo viśvā cakreva vāvṛtuḥ /
RV_4,030.02c satrā mahāṃ asi śrutaḥ //
RV_4,030.03a viśve caned anā tvā devāsa indra yuyudhuḥ /
RV_4,030.03c yad ahā naktam ātiraḥ //
RV_4,030.04a yatrota bādhitebhyaś cakraṃ kutsāya yudhyate /
RV_4,030.04c muṣāya indra sūryam //
RV_4,030.05a yatra devāṃ ṛghāyato viśvāṃ ayudhya eka it /
RV_4,030.05c tvam indra vanūṃr ahan //
RV_4,030.06a yatrota martyāya kam ariṇā indra sūryam /
RV_4,030.06c prāvaḥ śacībhir etaśam //
RV_4,030.07a kim ād utāsi vṛtrahan maghavan manyumattamaḥ /
RV_4,030.07c atrāha dānum ātiraḥ //
RV_4,030.08a etad ghed uta vīryam indra cakartha pauṃsyam /
RV_4,030.08c striyaṃ yad durhaṇāyuvaṃ vadhīr duhitaraṃ divaḥ //
RV_4,030.09a divaś cid ghā duhitaram mahān mahīyamānām /
RV_4,030.09c uṣāsam indra sam piṇak //
RV_4,030.10a apoṣā anasaḥ sarat sampiṣṭād aha bibhyuṣī /
RV_4,030.10c ni yat sīṃ śiśnathad vṛṣā //
RV_4,030.11a etad asyā anaḥ śaye susampiṣṭaṃ vipāśy ā /
RV_4,030.11c sasāra sīm parāvataḥ //
RV_4,030.12a uta sindhuṃ vibālyaṃ vitasthānām adhi kṣami /
RV_4,030.12c pari ṣṭhā indra māyayā //
RV_4,030.13a uta śuṣṇasya dhṛṣṇuyā pra mṛkṣo abhi vedanam /
RV_4,030.13c puro yad asya sampiṇak //
RV_4,030.14a uta dāsaṃ kaulitaram bṛhataḥ parvatād adhi /
RV_4,030.14c avāhann indra śambaram //
RV_4,030.15a uta dāsasya varcinaḥ sahasrāṇi śatāvadhīḥ /
RV_4,030.15c adhi pañca pradhīṃr iva //
RV_4,030.16a uta tyam putram agruvaḥ parāvṛktaṃ śatakratuḥ /
RV_4,030.16c uktheṣv indra ābhajat //
RV_4,030.17a uta tyā turvaśāyadū asnātārā śacīpatiḥ /
RV_4,030.17c indro vidvāṃ apārayat //
RV_4,030.18a uta tyā sadya āryā sarayor indra pārataḥ /
RV_4,030.18c arṇācitrarathāvadhīḥ //
RV_4,030.19a anu dvā jahitā nayo 'ndhaṃ śroṇaṃ ca vṛtrahan /
RV_4,030.19c na tat te sumnam aṣṭave //
RV_4,030.20a śatam aśmanmayīnām purām indro vy āsyat /
RV_4,030.20c divodāsāya dāśuṣe //
RV_4,030.21a asvāpayad dabhītaye sahasrā triṃśataṃ hathaiḥ /
RV_4,030.21c dāsānām indro māyayā //
RV_4,030.22a sa ghed utāsi vṛtrahan samāna indra gopatiḥ /
RV_4,030.22c yas tā viśvāni cicyuṣe //
RV_4,030.23a uta nūnaṃ yad indriyaṃ kariṣyā indra pauṃsyam /
RV_4,030.23c adyā nakiṣ ṭad ā minat //
RV_4,030.24a vāmaṃ-vāmaṃ ta ādure devo dadātv aryamā /
RV_4,030.24c vāmam pūṣā vāmam bhago vāmaṃ devaḥ karūḷatī //
RV_4,031.01a kayā naś citra ā bhuvad ūtī sadāvṛdhaḥ sakhā /
RV_4,031.01c kayā śaciṣṭhayā vṛtā //
RV_4,031.02a kas tvā satyo madānām maṃhiṣṭho matsad andhasaḥ /
RV_4,031.02c dṛḷhā cid āruje vasu //
RV_4,031.03a abhī ṣu ṇaḥ sakhīnām avitā jaritṝṇām /
RV_4,031.03c śatam bhavāsy ūtibhiḥ //
RV_4,031.04a abhī na ā vavṛtsva cakraṃ na vṛttam arvataḥ /
RV_4,031.04c niyudbhiś carṣaṇīnām //
RV_4,031.05a pravatā hi kratūnām ā hā padeva gacchasi /
RV_4,031.05c abhakṣi sūrye sacā //
RV_4,031.06a saṃ yat ta indra manyavaḥ saṃ cakrāṇi dadhanvire /
RV_4,031.06c adha tve adha sūrye //
RV_4,031.07a uta smā hi tvām āhur in maghavānaṃ śacīpate /
RV_4,031.07c dātāram avidīdhayum //
RV_4,031.08a uta smā sadya it pari śaśamānāya sunvate /
RV_4,031.08c purū cin maṃhase vasu //
RV_4,031.09a nahi ṣmā te śataṃ cana rādho varanta āmuraḥ /
RV_4,031.09c na cyautnāni kariṣyataḥ //
RV_4,031.10a asmāṃ avantu te śatam asmān sahasram ūtayaḥ /
RV_4,031.10c asmān viśvā abhiṣṭayaḥ //
RV_4,031.11a asmāṃ ihā vṛṇīṣva sakhyāya svastaye /
RV_4,031.11c maho rāye divitmate //
RV_4,031.12a asmāṃ aviḍḍhi viśvahendra rāyā parīṇasā /
RV_4,031.12c asmān viśvābhir ūtibhiḥ //
RV_4,031.13a asmabhyaṃ tāṃ apā vṛdhi vrajāṃ asteva gomataḥ /
RV_4,031.13c navābhir indrotibhiḥ //
RV_4,031.14a asmākaṃ dhṛṣṇuyā ratho dyumāṃ indrānapacyutaḥ /
RV_4,031.14c gavyur aśvayur īyate //
RV_4,031.15a asmākam uttamaṃ kṛdhi śravo deveṣu sūrya /
RV_4,031.15c varṣiṣṭhaṃ dyām ivopari //
RV_4,032.01a ā tū na indra vṛtrahann asmākam ardham ā gahi /
RV_4,032.01c mahān mahībhir ūtibhiḥ //
RV_4,032.02a bhṛmiś cid ghāsi tūtujir ā citra citriṇīṣv ā /
RV_4,032.02c citraṃ kṛṇoṣy ūtaye //
RV_4,032.03a dabhrebhiś cic chaśīyāṃsaṃ haṃsi vrādhantam ojasā /
RV_4,032.03c sakhibhir ye tve sacā //
RV_4,032.04a vayam indra tve sacā vayaṃ tvābhi nonumaḥ /
RV_4,032.04c asmāṃ-asmāṃ id ud ava //
RV_4,032.05a sa naś citrābhir adrivo 'navadyābhir ūtibhiḥ /
RV_4,032.05c anādhṛṣṭābhir ā gahi //
RV_4,032.06a bhūyāmo ṣu tvāvataḥ sakhāya indra gomataḥ /
RV_4,032.06c yujo vājāya ghṛṣvaye //
RV_4,032.07a tvaṃ hy eka īśiṣa indra vājasya gomataḥ /
RV_4,032.07c sa no yandhi mahīm iṣam //
RV_4,032.08a na tvā varante anyathā yad ditsasi stuto magham /
RV_4,032.08c stotṛbhya indra girvaṇaḥ //
RV_4,032.09a abhi tvā gotamā girānūṣata pra dāvane /
RV_4,032.09c indra vājāya ghṛṣvaye //
RV_4,032.10a pra te vocāma vīryā yā mandasāna ārujaḥ /
RV_4,032.10c puro dāsīr abhītya //
RV_4,032.11a tā te gṛṇanti vedhaso yāni cakartha pauṃsyā /
RV_4,032.11c suteṣv indra girvaṇaḥ //
RV_4,032.12a avīvṛdhanta gotamā indra tve stomavāhasaḥ /
RV_4,032.12c aiṣu dhā vīravad yaśaḥ //
RV_4,032.13a yac cid dhi śaśvatām asīndra sādhāraṇas tvam /
RV_4,032.13c taṃ tvā vayaṃ havāmahe //
RV_4,032.14a arvācīno vaso bhavāsme su matsvāndhasaḥ /
RV_4,032.14c somānām indra somapāḥ //
RV_4,032.15a asmākaṃ tvā matīnām ā stoma indra yacchatu /
RV_4,032.15c arvāg ā vartayā harī //
RV_4,032.16a puroḷāśaṃ ca no ghaso joṣayāse giraś ca naḥ /
RV_4,032.16c vadhūyur iva yoṣaṇām //
RV_4,032.17a sahasraṃ vyatīnāṃ yuktānām indram īmahe /
RV_4,032.17c śataṃ somasya khāryaḥ //
RV_4,032.18a sahasrā te śatā vayaṃ gavām ā cyāvayāmasi /
RV_4,032.18c asmatrā rādha etu te //
RV_4,032.19a daśa te kalaśānāṃ hiraṇyānām adhīmahi /
RV_4,032.19c bhūridā asi vṛtrahan //
RV_4,032.20a bhūridā bhūri dehi no mā dabhram bhūry ā bhara /
RV_4,032.20c bhūri ghed indra ditsasi //
RV_4,032.21a bhūridā hy asi śrutaḥ purutrā śūra vṛtrahan /
RV_4,032.21c ā no bhajasva rādhasi //
RV_4,032.22a pra te babhrū vicakṣaṇa śaṃsāmi goṣaṇo napāt /
RV_4,032.22c mābhyāṃ gā anu śiśrathaḥ //
RV_4,032.23a kanīnakeva vidradhe nave drupade arbhake /
RV_4,032.23c babhrū yāmeṣu śobhete //
RV_4,032.24a aram ma usrayāmṇe 'ram anusrayāmṇe /
RV_4,032.24c babhrū yāmeṣv asridhā //
RV_4,033.01a pra ṛbhubhyo dūtam iva vācam iṣya upastire śvaitarīṃ dhenum īḷe /
RV_4,033.01c ye vātajūtās taraṇibhir evaiḥ pari dyāṃ sadyo apaso babhūvuḥ //
RV_4,033.02a yadāram akrann ṛbhavaḥ pitṛbhyām pariviṣṭī veṣaṇā daṃsanābhiḥ /
RV_4,033.02c ād id devānām upa sakhyam āyan dhīrāsaḥ puṣṭim avahan manāyai //
RV_4,033.03a punar ye cakruḥ pitarā yuvānā sanā yūpeva jaraṇā śayānā /
RV_4,033.03c te vājo vibhvāṃ ṛbhur indravanto madhupsaraso no 'vantu yajñam //
RV_4,033.04a yat saṃvatsam ṛbhavo gām arakṣan yat saṃvatsam ṛbhavo mā apiṃśan /
RV_4,033.04c yat saṃvatsam abharan bhāso asyās tābhiḥ śamībhir amṛtatvam āśuḥ //
RV_4,033.05a jyeṣṭha āha camasā dvā kareti kanīyān trīn kṛṇavāmety āha /
RV_4,033.05c kaniṣṭha āha caturas kareti tvaṣṭa ṛbhavas tat panayad vaco vaḥ //
RV_4,033.06a satyam ūcur nara evā hi cakrur anu svadhām ṛbhavo jagmur etām /
RV_4,033.06c vibhrājamānāṃś camasāṃ ahevāvenat tvaṣṭā caturo dadṛśvān //
RV_4,033.07a dvādaśa dyūn yad agohyasyātithye raṇann ṛbhavaḥ sasantaḥ /
RV_4,033.07c sukṣetrākṛṇvann anayanta sindhūn dhanvātiṣṭhann oṣadhīr nimnam āpaḥ //
RV_4,033.08a rathaṃ ye cakruḥ suvṛtaṃ nareṣṭhāṃ ye dhenuṃ viśvajuvaṃ viśvarūpām /
RV_4,033.08c ta ā takṣantv ṛbhavo rayiṃ naḥ svavasaḥ svapasaḥ suhastāḥ //
RV_4,033.09a apo hy eṣām ajuṣanta devā abhi kratvā manasā dīdhyānāḥ /
RV_4,033.09c vājo devānām abhavat sukarmendrasya ṛbhukṣā varuṇasya vibhvā //
RV_4,033.10a ye harī medhayokthā madanta indrāya cakruḥ suyujā ye aśvā /
RV_4,033.10c te rāyas poṣaṃ draviṇāny asme dhatta ṛbhavaḥ kṣemayanto na mitram //
RV_4,033.11a idāhnaḥ pītim uta vo madaṃ dhur na ṛte śrāntasya sakhyāya devāḥ /
RV_4,033.11c te nūnam asme ṛbhavo vasūni tṛtīye asmin savane dadhāta //
RV_4,034.01a ṛbhur vibhvā vāja indro no acchemaṃ yajñaṃ ratnadheyopa yāta /
RV_4,034.01c idā hi vo dhiṣaṇā devy ahnām adhāt pītiṃ sam madā agmatā vaḥ //
RV_4,034.02a vidānāso janmano vājaratnā uta ṛtubhir ṛbhavo mādayadhvam /
RV_4,034.02c saṃ vo madā agmata sam purandhiḥ suvīrām asme rayim erayadhvam //
RV_4,034.03a ayaṃ vo yajña ṛbhavo 'kāri yam ā manuṣvat pradivo dadhidhve /
RV_4,034.03c pra vo 'cchā jujuṣāṇāso asthur abhūta viśve agriyota vājāḥ //
RV_4,034.04a abhūd u vo vidhate ratnadheyam idā naro dāśuṣe martyāya /
RV_4,034.04c pibata vājā ṛbhavo dade vo mahi tṛtīyaṃ savanam madāya //
RV_4,034.05a ā vājā yātopa na ṛbhukṣā maho naro draviṇaso gṛṇānāḥ /
RV_4,034.05c ā vaḥ pītayo 'bhipitve ahnām imā astaṃ navasva iva gman //
RV_4,034.06a ā napātaḥ śavaso yātanopemaṃ yajñaṃ namasā hūyamānāḥ /
RV_4,034.06c sajoṣasaḥ sūrayo yasya ca stha madhvaḥ pāta ratnadhā indravantaḥ //
RV_4,034.07a sajoṣā indra varuṇena somaṃ sajoṣāḥ pāhi girvaṇo marudbhiḥ /
RV_4,034.07c agrepābhir ṛtupābhiḥ sajoṣā gnāspatnībhī ratnadhābhiḥ sajoṣāḥ //
RV_4,034.08a sajoṣasa ādityair mādayadhvaṃ sajoṣasa ṛbhavaḥ parvatebhiḥ /
RV_4,034.08c sajoṣaso daivyenā savitrā sajoṣasaḥ sindhubhī ratnadhebhiḥ //
RV_4,034.09a ye aśvinā ye pitarā ya ūtī dhenuṃ tatakṣur ṛbhavo ye aśvā /
RV_4,034.09c ye aṃsatrā ya ṛdhag rodasī ye vibhvo naraḥ svapatyāni cakruḥ //
RV_4,034.10a ye gomantaṃ vājavantaṃ suvīraṃ rayiṃ dhattha vasumantam purukṣum /
RV_4,034.10c te agrepā ṛbhavo mandasānā asme dhatta ye ca rātiṃ gṛṇanti //
RV_4,034.11a nāpābhūta na vo 'tītṛṣāmāniḥśastā ṛbhavo yajñe asmin /
RV_4,034.11c sam indreṇa madatha sam marudbhiḥ saṃ rājabhī ratnadheyāya devāḥ //
RV_4,035.01a ihopa yāta śavaso napātaḥ saudhanvanā ṛbhavo māpa bhūta /
RV_4,035.01c asmin hi vaḥ savane ratnadheyaṃ gamantv indram anu vo madāsaḥ //
RV_4,035.02a āgann ṛbhūṇām iha ratnadheyam abhūt somasya suṣutasya pītiḥ /
RV_4,035.02c sukṛtyayā yat svapasyayā caṃ ekaṃ vicakra camasaṃ caturdhā //
RV_4,035.03a vy akṛṇota camasaṃ caturdhā sakhe vi śikṣety abravīta /
RV_4,035.03c athaita vājā amṛtasya panthāṃ gaṇaṃ devānām ṛbhavaḥ suhastāḥ //
RV_4,035.04a kimmayaḥ svic camasa eṣa āsa yaṃ kāvyena caturo vicakra /
RV_4,035.04c athā sunudhvaṃ savanam madāya pāta ṛbhavo madhunaḥ somyasya //
RV_4,035.05a śacyākarta pitarā yuvānā śacyākarta camasaṃ devapānam /
RV_4,035.05c śacyā harī dhanutarāv ataṣṭendravāhāv ṛbhavo vājaratnāḥ //
RV_4,035.06a yo vaḥ sunoty abhipitve ahnāṃ tīvraṃ vājāsaḥ savanam madāya /
RV_4,035.06c tasmai rayim ṛbhavaḥ sarvavīram ā takṣata vṛṣaṇo mandasānāḥ //
RV_4,035.07a prātaḥ sutam apibo haryaśva mādhyandinaṃ savanaṃ kevalaṃ te /
RV_4,035.07c sam ṛbhubhiḥ pibasva ratnadhebhiḥ sakhīṃr yāṃ indra cakṛṣe sukṛtyā //
RV_4,035.08a ye devāso abhavatā sukṛtyā śyenā ived adhi divi niṣeda /
RV_4,035.08c te ratnaṃ dhāta śavaso napātaḥ saudhanvanā abhavatāmṛtāsaḥ //
RV_4,035.09a yat tṛtīyaṃ savanaṃ ratnadheyam akṛṇudhvaṃ svapasyā suhastāḥ /
RV_4,035.09c tad ṛbhavaḥ pariṣiktaṃ va etat sam madebhir indriyebhiḥ pibadhvam //
RV_4,036.01a anaśvo jāto anabhīśur ukthyo rathas tricakraḥ pari vartate rajaḥ /
RV_4,036.01c mahat tad vo devyasya pravācanaṃ dyām ṛbhavaḥ pṛthivīṃ yac ca puṣyatha //
RV_4,036.02a rathaṃ ye cakruḥ suvṛtaṃ sucetaso 'vihvarantam manasas pari dhyayā /
RV_4,036.02c tāṃ ū nv asya savanasya pītaya ā vo vājā ṛbhavo vedayāmasi //
RV_4,036.03a tad vo vājā ṛbhavaḥ supravācanaṃ deveṣu vibhvo abhavan mahitvanam /
RV_4,036.03c jivrī yat santā pitarā sanājurā punar yuvānā carathāya takṣatha //
RV_4,036.04a ekaṃ vi cakra camasaṃ caturvayaṃ niś carmaṇo gām ariṇīta dhītibhiḥ /
RV_4,036.04c athā deveṣv amṛtatvam ānaśa śruṣṭī vājā ṛbhavas tad va ukthyam //
RV_4,036.05a ṛbhuto rayiḥ prathamaśravastamo vājaśrutāso yam ajījanan naraḥ /
RV_4,036.05c vibhvataṣṭo vidatheṣu pravācyo yaṃ devāso 'vathā sa vicarṣaṇiḥ //
RV_4,036.06a sa vājy arvā sa ṛṣir vacasyayā sa śūro astā pṛtanāsu duṣṭaraḥ /
RV_4,036.06c sa rāyas poṣaṃ sa suvīryaṃ dadhe yaṃ vājo vibhvāṃ ṛbhavo yam āviṣuḥ //
RV_4,036.07a śreṣṭhaṃ vaḥ peśo adhi dhāyi darśataṃ stomo vājā ṛbhavas taṃ jujuṣṭana /
RV_4,036.07c dhīrāso hi ṣṭhā kavayo vipaścitas tān va enā brahmaṇā vedayāmasi //
RV_4,036.08a yūyam asmabhyaṃ dhiṣaṇābhyas pari vidvāṃso viśvā naryāṇi bhojanā /
RV_4,036.08c dyumantaṃ vājaṃ vṛṣaśuṣmam uttamam ā no rayim ṛbhavas takṣatā vayaḥ //
RV_4,036.09a iha prajām iha rayiṃ rarāṇā iha śravo vīravat takṣatā naḥ /
RV_4,036.09c yena vayaṃ citayemāty anyān taṃ vājaṃ citram ṛbhavo dadā naḥ //
RV_4,037.01a upa no vājā adhvaram ṛbhukṣā devā yāta pathibhir devayānaiḥ /
RV_4,037.01c yathā yajñam manuṣo vikṣv āsu dadhidhve raṇvāḥ sudineṣv ahnām //
RV_4,037.02a te vo hṛde manase santu yajñā juṣṭāso adya ghṛtanirṇijo guḥ /
RV_4,037.02c pra vaḥ sutāso harayanta pūrṇāḥ kratve dakṣāya harṣayanta pītāḥ //
RV_4,037.03a tryudāyaṃ devahitaṃ yathā va stomo vājā ṛbhukṣaṇo dade vaḥ /
RV_4,037.03c juhve manuṣvad uparāsu vikṣu yuṣme sacā bṛhaddiveṣu somam //
RV_4,037.04a pīvoaśvāḥ śucadrathā hi bhūtāyaḥśiprā vājinaḥ suniṣkāḥ /
RV_4,037.04c indrasya sūno śavaso napāto 'nu vaś cety agriyam madāya //
RV_4,037.05a ṛbhum ṛbhukṣaṇo rayiṃ vāje vājintamaṃ yujam /
RV_4,037.05c indrasvantaṃ havāmahe sadāsātamam aśvinam //
RV_4,037.06a sed ṛbhavo yam avatha yūyam indraś ca martyam /
RV_4,037.06c sa dhībhir astu sanitā medhasātā so arvatā //
RV_4,037.07a vi no vājā ṛbhukṣaṇaḥ pathaś citana yaṣṭave /
RV_4,037.07c asmabhyaṃ sūraya stutā viśvā āśās tarīṣaṇi //
RV_4,037.08a taṃ no vājā ṛbhukṣaṇa indra nāsatyā rayim /
RV_4,037.08c sam aśvaṃ carṣaṇibhya ā puru śasta maghattaye //
RV_4,038.01a uto hi vāṃ dātrā santi pūrvā yā pūrubhyas trasadasyur nitośe /
RV_4,038.01c kṣetrāsāṃ dadathur urvarāsāṃ ghanaṃ dasyubhyo abhibhūtim ugram //
RV_4,038.02a uta vājinam puruniṣṣidhvānaṃ dadhikrām u dadathur viśvakṛṣṭim /
RV_4,038.02c ṛjipyaṃ śyenam pruṣitapsum āśuṃ carkṛtyam aryo nṛpatiṃ na śūram //
RV_4,038.03a yaṃ sīm anu pravateva dravantaṃ viśvaḥ pūrur madati harṣamāṇaḥ /
RV_4,038.03c paḍbhir gṛdhyantam medhayuṃ na śūraṃ rathaturaṃ vātam iva dhrajantam //
RV_4,038.04a yaḥ smārundhāno gadhyā samatsu sanutaraś carati goṣu gacchan /
RV_4,038.04c āvirṛjīko vidathā nicikyat tiro aratim pary āpa āyoḥ //
RV_4,038.05a uta smainaṃ vastramathiṃ na tāyum anu krośanti kṣitayo bhareṣu /
RV_4,038.05c nīcāyamānaṃ jasuriṃ na śyenaṃ śravaś cācchā paśumac ca yūtham //
RV_4,038.06a uta smāsu prathamaḥ sariṣyan ni veveti śreṇibhī rathānām /
RV_4,038.06c srajaṃ kṛṇvāno janyo na śubhvā reṇuṃ rerihat kiraṇaṃ dadaśvān //
RV_4,038.07a uta sya vājī sahurir ṛtāvā śuśrūṣamāṇas tanvā samarye /
RV_4,038.07c turaṃ yatīṣu turayann ṛjipyo 'dhi bhruvoḥ kirate reṇum ṛñjan //
RV_4,038.08a uta smāsya tanyator iva dyor ṛghāyato abhiyujo bhayante /
RV_4,038.08c yadā sahasram abhi ṣīm ayodhīd durvartuḥ smā bhavati bhīma ṛñjan //
RV_4,038.09a uta smāsya panayanti janā jūtiṃ kṛṣṭipro abhibhūtim āśoḥ /
RV_4,038.09c utainam āhuḥ samithe viyantaḥ parā dadhikrā asarat sahasraiḥ //
RV_4,038.10a ā dadhikrāḥ śavasā pañca kṛṣṭīḥ sūrya iva jyotiṣāpas tatāna /
RV_4,038.10c sahasrasāḥ śatasā vājy arvā pṛṇaktu madhvā sam imā vacāṃsi //
RV_4,039.01a āśuṃ dadhikrāṃ tam u nu ṣṭavāma divas pṛthivyā uta carkirāma /
RV_4,039.01c ucchantīr mām uṣasaḥ sūdayantv ati viśvāni duritāni parṣan //
RV_4,039.02a mahaś carkarmy arvataḥ kratuprā dadhikrāvṇaḥ puruvārasya vṛṣṇaḥ /
RV_4,039.02c yam pūrubhyo dīdivāṃsaṃ nāgniṃ dadathur mitrāvaruṇā taturim //
RV_4,039.03a yo aśvasya dadhikrāvṇo akārīt samiddhe agnā uṣaso vyuṣṭau /
RV_4,039.03c anāgasaṃ tam aditiḥ kṛṇotu sa mitreṇa varuṇenā sajoṣāḥ //
RV_4,039.04a dadhikrāvṇa iṣa ūrjo maho yad amanmahi marutāṃ nāma bhadram /
RV_4,039.04c svastaye varuṇam mitram agniṃ havāmaha indraṃ vajrabāhum //
RV_4,039.05a indram ived ubhaye vi hvayanta udīrāṇā yajñam upaprayantaḥ /
RV_4,039.05c dadhikrām u sūdanam martyāya dadathur mitrāvaruṇā no aśvam //
RV_4,039.06a dadhikrāvṇo akāriṣaṃ jiṣṇor aśvasya vājinaḥ /
RV_4,039.06c surabhi no mukhā karat pra ṇa āyūṃṣi tāriṣat //
RV_4,040.01a dadhikrāvṇa id u nu carkirāma viśvā in mām uṣasaḥ sūdayantu /
RV_4,040.01c apām agner uṣasaḥ sūryasya bṛhaspater āṅgirasasya jiṣṇoḥ //
RV_4,040.02a satvā bhariṣo gaviṣo duvanyasac chravasyād iṣa uṣasas turaṇyasat /
RV_4,040.02c satyo dravo dravaraḥ pataṅgaro dadhikrāveṣam ūrjaṃ svar janat //
RV_4,040.03a uta smāsya dravatas turaṇyataḥ parṇaṃ na ver anu vāti pragardhinaḥ /
RV_4,040.03c śyenasyeva dhrajato aṅkasam pari dadhikrāvṇaḥ sahorjā taritrataḥ //
RV_4,040.04a uta sya vājī kṣipaṇiṃ turaṇyati grīvāyām baddho apikakṣa āsani /
RV_4,040.04c kratuṃ dadhikrā anu saṃtavītvat pathām aṅkāṃsy anv āpanīphaṇat //
RV_4,040.05a haṃsaḥ śuciṣad vasur antarikṣasad dhotā vediṣad atithir duroṇasat /
RV_4,040.05c nṛṣad varasad ṛtasad vyomasad abjā gojā ṛtajā adrijā ṛtam //
RV_4,041.01a indrā ko vāṃ varuṇā sumnam āpa stomo haviṣmāṃ amṛto na hotā /
RV_4,041.01c yo vāṃ hṛdi kratumāṃ asmad uktaḥ pasparśad indrāvaruṇā namasvān //
RV_4,041.02a indrā ha yo varuṇā cakra āpī devau martaḥ sakhyāya prayasvān /
RV_4,041.02c sa hanti vṛtrā samitheṣu śatrūn avobhir vā mahadbhiḥ sa pra śṛṇve //
RV_4,041.03a indrā ha ratnaṃ varuṇā dheṣṭhetthā nṛbhyaḥ śaśamānebhyas tā /
RV_4,041.03c yadī sakhāyā sakhyāya somaiḥ sutebhiḥ suprayasā mādayaite //
RV_4,041.04a indrā yuvaṃ varuṇā didyum asminn ojiṣṭham ugrā ni vadhiṣṭaṃ vajram /
RV_4,041.04c yo no durevo vṛkatir dabhītis tasmin mimāthām abhibhūty ojaḥ //
RV_4,041.05a indrā yuvaṃ varuṇā bhūtam asyā dhiyaḥ pretārā vṛṣabheva dhenoḥ /
RV_4,041.05c sā no duhīyad yavaseva gatvī sahasradhārā payasā mahī gauḥ //
RV_4,041.06a toke hite tanaya urvarāsu sūro dṛśīke vṛṣaṇaś ca pauṃsye /
RV_4,041.06c indrā no atra varuṇā syātām avobhir dasmā paritakmyāyām //
RV_4,041.07a yuvām id dhy avase pūrvyāya pari prabhūtī gaviṣaḥ svāpī /
RV_4,041.07c vṛṇīmahe sakhyāya priyāya śūrā maṃhiṣṭhā pitareva śambhū //
RV_4,041.08a tā vāṃ dhiyo 'vase vājayantīr ājiṃ na jagmur yuvayūḥ sudānū /
RV_4,041.08c śriye na gāva upa somam asthur indraṃ giro varuṇam me manīṣāḥ //
RV_4,041.09a imā indraṃ varuṇam me manīṣā agmann upa draviṇam icchamānāḥ /
RV_4,041.09c upem asthur joṣṭāra iva vasvo raghvīr iva śravaso bhikṣamāṇāḥ //
RV_4,041.10a aśvyasya tmanā rathyasya puṣṭer nityasya rāyaḥ patayaḥ syāma /
RV_4,041.10c tā cakrāṇā ūtibhir navyasībhir asmatrā rāyo niyutaḥ sacantām //
RV_4,041.11a ā no bṛhantā bṛhatībhir ūtī indra yātaṃ varuṇa vājasātau /
RV_4,041.11c yad didyavaḥ pṛtanāsu prakrīḷān tasya vāṃ syāma sanitāra ājeḥ //
RV_4,042.01a mama dvitā rāṣṭraṃ kṣatriyasya viśvāyor viśve amṛtā yathā naḥ /
RV_4,042.01c kratuṃ sacante varuṇasya devā rājāmi kṛṣṭer upamasya vavreḥ //
RV_4,042.02a ahaṃ rājā varuṇo mahyaṃ tāny asuryāṇi prathamā dhārayanta /
RV_4,042.02c kratuṃ sacante varuṇasya devā rājāmi kṛṣṭer upamasya vavreḥ //
RV_4,042.03a aham indro varuṇas te mahitvorvī gabhīre rajasī sumeke /
RV_4,042.03c tvaṣṭeva viśvā bhuvanāni vidvān sam airayaṃ rodasī dhārayaṃ ca //
RV_4,042.04a aham apo apinvam ukṣamāṇā dhārayaṃ divaṃ sadana ṛtasya /
RV_4,042.04c ṛtena putro aditer ṛtāvota tridhātu prathayad vi bhūma //
RV_4,042.05a māṃ naraḥ svaśvā vājayanto māṃ vṛtāḥ samaraṇe havante /
RV_4,042.05c kṛṇomy ājim maghavāham indra iyarmi reṇum abhibhūtyojāḥ //
RV_4,042.06a ahaṃ tā viśvā cakaraṃ nakir mā daivyaṃ saho varate apratītam /
RV_4,042.06c yan mā somāso mamadan yad ukthobhe bhayete rajasī apāre //
RV_4,042.07a viduṣ ṭe viśvā bhuvanāni tasya tā pra bravīṣi varuṇāya vedhaḥ /
RV_4,042.07c tvaṃ vṛtrāṇi śṛṇviṣe jaghanvān tvaṃ vṛtāṃ ariṇā indra sindhūn //
RV_4,042.08a asmākam atra pitaras ta āsan sapta ṛṣayo daurgahe badhyamāne /
RV_4,042.08c ta āyajanta trasadasyum asyā indraṃ na vṛtraturam ardhadevam //
RV_4,042.09a purukutsānī hi vām adāśad dhavyebhir indrāvaruṇā namobhiḥ /
RV_4,042.09c athā rājānaṃ trasadasyum asyā vṛtrahaṇaṃ dadathur ardhadevam //
RV_4,042.10a rāyā vayaṃ sasavāṃso madema havyena devā yavasena gāvaḥ /
RV_4,042.10c tāṃ dhenum indrāvaruṇā yuvaṃ no viśvāhā dhattam anapasphurantīm //
RV_4,043.01a ka u śravat katamo yajñiyānāṃ vandāru devaḥ katamo juṣāte /
RV_4,043.01c kasyemāṃ devīm amṛteṣu preṣṭhāṃ hṛdi śreṣāma suṣṭutiṃ suhavyām //
RV_4,043.02a ko mṛḷāti katama āgamiṣṭho devānām u katamaḥ śambhaviṣṭhaḥ /
RV_4,043.02c rathaṃ kam āhur dravadaśvam āśuṃ yaṃ sūryasya duhitāvṛṇīta //
RV_4,043.03a makṣū hi ṣmā gacchatha īvato dyūn indro na śaktim paritakmyāyām /
RV_4,043.03c diva ājātā divyā suparṇā kayā śacīnām bhavathaḥ śaciṣṭhā //
RV_4,043.04a kā vām bhūd upamātiḥ kayā na āśvinā gamatho hūyamānā /
RV_4,043.04c ko vām mahaś cit tyajaso abhīka uruṣyatam mādhvī dasrā na ūtī //
RV_4,043.05a uru vāṃ rathaḥ pari nakṣati dyām ā yat samudrād abhi vartate vām /
RV_4,043.05c madhvā mādhvī madhu vām pruṣāyan yat sīṃ vām pṛkṣo bhurajanta pakvāḥ //
RV_4,043.06a sindhur ha vāṃ rasayā siñcad aśvān ghṛṇā vayo 'ruṣāsaḥ pari gman /
RV_4,043.06c tad ū ṣu vām ajiraṃ ceti yānaṃ yena patī bhavathaḥ sūryāyāḥ //
RV_4,043.07a iheha yad vāṃ samanā papṛkṣe seyam asme sumatir vājaratnā /
RV_4,043.07c uruṣyataṃ jaritāraṃ yuvaṃ ha śritaḥ kāmo nāsatyā yuvadrik //
RV_4,044.01a taṃ vāṃ rathaṃ vayam adyā huvema pṛthujrayam aśvinā saṃgatiṃ goḥ /
RV_4,044.01c yaḥ sūryāṃ vahati vandhurāyur girvāhasam purutamaṃ vasūyum //
RV_4,044.02a yuvaṃ śriyam aśvinā devatā tāṃ divo napātā vanathaḥ śacībhiḥ /
RV_4,044.02c yuvor vapur abhi pṛkṣaḥ sacante vahanti yat kakuhāso rathe vām //
RV_4,044.03a ko vām adyā karate rātahavya ūtaye vā sutapeyāya vārkaiḥ /
RV_4,044.03c ṛtasya vā vanuṣe pūrvyāya namo yemāno aśvinā vavartat //
RV_4,044.04a hiraṇyayena purubhū rathenemaṃ yajñaṃ nāsatyopa yātam /
RV_4,044.04c pibātha in madhunaḥ somyasya dadhatho ratnaṃ vidhate janāya //
RV_4,044.05a ā no yātaṃ divo acchā pṛthivyā hiraṇyayena suvṛtā rathena /
RV_4,044.05c mā vām anye ni yaman devayantaḥ saṃ yad dade nābhiḥ pūrvyā vām //
RV_4,044.06a nū no rayim puruvīram bṛhantaṃ dasrā mimāthām ubhayeṣv asme /
RV_4,044.06c naro yad vām aśvinā stomam āvan sadhastutim ājamīḷhāso agman //
RV_4,044.07a iheha yad vāṃ samanā papṛkṣe seyam asme sumatir vājaratnā /
RV_4,044.07c uruṣyataṃ jaritāraṃ yuvaṃ ha śritaḥ kāmo nāsatyā yuvadrik //
RV_4,045.01a eṣa sya bhānur ud iyarti yujyate rathaḥ parijmā divo asya sānavi /
RV_4,045.01c pṛkṣāso asmin mithunā adhi trayo dṛtis turīyo madhuno vi rapśate //
RV_4,045.02a ud vām pṛkṣāso madhumanta īrate rathā aśvāsa uṣaso vyuṣṭiṣu /
RV_4,045.02c aporṇuvantas tama ā parīvṛtaṃ svar ṇa śukraṃ tanvanta ā rajaḥ //
RV_4,045.03a madhvaḥ pibatam madhupebhir āsabhir uta priyam madhune yuñjāthāṃ ratham /
RV_4,045.03c ā vartanim madhunā jinvathas patho dṛtiṃ vahethe madhumantam aśvinā //
RV_4,045.04a haṃsāso ye vām madhumanto asridho hiraṇyaparṇā uhuva uṣarbudhaḥ /
RV_4,045.04c udapruto mandino mandinispṛśo madhvo na makṣaḥ savanāni gacchathaḥ //
RV_4,045.05a svadhvarāso madhumanto agnaya usrā jarante prati vastor aśvinā /
RV_4,045.05c yan niktahastas taraṇir vicakṣaṇaḥ somaṃ suṣāva madhumantam adribhiḥ //
RV_4,045.06a ākenipāso ahabhir davidhvataḥ svar ṇa śukraṃ tanvanta ā rajaḥ /
RV_4,045.06c sūraś cid aśvān yuyujāna īyate viśvāṃ anu svadhayā cetathas pathaḥ //
RV_4,045.07a pra vām avocam aśvinā dhiyandhā rathaḥ svaśvo ajaro yo asti /
RV_4,045.07c yena sadyaḥ pari rajāṃsi yātho haviṣmantaṃ taraṇim bhojam accha //
RV_4,046.01a agram pibā madhūnāṃ sutaṃ vāyo diviṣṭiṣu /
RV_4,046.01c tvaṃ hi pūrvapā asi //
RV_4,046.02a śatenā no abhiṣṭibhir niyutvāṃ indrasārathiḥ /
RV_4,046.02c vāyo sutasya tṛmpatam //
RV_4,046.03a ā vāṃ sahasraṃ haraya indravāyū abhi prayaḥ /
RV_4,046.03c vahantu somapītaye //
RV_4,046.04a rathaṃ hiraṇyavandhuram indravāyū svadhvaram /
RV_4,046.04c ā hi sthātho divispṛśam //
RV_4,046.05a rathena pṛthupājasā dāśvāṃsam upa gacchatam /
RV_4,046.05c indravāyū ihā gatam //
RV_4,046.06a indravāyū ayaṃ sutas taṃ devebhiḥ sajoṣasā /
RV_4,046.06c pibataṃ dāśuṣo gṛhe //
RV_4,046.07a iha prayāṇam astu vām indravāyū vimocanam /
RV_4,046.07c iha vāṃ somapītaye //
RV_4,047.01a vāyo śukro ayāmi te madhvo agraṃ diviṣṭiṣu /
RV_4,047.01c ā yāhi somapītaye spārho deva niyutvatā //
RV_4,047.02a indraś ca vāyav eṣāṃ somānām pītim arhathaḥ /
RV_4,047.02c yuvāṃ hi yantīndavo nimnam āpo na sadhryak //
RV_4,047.03a vāyav indraś ca śuṣmiṇā sarathaṃ śavasas patī /
RV_4,047.03c niyutvantā na ūtaya ā yātaṃ somapītaye //
RV_4,047.04a yā vāṃ santi puruspṛho niyuto dāśuṣe narā /
RV_4,047.04c asme tā yajñavāhasendravāyū ni yacchatam //
RV_4,048.01a vihi hotrā avītā vipo na rāyo aryaḥ /
RV_4,048.01c vāyav ā candreṇa rathena yāhi sutasya pītaye //
RV_4,048.02a niryuvāṇo aśastīr niyutvāṃ indrasārathiḥ /
RV_4,048.02c vāyav ā candreṇa rathena yāhi sutasya pītaye //
RV_4,048.03a anu kṛṣṇe vasudhitī yemāte viśvapeśasā /
RV_4,048.03c vāyav ā candreṇa rathena yāhi sutasya pītaye //
RV_4,048.04a vahantu tvā manoyujo yuktāso navatir nava /
RV_4,048.04c vāyav ā candreṇa rathena yāhi sutasya pītaye //
RV_4,048.05a vāyo śataṃ harīṇāṃ yuvasva poṣyāṇām /
RV_4,048.05c uta vā te sahasriṇo ratha ā yātu pājasā //
RV_4,049.01a idaṃ vām āsye haviḥ priyam indrābṛhaspatī /
RV_4,049.01c uktham madaś ca śasyate //
RV_4,049.02a ayaṃ vām pari ṣicyate soma indrābṛhaspatī /
RV_4,049.02c cārur madāya pītaye //
RV_4,049.03a ā na indrābṛhaspatī gṛham indraś ca gacchatam /
RV_4,049.03c somapā somapītaye //
RV_4,049.04a asme indrābṛhaspatī rayiṃ dhattaṃ śatagvinam /
RV_4,049.04c aśvāvantaṃ sahasriṇam //
RV_4,049.05a indrābṛhaspatī vayaṃ sute gīrbhir havāmahe /
RV_4,049.05c asya somasya pītaye //
RV_4,049.06a somam indrābṛhaspatī pibataṃ dāśuṣo gṛhe /
RV_4,049.06c mādayethāṃ tadokasā //
RV_4,050.01a yas tastambha sahasā vi jmo antān bṛhaspatis triṣadhastho raveṇa /
RV_4,050.01c tam pratnāsa ṛṣayo dīdhyānāḥ puro viprā dadhire mandrajihvam //
RV_4,050.02a dhunetayaḥ supraketam madanto bṛhaspate abhi ye nas tatasre /
RV_4,050.02c pṛṣantaṃ sṛpram adabdham ūrvam bṛhaspate rakṣatād asya yonim //
RV_4,050.03a bṛhaspate yā paramā parāvad ata ā ta ṛtaspṛśo ni ṣeduḥ /
RV_4,050.03c tubhyaṃ khātā avatā adridugdhā madhva ścotanty abhito virapśam //
RV_4,050.04a bṛhaspatiḥ prathamaṃ jāyamāno maho jyotiṣaḥ parame vyoman /
RV_4,050.04c saptāsyas tuvijāto raveṇa vi saptaraśmir adhamat tamāṃsi //
RV_4,050.05a sa suṣṭubhā sa ṛkvatā gaṇena valaṃ ruroja phaligaṃ raveṇa /
RV_4,050.05c bṛhaspatir usriyā havyasūdaḥ kanikradad vāvaśatīr ud ājat //
RV_4,050.06a evā pitre viśvadevāya vṛṣṇe yajñair vidhema namasā havirbhiḥ /
RV_4,050.06c bṛhaspate suprajā vīravanto vayaṃ syāma patayo rayīṇām //
RV_4,050.07a sa id rājā pratijanyāni viśvā śuṣmeṇa tasthāv abhi vīryeṇa /
RV_4,050.07c bṛhaspatiṃ yaḥ subhṛtam bibharti valgūyati vandate pūrvabhājam //
RV_4,050.08a sa it kṣeti sudhita okasi sve tasmā iḷā pinvate viśvadānīm /
RV_4,050.08c tasmai viśaḥ svayam evā namante yasmin brahmā rājani pūrva eti //
RV_4,050.09a apratīto jayati saṃ dhanāni pratijanyāny uta yā sajanyā /
RV_4,050.09c avasyave yo varivaḥ kṛṇoti brahmaṇe rājā tam avanti devāḥ //
RV_4,050.10a indraś ca somam pibatam bṛhaspate 'smin yajñe mandasānā vṛṣaṇvasū /
RV_4,050.10c ā vāṃ viśantv indavaḥ svābhuvo 'sme rayiṃ sarvavīraṃ ni yacchatam //
RV_4,050.11a bṛhaspata indra vardhataṃ naḥ sacā sā vāṃ sumatir bhūtv asme /
RV_4,050.11c aviṣṭaṃ dhiyo jigṛtam purandhīr jajastam aryo vanuṣām arātīḥ //
RV_4,051.01a idam u tyat purutamam purastāj jyotis tamaso vayunāvad asthāt /
RV_4,051.01c nūnaṃ divo duhitaro vibhātīr gātuṃ kṛṇavann uṣaso janāya //
RV_4,051.02a asthur u citrā uṣasaḥ purastān mitā iva svaravo 'dhvareṣu /
RV_4,051.02c vy ū vrajasya tamaso dvārocchantīr avrañ chucayaḥ pāvakāḥ //
RV_4,051.03a ucchantīr adya citayanta bhojān rādhodeyāyoṣaso maghonīḥ /
RV_4,051.03c acitre antaḥ paṇayaḥ sasantv abudhyamānās tamaso vimadhye //
RV_4,051.04a kuvit sa devīḥ sanayo navo vā yāmo babhūyād uṣaso vo adya /
RV_4,051.04c yenā navagve aṅgire daśagve saptāsye revatī revad ūṣa //
RV_4,051.05a yūyaṃ hi devīr ṛtayugbhir aśvaiḥ pariprayātha bhuvanāni sadyaḥ /
RV_4,051.05c prabodhayantīr uṣasaḥ sasantaṃ dvipāc catuṣpāc carathāya jīvam //
RV_4,051.06a kva svid āsāṃ katamā purāṇī yayā vidhānā vidadhur ṛbhūṇām /
RV_4,051.06c śubhaṃ yac chubhrā uṣasaś caranti na vi jñāyante sadṛśīr ajuryāḥ //
RV_4,051.07a tā ghā tā bhadrā uṣasaḥ purāsur abhiṣṭidyumnā ṛtajātasatyāḥ /
RV_4,051.07c yāsv ījānaḥ śaśamāna ukthai stuvañ chaṃsan draviṇaṃ sadya āpa //
RV_4,051.08a tā ā caranti samanā purastāt samānataḥ samanā paprathānāḥ /
RV_4,051.08c ṛtasya devīḥ sadaso budhānā gavāṃ na sargā uṣaso jarante //
RV_4,051.09a tā in nv eva samanā samānīr amītavarṇā uṣasaś caranti /
RV_4,051.09c gūhantīr abhvam asitaṃ ruśadbhiḥ śukrās tanūbhiḥ śucayo rucānāḥ //
RV_4,051.10a rayiṃ divo duhitaro vibhātīḥ prajāvantaṃ yacchatāsmāsu devīḥ /
RV_4,051.10c syonād ā vaḥ pratibudhyamānāḥ suvīryasya patayaḥ syāma //
RV_4,051.11a tad vo divo duhitaro vibhātīr upa bruva uṣaso yajñaketuḥ /
RV_4,051.11c vayaṃ syāma yaśaso janeṣu tad dyauś ca dhattām pṛthivī ca devī //
RV_4,052.01a prati ṣyā sūnarī janī vyucchantī pari svasuḥ /
RV_4,052.01c divo adarśi duhitā //
RV_4,052.02a aśveva citrāruṣī mātā gavām ṛtāvarī /
RV_4,052.02c sakhābhūd aśvinor uṣāḥ //
RV_4,052.03a uta sakhāsy aśvinor uta mātā gavām asi /
RV_4,052.03c utoṣo vasva īśiṣe //
RV_4,052.04a yāvayaddveṣasaṃ tvā cikitvit sūnṛtāvari /
RV_4,052.04c prati stomair abhutsmahi //
RV_4,052.05a prati bhadrā adṛkṣata gavāṃ sargā na raśmayaḥ /
RV_4,052.05c oṣā aprā uru jrayaḥ //
RV_4,052.06a āpapruṣī vibhāvari vy āvar jyotiṣā tamaḥ /
RV_4,052.06c uṣo anu svadhām ava //
RV_4,052.07a ā dyāṃ tanoṣi raśmibhir āntarikṣam uru priyam /
RV_4,052.07c uṣaḥ śukreṇa śociṣā //
RV_4,053.01a tad devasya savitur vāryam mahad vṛṇīmahe asurasya pracetasaḥ /
RV_4,053.01c chardir yena dāśuṣe yacchati tmanā tan no mahāṃ ud ayān devo aktubhiḥ //
RV_4,053.02a divo dhartā bhuvanasya prajāpatiḥ piśaṅgaṃ drāpim prati muñcate kaviḥ /
RV_4,053.02c vicakṣaṇaḥ prathayann āpṛṇann urv ajījanat savitā sumnam ukthyam //
RV_4,053.03a āprā rajāṃsi divyāni pārthivā ślokaṃ devaḥ kṛṇute svāya dharmaṇe /
RV_4,053.03c pra bāhū asrāk savitā savīmani niveśayan prasuvann aktubhir jagat //
RV_4,053.04a adābhyo bhuvanāni pracākaśad vratāni devaḥ savitābhi rakṣate /
RV_4,053.04c prāsrāg bāhū bhuvanasya prajābhyo dhṛtavrato maho ajmasya rājati //
RV_4,053.05a trir antarikṣaṃ savitā mahitvanā trī rajāṃsi paribhus trīṇi rocanā /
RV_4,053.05c tisro divaḥ pṛthivīs tisra invati tribhir vratair abhi no rakṣati tmanā //
RV_4,053.06a bṛhatsumnaḥ prasavītā niveśano jagata sthātur ubhayasya yo vaśī /
RV_4,053.06c sa no devaḥ savitā śarma yacchatv asme kṣayāya trivarūtham aṃhasaḥ //
RV_4,053.07a āgan deva ṛtubhir vardhatu kṣayaṃ dadhātu naḥ savitā suprajām iṣam /
RV_4,053.07c sa naḥ kṣapābhir ahabhiś ca jinvatu prajāvantaṃ rayim asme sam invatu //
RV_4,054.01a abhūd devaḥ savitā vandyo nu na idānīm ahna upavācyo nṛbhiḥ /
RV_4,054.01c vi yo ratnā bhajati mānavebhyaḥ śreṣṭhaṃ no atra draviṇaṃ yathā dadhat //
RV_4,054.02a devebhyo hi prathamaṃ yajñiyebhyo 'mṛtatvaṃ suvasi bhāgam uttamam /
RV_4,054.02c ād id dāmānaṃ savitar vy ūrṇuṣe 'nūcīnā jīvitā mānuṣebhyaḥ //
RV_4,054.03a acittī yac cakṛmā daivye jane dīnair dakṣaiḥ prabhūtī pūruṣatvatā /
RV_4,054.03c deveṣu ca savitar mānuṣeṣu ca tvaṃ no atra suvatād anāgasaḥ //
RV_4,054.04a na pramiye savitur daivyasya tad yathā viśvam bhuvanaṃ dhārayiṣyati /
RV_4,054.04c yat pṛthivyā varimann ā svaṅgurir varṣman divaḥ suvati satyam asya tat //
RV_4,054.05a indrajyeṣṭhān bṛhadbhyaḥ parvatebhyaḥ kṣayāṃ ebhyaḥ suvasi pastyāvataḥ /
RV_4,054.05c yathā-yathā patayanto viyemira evaiva tasthuḥ savitaḥ savāya te //
RV_4,054.06a ye te trir ahan savitaḥ savāso dive-dive saubhagam āsuvanti /
RV_4,054.06c indro dyāvāpṛthivī sindhur adbhir ādityair no aditiḥ śarma yaṃsat //
RV_4,055.01a ko vas trātā vasavaḥ ko varūtā dyāvābhūmī adite trāsīthāṃ naḥ /
RV_4,055.01c sahīyaso varuṇa mitra martāt ko vo 'dhvare varivo dhāti devāḥ //
RV_4,055.02a pra ye dhāmāni pūrvyāṇy arcān vi yad ucchān viyotāro amūrāḥ /
RV_4,055.02c vidhātāro vi te dadhur ajasrā ṛtadhītayo rurucanta dasmāḥ //
RV_4,055.03a pra pastyām aditiṃ sindhum arkaiḥ svastim īḷe sakhyāya devīm /
RV_4,055.03c ubhe yathā no ahanī nipāta uṣāsānaktā karatām adabdhe //
RV_4,055.04a vy aryamā varuṇaś ceti panthām iṣas patiḥ suvitaṃ gātum agniḥ /
RV_4,055.04c indrāviṣṇū nṛvad u ṣu stavānā śarma no yantam amavad varūtham //
RV_4,055.05a ā parvatasya marutām avāṃsi devasya trātur avri bhagasya /
RV_4,055.05c pāt patir janyād aṃhaso no mitro mitriyād uta na uruṣyet //
RV_4,055.06a nū rodasī ahinā budhnyena stuvīta devī apyebhir iṣṭaiḥ /
RV_4,055.06c samudraṃ na saṃcaraṇe saniṣyavo gharmasvaraso nadyo apa vran //
RV_4,055.07a devair no devy aditir ni pātu devas trātā trāyatām aprayucchan /
RV_4,055.07c nahi mitrasya varuṇasya dhāsim arhāmasi pramiyaṃ sānv agneḥ //
RV_4,055.08a agnir īśe vasavyasyāgnir mahaḥ saubhagasya /
RV_4,055.08c tāny asmabhyaṃ rāsate //
RV_4,055.09a uṣo maghony ā vaha sūnṛte vāryā puru /
RV_4,055.09c asmabhyaṃ vājinīvati //
RV_4,055.10a tat su naḥ savitā bhago varuṇo mitro aryamā /
RV_4,055.10c indro no rādhasā gamat //
RV_4,056.01a mahī dyāvāpṛthivī iha jyeṣṭhe rucā bhavatāṃ śucayadbhir arkaiḥ /
RV_4,056.01c yat sīṃ variṣṭhe bṛhatī viminvan ruvad dhokṣā paprathānebhir evaiḥ //
RV_4,056.02a devī devebhir yajate yajatrair aminatī tasthatur ukṣamāṇe /
RV_4,056.02c ṛtāvarī adruhā devaputre yajñasya netrī śucayadbhir arkaiḥ //
RV_4,056.03a sa it svapā bhuvaneṣv āsa ya ime dyāvāpṛthivī jajāna /
RV_4,056.03c urvī gabhīre rajasī sumeke avaṃśe dhīraḥ śacyā sam airat //
RV_4,056.04a nū rodasī bṛhadbhir no varūthaiḥ patnīvadbhir iṣayantī sajoṣāḥ /
RV_4,056.04c urūcī viśve yajate ni pātaṃ dhiyā syāma rathyaḥ sadāsāḥ //
RV_4,056.05a pra vām mahi dyavī abhy upastutim bharāmahe /
RV_4,056.05c śucī upa praśastaye //
RV_4,056.06a punāne tanvā mithaḥ svena dakṣeṇa rājathaḥ /
RV_4,056.06c ūhyāthe sanād ṛtam //
RV_4,056.07a mahī mitrasya sādhathas tarantī pipratī ṛtam /
RV_4,056.07c pari yajñaṃ ni ṣedathuḥ //
RV_4,057.01a kṣetrasya patinā vayaṃ hiteneva jayāmasi /
RV_4,057.01c gām aśvam poṣayitnv ā sa no mṛḷātīdṛśe //
RV_4,057.02a kṣetrasya pate madhumantam ūrmiṃ dhenur iva payo asmāsu dhukṣva /
RV_4,057.02c madhuścutaṃ ghṛtam iva supūtam ṛtasya naḥ patayo mṛḷayantu //
RV_4,057.03a madhumatīr oṣadhīr dyāva āpo madhuman no bhavatv antarikṣam /
RV_4,057.03c kṣetrasya patir madhumān no astv ariṣyanto anv enaṃ carema //
RV_4,057.04a śunaṃ vāhāḥ śunaṃ naraḥ śunaṃ kṛṣatu lāṅgalam /
RV_4,057.04c śunaṃ varatrā badhyantāṃ śunam aṣṭrām ud iṅgaya //
RV_4,057.05a śunāsīrāv imāṃ vācaṃ juṣethāṃ yad divi cakrathuḥ payaḥ /
RV_4,057.05c tenemām upa siñcatam //
RV_4,057.06a arvācī subhage bhava sīte vandāmahe tvā /
RV_4,057.06c yathā naḥ subhagāsasi yathā naḥ suphalāsasi //
RV_4,057.07a indraḥ sītāṃ ni gṛhṇātu tām pūṣānu yacchatu /
RV_4,057.07c sā naḥ payasvatī duhām uttarām-uttarāṃ samām //
RV_4,057.08a śunaṃ naḥ phālā vi kṛṣantu bhūmiṃ śunaṃ kīnāśā abhi yantu vāhaiḥ /
RV_4,057.08c śunam parjanyo madhunā payobhiḥ śunāsīrā śunam asmāsu dhattam //
RV_4,058.01a samudrād ūrmir madhumāṃ ud ārad upāṃśunā sam amṛtatvam ānaṭ /
RV_4,058.01c ghṛtasya nāma guhyaṃ yad asti jihvā devānām amṛtasya nābhiḥ //
RV_4,058.02a vayaṃ nāma pra bravāmā ghṛtasyāsmin yajñe dhārayāmā namobhiḥ /
RV_4,058.02c upa brahmā śṛṇavac chasyamānaṃ catuḥśṛṅgo 'vamīd gaura etat //
RV_4,058.03a catvāri śṛṅgā trayo asya pādā dve śīrṣe sapta hastāso asya /
RV_4,058.03c tridhā baddho vṛṣabho roravīti maho devo martyāṃ ā viveśa //
RV_4,058.04a tridhā hitam paṇibhir guhyamānaṃ gavi devāso ghṛtam anv avindan /
RV_4,058.04c indra ekaṃ sūrya ekaṃ jajāna venād ekaṃ svadhayā niṣ ṭatakṣuḥ //
RV_4,058.05a etā arṣanti hṛdyāt samudrāc chatavrajā ripuṇā nāvacakṣe /
RV_4,058.05c ghṛtasya dhārā abhi cākaśīmi hiraṇyayo vetaso madhya āsām //
RV_4,058.06a samyak sravanti sarito na dhenā antar hṛdā manasā pūyamānāḥ /
RV_4,058.06c ete arṣanty ūrmayo ghṛtasya mṛgā iva kṣipaṇor īṣamāṇāḥ //
RV_4,058.07a sindhor iva prādhvane śūghanāso vātapramiyaḥ patayanti yahvāḥ /
RV_4,058.07c ghṛtasya dhārā aruṣo na vājī kāṣṭhā bhindann ūrmibhiḥ pinvamānaḥ //
RV_4,058.08a abhi pravanta samaneva yoṣāḥ kalyāṇyaḥ smayamānāso agnim /
RV_4,058.08c ghṛtasya dhārāḥ samidho nasanta tā juṣāṇo haryati jātavedāḥ //
RV_4,058.09a kanyā iva vahatum etavā u añjy añjānā abhi cākaśīmi /
RV_4,058.09c yatra somaḥ sūyate yatra yajño ghṛtasya dhārā abhi tat pavante //
RV_4,058.10a abhy arṣata suṣṭutiṃ gavyam ājim asmāsu bhadrā draviṇāni dhatta /
RV_4,058.10c imaṃ yajñaṃ nayata devatā no ghṛtasya dhārā madhumat pavante //
RV_4,058.11a dhāman te viśvam bhuvanam adhi śritam antaḥ samudre hṛdy antar āyuṣi /
RV_4,058.11c apām anīke samithe ya ābhṛtas tam aśyāma madhumantaṃ ta ūrmim //
Ṛgveda 5
RV_5,001.01a abodhy agniḥ samidhā janānām prati dhenum ivāyatīm uṣāsam /
RV_5,001.01c yahvā iva pra vayām ujjihānāḥ pra bhānavaḥ sisrate nākam accha //
RV_5,001.02a abodhi hotā yajathāya devān ūrdhvo agniḥ sumanāḥ prātar asthāt /
RV_5,001.02c samiddhasya ruśad adarśi pājo mahān devas tamaso nir amoci //
RV_5,001.03a yad īṃ gaṇasya raśanām ajīgaḥ śucir aṅkte śucibhir gobhir agniḥ /
RV_5,001.03c ād dakṣiṇā yujyate vājayanty uttānām ūrdhvo adhayaj juhūbhiḥ //
RV_5,001.04a agnim acchā devayatām manāṃsi cakṣūṃṣīva sūrye saṃ caranti /
RV_5,001.04c yad īṃ suvāte uṣasā virūpe śveto vājī jāyate agre ahnām //
RV_5,001.05a janiṣṭa hi jenyo agre ahnāṃ hito hiteṣv aruṣo vaneṣu /
RV_5,001.05c dame-dame sapta ratnā dadhāno 'gnir hotā ni ṣasādā yajīyān //
RV_5,001.06a agnir hotā ny asīdad yajīyān upasthe mātuḥ surabhā u loke /
RV_5,001.06c yuvā kaviḥ puruniṣṭha ṛtāvā dhartā kṛṣṭīnām uta madhya iddhaḥ //
RV_5,001.07a pra ṇu tyaṃ vipram adhvareṣu sādhum agniṃ hotāram īḷate namobhiḥ /
RV_5,001.07c ā yas tatāna rodasī ṛtena nityam mṛjanti vājinaṃ ghṛtena //
RV_5,001.08a mārjālyo mṛjyate sve damūnāḥ kavipraśasto atithiḥ śivo naḥ /
RV_5,001.08c sahasraśṛṅgo vṛṣabhas tadojā viśvāṃ agne sahasā prāsy anyān //
RV_5,001.09a pra sadyo agne aty eṣy anyān āvir yasmai cārutamo babhūtha /
RV_5,001.09c īḷenyo vapuṣyo vibhāvā priyo viśām atithir mānuṣīṇām //
RV_5,001.10a tubhyam bharanti kṣitayo yaviṣṭha balim agne antita ota dūrāt /
RV_5,001.10c ā bhandiṣṭhasya sumatiṃ cikiddhi bṛhat te agne mahi śarma bhadram //
RV_5,001.11a ādya ratham bhānumo bhānumantam agne tiṣṭha yajatebhiḥ samantam /
RV_5,001.11c vidvān pathīnām urv antarikṣam eha devān haviradyāya vakṣi //
RV_5,001.12a avocāma kavaye medhyāya vaco vandāru vṛṣabhāya vṛṣṇe /
RV_5,001.12c gaviṣṭhiro namasā stomam agnau divīva rukmam uruvyañcam aśret //
RV_5,002.01a kumāram mātā yuvatiḥ samubdhaṃ guhā bibharti na dadāti pitre /
RV_5,002.01c anīkam asya na minaj janāsaḥ puraḥ paśyanti nihitam aratau //
RV_5,002.02a kam etaṃ tvaṃ yuvate kumāram peṣī bibharṣi mahiṣī jajāna /
RV_5,002.02c pūrvīr hi garbhaḥ śarado vavardhāpaśyaṃ jātaṃ yad asūta mātā //
RV_5,002.03a hiraṇyadantaṃ śucivarṇam ārāt kṣetrād apaśyam āyudhā mimānam /
RV_5,002.03c dadāno asmā amṛtaṃ vipṛkvat kim mām anindrāḥ kṛṇavann anukthāḥ //
RV_5,002.04a kṣetrād apaśyaṃ sanutaś carantaṃ sumad yūthaṃ na puru śobhamānam /
RV_5,002.04c na tā agṛbhrann ajaniṣṭa hi ṣaḥ paliknīr id yuvatayo bhavanti //
RV_5,002.05a ke me maryakaṃ vi yavanta gobhir na yeṣāṃ gopā araṇaś cid āsa /
RV_5,002.05c ya īṃ jagṛbhur ava te sṛjantv ājāti paśva upa naś cikitvān //
RV_5,002.06a vasāṃ rājānaṃ vasatiṃ janānām arātayo ni dadhur martyeṣu /
RV_5,002.06c brahmāṇy atrer ava taṃ sṛjantu ninditāro nindyāso bhavantu //
RV_5,002.07a śunaś cic chepaṃ niditaṃ sahasrād yūpād amuñco aśamiṣṭa hi ṣaḥ /
RV_5,002.07c evāsmad agne vi mumugdhi pāśān hotaś cikitva iha tū niṣadya //
RV_5,002.08a hṛṇīyamāno apa hi mad aiyeḥ pra me devānāṃ vratapā uvāca /
RV_5,002.08c indro vidvāṃ anu hi tvā cacakṣa tenāham agne anuśiṣṭa āgām //
RV_5,002.09a vi jyotiṣā bṛhatā bhāty agnir āvir viśvāni kṛṇute mahitvā /
RV_5,002.09c prādevīr māyāḥ sahate durevāḥ śiśīte śṛṅge rakṣase vinikṣe //
RV_5,002.10a uta svānāso divi ṣantv agnes tigmāyudhā rakṣase hantavā u /
RV_5,002.10c made cid asya pra rujanti bhāmā na varante paribādho adevīḥ //
RV_5,002.11a etaṃ te stomaṃ tuvijāta vipro rathaṃ na dhīraḥ svapā atakṣam /
RV_5,002.11c yadīd agne prati tvaṃ deva haryāḥ svarvatīr apa enā jayema //
RV_5,002.12a tuvigrīvo vṛṣabho vāvṛdhāno 'śatrv aryaḥ sam ajāti vedaḥ /
RV_5,002.12c itīmam agnim amṛtā avocan barhiṣmate manave śarma yaṃsad dhaviṣmate manave śarma yaṃsat //
RV_5,003.01a tvam agne varuṇo jāyase yat tvam mitro bhavasi yat samiddhaḥ /
RV_5,003.01c tve viśve sahasas putra devās tvam indro dāśuṣe martyāya //
RV_5,003.02a tvam aryamā bhavasi yat kanīnāṃ nāma svadhāvan guhyam bibharṣi /
RV_5,003.02c añjanti mitraṃ sudhitaṃ na gobhir yad dampatī samanasā kṛṇoṣi //
RV_5,003.03a tava śriye maruto marjayanta rudra yat te janima cāru citram /
RV_5,003.03c padaṃ yad viṣṇor upamaṃ nidhāyi tena pāsi guhyaṃ nāma gonām //
RV_5,003.04a tava śriyā sudṛśo deva devāḥ purū dadhānā amṛtaṃ sapanta /
RV_5,003.04c hotāram agnim manuṣo ni ṣedur daśasyanta uśijaḥ śaṃsam āyoḥ //
RV_5,003.05a na tvad dhotā pūrvo agne yajīyān na kāvyaiḥ paro asti svadhāvaḥ /
RV_5,003.05c viśaś ca yasyā atithir bhavāsi sa yajñena vanavad deva martān //
RV_5,003.06a vayam agne vanuyāma tvotā vasūyavo haviṣā budhyamānāḥ /
RV_5,003.06c vayaṃ samarye vidatheṣv ahnāṃ vayaṃ rāyā sahasas putra martān //
RV_5,003.07a yo na āgo abhy eno bharāty adhīd agham aghaśaṃse dadhāta /
RV_5,003.07c jahī cikitvo abhiśastim etām agne yo no marcayati dvayena //
RV_5,003.08a tvām asyā vyuṣi deva pūrve dūtaṃ kṛṇvānā ayajanta havyaiḥ /
RV_5,003.08c saṃsthe yad agna īyase rayīṇāṃ devo martair vasubhir idhyamānaḥ //
RV_5,003.09a ava spṛdhi pitaraṃ yodhi vidvān putro yas te sahasaḥ sūna ūhe /
RV_5,003.09c kadā cikitvo abhi cakṣase no 'gne kadāṃ ṛtacid yātayāse //
RV_5,003.10a bhūri nāma vandamāno dadhāti pitā vaso yadi taj joṣayāse /
RV_5,003.10c kuvid devasya sahasā cakānaḥ sumnam agnir vanate vāvṛdhānaḥ //
RV_5,003.11a tvam aṅga jaritāraṃ yaviṣṭha viśvāny agne duritāti parṣi /
RV_5,003.11c stenā adṛśran ripavo janāso 'jñātaketā vṛjinā abhūvan //
RV_5,003.12a ime yāmāsas tvadrig abhūvan vasave vā tad id āgo avāci /
RV_5,003.12c nāhāyam agnir abhiśastaye no na rīṣate vāvṛdhānaḥ parā dāt //
RV_5,004.01a tvām agne vasupatiṃ vasūnām abhi pra mande adhvareṣu rājan /
RV_5,004.01c tvayā vājaṃ vājayanto jayemābhi ṣyāma pṛtsutīr martyānām //
RV_5,004.02a havyavāḷ agnir ajaraḥ pitā no vibhur vibhāvā sudṛśīko asme /
RV_5,004.02c sugārhapatyāḥ sam iṣo didīhy asmadryak sam mimīhi śravāṃsi //
RV_5,004.03a viśāṃ kaviṃ viśpatim mānuṣīṇāṃ śucim pāvakaṃ ghṛtapṛṣṭham agnim /
RV_5,004.03c ni hotāraṃ viśvavidaṃ dadhidhve sa deveṣu vanate vāryāṇi //
RV_5,004.04a juṣasvāgna iḷayā sajoṣā yatamāno raśmibhiḥ sūryasya /
RV_5,004.04c juṣasva naḥ samidhaṃ jātaveda ā ca devān haviradyāya vakṣi //
RV_5,004.05a juṣṭo damūnā atithir duroṇa imaṃ no yajñam upa yāhi vidvān /
RV_5,004.05c viśvā agne abhiyujo vihatyā śatrūyatām ā bharā bhojanāni //
RV_5,004.06a vadhena dasyum pra hi cātayasva vayaḥ kṛṇvānas tanve svāyai /
RV_5,004.06c piparṣi yat sahasas putra devānt so agne pāhi nṛtama vāje asmān //
RV_5,004.07a vayaṃ te agna ukthair vidhema vayaṃ havyaiḥ pāvaka bhadraśoce /
RV_5,004.07c asme rayiṃ viśvavāraṃ sam invāsme viśvāni draviṇāni dhehi //
RV_5,004.08a asmākam agne adhvaraṃ juṣasva sahasaḥ sūno triṣadhastha havyam /
RV_5,004.08c vayaṃ deveṣu sukṛtaḥ syāma śarmaṇā nas trivarūthena pāhi //
RV_5,004.09a viśvāni no durgahā jātavedaḥ sindhuṃ na nāvā duritāti parṣi /
RV_5,004.09c agne atrivan namasā gṛṇāno 'smākam bodhy avitā tanūnām //
RV_5,004.10a yas tvā hṛdā kīriṇā manyamāno 'martyam martyo johavīmi /
RV_5,004.10c jātavedo yaśo asmāsu dhehi prajābhir agne amṛtatvam aśyām //
RV_5,004.11a yasmai tvaṃ sukṛte jātaveda u lokam agne kṛṇavaḥ syonam /
RV_5,004.11c aśvinaṃ sa putriṇaṃ vīravantaṃ gomantaṃ rayiṃ naśate svasti //
RV_5,005.01a susamiddhāya śociṣe ghṛtaṃ tīvraṃ juhotana /
RV_5,005.01c agnaye jātavedase //
RV_5,005.02a narāśaṃsaḥ suṣūdatīmaṃ yajñam adābhyaḥ /
RV_5,005.02c kavir hi madhuhastyaḥ //
RV_5,005.03a īḷito agna ā vahendraṃ citram iha priyam /
RV_5,005.03c sukhai rathebhir ūtaye //
RV_5,005.04a ūrṇamradā vi prathasvābhy arkā anūṣata /
RV_5,005.04c bhavā naḥ śubhra sātaye //
RV_5,005.05a devīr dvāro vi śrayadhvaṃ suprāyaṇā na ūtaye /
RV_5,005.05c pra-pra yajñam pṛṇītana //
RV_5,005.06a supratīke vayovṛdhā yahvī ṛtasya mātarā /
RV_5,005.06c doṣām uṣāsam īmahe //
RV_5,005.07a vātasya patmann īḷitā daivyā hotārā manuṣaḥ /
RV_5,005.07c imaṃ no yajñam ā gatam //
RV_5,005.08a iḷā sarasvatī mahī tisro devīr mayobhuvaḥ /
RV_5,005.08b barhiḥ sīdantv asridhaḥ //
RV_5,005.09a śivas tvaṣṭar ihā gahi vibhuḥ poṣa uta tmanā /
RV_5,005.09c yajñe-yajñe na ud ava //
RV_5,005.10a yatra vettha vanaspate devānāṃ guhyā nāmāni /
RV_5,005.10c tatra havyāni gāmaya //
RV_5,005.11a svāhāgnaye varuṇāya svāhendrāya marudbhyaḥ /
RV_5,005.11c svāhā devebhyo haviḥ //
RV_5,006.01a agniṃ tam manye yo vasur astaṃ yaṃ yanti dhenavaḥ /
RV_5,006.01c astam arvanta āśavo 'staṃ nityāso vājina iṣaṃ stotṛbhya ā bhara //
RV_5,006.02a so agnir yo vasur gṛṇe saṃ yam āyanti dhenavaḥ /
RV_5,006.02c sam arvanto raghudruvaḥ saṃ sujātāsaḥ sūraya iṣaṃ stotṛbhya ā bhara //
RV_5,006.03a agnir hi vājinaṃ viśe dadāti viśvacarṣaṇiḥ /
RV_5,006.03c agnī rāye svābhuvaṃ sa prīto yāti vāryam iṣaṃ stotṛbhya ā bhara //
RV_5,006.04a ā te agna idhīmahi dyumantaṃ devājaram /
RV_5,006.04c yad dha syā te panīyasī samid dīdayati dyavīṣaṃ stotṛbhya ā bhara //
RV_5,006.05a ā te agna ṛcā haviḥ śukrasya śociṣas pate /
RV_5,006.05c suścandra dasma viśpate havyavāṭ tubhyaṃ hūyata iṣaṃ stotṛbhya ā bhara //
RV_5,006.06a pro tye agnayo 'gniṣu viśvam puṣyanti vāryam /
RV_5,006.06c te hinvire ta invire ta iṣaṇyanty ānuṣag iṣaṃ stotṛbhya ā bhara //
RV_5,006.07a tava tye agne arcayo mahi vrādhanta vājinaḥ /
RV_5,006.07c ye patvabhiḥ śaphānāṃ vrajā bhuranta gonām iṣaṃ stotṛbhya ā bhara //
RV_5,006.08a navā no agna ā bhara stotṛbhyaḥ sukṣitīr iṣaḥ /
RV_5,006.08c te syāma ya ānṛcus tvādūtāso dame-dama iṣaṃ stotṛbhya ā bhara //
RV_5,006.09a ubhe suścandra sarpiṣo darvī śrīṇīṣa āsani /
RV_5,006.09c uto na ut pupūryā uktheṣu śavasas pata iṣaṃ stotṛbhya ā bhara //
RV_5,006.10a evāṃ agnim ajuryamur gīrbhir yajñebhir ānuṣak /
RV_5,006.10c dadhad asme suvīryam uta tyad āśvaśvyam iṣaṃ stotṛbhya ā bhara //
RV_5,007.01a sakhāyaḥ saṃ vaḥ samyañcam iṣaṃ stomaṃ cāgnaye /
RV_5,007.01c varṣiṣṭhāya kṣitīnām ūrjo naptre sahasvate //
RV_5,007.02a kutrā cid yasya samṛtau raṇvā naro nṛṣadane /
RV_5,007.02c arhantaś cid yam indhate saṃjanayanti jantavaḥ //
RV_5,007.03a saṃ yad iṣo vanāmahe saṃ havyā mānuṣāṇām /
RV_5,007.03c uta dyumnasya śavasa ṛtasya raśmim ā dade //
RV_5,007.04a sa smā kṛṇoti ketum ā naktaṃ cid dūra ā sate /
RV_5,007.04c pāvako yad vanaspatīn pra smā mināty ajaraḥ //
RV_5,007.05a ava sma yasya veṣaṇe svedam pathiṣu juhvati /
RV_5,007.05c abhīm aha svajenyam bhūmā pṛṣṭheva ruruhuḥ //
RV_5,007.06a yam martyaḥ puruspṛhaṃ vidad viśvasya dhāyase /
RV_5,007.06c pra svādanam pitūnām astatātiṃ cid āyave //
RV_5,007.07a sa hi ṣmā dhanvākṣitaṃ dātā na dāty ā paśuḥ /
RV_5,007.07c hiriśmaśruḥ śucidann ṛbhur anibhṛṣṭataviṣiḥ //
RV_5,007.08a śuciḥ ṣma yasmā atrivat pra svadhitīva rīyate /
RV_5,007.08c suṣūr asūta mātā krāṇā yad ānaśe bhagam //
RV_5,007.09a ā yas te sarpirāsute 'gne śam asti dhāyase /
RV_5,007.09c aiṣu dyumnam uta śrava ā cittam martyeṣu dhāḥ //
RV_5,007.10a iti cin manyum adhrijas tvādātam ā paśuṃ dade /
RV_5,007.10c ād agne apṛṇato 'triḥ sāsahyād dasyūn iṣaḥ sāsahyān nṝn //
RV_5,008.01a tvām agna ṛtāyavaḥ sam īdhire pratnam pratnāsa ūtaye sahaskṛta /
RV_5,008.01c puruścandraṃ yajataṃ viśvadhāyasaṃ damūnasaṃ gṛhapatiṃ vareṇyam //
RV_5,008.02a tvām agne atithim pūrvyaṃ viśaḥ śociṣkeśaṃ gṛhapatiṃ ni ṣedire /
RV_5,008.02c bṛhatketum pururūpaṃ dhanaspṛtaṃ suśarmāṇaṃ svavasaṃ jaradviṣam //
RV_5,008.03a tvām agne mānuṣīr īḷate viśo hotrāvidaṃ viviciṃ ratnadhātamam /
RV_5,008.03c guhā santaṃ subhaga viśvadarśataṃ tuviṣvaṇasaṃ suyajaṃ ghṛtaśriyam //
RV_5,008.04a tvām agne dharṇasiṃ viśvadhā vayaṃ gīrbhir gṛṇanto namasopa sedima /
RV_5,008.04c sa no juṣasva samidhāno aṅgiro devo martasya yaśasā sudītibhiḥ //
RV_5,008.05a tvam agne pururūpo viśe-viśe vayo dadhāsi pratnathā puruṣṭuta /
RV_5,008.05c purūṇy annā sahasā vi rājasi tviṣiḥ sā te titviṣāṇasya nādhṛṣe //
RV_5,008.06a tvām agne samidhānaṃ yaviṣṭhya devā dūtaṃ cakrire havyavāhanam /
RV_5,008.06c urujrayasaṃ ghṛtayonim āhutaṃ tveṣaṃ cakṣur dadhire codayanmati //
RV_5,008.07a tvām agne pradiva āhutaṃ ghṛtaiḥ sumnāyavaḥ suṣamidhā sam īdhire /
RV_5,008.07c sa vāvṛdhāna oṣadhībhir ukṣito 'bhi jrayāṃsi pārthivā vi tiṣṭhase //
RV_5,009.01a tvām agne haviṣmanto devam martāsa īḷate /
RV_5,009.01c manye tvā jātavedasaṃ sa havyā vakṣy ānuṣak //
RV_5,009.02a agnir hotā dāsvataḥ kṣayasya vṛktabarhiṣaḥ /
RV_5,009.02c saṃ yajñāsaś caranti yaṃ saṃ vājāsaḥ śravasyavaḥ //
RV_5,009.03a uta sma yaṃ śiśuṃ yathā navaṃ janiṣṭāraṇī /
RV_5,009.03c dhartāram mānuṣīṇāṃ viśām agniṃ svadhvaram //
RV_5,009.04a uta sma durgṛbhīyase putro na hvāryāṇām /
RV_5,009.04c purū yo dagdhāsi vanāgne paśur na yavase //
RV_5,009.05a adha sma yasyārcayaḥ samyak saṃyanti dhūminaḥ /
RV_5,009.05c yad īm aha trito divy upa dhmāteva dhamati śiśīte dhmātarī yathā //
RV_5,009.06a tavāham agna ūtibhir mitrasya ca praśastibhiḥ /
RV_5,009.06c dveṣoyuto na duritā turyāma martyānām //
RV_5,009.07a taṃ no agne abhī naro rayiṃ sahasva ā bhara /
RV_5,009.07c sa kṣepayat sa poṣayad bhuvad vājasya sātaya utaidhi pṛtsu no vṛdhe //
RV_5,010.01a agna ojiṣṭham ā bhara dyumnam asmabhyam adhrigo /
RV_5,010.01c pra no rāyā parīṇasā ratsi vājāya panthām //
RV_5,010.02a tvaṃ no agne adbhuta kratvā dakṣasya maṃhanā /
RV_5,010.02c tve asuryam āruhat krāṇā mitro na yajñiyaḥ //
RV_5,010.03a tvaṃ no agna eṣāṃ gayam puṣṭiṃ ca vardhaya /
RV_5,010.03c ye stomebhiḥ pra sūrayo naro maghāny ānaśuḥ //
RV_5,010.04a ye agne candra te giraḥ śumbhanty aśvarādhasaḥ /
RV_5,010.04c śuṣmebhiḥ śuṣmiṇo naro divaś cid yeṣām bṛhat sukīrtir bodhati tmanā //
RV_5,010.05a tava tye agne arcayo bhrājanto yanti dhṛṣṇuyā /
RV_5,010.05c parijmāno na vidyutaḥ svāno ratho na vājayuḥ //
RV_5,010.06a nū no agna ūtaye sabādhasaś ca rātaye /
RV_5,010.06c asmākāsaś ca sūrayo viśvā āśās tarīṣaṇi //
RV_5,010.07a tvaṃ no agne aṅgira stuta stavāna ā bhara /
RV_5,010.07c hotar vibhvāsahaṃ rayiṃ stotṛbhya stavase ca na utaidhi pṛtsu no vṛdhe //
RV_5,011.01a janasya gopā ajaniṣṭa jāgṛvir agniḥ sudakṣaḥ suvitāya navyase /
RV_5,011.01c ghṛtapratīko bṛhatā divispṛśā dyumad vi bhāti bharatebhyaḥ śuciḥ //
RV_5,011.02a yajñasya ketum prathamam purohitam agniṃ naras triṣadhasthe sam īdhire /
RV_5,011.02c indreṇa devaiḥ sarathaṃ sa barhiṣi sīdan ni hotā yajathāya sukratuḥ //
RV_5,011.03a asammṛṣṭo jāyase mātroḥ śucir mandraḥ kavir ud atiṣṭho vivasvataḥ /
RV_5,011.03c ghṛtena tvāvardhayann agna āhuta dhūmas te ketur abhavad divi śritaḥ //
RV_5,011.04a agnir no yajñam upa vetu sādhuyāgniṃ naro vi bharante gṛhe-gṛhe /
RV_5,011.04c agnir dūto abhavad dhavyavāhano 'gniṃ vṛṇānā vṛṇate kavikratum //
RV_5,011.05a tubhyedam agne madhumattamaṃ vacas tubhyam manīṣā iyam astu śaṃ hṛde /
RV_5,011.05c tvāṃ giraḥ sindhum ivāvanīr mahīr ā pṛṇanti śavasā vardhayanti ca //
RV_5,011.06a tvām agne aṅgiraso guhā hitam anv avindañ chiśriyāṇaṃ vane-vane /
RV_5,011.06c sa jāyase mathyamānaḥ saho mahat tvām āhuḥ sahasas putram aṅgiraḥ //
RV_5,012.01a prāgnaye bṛhate yajñiyāya ṛtasya vṛṣṇe asurāya manma /
RV_5,012.01c ghṛtaṃ na yajña āsye supūtaṃ giram bhare vṛṣabhāya pratīcīm //
RV_5,012.02a ṛtaṃ cikitva ṛtam ic cikiddhy ṛtasya dhārā anu tṛndhi pūrvīḥ /
RV_5,012.02c nāhaṃ yātuṃ sahasā na dvayena ṛtaṃ sapāmy aruṣasya vṛṣṇaḥ //
RV_5,012.03a kayā no agna ṛtayann ṛtena bhuvo navedā ucathasya navyaḥ /
RV_5,012.03c vedā me deva ṛtupā ṛtūnāṃ nāham patiṃ sanitur asya rāyaḥ //
RV_5,012.04a ke te agne ripave bandhanāsaḥ ke pāyavaḥ saniṣanta dyumantaḥ /
RV_5,012.04c ke dhāsim agne anṛtasya pānti ka āsato vacasaḥ santi gopāḥ //
RV_5,012.05a sakhāyas te viṣuṇā agna ete śivāsaḥ santo aśivā abhūvan /
RV_5,012.05c adhūrṣata svayam ete vacobhir ṛjūyate vṛjināni bruvantaḥ //
RV_5,012.06a yas te agne namasā yajñam īṭṭa ṛtaṃ sa pāty aruṣasya vṛṣṇaḥ /
RV_5,012.06c tasya kṣayaḥ pṛthur ā sādhur etu prasarsrāṇasya nahuṣasya śeṣaḥ //
RV_5,013.01a arcantas tvā havāmahe 'rcantaḥ sam idhīmahi /
RV_5,013.01c agne arcanta ūtaye //
RV_5,013.02a agne stomam manāmahe sidhram adya divispṛśaḥ /
RV_5,013.02c devasya draviṇasyavaḥ //
RV_5,013.03a agnir juṣata no giro hotā yo mānuṣeṣv ā /
RV_5,013.03c sa yakṣad daivyaṃ janam //
RV_5,013.04a tvam agne saprathā asi juṣṭo hotā vareṇyaḥ /
RV_5,013.04c tvayā yajñaṃ vi tanvate //
RV_5,013.05a tvām agne vājasātamaṃ viprā vardhanti suṣṭutam /
RV_5,013.05c sa no rāsva suvīryam //
RV_5,013.06a agne nemir arāṃ iva devāṃs tvam paribhūr asi /
RV_5,013.06c ā rādhaś citram ṛñjase //
RV_5,014.01a agniṃ stomena bodhaya samidhāno amartyam /
RV_5,014.01c havyā deveṣu no dadhat //
RV_5,014.02a tam adhvareṣv īḷate devam martā amartyam /
RV_5,014.02c yajiṣṭham mānuṣe jane //
RV_5,014.03a taṃ hi śaśvanta īḷate srucā devaṃ ghṛtaścutā /
RV_5,014.03c agniṃ havyāya voḷhave //
RV_5,014.04a agnir jāto arocata ghnan dasyūñ jyotiṣā tamaḥ /
RV_5,014.04c avindad gā apaḥ svaḥ //
RV_5,014.05a agnim īḷenyaṃ kaviṃ ghṛtapṛṣṭhaṃ saparyata /
RV_5,014.05c vetu me śṛṇavad dhavam //
RV_5,014.06a agniṃ ghṛtena vāvṛdhu stomebhir viśvacarṣaṇim /
RV_5,014.06c svādhībhir vacasyubhiḥ //
RV_5,015.01a pra vedhase kavaye vedyāya giram bhare yaśase pūrvyāya /
RV_5,015.01c ghṛtaprasatto asuraḥ suśevo rāyo dhartā dharuṇo vasvo agniḥ //
RV_5,015.02a ṛtena ṛtaṃ dharuṇaṃ dhārayanta yajñasya śāke parame vyoman /
RV_5,015.02c divo dharman dharuṇe seduṣo nṝñ jātair ajātāṃ abhi ye nanakṣuḥ //
RV_5,015.03a aṅhoyuvas tanvas tanvate vi vayo mahad duṣṭaram pūrvyāya /
RV_5,015.03c sa saṃvato navajātas tuturyāt siṅhaṃ na kruddham abhitaḥ pari ṣṭhuḥ //
RV_5,015.04a māteva yad bharase paprathāno janaṃ-janaṃ dhāyase cakṣase ca /
RV_5,015.04c vayo-vayo jarase yad dadhānaḥ pari tmanā viṣurūpo jigāsi //
RV_5,015.05a vājo nu te śavasas pātv antam uruṃ doghaṃ dharuṇaṃ deva rāyaḥ /
RV_5,015.05c padaṃ na tāyur guhā dadhāno maho rāye citayann atrim aspaḥ //
RV_5,016.01a bṛhad vayo hi bhānave 'rcā devāyāgnaye /
RV_5,016.01c yam mitraṃ na praśastibhir martāso dadhire puraḥ //
RV_5,016.02a sa hi dyubhir janānāṃ hotā dakṣasya bāhvoḥ /
RV_5,016.02c vi havyam agnir ānuṣag bhago na vāram ṛṇvati //
RV_5,016.03a asya stome maghonaḥ sakhye vṛddhaśociṣaḥ /
RV_5,016.03c viśvā yasmin tuviṣvaṇi sam arye śuṣmam ādadhuḥ //
RV_5,016.04a adhā hy agna eṣāṃ suvīryasya maṃhanā /
RV_5,016.04c tam id yahvaṃ na rodasī pari śravo babhūvatuḥ //
RV_5,016.05a nū na ehi vāryam agne gṛṇāna ā bhara /
RV_5,016.05c ye vayaṃ ye ca sūrayaḥ svasti dhāmahe sacotaidhi pṛtsu no vṛdhe //
RV_5,017.01a ā yajñair deva martya itthā tavyāṃsam ūtaye /
RV_5,017.01c agniṃ kṛte svadhvare pūrur īḷītāvase //
RV_5,017.02a asya hi svayaśastara āsā vidharman manyase /
RV_5,017.02c taṃ nākaṃ citraśociṣam mandram paro manīṣayā //
RV_5,017.03a asya vāsā u arciṣā ya āyukta tujā girā /
RV_5,017.03c divo na yasya retasā bṛhac chocanty arcayaḥ //
RV_5,017.04a asya kratvā vicetaso dasmasya vasu ratha ā /
RV_5,017.04c adhā viśvāsu havyo 'gnir vikṣu pra śasyate //
RV_5,017.05a nū na id dhi vāryam āsā sacanta sūrayaḥ /
RV_5,017.05c ūrjo napād abhiṣṭaye pāhi śagdhi svastaya utaidhi pṛtsu no vṛdhe //
RV_5,018.01a prātar agniḥ purupriyo viśa stavetātithiḥ /
RV_5,018.01c viśvāni yo amartyo havyā marteṣu raṇyati //
RV_5,018.02a dvitāya mṛktavāhase svasya dakṣasya maṃhanā /
RV_5,018.02c induṃ sa dhatta ānuṣak stotā cit te amartya //
RV_5,018.03a taṃ vo dīrghāyuśociṣaṃ girā huve maghonām /
RV_5,018.03c ariṣṭo yeṣāṃ ratho vy aśvadāvann īyate //
RV_5,018.04a citrā vā yeṣu dīdhitir āsann ukthā pānti ye /
RV_5,018.04b stīrṇam barhiḥ svarṇare śravāṃsi dadhire pari //
RV_5,018.05a ye me pañcāśataṃ dadur aśvānāṃ sadhastuti /
RV_5,018.05b dyumad agne mahi śravo bṛhat kṛdhi maghonāṃ nṛvad amṛta nṛṇām //
RV_5,019.01a abhy avasthāḥ pra jāyante pra vavrer vavriś ciketa /
RV_5,019.01c upasthe mātur vi caṣṭe //
RV_5,019.02a juhure vi citayanto 'nimiṣaṃ nṛmṇam pānti /
RV_5,019.02c ā dṛḷhām puraṃ viviśuḥ //
RV_5,019.03a ā śvaitreyasya jantavo dyumad vardhanta kṛṣṭayaḥ /
RV_5,019.03b niṣkagrīvo bṛhaduktha enā madhvā na vājayuḥ //
RV_5,019.04a priyaṃ dugdhaṃ na kāmyam ajāmi jāmyoḥ sacā /
RV_5,019.04c gharmo na vājajaṭharo 'dabdhaḥ śaśvato dabhaḥ //
RV_5,019.05a krīḷan no raśma ā bhuvaḥ sam bhasmanā vāyunā vevidānaḥ /
RV_5,019.05b tā asya san dhṛṣajo na tigmāḥ susaṃśitā vakṣyo vakṣaṇesthāḥ //
RV_5,020.01a yam agne vājasātama tvaṃ cin manyase rayim /
RV_5,020.01c taṃ no gīrbhiḥ śravāyyaṃ devatrā panayā yujam //
RV_5,020.02a ye agne nerayanti te vṛddhā ugrasya śavasaḥ /
RV_5,020.02b apa dveṣo apa hvaro 'nyavratasya saścire //
RV_5,020.03a hotāraṃ tvā vṛṇīmahe 'gne dakṣasya sādhanam /
RV_5,020.03b yajñeṣu pūrvyaṃ girā prayasvanto havāmahe //
RV_5,020.04a itthā yathā ta ūtaye sahasāvan dive-dive /
RV_5,020.04b rāya ṛtāya sukrato gobhiḥ ṣyāma sadhamādo vīraiḥ syāma sadhamādaḥ //
RV_5,021.01a manuṣvat tvā ni dhīmahi manuṣvat sam idhīmahi /
RV_5,021.01c agne manuṣvad aṅgiro devān devayate yaja //
RV_5,021.02a tvaṃ hi mānuṣe jane 'gne suprīta idhyase /
RV_5,021.02c srucas tvā yanty ānuṣak sujāta sarpirāsute //
RV_5,021.03a tvāṃ viśve sajoṣaso devāso dūtam akrata /
RV_5,021.03b saparyantas tvā kave yajñeṣu devam īḷate //
RV_5,021.04a devaṃ vo devayajyayāgnim īḷīta martyaḥ /
RV_5,021.04b samiddhaḥ śukra dīdihy ṛtasya yonim āsadaḥ sasasya yonim āsadaḥ //
RV_5,022.01a pra viśvasāmann atrivad arcā pāvakaśociṣe /
RV_5,022.01c yo adhvareṣv īḍyo hotā mandratamo viśi //
RV_5,022.02a ny agniṃ jātavedasaṃ dadhātā devam ṛtvijam /
RV_5,022.02c pra yajña etv ānuṣag adyā devavyacastamaḥ //
RV_5,022.03a cikitvinmanasaṃ tvā devam martāsa ūtaye /
RV_5,022.03c vareṇyasya te 'vasa iyānāso amanmahi //
RV_5,022.04a agne cikiddhy asya na idaṃ vacaḥ sahasya /
RV_5,022.04c taṃ tvā suśipra dampate stomair vardhanty atrayo gīrbhiḥ śumbhanty atrayaḥ //
RV_5,023.01a agne sahantam ā bhara dyumnasya prāsahā rayim /
RV_5,023.01c viśvā yaś carṣaṇīr abhy āsā vājeṣu sāsahat //
RV_5,023.02a tam agne pṛtanāṣahaṃ rayiṃ sahasva ā bhara /
RV_5,023.02b tvaṃ hi satyo adbhuto dātā vājasya gomataḥ //
RV_5,023.03a viśve hi tvā sajoṣaso janāso vṛktabarhiṣaḥ /
RV_5,023.03c hotāraṃ sadmasu priyaṃ vyanti vāryā puru //
RV_5,023.04a sa hi ṣmā viśvacarṣaṇir abhimāti saho dadhe /
RV_5,023.04b agna eṣu kṣayeṣv ā revan naḥ śukra dīdihi dyumat pāvaka dīdihi //
RV_5,024.01a agne tvaṃ no antama uta trātā śivo bhavā varūthyaḥ //
RV_5,024.02a vasur agnir vasuśravā acchā nakṣi dyumattamaṃ rayiṃ dāḥ //
RV_5,024.03a sa no bodhi śrudhī havam uruṣyā ṇo aghāyataḥ samasmāt //
RV_5,024.04a taṃ tvā śociṣṭha dīdivaḥ sumnāya nūnam īmahe sakhibhyaḥ //
RV_5,025.01a acchā vo agnim avase devaṃ gāsi sa no vasuḥ /
RV_5,025.01c rāsat putra ṛṣūṇām ṛtāvā parṣati dviṣaḥ //
RV_5,025.02a sa hi satyo yam pūrve cid devāsaś cid yam īdhire /
RV_5,025.02c hotāram mandrajihvam it sudītibhir vibhāvasum //
RV_5,025.03a sa no dhītī variṣṭhayā śreṣṭhayā ca sumatyā /
RV_5,025.03c agne rāyo didīhi naḥ suvṛktibhir vareṇya //
RV_5,025.04a agnir deveṣu rājaty agnir marteṣv āviśan /
RV_5,025.04c agnir no havyavāhano 'gniṃ dhībhiḥ saparyata //
RV_5,025.05a agnis tuviśravastamaṃ tuvibrahmāṇam uttamam /
RV_5,025.05c atūrtaṃ śrāvayatpatim putraṃ dadāti dāśuṣe //
RV_5,025.06a agnir dadāti satpatiṃ sāsāha yo yudhā nṛbhiḥ /
RV_5,025.06c agnir atyaṃ raghuṣyadaṃ jetāram aparājitam //
RV_5,025.07a yad vāhiṣṭhaṃ tad agnaye bṛhad arca vibhāvaso /
RV_5,025.07c mahiṣīva tvad rayis tvad vājā ud īrate //
RV_5,025.08a tava dyumanto arcayo grāvevocyate bṛhat /
RV_5,025.08c uto te tanyatur yathā svāno arta tmanā divaḥ //
RV_5,025.09a evāṃ agniṃ vasūyavaḥ sahasānaṃ vavandima /
RV_5,025.09c sa no viśvā ati dviṣaḥ parṣan nāveva sukratuḥ //
RV_5,026.01a agne pāvaka rociṣā mandrayā deva jihvayā /
RV_5,026.01c ā devān vakṣi yakṣi ca //
RV_5,026.02a taṃ tvā ghṛtasnav īmahe citrabhāno svardṛśam /
RV_5,026.02c devāṃ ā vītaye vaha //
RV_5,026.03a vītihotraṃ tvā kave dyumantaṃ sam idhīmahi /
RV_5,026.03c agne bṛhantam adhvare //
RV_5,026.04a agne viśvebhir ā gahi devebhir havyadātaye /
RV_5,026.04b hotāraṃ tvā vṛṇīmahe //
RV_5,026.05a yajamānāya sunvata āgne suvīryaṃ vaha /
RV_5,026.05c devair ā satsi barhiṣi //
RV_5,026.06a samidhānaḥ sahasrajid agne dharmāṇi puṣyasi /
RV_5,026.06c devānāṃ dūta ukthyaḥ //
RV_5,026.07a ny agniṃ jātavedasaṃ hotravāhaṃ yaviṣṭhyam /
RV_5,026.07c dadhātā devam ṛtvijam //
RV_5,026.08a pra yajña etv ānuṣag adyā devavyacastamaḥ /
RV_5,026.08c stṛṇīta barhir āsade //
RV_5,026.09a edam maruto aśvinā mitraḥ sīdantu varuṇaḥ /
RV_5,026.09c devāsaḥ sarvayā viśā //
RV_5,027.01a anasvantā satpatir māmahe me gāvā cetiṣṭho asuro maghonaḥ /
RV_5,027.01c traivṛṣṇo agne daśabhiḥ sahasrair vaiśvānara tryaruṇaś ciketa //
RV_5,027.02a yo me śatā ca viṃśatiṃ ca gonāṃ harī ca yuktā sudhurā dadāti /
RV_5,027.02c vaiśvānara suṣṭuto vāvṛdhāno 'gne yaccha tryaruṇāya śarma //
RV_5,027.03a evā te agne sumatiṃ cakāno naviṣṭhāya navamaṃ trasadasyuḥ /
RV_5,027.03c yo me giras tuvijātasya pūrvīr yuktenābhi tryaruṇo gṛṇāti //
RV_5,027.04a yo ma iti pravocaty aśvamedhāya sūraye /
RV_5,027.04b dadad ṛcā saniṃ yate dadan medhām ṛtāyate //
RV_5,027.05a yasya mā paruṣāḥ śatam uddharṣayanty ukṣaṇaḥ /
RV_5,027.05c aśvamedhasya dānāḥ somā iva tryāśiraḥ //
RV_5,027.06a indrāgnī śatadāvny aśvamedhe suvīryam /
RV_5,027.06c kṣatraṃ dhārayatam bṛhad divi sūryam ivājaram //
RV_5,028.01a samiddho agnir divi śocir aśret pratyaṅṅ uṣasam urviyā vi bhāti /
RV_5,028.01c eti prācī viśvavārā namobhir devāṃ īḷānā haviṣā ghṛtācī //
RV_5,028.02a samidhyamāno amṛtasya rājasi haviṣ kṛṇvantaṃ sacase svastaye /
RV_5,028.02c viśvaṃ sa dhatte draviṇaṃ yam invasy ātithyam agne ni ca dhatta it puraḥ //
RV_5,028.03a agne śardha mahate saubhagāya tava dyumnāny uttamāni santu /
RV_5,028.03c saṃ jāspatyaṃ suyamam ā kṛṇuṣva śatrūyatām abhi tiṣṭhā mahāṃsi //
RV_5,028.04a samiddhasya pramahaso 'gne vande tava śriyam /
RV_5,028.04c vṛṣabho dyumnavāṃ asi sam adhvareṣv idhyase //
RV_5,028.05a samiddho agna āhuta devān yakṣi svadhvara /
RV_5,028.05c tvaṃ hi havyavāḷ asi //
RV_5,028.06a ā juhotā duvasyatāgnim prayaty adhvare /
RV_5,028.06c vṛṇīdhvaṃ havyavāhanam //
RV_5,029.01a try aryamā manuṣo devatātā trī rocanā divyā dhārayanta /
RV_5,029.01c arcanti tvā marutaḥ pūtadakṣās tvam eṣām ṛṣir indrāsi dhīraḥ //
RV_5,029.02a anu yad īm maruto mandasānam ārcann indram papivāṃsaṃ sutasya /
RV_5,029.02c ādatta vajram abhi yad ahiṃ hann apo yahvīr asṛjat sartavā u //
RV_5,029.03a uta brahmāṇo maruto me asyendraḥ somasya suṣutasya peyāḥ /
RV_5,029.03c tad dhi havyam manuṣe gā avindad ahann ahim papivāṃ indro asya //
RV_5,029.04a ād rodasī vitaraṃ vi ṣkabhāyat saṃvivyānaś cid bhiyase mṛgaṃ kaḥ /
RV_5,029.04c jigartim indro apajargurāṇaḥ prati śvasantam ava dānavaṃ han //
RV_5,029.05a adha kratvā maghavan tubhyaṃ devā anu viśve adaduḥ somapeyam /
RV_5,029.05c yat sūryasya haritaḥ patantīḥ puraḥ satīr uparā etaśe kaḥ //
RV_5,029.06a nava yad asya navatiṃ ca bhogān sākaṃ vajreṇa maghavā vivṛścat /
RV_5,029.06c arcantīndram marutaḥ sadhasthe traiṣṭubhena vacasā bādhata dyām //
RV_5,029.07a sakhā sakhye apacat tūyam agnir asya kratvā mahiṣā trī śatāni /
RV_5,029.07c trī sākam indro manuṣaḥ sarāṃsi sutam pibad vṛtrahatyāya somam //
RV_5,029.08a trī yac chatā mahiṣāṇām agho mās trī sarāṃsi maghavā somyāpāḥ /
RV_5,029.08c kāraṃ na viśve ahvanta devā bharam indrāya yad ahiṃ jaghāna //
RV_5,029.09a uśanā yat sahasyair ayātaṃ gṛham indra jūjuvānebhir aśvaiḥ /
RV_5,029.09c vanvāno atra sarathaṃ yayātha kutsena devair avanor ha śuṣṇam //
RV_5,029.10a prānyac cakram avṛhaḥ sūryasya kutsāyānyad varivo yātave 'kaḥ /
RV_5,029.10c anāso dasyūṃr amṛṇo vadhena ni duryoṇa āvṛṇaṅ mṛdhravācaḥ //
RV_5,029.11a stomāsas tvā gaurivīter avardhann arandhayo vaidathināya piprum /
RV_5,029.11c ā tvām ṛjiśvā sakhyāya cakre pacan paktīr apibaḥ somam asya //
RV_5,029.12a navagvāsaḥ sutasomāsa indraṃ daśagvāso abhy arcanty arkaiḥ /
RV_5,029.12c gavyaṃ cid ūrvam apidhānavantaṃ taṃ cin naraḥ śaśamānā apa vran //
RV_5,029.13a katho nu te pari carāṇi vidvān vīryā maghavan yā cakartha /
RV_5,029.13c yā co nu navyā kṛṇavaḥ śaviṣṭha pred u tā te vidatheṣu bravāma //
RV_5,029.14a etā viśvā cakṛvāṃ indra bhūry aparīto januṣā vīryeṇa /
RV_5,029.14c yā cin nu vajrin kṛṇavo dadhṛṣvān na te vartā taviṣyā asti tasyāḥ //
RV_5,029.15a indra brahma kriyamāṇā juṣasva yā te śaviṣṭha navyā akarma /
RV_5,029.15c vastreva bhadrā sukṛtā vasūyū rathaṃ na dhīraḥ svapā atakṣam //
RV_5,030.01a kva sya vīraḥ ko apaśyad indraṃ sukharatham īyamānaṃ haribhyām /
RV_5,030.01c yo rāyā vajrī sutasomam icchan tad oko gantā puruhūta ūtī //
RV_5,030.02a avācacakṣam padam asya sasvar ugraṃ nidhātur anv āyam icchan /
RV_5,030.02c apṛccham anyāṃ uta te ma āhur indraṃ naro bubudhānā aśema //
RV_5,030.03a pra nu vayaṃ sute yā te kṛtānīndra bravāma yāni no jujoṣaḥ /
RV_5,030.03b vedad avidvāñ chṛṇavac ca vidvān vahate 'yam maghavā sarvasenaḥ //
RV_5,030.04a sthiram manaś cakṛṣe jāta indra veṣīd eko yudhaye bhūyasaś cit /
RV_5,030.04b aśmānaṃ cic chavasā didyuto vi vido gavām ūrvam usriyāṇām //
RV_5,030.05a paro yat tvam parama ājaniṣṭhāḥ parāvati śrutyaṃ nāma bibhrat /
RV_5,030.05c ataś cid indrād abhayanta devā viśvā apo ajayad dāsapatnīḥ //
RV_5,030.06a tubhyed ete marutaḥ suśevā arcanty arkaṃ sunvanty andhaḥ /
RV_5,030.06c ahim ohānam apa āśayānam pra māyābhir māyinaṃ sakṣad indraḥ //
RV_5,030.07a vi ṣū mṛdho januṣā dānam invann ahan gavā maghavan saṃcakānaḥ /
RV_5,030.07c atrā dāsasya namuceḥ śiro yad avartayo manave gātum icchan //
RV_5,030.08a yujaṃ hi mām akṛthā ād id indra śiro dāsasya namucer mathāyan /
RV_5,030.08c aśmānaṃ cit svaryaṃ vartamānam pra cakriyeva rodasī marudbhyaḥ //
RV_5,030.09a striyo hi dāsa āyudhāni cakre kim mā karann abalā asya senāḥ /
RV_5,030.09c antar hy akhyad ubhe asya dhene athopa praid yudhaye dasyum indraḥ //
RV_5,030.10a sam atra gāvo 'bhito 'navanteheha vatsair viyutā yad āsan /
RV_5,030.10c saṃ tā indro asṛjad asya śākair yad īṃ somāsaḥ suṣutā amandan //
RV_5,030.11a yad īṃ somā babhrudhūtā amandann aroravīd vṛṣabhaḥ sādaneṣu /
RV_5,030.11c purandaraḥ papivāṃ indro asya punar gavām adadād usriyāṇām //
RV_5,030.12a bhadram idaṃ ruśamā agne akran gavāṃ catvāri dadataḥ sahasrā /
RV_5,030.12c ṛṇañcayasya prayatā maghāni praty agrabhīṣma nṛtamasya nṛṇām //
RV_5,030.13a supeśasam māva sṛjanty astaṃ gavāṃ sahasrai ruśamāso agne /
RV_5,030.13c tīvrā indram amamanduḥ sutāso 'ktor vyuṣṭau paritakmyāyāḥ //
RV_5,030.14a aucchat sā rātrī paritakmyā yāṃ ṛṇañcaye rājani ruśamānām /
RV_5,030.14c atyo na vājī raghur ajyamāno babhruś catvāry asanat sahasrā //
RV_5,030.15a catuḥsahasraṃ gavyasya paśvaḥ praty agrabhīṣma ruśameṣv agne /
RV_5,030.15c gharmaś cit taptaḥ pravṛje ya āsīd ayasmayas tam v ādāma viprāḥ //
RV_5,031.01a indro rathāya pravataṃ kṛṇoti yam adhyasthān maghavā vājayantam /
RV_5,031.01c yūtheva paśvo vy unoti gopā ariṣṭo yāti prathamaḥ siṣāsan //
RV_5,031.02a ā pra drava harivo mā vi venaḥ piśaṅgarāte abhi naḥ sacasva /
RV_5,031.02c nahi tvad indra vasyo anyad asty amenāṃś cij janivataś cakartha //
RV_5,031.03a ud yat sahaḥ sahasa ājaniṣṭa dediṣṭa indra indriyāṇi viśvā /
RV_5,031.03c prācodayat sudughā vavre antar vi jyotiṣā saṃvavṛtvat tamo 'vaḥ //
RV_5,031.04a anavas te ratham aśvāya takṣan tvaṣṭā vajram puruhūta dyumantam /
RV_5,031.04c brahmāṇa indram mahayanto arkair avardhayann ahaye hantavā u //
RV_5,031.05a vṛṣṇe yat te vṛṣaṇo arkam arcān indra grāvāṇo aditiḥ sajoṣāḥ /
RV_5,031.05c anaśvāso ye pavayo 'rathā indreṣitā abhy avartanta dasyūn //
RV_5,031.06a pra te pūrvāṇi karaṇāni vocam pra nūtanā maghavan yā cakartha /
RV_5,031.06c śaktīvo yad vibharā rodasī ubhe jayann apo manave dānucitrāḥ //
RV_5,031.07a tad in nu te karaṇaṃ dasma viprāhiṃ yad ghnann ojo atrāmimīthāḥ /
RV_5,031.07c śuṣṇasya cit pari māyā agṛbhṇāḥ prapitvaṃ yann apa dasyūṃr asedhaḥ //
RV_5,031.08a tvam apo yadave turvaśāyāramayaḥ sudughāḥ pāra indra /
RV_5,031.08c ugram ayātam avaho ha kutsaṃ saṃ ha yad vām uśanāranta devāḥ //
RV_5,031.09a indrākutsā vahamānā rathenā vām atyā api karṇe vahantu /
RV_5,031.09c niḥ ṣīm adbhyo dhamatho niḥ ṣadhasthān maghono hṛdo varathas tamāṃsi //
RV_5,031.10a vātasya yuktān suyujaś cid aśvān kaviś cid eṣo ajagann avasyuḥ /
RV_5,031.10c viśve te atra marutaḥ sakhāya indra brahmāṇi taviṣīm avardhan //
RV_5,031.11a sūraś cid ratham paritakmyāyām pūrvaṃ karad uparaṃ jūjuvāṃsam /
RV_5,031.11c bharac cakram etaśaḥ saṃ riṇāti puro dadhat saniṣyati kratuṃ naḥ //
RV_5,031.12a āyaṃ janā abhicakṣe jagāmendraḥ sakhāyaṃ sutasomam icchan /
RV_5,031.12c vadan grāvāva vedim bhriyāte yasya jīram adhvaryavaś caranti //
RV_5,031.13a ye cākananta cākananta nū te martā amṛta mo te aṃha āran /
RV_5,031.13c vāvandhi yajyūṃr uta teṣu dhehy ojo janeṣu yeṣu te syāma //
RV_5,032.01a adardar utsam asṛjo vi khāni tvam arṇavān badbadhānāṃ aramṇāḥ /
RV_5,032.01c mahāntam indra parvataṃ vi yad vaḥ sṛjo vi dhārā ava dānavaṃ han //
RV_5,032.02a tvam utsāṃ ṛtubhir badbadhānāṃ araṃha ūdhaḥ parvatasya vajrin /
RV_5,032.02c ahiṃ cid ugra prayutaṃ śayānaṃ jaghanvāṃ indra taviṣīm adhatthāḥ //
RV_5,032.03a tyasya cin mahato nir mṛgasya vadhar jaghāna taviṣībhir indraḥ /
RV_5,032.03c ya eka id apratir manyamāna ād asmād anyo ajaniṣṭa tavyān //
RV_5,032.04a tyaṃ cid eṣāṃ svadhayā madantam miho napātaṃ suvṛdhaṃ tamogām /
RV_5,032.04c vṛṣaprabharmā dānavasya bhāmaṃ vajreṇa vajrī ni jaghāna śuṣṇam //
RV_5,032.05a tyaṃ cid asya kratubhir niṣattam amarmaṇo vidad id asya marma /
RV_5,032.05c yad īṃ sukṣatra prabhṛtā madasya yuyutsantaṃ tamasi harmye dhāḥ //
RV_5,032.06a tyaṃ cid itthā katpayaṃ śayānam asūrye tamasi vāvṛdhānam /
RV_5,032.06c taṃ cin mandāno vṛṣabhaḥ sutasyoccair indro apagūryā jaghāna //
RV_5,032.07a ud yad indro mahate dānavāya vadhar yamiṣṭa saho apratītam /
RV_5,032.07c yad īṃ vajrasya prabhṛtau dadābha viśvasya jantor adhamaṃ cakāra //
RV_5,032.08a tyaṃ cid arṇam madhupaṃ śayānam asinvaṃ vavram mahy ādad ugraḥ /
RV_5,032.08c apādam atram mahatā vadhena ni duryoṇa āvṛṇaṅ mṛdhravācam //
RV_5,032.09a ko asya śuṣmaṃ taviṣīṃ varāta eko dhanā bharate apratītaḥ /
RV_5,032.09c ime cid asya jrayaso nu devī indrasyaujaso bhiyasā jihāte //
RV_5,032.10a ny asmai devī svadhitir jihīta indrāya gātur uśatīva yeme /
RV_5,032.10c saṃ yad ojo yuvate viśvam ābhir anu svadhāvne kṣitayo namanta //
RV_5,032.11a ekaṃ nu tvā satpatim pāñcajanyaṃ jātaṃ śṛṇomi yaśasaṃ janeṣu /
RV_5,032.11c tam me jagṛbhra āśaso naviṣṭhaṃ doṣā vastor havamānāsa indram //
RV_5,032.12a evā hi tvām ṛtuthā yātayantam maghā viprebhyo dadataṃ śṛṇomi /
RV_5,032.12c kiṃ te brahmāṇo gṛhate sakhāyo ye tvāyā nidadhuḥ kāmam indra //
RV_5,033.01a mahi mahe tavase dīdhye nṝn indrāyetthā tavase atavyān /
RV_5,033.01c yo asmai sumatiṃ vājasātau stuto jane samaryaś ciketa //
RV_5,033.02a sa tvaṃ na indra dhiyasāno arkair harīṇāṃ vṛṣan yoktram aśreḥ /
RV_5,033.02c yā itthā maghavann anu joṣaṃ vakṣo abhi prāryaḥ sakṣi janān //
RV_5,033.03a na te ta indrābhy asmad ṛṣvāyuktāso abrahmatā yad asan /
RV_5,033.03c tiṣṭhā ratham adhi taṃ vajrahastā raśmiṃ deva yamase svaśvaḥ //
RV_5,033.04a purū yat ta indra santy ukthā gave cakarthorvarāsu yudhyan /
RV_5,033.04c tatakṣe sūryāya cid okasi sve vṛṣā samatsu dāsasya nāma cit //
RV_5,033.05a vayaṃ te ta indra ye ca naraḥ śardho jajñānā yātāś ca rathāḥ /
RV_5,033.05c āsmāñ jagamyād ahiśuṣma satvā bhago na havyaḥ prabhṛtheṣu cāruḥ //
RV_5,033.06a papṛkṣeṇyam indra tve hy ojo nṛmṇāni ca nṛtamāno amartaḥ /
RV_5,033.06c sa na enīṃ vasavāno rayiṃ dāḥ prārya stuṣe tuvimaghasya dānam //
RV_5,033.07a evā na indrotibhir ava pāhi gṛṇataḥ śūra kārūn /
RV_5,033.07c uta tvacaṃ dadato vājasātau piprīhi madhvaḥ suṣutasya cāroḥ //
RV_5,033.08a uta tye mā paurukutsyasya sūres trasadasyor hiraṇino rarāṇāḥ /
RV_5,033.08c vahantu mā daśa śyetāso asya gairikṣitasya kratubhir nu saśce //
RV_5,033.09a uta tye mā mārutāśvasya śoṇāḥ kratvāmaghāso vidathasya rātau /
RV_5,033.09c sahasrā me cyavatāno dadāna ānūkam aryo vapuṣe nārcat //
RV_5,033.10a uta tye mā dhvanyasya juṣṭā lakṣmaṇyasya suruco yatānāḥ /
RV_5,033.10c mahnā rāyaḥ saṃvaraṇasya ṛṣer vrajaṃ na gāvaḥ prayatā api gman //
RV_5,034.01a ajātaśatrum ajarā svarvaty anu svadhāmitā dasmam īyate /
RV_5,034.01c sunotana pacata brahmavāhase puruṣṭutāya prataraṃ dadhātana //
RV_5,034.02a ā yaḥ somena jaṭharam apipratāmandata maghavā madhvo andhasaḥ /
RV_5,034.02c yad īm mṛgāya hantave mahāvadhaḥ sahasrabhṛṣṭim uśanā vadhaṃ yamat //
RV_5,034.03a yo asmai ghraṃsa uta vā ya ūdhani somaṃ sunoti bhavati dyumāṃ aha /
RV_5,034.03c apāpa śakras tatanuṣṭim ūhati tanūśubhram maghavā yaḥ kavāsakhaḥ //
RV_5,034.04a yasyāvadhīt pitaraṃ yasya mātaraṃ yasya śakro bhrātaraṃ nāta īṣate /
RV_5,034.04c vetīd v asya prayatā yataṅkaro na kilbiṣād īṣate vasva ākaraḥ //
RV_5,034.05a na pañcabhir daśabhir vaṣṭy ārabhaṃ nāsunvatā sacate puṣyatā cana /
RV_5,034.05c jināti ved amuyā hanti vā dhunir ā devayum bhajati gomati vraje //
RV_5,034.06a vitvakṣaṇaḥ samṛtau cakramāsajo 'sunvato viṣuṇaḥ sunvato vṛdhaḥ /
RV_5,034.06c indro viśvasya damitā vibhīṣaṇo yathāvaśaṃ nayati dāsam āryaḥ //
RV_5,034.07a sam īm paṇer ajati bhojanam muṣe vi dāśuṣe bhajati sūnaraṃ vasu /
RV_5,034.07c durge cana dhriyate viśva ā puru jano yo asya taviṣīm acukrudhat //
RV_5,034.08a saṃ yaj janau sudhanau viśvaśardhasāv aved indro maghavā goṣu śubhriṣu /
RV_5,034.08c yujaṃ hy anyam akṛta pravepany ud īṃ gavyaṃ sṛjate satvabhir dhuniḥ //
RV_5,034.09a sahasrasām āgniveśiṃ gṛṇīṣe śatrim agna upamāṃ ketum aryaḥ /
RV_5,034.09c tasmā āpaḥ saṃyataḥ pīpayanta tasmin kṣatram amavat tveṣam astu //
RV_5,035.01a yas te sādhiṣṭho 'vasa indra kratuṣ ṭam ā bhara /
RV_5,035.01c asmabhyaṃ carṣaṇīsahaṃ sasniṃ vājeṣu duṣṭaram //
RV_5,035.02a yad indra te catasro yac chūra santi tisraḥ /
RV_5,035.02c yad vā pañca kṣitīnām avas tat su na ā bhara //
RV_5,035.03a ā te 'vo vareṇyaṃ vṛṣantamasya hūmahe /
RV_5,035.03c vṛṣajūtir hi jajñiṣa ābhūbhir indra turvaṇiḥ //
RV_5,035.04a vṛṣā hy asi rādhase jajñiṣe vṛṣṇi te śavaḥ /
RV_5,035.04c svakṣatraṃ te dhṛṣan manaḥ satrāham indra pauṃsyam //
RV_5,035.05a tvaṃ tam indra martyam amitrayantam adrivaḥ /
RV_5,035.05c sarvarathā śatakrato ni yāhi śavasas pate //
RV_5,035.06a tvām id vṛtrahantama janāso vṛktabarhiṣaḥ /
RV_5,035.06c ugram pūrvīṣu pūrvyaṃ havante vājasātaye //
RV_5,035.07a asmākam indra duṣṭaram puroyāvānam ājiṣu /
RV_5,035.07c sayāvānaṃ dhane-dhane vājayantam avā ratham //
RV_5,035.08a asmākam indrehi no ratham avā purandhyā /
RV_5,035.08c vayaṃ śaviṣṭha vāryaṃ divi śravo dadhīmahi divi stomam manāmahe //
RV_5,036.01a sa ā gamad indro yo vasūnāṃ ciketad dātuṃ dāmano rayīṇām /
RV_5,036.01c dhanvacaro na vaṃsagas tṛṣāṇaś cakamānaḥ pibatu dugdham aṃśum //
RV_5,036.02a ā te hanū harivaḥ śūra śipre ruhat somo na parvatasya pṛṣṭhe /
RV_5,036.02c anu tvā rājann arvato na hinvan gīrbhir madema puruhūta viśve //
RV_5,036.03a cakraṃ na vṛttam puruhūta vepate mano bhiyā me amater id adrivaḥ /
RV_5,036.03c rathād adhi tvā jaritā sadāvṛdha kuvin nu stoṣan maghavan purūvasuḥ //
RV_5,036.04a eṣa grāveva jaritā ta indreyarti vācam bṛhad āśuṣāṇaḥ /
RV_5,036.04c pra savyena maghavan yaṃsi rāyaḥ pra dakṣiṇid dharivo mā vi venaḥ //
RV_5,036.05a vṛṣā tvā vṛṣaṇaṃ vardhatu dyaur vṛṣā vṛṣabhyāṃ vahase haribhyām /
RV_5,036.05c sa no vṛṣā vṛṣarathaḥ suśipra vṛṣakrato vṛṣā vajrin bhare dhāḥ //
RV_5,036.06a yo rohitau vājinau vājinīvān tribhiḥ śataiḥ sacamānāv adiṣṭa /
RV_5,036.06c yūne sam asmai kṣitayo namantāṃ śrutarathāya maruto duvoyā //
RV_5,037.01a sam bhānunā yatate sūryasyājuhvāno ghṛtapṛṣṭhaḥ svañcāḥ /
RV_5,037.01c tasmā amṛdhrā uṣaso vy ucchān ya indrāya sunavāmety āha //
RV_5,037.02a samiddhāgnir vanavat stīrṇabarhir yuktagrāvā sutasomo jarāte /
RV_5,037.02c grāvāṇo yasyeṣiraṃ vadanty ayad adhvaryur haviṣāva sindhum //
RV_5,037.03a vadhūr iyam patim icchanty eti ya īṃ vahāte mahiṣīm iṣirām /
RV_5,037.03c āsya śravasyād ratha ā ca ghoṣāt purū sahasrā pari vartayāte //
RV_5,037.04a na sa rājā vyathate yasminn indras tīvraṃ somam pibati gosakhāyam /
RV_5,037.04c ā satvanair ajati hanti vṛtraṃ kṣeti kṣitīḥ subhago nāma puṣyan //
RV_5,037.05a puṣyāt kṣeme abhi yoge bhavāty ubhe vṛtau saṃyatī saṃ jayāti /
RV_5,037.05c priyaḥ sūrye priyo agnā bhavāti ya indrāya sutasomo dadāśat //
RV_5,038.01a uroṣ ṭa indra rādhaso vibhvī rātiḥ śatakrato /
RV_5,038.01c adhā no viśvacarṣaṇe dyumnā sukṣatra maṃhaya //
RV_5,038.02a yad īm indra śravāyyam iṣaṃ śaviṣṭha dadhiṣe /
RV_5,038.02c paprathe dīrghaśruttamaṃ hiraṇyavarṇa duṣṭaram //
RV_5,038.03a śuṣmāso ye te adrivo mehanā ketasāpaḥ /
RV_5,038.03c ubhā devāv abhiṣṭaye divaś ca gmaś ca rājathaḥ //
RV_5,038.04a uto no asya kasya cid dakṣasya tava vṛtrahan /
RV_5,038.04c asmabhyaṃ nṛmṇam ā bharāsmabhyaṃ nṛmaṇasyase //
RV_5,038.05a nū ta ābhir abhiṣṭibhis tava śarmañ chatakrato /
RV_5,038.05c indra syāma sugopāḥ śūra syāma sugopāḥ //
RV_5,039.01a yad indra citra mehanāsti tvādātam adrivaḥ /
RV_5,039.01c rādhas tan no vidadvasa ubhayāhasty ā bhara //
RV_5,039.02a yan manyase vareṇyam indra dyukṣaṃ tad ā bhara /
RV_5,039.02c vidyāma tasya te vayam akūpārasya dāvane //
RV_5,039.03a yat te ditsu prarādhyam mano asti śrutam bṛhat /
RV_5,039.03c tena dṛḷhā cid adriva ā vājaṃ darṣi sātaye //
RV_5,039.04a maṃhiṣṭhaṃ vo maghonāṃ rājānaṃ carṣaṇīnām /
RV_5,039.04c indram upa praśastaye pūrvībhir jujuṣe giraḥ //
RV_5,039.05a asmā it kāvyaṃ vaca uktham indrāya śaṃsyam /
RV_5,039.05c tasmā u brahmavāhase giro vardhanty atrayo giraḥ śumbhanty atrayaḥ //
RV_5,040.01a ā yāhy adribhiḥ sutaṃ somaṃ somapate piba /
RV_5,040.01c vṛṣann indra vṛṣabhir vṛtrahantama //
RV_5,040.02a vṛṣā grāvā vṛṣā mado vṛṣā somo ayaṃ sutaḥ /
RV_5,040.02c vṛṣann indra vṛṣabhir vṛtrahantama //
RV_5,040.03a vṛṣā tvā vṛṣaṇaṃ huve vajriñ citrābhir ūtibhiḥ /
RV_5,040.03c vṛṣann indra vṛṣabhir vṛtrahantama //
RV_5,040.04a ṛjīṣī vajrī vṛṣabhas turāṣāṭ chuṣmī rājā vṛtrahā somapāvā /
RV_5,040.04c yuktvā haribhyām upa yāsad arvāṅ mādhyandine savane matsad indraḥ //
RV_5,040.05a yat tvā sūrya svarbhānus tamasāvidhyad āsuraḥ /
RV_5,040.05c akṣetravid yathā mugdho bhuvanāny adīdhayuḥ //
RV_5,040.06a svarbhānor adha yad indra māyā avo divo vartamānā avāhan /
RV_5,040.06c gūḷhaṃ sūryaṃ tamasāpavratena turīyeṇa brahmaṇāvindad atriḥ //
RV_5,040.07a mā mām imaṃ tava santam atra irasyā drugdho bhiyasā ni gārīt /
RV_5,040.07c tvam mitro asi satyarādhās tau mehāvataṃ varuṇaś ca rājā //
RV_5,040.08a grāvṇo brahmā yuyujānaḥ saparyan kīriṇā devān namasopaśikṣan /
RV_5,040.08c atriḥ sūryasya divi cakṣur ādhāt svarbhānor apa māyā aghukṣat //
RV_5,040.09a yaṃ vai sūryaṃ svarbhānus tamasāvidhyad āsuraḥ /
RV_5,040.09c atrayas tam anv avindan nahy anye aśaknuvan //
RV_5,041.01a ko nu vām mitrāvaruṇāv ṛtāyan divo vā mahaḥ pārthivasya vā de /
RV_5,041.01c ṛtasya vā sadasi trāsīthāṃ no yajñāyate vā paśuṣo na vājān //
RV_5,041.02a te no mitro varuṇo aryamāyur indra ṛbhukṣā maruto juṣanta /
RV_5,041.02c namobhir vā ye dadhate suvṛktiṃ stomaṃ rudrāya mīḷhuṣe sajoṣāḥ //
RV_5,041.03a ā vāṃ yeṣṭhāśvinā huvadhyai vātasya patman rathyasya puṣṭau /
RV_5,041.03c uta vā divo asurāya manma prāndhāṃsīva yajyave bharadhvam //
RV_5,041.04a pra sakṣaṇo divyaḥ kaṇvahotā trito divaḥ sajoṣā vāto agniḥ /
RV_5,041.04c pūṣā bhagaḥ prabhṛthe viśvabhojā ājiṃ na jagmur āśvaśvatamāḥ //
RV_5,041.05a pra vo rayiṃ yuktāśvam bharadhvaṃ rāya eṣe 'vase dadhīta dhīḥ /
RV_5,041.05c suśeva evair auśijasya hotā ye va evā marutas turāṇām //
RV_5,041.06a pra vo vāyuṃ rathayujaṃ kṛṇudhvam pra devaṃ vipram panitāram arkaiḥ /
RV_5,041.06c iṣudhyava ṛtasāpaḥ purandhīr vasvīr no atra patnīr ā dhiye dhuḥ //
RV_5,041.07a upa va eṣe vandyebhiḥ śūṣaiḥ pra yahvī divaś citayadbhir arkaiḥ /
RV_5,041.07c uṣāsānaktā viduṣīva viśvam ā hā vahato martyāya yajñam //
RV_5,041.08a abhi vo arce poṣyāvato nṝn vāstoṣ patiṃ tvaṣṭāraṃ rarāṇaḥ /
RV_5,041.08c dhanyā sajoṣā dhiṣaṇā namobhir vanaspatīṃr oṣadhī rāya eṣe //
RV_5,041.09a tuje nas tane parvatāḥ santu svaitavo ye vasavo na vīrāḥ /
RV_5,041.09c panita āptyo yajataḥ sadā no vardhān naḥ śaṃsaṃ naryo abhiṣṭau //
RV_5,041.10a vṛṣṇo astoṣi bhūmyasya garbhaṃ trito napātam apāṃ suvṛkti /
RV_5,041.10c gṛṇīte agnir etarī na śūṣaiḥ śociṣkeśo ni riṇāti vanā //
RV_5,041.11a kathā mahe rudriyāya bravāma kad rāye cikituṣe bhagāya /
RV_5,041.11c āpa oṣadhīr uta no 'vantu dyaur vanā girayo vṛkṣakeśāḥ //
RV_5,041.12a śṛṇotu na ūrjām patir giraḥ sa nabhas tarīyāṃ iṣiraḥ parijmā /
RV_5,041.12c śṛṇvantv āpaḥ puro na śubhrāḥ pari sruco babṛhāṇasyādreḥ //
RV_5,041.13a vidā cin nu mahānto ye va evā bravāma dasmā vāryaṃ dadhānāḥ /
RV_5,041.13c vayaś cana subhva āva yanti kṣubhā martam anuyataṃ vadhasnaiḥ //
RV_5,041.14a ā daivyāni pārthivāni janmāpaś cācchā sumakhāya vocam /
RV_5,041.14c vardhantāṃ dyāvo giraś candrāgrā udā vardhantām abhiṣātā arṇāḥ //
RV_5,041.15a pade-pade me jarimā ni dhāyi varūtrī vā śakrā yā pāyubhiś ca /
RV_5,041.15c siṣaktu mātā mahī rasā naḥ smat sūribhir ṛjuhasta ṛjuvaniḥ //
RV_5,041.16a kathā dāśema namasā sudānūn evayā maruto acchoktau praśravaso maruto acchoktau /
RV_5,041.16c mā no 'hir budhnyo riṣe dhād asmākam bhūd upamātivaniḥ //
RV_5,041.17a iti cin nu prajāyai paśumatyai devāso vanate martyo va ā devāso vanate martyo vaḥ /
RV_5,041.17c atrā śivāṃ tanvo dhāsim asyā jarāṃ cin me nirṛtir jagrasīta //
RV_5,041.18a tāṃ vo devāḥ sumatim ūrjayantīm iṣam aśyāma vasavaḥ śasā goḥ /
RV_5,041.18c sā naḥ sudānur mṛḷayantī devī prati dravantī suvitāya gamyāḥ //
RV_5,041.19a abhi na iḷā yūthasya mātā sman nadībhir urvaśī vā gṛṇātu /
RV_5,041.19c urvaśī vā bṛhaddivā gṛṇānābhyūrṇvānā prabhṛthasyāyoḥ //
RV_5,041.20a siṣaktu na ūrjavyasya puṣṭeḥ //
RV_5,042.01a pra śantamā varuṇaṃ dīdhitī gīr mitram bhagam aditiṃ nūnam aśyāḥ /
RV_5,042.01c pṛṣadyoniḥ pañcahotā śṛṇotv atūrtapanthā asuro mayobhuḥ //
RV_5,042.02a prati me stomam aditir jagṛbhyāt sūnuṃ na mātā hṛdyaṃ suśevam /
RV_5,042.02c brahma priyaṃ devahitaṃ yad asty aham mitre varuṇe yan mayobhu //
RV_5,042.03a ud īraya kavitamaṃ kavīnām unattainam abhi madhvā ghṛtena /
RV_5,042.03c sa no vasūni prayatā hitāni candrāṇi devaḥ savitā suvāti //
RV_5,042.04a sam indra ṇo manasā neṣi gobhiḥ saṃ sūribhir harivaḥ saṃ svasti /
RV_5,042.04c sam brahmaṇā devahitaṃ yad asti saṃ devānāṃ sumatyā yajñiyānām //
RV_5,042.05a devo bhagaḥ savitā rāyo aṃśa indro vṛtrasya saṃjito dhanānām /
RV_5,042.05c ṛbhukṣā vāja uta vā purandhir avantu no amṛtāsas turāsaḥ //
RV_5,042.06a marutvato apratītasya jiṣṇor ajūryataḥ pra bravāmā kṛtāni /
RV_5,042.06c na te pūrve maghavan nāparāso na vīryaṃ nūtanaḥ kaś canāpa //
RV_5,042.07a upa stuhi prathamaṃ ratnadheyam bṛhaspatiṃ sanitāraṃ dhanānām /
RV_5,042.07c yaḥ śaṃsate stuvate śambhaviṣṭhaḥ purūvasur āgamaj johuvānam //
RV_5,042.08a tavotibhiḥ sacamānā ariṣṭā bṛhaspate maghavānaḥ suvīrāḥ /
RV_5,042.08c ye aśvadā uta vā santi godā ye vastradāḥ subhagās teṣu rāyaḥ //
RV_5,042.09a visarmāṇaṃ kṛṇuhi vittam eṣāṃ ye bhuñjate apṛṇanto na ukthaiḥ /
RV_5,042.09c apavratān prasave vāvṛdhānān brahmadviṣaḥ sūryād yāvayasva //
RV_5,042.10a ya ohate rakṣaso devavītāv acakrebhis tam maruto ni yāta /
RV_5,042.10c yo vaḥ śamīṃ śaśamānasya nindāt tucchyān kāmān karate siṣvidānaḥ //
RV_5,042.11a tam u ṣṭuhi yaḥ sviṣuḥ sudhanvā yo viśvasya kṣayati bheṣajasya /
RV_5,042.11c yakṣvā mahe saumanasāya rudraṃ namobhir devam asuraṃ duvasya //
RV_5,042.12a damūnaso apaso ye suhastā vṛṣṇaḥ patnīr nadyo vibhvataṣṭāḥ /
RV_5,042.12c sarasvatī bṛhaddivota rākā daśasyantīr varivasyantu śubhrāḥ //
RV_5,042.13a pra sū mahe suśaraṇāya medhāṃ giram bhare navyasīṃ jāyamānām /
RV_5,042.13c ya āhanā duhitur vakṣaṇāsu rūpā mināno akṛṇod idaṃ naḥ //
RV_5,042.14a pra suṣṭuti stanayantaṃ ruvantam iḷas patiṃ jaritar nūnam aśyāḥ /
RV_5,042.14c yo abdimāṃ udanimāṃ iyarti pra vidyutā rodasī ukṣamāṇaḥ //
RV_5,042.15a eṣa stomo mārutaṃ śardho acchā rudrasya sūnūṃr yuvanyūṃr ud aśyāḥ /
RV_5,042.15c kāmo rāye havate mā svasty upa stuhi pṛṣadaśvāṃ ayāsaḥ //
RV_5,042.16a praiṣa stomaḥ pṛthivīm antarikṣaṃ vanaspatīṃr oṣadhī rāye aśyāḥ /
RV_5,042.16c devo-devaḥ suhavo bhūtu mahyam mā no mātā pṛthivī durmatau dhāt //
RV_5,042.17a urau devā anibādhe syāma //
RV_5,042.18a sam aśvinor avasā nūtanena mayobhuvā supraṇītī gamema /
RV_5,042.18c ā no rayiṃ vahatam ota vīrān ā viśvāny amṛtā saubhagāni //
RV_5,043.01a ā dhenavaḥ payasā tūrṇyarthā amardhantīr upa no yantu madhvā /
RV_5,043.01c maho rāye bṛhatīḥ sapta vipro mayobhuvo jaritā johavīti //
RV_5,043.02a ā suṣṭutī namasā vartayadhyai dyāvā vājāya pṛthivī amṛdhre /
RV_5,043.02c pitā mātā madhuvacāḥ suhastā bhare-bhare no yaśasāv aviṣṭām //
RV_5,043.03a adhvaryavaś cakṛvāṃso madhūni pra vāyave bharata cāru śukram /
RV_5,043.03c hoteva naḥ prathamaḥ pāhy asya deva madhvo rarimā te madāya //
RV_5,043.04a daśa kṣipo yuñjate bāhū adriṃ somasya yā śamitārā suhastā /
RV_5,043.04c madhvo rasaṃ sugabhastir giriṣṭhāṃ caniścadad duduhe śukram aṃśuḥ //
RV_5,043.05a asāvi te jujuṣāṇāya somaḥ kratve dakṣāya bṛhate madāya /
RV_5,043.05c harī rathe sudhurā yoge arvāg indra priyā kṛṇuhi hūyamānaḥ //
RV_5,043.06a ā no mahīm aramatiṃ sajoṣā gnāṃ devīṃ namasā rātahavyām /
RV_5,043.06c madhor madāya bṛhatīm ṛtajñām āgne vaha pathibhir devayānaiḥ //
RV_5,043.07a añjanti yam prathayanto na viprā vapāvantaṃ nāgninā tapantaḥ /
RV_5,043.07c pitur na putra upasi preṣṭha ā gharmo agnim ṛtayann asādi //
RV_5,043.08a acchā mahī bṛhatī śantamā gīr dūto na gantv aśvinā huvadhyai /
RV_5,043.08c mayobhuvā sarathā yātam arvāg gantaṃ nidhiṃ dhuram āṇir na nābhim //
RV_5,043.09a pra tavyaso namauktiṃ turasyāham pūṣṇa uta vāyor adikṣi /
RV_5,043.09c yā rādhasā coditārā matīnāṃ yā vājasya draviṇodā uta tman //
RV_5,043.10a ā nāmabhir maruto vakṣi viśvān ā rūpebhir jātavedo huvānaḥ /
RV_5,043.10c yajñaṃ giro jarituḥ suṣṭutiṃ ca viśve ganta maruto viśva ūtī //
RV_5,043.11a ā no divo bṛhataḥ parvatād ā sarasvatī yajatā gantu yajñam /
RV_5,043.11c havaṃ devī jujuṣāṇā ghṛtācī śagmāṃ no vācam uśatī śṛṇotu //
RV_5,043.12a ā vedhasaṃ nīlapṛṣṭham bṛhantam bṛhaspatiṃ sadane sādayadhvam /
RV_5,043.12c sādadyoniṃ dama ā dīdivāṃsaṃ hiraṇyavarṇam aruṣaṃ sapema //
RV_5,043.13a ā dharṇasir bṛhaddivo rarāṇo viśvebhir gantv omabhir huvānaḥ /
RV_5,043.13c gnā vasāna oṣadhīr amṛdhras tridhātuśṛṅgo vṛṣabho vayodhāḥ //
RV_5,043.14a mātuṣ pade parame śukra āyor vipanyavo rāspirāso agman /
RV_5,043.14c suśevyaṃ namasā rātahavyāḥ śiśum mṛjanty āyavo na vāse //
RV_5,043.15a bṛhad vayo bṛhate tubhyam agne dhiyājuro mithunāsaḥ sacanta /
RV_5,043.15c devo-devaḥ suhavo bhūtu mahyam mā no mātā pṛthivī durmatau dhāt //
RV_5,043.16a urau devā anibādhe syāma //
RV_5,043.17a sam aśvinor avasā nūtanena mayobhuvā supraṇītī gamema /
RV_5,043.17c ā no rayiṃ vahatam ota vīrān ā viśvāny amṛtā saubhagāni //
RV_5,044.01a tam pratnathā pūrvathā viśvathemathā jyeṣṭhatātim barhiṣadaṃ svarvidam /
RV_5,044.01c pratīcīnaṃ vṛjanaṃ dohase girāśuṃ jayantam anu yāsu vardhase //
RV_5,044.02a śriye sudṛśīr uparasya yāḥ svar virocamānaḥ kakubhām acodate /
RV_5,044.02c sugopā asi na dabhāya sukrato paro māyābhir ṛta āsa nāma te //
RV_5,044.03a atyaṃ haviḥ sacate sac ca dhātu cāriṣṭagātuḥ sa hotā sahobhariḥ /
RV_5,044.03c prasarsrāṇo anu barhir vṛṣā śiśur madhye yuvājaro visruhā hitaḥ //
RV_5,044.04a pra va ete suyujo yāmann iṣṭaye nīcīr amuṣmai yamya ṛtāvṛdhaḥ /
RV_5,044.04c suyantubhiḥ sarvaśāsair abhīśubhiḥ krivir nāmāni pravaṇe muṣāyati //
RV_5,044.05a saṃjarbhurāṇas tarubhiḥ sutegṛbhaṃ vayākinaṃ cittagarbhāsu susvaruḥ /
RV_5,044.05c dhāravākeṣv ṛjugātha śobhase vardhasva patnīr abhi jīvo adhvare //
RV_5,044.06a yādṛg eva dadṛśe tādṛg ucyate saṃ chāyayā dadhire sidhrayāpsv ā /
RV_5,044.06c mahīm asmabhyam uruṣām uru jrayo bṛhat suvīram anapacyutaṃ sahaḥ //
RV_5,044.07a vety agrur janivān vā ati spṛdhaḥ samaryatā manasā sūryaḥ kaviḥ /
RV_5,044.07c ghraṃsaṃ rakṣantam pari viśvato gayam asmākaṃ śarma vanavat svāvasuḥ //
RV_5,044.08a jyāyāṃsam asya yatunasya ketuna ṛṣisvaraṃ carati yāsu nāma te /
RV_5,044.08c yādṛśmin dhāyi tam apasyayā vidad ya u svayaṃ vahate so araṃ karat //
RV_5,044.09a samudram āsām ava tasthe agrimā na riṣyati savanaṃ yasminn āyatā /
RV_5,044.09c atrā na hārdi kravaṇasya rejate yatrā matir vidyate pūtabandhanī //
RV_5,044.10a sa hi kṣatrasya manasasya cittibhir evāvadasya yajatasya sadhreḥ /
RV_5,044.10c avatsārasya spṛṇavāma raṇvabhiḥ śaviṣṭhaṃ vājaṃ viduṣā cid ardhyam //
RV_5,044.11a śyena āsām aditiḥ kakṣyo mado viśvavārasya yajatasya māyinaḥ /
RV_5,044.11c sam anyam-anyam arthayanty etave vidur viṣāṇam paripānam anti te //
RV_5,044.12a sadāpṛṇo yajato vi dviṣo vadhīd bāhuvṛktaḥ śrutavit taryo vaḥ sacā /
RV_5,044.12c ubhā sa varā praty eti bhāti ca yad īṃ gaṇam bhajate suprayāvabhiḥ //
RV_5,044.13a sutambharo yajamānasya satpatir viśvāsām ūdhaḥ sa dhiyām udañcanaḥ /
RV_5,044.13c bharad dhenū rasavac chiśriye payo 'nubruvāṇo adhy eti na svapan //
RV_5,044.14a yo jāgāra tam ṛcaḥ kāmayante yo jāgāra tam u sāmāni yanti /
RV_5,044.14c yo jāgāra tam ayaṃ soma āha tavāham asmi sakhye nyokāḥ //
RV_5,044.15a agnir jāgāra tam ṛcaḥ kāmayante 'gnir jāgāra tam u sāmāni yanti /
RV_5,044.15c agnir jāgāra tam ayaṃ soma āha tavāham asmi sakhye nyokāḥ //
RV_5,045.01a vidā divo viṣyann adrim ukthair āyatyā uṣaso arcino guḥ /
RV_5,045.01c apāvṛta vrajinīr ut svar gād vi duro mānuṣīr deva āvaḥ //
RV_5,045.02a vi sūryo amatiṃ na śriyaṃ sād orvād gavām mātā jānatī gāt /
RV_5,045.02c dhanvarṇaso nadyaḥ khādoarṇā sthūṇeva sumitā dṛṃhata dyauḥ //
RV_5,045.03a asmā ukthāya parvatasya garbho mahīnāṃ januṣe pūrvyāya /
RV_5,045.03c vi parvato jihīta sādhata dyaur āvivāsanto dasayanta bhūma //
RV_5,045.04a sūktebhir vo vacobhir devajuṣṭair indrā nv agnī avase huvadhyai /
RV_5,045.04c ukthebhir hi ṣmā kavayaḥ suyajñā āvivāsanto maruto yajanti //
RV_5,045.05a eto nv adya sudhyo bhavāma pra ducchunā minavāmā varīyaḥ /
RV_5,045.05c āre dveṣāṃsi sanutar dadhāmāyāma prāñco yajamānam accha //
RV_5,045.06a etā dhiyaṃ kṛṇavāmā sakhāyo 'pa yā mātāṃ ṛṇuta vrajaṃ goḥ /
RV_5,045.06c yayā manur viśiśipraṃ jigāya yayā vaṇig vaṅkur āpā purīṣam //
RV_5,045.07a anūnod atra hastayato adrir ārcan yena daśa māso navagvāḥ /
RV_5,045.07c ṛtaṃ yatī saramā gā avindad viśvāni satyāṅgirāś cakāra //
RV_5,045.08a viśve asyā vyuṣi māhināyāḥ saṃ yad gobhir aṅgiraso navanta /
RV_5,045.08c utsa āsām parame sadhastha ṛtasya pathā saramā vidad gāḥ //
RV_5,045.09a ā sūryo yātu saptāśvaḥ kṣetraṃ yad asyorviyā dīrghayāthe /
RV_5,045.09c raghuḥ śyenaḥ patayad andho acchā yuvā kavir dīdayad goṣu gacchan //
RV_5,045.10a ā sūryo aruhac chukram arṇo 'yukta yad dharito vītapṛṣṭhāḥ /
RV_5,045.10c udnā na nāvam anayanta dhīrā āśṛṇvatīr āpo arvāg atiṣṭhan //
RV_5,045.11a dhiyaṃ vo apsu dadhiṣe svarṣāṃ yayātaran daśa māso navagvāḥ /
RV_5,045.11c ayā dhiyā syāma devagopā ayā dhiyā tuturyāmāty aṃhaḥ //
RV_5,046.01a hayo na vidvāṃ ayuji svayaṃ dhuri tāṃ vahāmi prataraṇīm avasyuvam /
RV_5,046.01c nāsyā vaśmi vimucaṃ nāvṛtam punar vidvān pathaḥ puraeta ṛju neṣati //
RV_5,046.02a agna indra varuṇa mitra devāḥ śardhaḥ pra yanta mārutota viṣṇo /
RV_5,046.02c ubhā nāsatyā rudro adha gnāḥ pūṣā bhagaḥ sarasvatī juṣanta //
RV_5,046.03a indrāgnī mitrāvaruṇāditiṃ svaḥ pṛthivīṃ dyām marutaḥ parvatāṃ apaḥ /
RV_5,046.03c huve viṣṇum pūṣaṇam brahmaṇas patim bhagaṃ nu śaṃsaṃ savitāram ūtaye //
RV_5,046.04a uta no viṣṇur uta vāto asridho draviṇodā uta somo mayas karat /
RV_5,046.04c uta ṛbhava uta rāye no aśvinota tvaṣṭota vibhvānu maṃsate //
RV_5,046.05a uta tyan no mārutaṃ śardha ā gamad divikṣayaṃ yajatam barhir āsade /
RV_5,046.05c bṛhaspatiḥ śarma pūṣota no yamad varūthyaṃ varuṇo mitro aryamā //
RV_5,046.06a uta tye naḥ parvatāsaḥ suśastayaḥ sudītayo nadyas trāmaṇe bhuvan /
RV_5,046.06c bhago vibhaktā śavasāvasā gamad uruvyacā aditiḥ śrotu me havam //
RV_5,046.07a devānām patnīr uśatīr avantu naḥ prāvantu nas tujaye vājasātaye /
RV_5,046.07c yāḥ pārthivāso yā apām api vrate tā no devīḥ suhavāḥ śarma yacchata //
RV_5,046.08a uta gnā vyantu devapatnīr indrāṇy agnāyy aśvinī rāṭ /
RV_5,046.08c ā rodasī varuṇānī śṛṇotu vyantu devīr ya ṛtur janīnām //
RV_5,047.01a prayuñjatī diva eti bruvāṇā mahī mātā duhitur bodhayantī /
RV_5,047.01c āvivāsantī yuvatir manīṣā pitṛbhya ā sadane johuvānā //
RV_5,047.02a ajirāsas tadapa īyamānā ātasthivāṃso amṛtasya nābhim /
RV_5,047.02c anantāsa uravo viśvataḥ sīm pari dyāvāpṛthivī yanti panthāḥ //
RV_5,047.03a ukṣā samudro aruṣaḥ suparṇaḥ pūrvasya yonim pitur ā viveśa /
RV_5,047.03c madhye divo nihitaḥ pṛśnir aśmā vi cakrame rajasas pāty antau //
RV_5,047.04a catvāra īm bibhrati kṣemayanto daśa garbhaṃ carase dhāpayante /
RV_5,047.04c tridhātavaḥ paramā asya gāvo divaś caranti pari sadyo antān //
RV_5,047.05a idaṃ vapur nivacanaṃ janāsaś caranti yan nadyas tasthur āpaḥ /
RV_5,047.05c dve yad īm bibhṛto mātur anye iheha jāte yamyā sabandhū //
RV_5,047.06a vi tanvate dhiyo asmā apāṃsi vastrā putrāya mātaro vayanti /
RV_5,047.06c upaprakṣe vṛṣaṇo modamānā divas pathā vadhvo yanty accha //
RV_5,047.07a tad astu mitrāvaruṇā tad agne śaṃ yor asmabhyam idam astu śastam /
RV_5,047.07c aśīmahi gādham uta pratiṣṭhāṃ namo dive bṛhate sādanāya //
RV_5,048.01a kad u priyāya dhāmne manāmahe svakṣatrāya svayaśase mahe vayam /
RV_5,048.01c āmenyasya rajaso yad abhra āṃ apo vṛṇānā vitanoti māyinī //
RV_5,048.02a tā atnata vayunaṃ vīravakṣaṇaṃ samānyā vṛtayā viśvam ā rajaḥ /
RV_5,048.02c apo apācīr aparā apejate pra pūrvābhis tirate devayur janaḥ //
RV_5,048.03a ā grāvabhir ahanyebhir aktubhir variṣṭhaṃ vajram ā jigharti māyini /
RV_5,048.03c śataṃ vā yasya pracaran sve dame saṃvartayanto vi ca vartayann ahā //
RV_5,048.04a tām asya rītim paraśor iva praty anīkam akhyam bhuje asya varpasaḥ /
RV_5,048.04c sacā yadi pitumantam iva kṣayaṃ ratnaṃ dadhāti bharahūtaye viśe //
RV_5,048.05a sa jihvayā caturanīka ṛñjate cāru vasāno varuṇo yatann arim /
RV_5,048.05c na tasya vidma puruṣatvatā vayaṃ yato bhagaḥ savitā dāti vāryam //
RV_5,049.01a devaṃ vo adya savitāram eṣe bhagaṃ ca ratnaṃ vibhajantam āyoḥ /
RV_5,049.01c ā vāṃ narā purubhujā vavṛtyāṃ dive-dive cid aśvinā sakhīyan //
RV_5,049.02a prati prayāṇam asurasya vidvān sūktair devaṃ savitāraṃ duvasya /
RV_5,049.02c upa bruvīta namasā vijānañ jyeṣṭhaṃ ca ratnaṃ vibhajantam āyoḥ //
RV_5,049.03a adatrayā dayate vāryāṇi pūṣā bhago aditir vasta usraḥ /
RV_5,049.03c indro viṣṇur varuṇo mitro agnir ahāni bhadrā janayanta dasmāḥ //
RV_5,049.04a tan no anarvā savitā varūthaṃ tat sindhava iṣayanto anu gman /
RV_5,049.04c upa yad voce adhvarasya hotā rāyaḥ syāma patayo vājaratnāḥ //
RV_5,049.05a pra ye vasubhya īvad ā namo dur ye mitre varuṇe sūktavācaḥ /
RV_5,049.05c avaitv abhvaṃ kṛṇutā varīyo divaspṛthivyor avasā madema //
RV_5,050.01a viśvo devasya netur marto vurīta sakhyam /
RV_5,050.01c viśvo rāya iṣudhyati dyumnaṃ vṛṇīta puṣyase //
RV_5,050.02a te te deva netar ye cemāṃ anuśase /
RV_5,050.02c te rāyā te hy āpṛce sacemahi sacathyaiḥ //
RV_5,050.03a ato na ā nṝn atithīn ataḥ patnīr daśasyata /
RV_5,050.03c āre viśvam patheṣṭhāṃ dviṣo yuyotu yūyuviḥ //
RV_5,050.04a yatra vahnir abhihito dudravad droṇyaḥ paśuḥ /
RV_5,050.04c nṛmaṇā vīrapastyo 'rṇā dhīreva sanitā //
RV_5,050.05a eṣa te deva netā rathaspatiḥ śaṃ rayiḥ /
RV_5,050.05c śaṃ rāye śaṃ svastaya iṣastuto manāmahe devastuto manāmahe //
RV_5,051.01a agne sutasya pītaye viśvair ūmebhir ā gahi /
RV_5,051.01c devebhir havyadātaye //
RV_5,051.02a ṛtadhītaya ā gata satyadharmāṇo adhvaram /
RV_5,051.02c agneḥ pibata jihvayā //
RV_5,051.03a viprebhir vipra santya prātaryāvabhir ā gahi /
RV_5,051.03c devebhiḥ somapītaye //
RV_5,051.04a ayaṃ somaś camū suto 'matre pari ṣicyate /
RV_5,051.04c priya indrāya vāyave //
RV_5,051.05a vāyav ā yāhi vītaye juṣāṇo havyadātaye /
RV_5,051.05c pibā sutasyāndhaso abhi prayaḥ //
RV_5,051.06a indraś ca vāyav eṣāṃ sutānām pītim arhathaḥ /
RV_5,051.06c tāñ juṣethām arepasāv abhi prayaḥ //
RV_5,051.07a sutā indrāya vāyave somāso dadhyāśiraḥ /
RV_5,051.07c nimnaṃ na yanti sindhavo 'bhi prayaḥ //
RV_5,051.08a sajūr viśvebhir devebhir aśvibhyām uṣasā sajūḥ /
RV_5,051.08c ā yāhy agne atrivat sute raṇa //
RV_5,051.09a sajūr mitrāvaruṇābhyāṃ sajūḥ somena viṣṇunā /
RV_5,051.09c ā yāhy agne atrivat sute raṇa //
RV_5,051.10a sajūr ādityair vasubhiḥ sajūr indreṇa vāyunā /
RV_5,051.10c ā yāhy agne atrivat sute raṇa //
RV_5,051.11a svasti no mimītām aśvinā bhagaḥ svasti devy aditir anarvaṇaḥ /
RV_5,051.11c svasti pūṣā asuro dadhātu naḥ svasti dyāvāpṛthivī sucetunā //
RV_5,051.12a svastaye vāyum upa bravāmahai somaṃ svasti bhuvanasya yas patiḥ /
RV_5,051.12c bṛhaspatiṃ sarvagaṇaṃ svastaye svastaya ādityāso bhavantu naḥ //
RV_5,051.13a viśve devā no adyā svastaye vaiśvānaro vasur agniḥ svastaye /
RV_5,051.13c devā avantv ṛbhavaḥ svastaye svasti no rudraḥ pātv aṃhasaḥ //
RV_5,051.14a svasti mitrāvaruṇā svasti pathye revati /
RV_5,051.14c svasti na indraś cāgniś ca svasti no adite kṛdhi //
RV_5,051.15a svasti panthām anu carema sūryācandramasāv iva /
RV_5,051.15c punar dadatāghnatā jānatā saṃ gamemahi //
RV_5,052.01a pra śyāvāśva dhṛṣṇuyārcā marudbhir ṛkvabhiḥ /
RV_5,052.01c ye adrogham anuṣvadhaṃ śravo madanti yajñiyāḥ //
RV_5,052.02a te hi sthirasya śavasaḥ sakhāyaḥ santi dhṛṣṇuyā /
RV_5,052.02c te yāmann ā dhṛṣadvinas tmanā pānti śaśvataḥ //
RV_5,052.03a te syandrāso nokṣaṇo 'ti ṣkandanti śarvarīḥ /
RV_5,052.03c marutām adhā maho divi kṣamā ca manmahe //
RV_5,052.04a marutsu vo dadhīmahi stomaṃ yajñaṃ ca dhṛṣṇuyā /
RV_5,052.04c viśve ye mānuṣā yugā pānti martyaṃ riṣaḥ //
RV_5,052.05a arhanto ye sudānavo naro asāmiśavasaḥ /
RV_5,052.05c pra yajñaṃ yajñiyebhyo divo arcā marudbhyaḥ //
RV_5,052.06a ā rukmair ā yudhā nara ṛṣvā ṛṣṭīr asṛkṣata /
RV_5,052.06c anv enāṃ aha vidyuto maruto jajjhatīr iva bhānur arta tmanā divaḥ //
RV_5,052.07a ye vāvṛdhanta pārthivā ya urāv antarikṣa ā /
RV_5,052.07c vṛjane vā nadīnāṃ sadhasthe vā maho divaḥ //
RV_5,052.08a śardho mārutam uc chaṃsa satyaśavasam ṛbhvasam /
RV_5,052.08c uta sma te śubhe naraḥ pra syandrā yujata tmanā //
RV_5,052.09a uta sma te paruṣṇyām ūrṇā vasata śundhyavaḥ /
RV_5,052.09c uta pavyā rathānām adrim bhindanty ojasā //
RV_5,052.10a āpathayo vipathayo 'ntaspathā anupathāḥ /
RV_5,052.10c etebhir mahyaṃ nāmabhir yajñaṃ viṣṭāra ohate //
RV_5,052.11a adhā naro ny ohate 'dhā niyuta ohate /
RV_5,052.11c adhā pārāvatā iti citrā rūpāṇi darśyā //
RV_5,052.12a chandastubhaḥ kubhanyava utsam ā kīriṇo nṛtuḥ /
RV_5,052.12c te me ke cin na tāyava ūmā āsan dṛśi tviṣe //
RV_5,052.13a ya ṛṣvā ṛṣṭividyutaḥ kavayaḥ santi vedhasaḥ /
RV_5,052.13c tam ṛṣe mārutaṃ gaṇaṃ namasyā ramayā girā //
RV_5,052.14a accha ṛṣe mārutaṃ gaṇaṃ dānā mitraṃ na yoṣaṇā /
RV_5,052.14c divo vā dhṛṣṇava ojasā stutā dhībhir iṣaṇyata //
RV_5,052.15a nū manvāna eṣāṃ devāṃ acchā na vakṣaṇā /
RV_5,052.15c dānā saceta sūribhir yāmaśrutebhir añjibhiḥ //
RV_5,052.16a pra ye me bandhveṣe gāṃ vocanta sūrayaḥ pṛśniṃ vocanta mātaram /
RV_5,052.16c adhā pitaram iṣmiṇaṃ rudraṃ vocanta śikvasaḥ //
RV_5,052.17a sapta me sapta śākina ekam-ekā śatā daduḥ /
RV_5,052.17c yamunāyām adhi śrutam ud rādho gavyam mṛje ni rādho aśvyam mṛje //
RV_5,053.01a ko veda jānam eṣāṃ ko vā purā sumneṣv āsa marutām /
RV_5,053.01c yad yuyujre kilāsyaḥ //
RV_5,053.02a aitān ratheṣu tasthuṣaḥ kaḥ śuśrāva kathā yayuḥ /
RV_5,053.02c kasmai sasruḥ sudāse anv āpaya iḷābhir vṛṣṭayaḥ saha //
RV_5,053.03a te ma āhur ya āyayur upa dyubhir vibhir made /
RV_5,053.03c naro maryā arepasa imān paśyann iti ṣṭuhi //
RV_5,053.04a ye añjiṣu ye vāśīṣu svabhānavaḥ srakṣu rukmeṣu khādiṣu /
RV_5,053.04c śrāyā ratheṣu dhanvasu //
RV_5,053.05a yuṣmākaṃ smā rathāṃ anu mude dadhe maruto jīradānavaḥ /
RV_5,053.05c vṛṣṭī dyāvo yatīr iva //
RV_5,053.06a ā yaṃ naraḥ sudānavo dadāśuṣe divaḥ kośam acucyavuḥ /
RV_5,053.06c vi parjanyaṃ sṛjanti rodasī anu dhanvanā yanti vṛṣṭayaḥ //
RV_5,053.07a tatṛdānāḥ sindhavaḥ kṣodasā rajaḥ pra sasrur dhenavo yathā /
RV_5,053.07c syannā aśvā ivādhvano vimocane vi yad vartanta enyaḥ //
RV_5,053.08a ā yāta maruto diva āntarikṣād amād uta /
RV_5,053.08c māva sthāta parāvataḥ //
RV_5,053.09a mā vo rasānitabhā kubhā krumur mā vaḥ sindhur ni rīramat /
RV_5,053.09c mā vaḥ pari ṣṭhāt sarayuḥ purīṣiṇy asme it sumnam astu vaḥ //
RV_5,053.10a taṃ vaḥ śardhaṃ rathānāṃ tveṣaṃ gaṇam mārutaṃ navyasīnām /
RV_5,053.10c anu pra yanti vṛṣṭayaḥ //
RV_5,053.11a śardhaṃ-śardhaṃ va eṣāṃ vrātaṃ-vrātaṃ gaṇaṃ-gaṇaṃ suśastibhiḥ /
RV_5,053.11c anu krāmema dhītibhiḥ //
RV_5,053.12a kasmā adya sujātāya rātahavyāya pra yayuḥ /
RV_5,053.12c enā yāmena marutaḥ //
RV_5,053.13a yena tokāya tanayāya dhānyam bījaṃ vahadhve akṣitam /
RV_5,053.13c asmabhyaṃ tad dhattana yad va īmahe rādho viśvāyu saubhagam //
RV_5,053.14a atīyāma nidas tiraḥ svastibhir hitvāvadyam arātīḥ /
RV_5,053.14c vṛṣṭvī śaṃ yor āpa usri bheṣajaṃ syāma marutaḥ saha //
RV_5,053.15a sudevaḥ samahāsati suvīro naro marutaḥ sa martyaḥ /
RV_5,053.15c yaṃ trāyadhve syāma te //
RV_5,053.16a stuhi bhojān stuvato asya yāmani raṇan gāvo na yavase /
RV_5,053.16c yataḥ pūrvāṃ iva sakhīṃr anu hvaya girā gṛṇīhi kāminaḥ //
RV_5,054.01a pra śardhāya mārutāya svabhānava imāṃ vācam anajā parvatacyute /
RV_5,054.01c gharmastubhe diva ā pṛṣṭhayajvane dyumnaśravase mahi nṛmṇam arcata //
RV_5,054.02a pra vo marutas taviṣā udanyavo vayovṛdho aśvayujaḥ parijrayaḥ /
RV_5,054.02c saṃ vidyutā dadhati vāśati tritaḥ svaranty āpo 'vanā parijrayaḥ //
RV_5,054.03a vidyunmahaso naro aśmadidyavo vātatviṣo marutaḥ parvatacyutaḥ /
RV_5,054.03c abdayā cin muhur ā hrādunīvṛta stanayadamā rabhasā udojasaḥ //
RV_5,054.04a vy aktūn rudrā vy ahāni śikvaso vy antarikṣaṃ vi rajāṃsi dhūtayaḥ /
RV_5,054.04c vi yad ajrāṃ ajatha nāva īṃ yathā vi durgāṇi maruto nāha riṣyatha //
RV_5,054.05a tad vīryaṃ vo maruto mahitvanaṃ dīrghaṃ tatāna sūryo na yojanam /
RV_5,054.05c etā na yāme agṛbhītaśociṣo 'naśvadāṃ yan ny ayātanā girim //
RV_5,054.06a abhrāji śardho maruto yad arṇasam moṣathā vṛkṣaṃ kapaneva vedhasaḥ /
RV_5,054.06c adha smā no aramatiṃ sajoṣasaś cakṣur iva yantam anu neṣathā sugam //
RV_5,054.07a na sa jīyate maruto na hanyate na sredhati na vyathate na riṣyati /
RV_5,054.07c nāsya rāya upa dasyanti notaya ṛṣiṃ vā yaṃ rājānaṃ vā suṣūdatha //
RV_5,054.08a niyutvanto grāmajito yathā naro 'ryamaṇo na marutaḥ kabandhinaḥ /
RV_5,054.08c pinvanty utsaṃ yad ināso asvaran vy undanti pṛthivīm madhvo andhasā //
RV_5,054.09a pravatvatīyam pṛthivī marudbhyaḥ pravatvatī dyaur bhavati prayadbhyaḥ /
RV_5,054.09c pravatvatīḥ pathyā antarikṣyāḥ pravatvantaḥ parvatā jīradānavaḥ //
RV_5,054.10a yan marutaḥ sabharasaḥ svarṇaraḥ sūrya udite madathā divo naraḥ /
RV_5,054.10c na vo 'śvāḥ śrathayantāha sisrataḥ sadyo asyādhvanaḥ pāram aśnutha //
RV_5,054.11a aṃseṣu va ṛṣṭayaḥ patsu khādayo vakṣassu rukmā maruto rathe śubhaḥ /
RV_5,054.11c agnibhrājaso vidyuto gabhastyoḥ śiprāḥ śīrṣasu vitatā hiraṇyayīḥ //
RV_5,054.12a taṃ nākam aryo agṛbhītaśociṣaṃ ruśat pippalam maruto vi dhūnutha /
RV_5,054.12c sam acyanta vṛjanātitviṣanta yat svaranti ghoṣaṃ vitatam ṛtāyavaḥ //
RV_5,054.13a yuṣmādattasya maruto vicetaso rāyaḥ syāma rathyo vayasvataḥ /
RV_5,054.13c na yo yucchati tiṣyo yathā divo 'sme rāranta marutaḥ sahasriṇam //
RV_5,054.14a yūyaṃ rayim maruta spārhavīraṃ yūyam ṛṣim avatha sāmavipram /
RV_5,054.14c yūyam arvantam bharatāya vājaṃ yūyaṃ dhattha rājānaṃ śruṣṭimantam //
RV_5,054.15a tad vo yāmi draviṇaṃ sadyaūtayo yenā svar ṇa tatanāma nṝṃr abhi /
RV_5,054.15c idaṃ su me maruto haryatā vaco yasya tarema tarasā śataṃ himāḥ //
RV_5,055.01a prayajyavo maruto bhrājadṛṣṭayo bṛhad vayo dadhire rukmavakṣasaḥ /
RV_5,055.01c īyante aśvaiḥ suyamebhir āśubhiḥ śubhaṃ yātām anu rathā avṛtsata //
RV_5,055.02a svayaṃ dadhidhve taviṣīṃ yathā vida bṛhan mahānta urviyā vi rājatha /
RV_5,055.02c utāntarikṣam mamire vy ojasā śubhaṃ yātām anu rathā avṛtsata //
RV_5,055.03a sākaṃ jātāḥ subhvaḥ sākam ukṣitāḥ śriye cid ā prataraṃ vāvṛdhur naraḥ /
RV_5,055.03c virokiṇaḥ sūryasyeva raśmayaḥ śubhaṃ yātām anu rathā avṛtsata //
RV_5,055.04a ābhūṣeṇyaṃ vo maruto mahitvanaṃ didṛkṣeṇyaṃ sūryasyeva cakṣaṇam /
RV_5,055.04c uto asmāṃ amṛtatve dadhātana śubhaṃ yātām anu rathā avṛtsata //
RV_5,055.05a ud īrayathā marutaḥ samudrato yūyaṃ vṛṣṭiṃ varṣayathā purīṣiṇaḥ /
RV_5,055.05c na vo dasrā upa dasyanti dhenavaḥ śubhaṃ yātām anu rathā avṛtsata //
RV_5,055.06a yad aśvān dhūrṣu pṛṣatīr ayugdhvaṃ hiraṇyayān praty atkāṃ amugdhvam /
RV_5,055.06c viśvā it spṛdho maruto vy asyatha śubhaṃ yātām anu rathā avṛtsata //
RV_5,055.07a na parvatā na nadyo varanta vo yatrācidhvam maruto gacchathed u tat /
RV_5,055.07c uta dyāvāpṛthivī yāthanā pari śubhaṃ yātām anu rathā avṛtsata //
RV_5,055.08a yat pūrvyam maruto yac ca nūtanaṃ yad udyate vasavo yac ca śasyate /
RV_5,055.08c viśvasya tasya bhavathā navedasaḥ śubhaṃ yātām anu rathā avṛtsata //
RV_5,055.09a mṛḷata no maruto mā vadhiṣṭanāsmabhyaṃ śarma bahulaṃ vi yantana /
RV_5,055.09c adhi stotrasya sakhyasya gātana śubhaṃ yātām anu rathā avṛtsata //
RV_5,055.10a yūyam asmān nayata vasyo acchā nir aṃhatibhyo maruto gṛṇānāḥ /
RV_5,055.10c juṣadhvaṃ no havyadātiṃ yajatrā vayaṃ syāma patayo rayīṇām //
RV_5,056.01a agne śardhantam ā gaṇam piṣṭaṃ rukmebhir añjibhiḥ /
RV_5,056.01c viśo adya marutām ava hvaye divaś cid rocanād adhi //
RV_5,056.02a yathā cin manyase hṛdā tad in me jagmur āśasaḥ /
RV_5,056.02c ye te nediṣṭhaṃ havanāny āgaman tān vardha bhīmasaṃdṛśaḥ //
RV_5,056.03a mīḷhuṣmatīva pṛthivī parāhatā madanty ety asmad ā /
RV_5,056.03c ṛkṣo na vo marutaḥ śimīvāṃ amo dudhro gaur iva bhīmayuḥ //
RV_5,056.04a ni ye riṇanty ojasā vṛthā gāvo na durdhuraḥ /
RV_5,056.04c aśmānaṃ cit svaryam parvataṃ girim pra cyāvayanti yāmabhiḥ //
RV_5,056.05a ut tiṣṭha nūnam eṣāṃ stomaiḥ samukṣitānām /
RV_5,056.05c marutām purutamam apūrvyaṃ gavāṃ sargam iva hvaye //
RV_5,056.06a yuṅgdhvaṃ hy aruṣī rathe yuṅgdhvaṃ ratheṣu rohitaḥ /
RV_5,056.06c yuṅgdhvaṃ harī ajirā dhuri voḷhave vahiṣṭhā dhuri voḷhave //
RV_5,056.07a uta sya vājy aruṣas tuviṣvaṇir iha sma dhāyi darśataḥ /
RV_5,056.07c mā vo yāmeṣu marutaś ciraṃ karat pra taṃ ratheṣu codata //
RV_5,056.08a rathaṃ nu mārutaṃ vayaṃ śravasyum ā huvāmahe /
RV_5,056.08c ā yasmin tasthau suraṇāni bibhratī sacā marutsu rodasī //
RV_5,056.09a taṃ vaḥ śardhaṃ ratheśubhaṃ tveṣam panasyum ā huve /
RV_5,056.09c yasmin sujātā subhagā mahīyate sacā marutsu mīḷhuṣī //
RV_5,057.01a ā rudrāsa indravantaḥ sajoṣaso hiraṇyarathāḥ suvitāya gantana /
RV_5,057.01c iyaṃ vo asmat prati haryate matis tṛṣṇaje na diva utsā udanyave //
RV_5,057.02a vāśīmanta ṛṣṭimanto manīṣiṇaḥ sudhanvāna iṣumanto niṣaṅgiṇaḥ /
RV_5,057.02c svaśvā stha surathāḥ pṛśnimātaraḥ svāyudhā maruto yāthanā śubham //
RV_5,057.03a dhūnutha dyām parvatān dāśuṣe vasu ni vo vanā jihate yāmano bhiyā /
RV_5,057.03c kopayatha pṛthivīm pṛśnimātaraḥ śubhe yad ugrāḥ pṛṣatīr ayugdhvam //
RV_5,057.04a vātatviṣo maruto varṣanirṇijo yamā iva susadṛśaḥ supeśasaḥ /
RV_5,057.04c piśaṅgāśvā aruṇāśvā arepasaḥ pratvakṣaso mahinā dyaur ivoravaḥ //
RV_5,057.05a purudrapsā añjimantaḥ sudānavas tveṣasaṃdṛśo anavabhrarādhasaḥ /
RV_5,057.05c sujātāso januṣā rukmavakṣaso divo arkā amṛtaṃ nāma bhejire //
RV_5,057.06a ṛṣṭayo vo maruto aṃsayor adhi saha ojo bāhvor vo balaṃ hitam /
RV_5,057.06c nṛmṇā śīrṣasv āyudhā ratheṣu vo viśvā vaḥ śrīr adhi tanūṣu pipiśe //
RV_5,057.07a gomad aśvāvad rathavat suvīraṃ candravad rādho maruto dadā naḥ /
RV_5,057.07c praśastiṃ naḥ kṛṇuta rudriyāso bhakṣīya vo 'vaso daivyasya //
RV_5,057.08a haye naro maruto mṛḷatā nas tuvīmaghāso amṛtā ṛtajñāḥ /
RV_5,057.08c satyaśrutaḥ kavayo yuvāno bṛhadgirayo bṛhad ukṣamāṇāḥ //
RV_5,058.01a tam u nūnaṃ taviṣīmantam eṣāṃ stuṣe gaṇam mārutaṃ navyasīnām /
RV_5,058.01c ya āśvaśvā amavad vahanta uteśire amṛtasya svarājaḥ //
RV_5,058.02a tveṣaṃ gaṇaṃ tavasaṃ khādihastaṃ dhunivratam māyinaṃ dātivāram /
RV_5,058.02c mayobhuvo ye amitā mahitvā vandasva vipra tuvirādhaso nṝn //
RV_5,058.03a ā vo yantūdavāhāso adya vṛṣṭiṃ ye viśve maruto junanti /
RV_5,058.03c ayaṃ yo agnir marutaḥ samiddha etaṃ juṣadhvaṃ kavayo yuvānaḥ //
RV_5,058.04a yūyaṃ rājānam iryaṃ janāya vibhvataṣṭaṃ janayathā yajatrāḥ /
RV_5,058.04c yuṣmad eti muṣṭihā bāhujūto yuṣmat sadaśvo marutaḥ suvīraḥ //
RV_5,058.05a arā ived acaramā aheva pra-pra jāyante akavā mahobhiḥ /
RV_5,058.05c pṛśneḥ putrā upamāso rabhiṣṭhāḥ svayā matyā marutaḥ sam mimikṣuḥ //
RV_5,058.06a yat prāyāsiṣṭa pṛṣatībhir aśvair vīḷupavibhir maruto rathebhiḥ /
RV_5,058.06c kṣodanta āpo riṇate vanāny avosriyo vṛṣabhaḥ krandatu dyauḥ //
RV_5,058.07a prathiṣṭa yāman pṛthivī cid eṣām bharteva garbhaṃ svam ic chavo dhuḥ /
RV_5,058.07c vātān hy aśvān dhury āyuyujre varṣaṃ svedaṃ cakrire rudriyāsaḥ //
RV_5,058.08a haye naro maruto mṛḷatā nas tuvīmaghāso amṛtā ṛtajñāḥ /
RV_5,058.08c satyaśrutaḥ kavayo yuvāno bṛhadgirayo bṛhad ukṣamāṇāḥ //
RV_5,059.01a pra va spaḷ akran suvitāya dāvane 'rcā dive pra pṛthivyā ṛtam bhare /
RV_5,059.01c ukṣante aśvān taruṣanta ā rajo 'nu svam bhānuṃ śrathayante arṇavaiḥ //
RV_5,059.02a amād eṣām bhiyasā bhūmir ejati naur na pūrṇā kṣarati vyathir yatī /
RV_5,059.02c dūredṛśo ye citayanta emabhir antar mahe vidathe yetire naraḥ //
RV_5,059.03a gavām iva śriyase śṛṅgam uttamaṃ sūryo na cakṣū rajaso visarjane /
RV_5,059.03c atyā iva subhvaś cārava sthana maryā iva śriyase cetathā naraḥ //
RV_5,059.04a ko vo mahānti mahatām ud aśnavat kas kāvyā marutaḥ ko ha pauṃsyā /
RV_5,059.04c yūyaṃ ha bhūmiṃ kiraṇaṃ na rejatha pra yad bharadhve suvitāya dāvane //
RV_5,059.05a aśvā ived aruṣāsaḥ sabandhavaḥ śūrā iva prayudhaḥ prota yuyudhuḥ /
RV_5,059.05c maryā iva suvṛdho vāvṛdhur naraḥ sūryasya cakṣuḥ pra minanti vṛṣṭibhiḥ //
RV_5,059.06a te ajyeṣṭhā akaniṣṭhāsa udbhido 'madhyamāso mahasā vi vāvṛdhuḥ /
RV_5,059.06c sujātāso januṣā pṛśnimātaro divo maryā ā no acchā jigātana //
RV_5,059.07a vayo na ye śreṇīḥ paptur ojasāntān divo bṛhataḥ sānunas pari /
RV_5,059.07c aśvāsa eṣām ubhaye yathā viduḥ pra parvatasya nabhanūṃr acucyavuḥ //
RV_5,059.08a mimātu dyaur aditir vītaye naḥ saṃ dānucitrā uṣaso yatantām /
RV_5,059.08c ācucyavur divyaṃ kośam eta ṛṣe rudrasya maruto gṛṇānāḥ //
RV_5,060.01a īḷe agniṃ svavasaṃ namobhir iha prasatto vi cayat kṛtaṃ naḥ /
RV_5,060.01c rathair iva pra bhare vājayadbhiḥ pradakṣiṇin marutāṃ stomam ṛdhyām //
RV_5,060.02a ā ye tasthuḥ pṛṣatīṣu śrutāsu sukheṣu rudrā maruto ratheṣu /
RV_5,060.02c vanā cid ugrā jihate ni vo bhiyā pṛthivī cid rejate parvataś cit //
RV_5,060.03a parvataś cin mahi vṛddho bibhāya divaś cit sānu rejata svane vaḥ /
RV_5,060.03c yat krīḷatha maruta ṛṣṭimanta āpa iva sadhryañco dhavadhve //
RV_5,060.04a varā ived raivatāso hiraṇyair abhi svadhābhis tanvaḥ pipiśre /
RV_5,060.04c śriye śreyāṃsas tavaso ratheṣu satrā mahāṃsi cakrire tanūṣu //
RV_5,060.05a ajyeṣṭhāso akaniṣṭhāsa ete sam bhrātaro vāvṛdhuḥ saubhagāya /
RV_5,060.05c yuvā pitā svapā rudra eṣāṃ sudughā pṛśniḥ sudinā marudbhyaḥ //
RV_5,060.06a yad uttame maruto madhyame vā yad vāvame subhagāso divi ṣṭha /
RV_5,060.06c ato no rudrā uta vā nv asyāgne vittād dhaviṣo yad yajāma //
RV_5,060.07a agniś ca yan maruto viśvavedaso divo vahadhva uttarād adhi ṣṇubhiḥ /
RV_5,060.07c te mandasānā dhunayo riśādaso vāmaṃ dhatta yajamānāya sunvate //
RV_5,060.08a agne marudbhiḥ śubhayadbhir ṛkvabhiḥ somam piba mandasāno gaṇaśribhiḥ /
RV_5,060.08c pāvakebhir viśvaminvebhir āyubhir vaiśvānara pradivā ketunā sajūḥ //
RV_5,061.01a ke ṣṭhā naraḥ śreṣṭhatamā ya eka-eka āyaya /
RV_5,061.01c paramasyāḥ parāvataḥ //
RV_5,061.02a kva vo 'śvāḥ kvābhīśavaḥ kathaṃ śeka kathā yaya /
RV_5,061.02c pṛṣṭhe sado nasor yamaḥ //
RV_5,061.03a jaghane coda eṣāṃ vi sakthāni naro yamuḥ /
RV_5,061.03c putrakṛthe na janayaḥ //
RV_5,061.04a parā vīrāsa etana maryāso bhadrajānayaḥ /
RV_5,061.04c agnitapo yathāsatha //
RV_5,061.05a sanat sāśvyam paśum uta gavyaṃ śatāvayam /
RV_5,061.05c śyāvāśvastutāya yā dor vīrāyopabarbṛhat //
RV_5,061.06a uta tvā strī śaśīyasī puṃso bhavati vasyasī /
RV_5,061.06c adevatrād arādhasaḥ //
RV_5,061.07a vi yā jānāti jasuriṃ vi tṛṣyantaṃ vi kāminam /
RV_5,061.07c devatrā kṛṇute manaḥ //
RV_5,061.08a uta ghā nemo astutaḥ pumāṃ iti bruve paṇiḥ /
RV_5,061.08c sa vairadeya it samaḥ //
RV_5,061.09a uta me 'rapad yuvatir mamanduṣī prati śyāvāya vartanim /
RV_5,061.09c vi rohitā purumīḷhāya yematur viprāya dīrghayaśase //
RV_5,061.10a yo me dhenūnāṃ śataṃ vaidadaśvir yathā dadat /
RV_5,061.10c taranta iva maṃhanā //
RV_5,061.11a ya īṃ vahanta āśubhiḥ pibanto madiram madhu /
RV_5,061.11c atra śravāṃsi dadhire //
RV_5,061.12a yeṣāṃ śriyādhi rodasī vibhrājante ratheṣv ā /
RV_5,061.12c divi rukma ivopari //
RV_5,061.13a yuvā sa māruto gaṇas tveṣaratho anedyaḥ /
RV_5,061.13c śubhaṃyāvāpratiṣkutaḥ //
RV_5,061.14a ko veda nūnam eṣāṃ yatrā madanti dhūtayaḥ /
RV_5,061.14c ṛtajātā arepasaḥ //
RV_5,061.15a yūyam martaṃ vipanyavaḥ praṇetāra itthā dhiyā /
RV_5,061.15c śrotāro yāmahūtiṣu //
RV_5,061.16a te no vasūni kāmyā puruścandrā riśādasaḥ /
RV_5,061.16c ā yajñiyāso vavṛttana //
RV_5,061.17a etam me stomam ūrmye dārbhyāya parā vaha /
RV_5,061.17c giro devi rathīr iva //
RV_5,061.18a uta me vocatād iti sutasome rathavītau /
RV_5,061.18c na kāmo apa veti me //
RV_5,061.19a eṣa kṣeti rathavītir maghavā gomatīr anu /
RV_5,061.19c parvateṣv apaśritaḥ //
RV_5,062.01a ṛtena ṛtam apihitaṃ dhruvaṃ vāṃ sūryasya yatra vimucanty aśvān /
RV_5,062.01c daśa śatā saha tasthus tad ekaṃ devānāṃ śreṣṭhaṃ vapuṣām apaśyam //
RV_5,062.02a tat su vām mitrāvaruṇā mahitvam īrmā tasthuṣīr ahabhir duduhre /
RV_5,062.02c viśvāḥ pinvathaḥ svasarasya dhenā anu vām ekaḥ pavir ā vavarta //
RV_5,062.03a adhārayatam pṛthivīm uta dyām mitrarājānā varuṇā mahobhiḥ /
RV_5,062.03c vardhayatam oṣadhīḥ pinvataṃ gā ava vṛṣṭiṃ sṛjataṃ jīradānū //
RV_5,062.04a ā vām aśvāsaḥ suyujo vahantu yataraśmaya upa yantv arvāk /
RV_5,062.04c ghṛtasya nirṇig anu vartate vām upa sindhavaḥ pradivi kṣaranti //
RV_5,062.05a anu śrutām amatiṃ vardhad urvīm barhir iva yajuṣā rakṣamāṇā /
RV_5,062.05c namasvantā dhṛtadakṣādhi garte mitrāsāthe varuṇeḷāsv antaḥ //
RV_5,062.06a akravihastā sukṛte paraspā yaṃ trāsāthe varuṇeḷāsv antaḥ /
RV_5,062.06c rājānā kṣatram ahṛṇīyamānā sahasrasthūṇam bibhṛthaḥ saha dvau //
RV_5,062.07a hiraṇyanirṇig ayo asya sthūṇā vi bhrājate divy aśvājanīva /
RV_5,062.07c bhadre kṣetre nimitā tilvile vā sanema madhvo adhigartyasya //
RV_5,062.08a hiraṇyarūpam uṣaso vyuṣṭāv ayasthūṇam uditā sūryasya /
RV_5,062.08c ā rohatho varuṇa mitra gartam ataś cakṣāthe aditiṃ ditiṃ ca //
RV_5,062.09a yad baṃhiṣṭhaṃ nātividhe sudānū acchidraṃ śarma bhuvanasya gopā /
RV_5,062.09c tena no mitrāvaruṇāv aviṣṭaṃ siṣāsanto jigīvāṃsaḥ syāma //
RV_5,063.01a ṛtasya gopāv adhi tiṣṭhatho rathaṃ satyadharmāṇā parame vyomani /
RV_5,063.01c yam atra mitrāvaruṇāvatho yuvaṃ tasmai vṛṣṭir madhumat pinvate divaḥ //
RV_5,063.02a samrājāv asya bhuvanasya rājatho mitrāvaruṇā vidathe svardṛśā /
RV_5,063.02c vṛṣṭiṃ vāṃ rādho amṛtatvam īmahe dyāvāpṛthivī vi caranti tanyavaḥ //
RV_5,063.03a samrājā ugrā vṛṣabhā divas patī pṛthivyā mitrāvaruṇā vicarṣaṇī /
RV_5,063.03c citrebhir abhrair upa tiṣṭhatho ravaṃ dyāṃ varṣayatho asurasya māyayā //
RV_5,063.04a māyā vām mitrāvaruṇā divi śritā sūryo jyotiś carati citram āyudham /
RV_5,063.04c tam abhreṇa vṛṣṭyā gūhatho divi parjanya drapsā madhumanta īrate //
RV_5,063.05a rathaṃ yuñjate marutaḥ śubhe sukhaṃ śūro na mitrāvaruṇā gaviṣṭiṣu /
RV_5,063.05c rajāṃsi citrā vi caranti tanyavo divaḥ samrājā payasā na ukṣatam //
RV_5,063.06a vācaṃ su mitrāvaruṇāv irāvatīm parjanyaś citrāṃ vadati tviṣīmatīm /
RV_5,063.06c abhrā vasata marutaḥ su māyayā dyāṃ varṣayatam aruṇām arepasam //
RV_5,063.07a dharmaṇā mitrāvaruṇā vipaścitā vratā rakṣethe asurasya māyayā /
RV_5,063.07c ṛtena viśvam bhuvanaṃ vi rājathaḥ sūryam ā dhattho divi citryaṃ ratham //
RV_5,064.01a varuṇaṃ vo riśādasam ṛcā mitraṃ havāmahe /
RV_5,064.01c pari vrajeva bāhvor jaganvāṃsā svarṇaram //
RV_5,064.02a tā bāhavā sucetunā pra yantam asmā arcate /
RV_5,064.02c śevaṃ hi jāryaṃ vāṃ viśvāsu kṣāsu joguve //
RV_5,064.03a yan nūnam aśyāṃ gatim mitrasya yāyām pathā /
RV_5,064.03c asya priyasya śarmaṇy ahiṃsānasya saścire //
RV_5,064.04a yuvābhyām mitrāvaruṇopamaṃ dheyām ṛcā /
RV_5,064.04c yad dha kṣaye maghonāṃ stotṝṇāṃ ca spūrdhase //
RV_5,064.05a ā no mitra sudītibhir varuṇaś ca sadhastha ā /
RV_5,064.05c sve kṣaye maghonāṃ sakhīnāṃ ca vṛdhase //
RV_5,064.06a yuvaṃ no yeṣu varuṇa kṣatram bṛhac ca bibhṛthaḥ /
RV_5,064.06c uru ṇo vājasātaye kṛtaṃ rāye svastaye //
RV_5,064.07a ucchantyām me yajatā devakṣatre ruśadgavi /
RV_5,064.07c sutaṃ somaṃ na hastibhir ā paḍbhir dhāvataṃ narā bibhratāv arcanānasam //
RV_5,065.01a yaś ciketa sa sukratur devatrā sa bravītu naḥ /
RV_5,065.01c varuṇo yasya darśato mitro vā vanate giraḥ //
RV_5,065.02a tā hi śreṣṭhavarcasā rājānā dīrghaśruttamā /
RV_5,065.02c tā satpatī ṛtāvṛdha ṛtāvānā jane-jane //
RV_5,065.03a tā vām iyāno 'vase pūrvā upa bruve sacā /
RV_5,065.03c svaśvāsaḥ su cetunā vājāṃ abhi pra dāvane //
RV_5,065.04a mitro aṃhoś cid ād uru kṣayāya gātuṃ vanate /
RV_5,065.04c mitrasya hi pratūrvataḥ sumatir asti vidhataḥ //
RV_5,065.05a vayam mitrasyāvasi syāma saprathastame /
RV_5,065.05c anehasas tvotayaḥ satrā varuṇaśeṣasaḥ //
RV_5,065.06a yuvam mitremaṃ janaṃ yatathaḥ saṃ ca nayathaḥ /
RV_5,065.06c mā maghonaḥ pari khyatam mo asmākam ṛṣīṇāṃ gopīthe na uruṣyatam //
RV_5,066.01a ā cikitāna sukratū devau marta riśādasā /
RV_5,066.01c varuṇāya ṛtapeśase dadhīta prayase mahe //
RV_5,066.02a tā hi kṣatram avihrutaṃ samyag asuryam āśāte /
RV_5,066.02c adha vrateva mānuṣaṃ svar ṇa dhāyi darśatam //
RV_5,066.03a tā vām eṣe rathānām urvīṃ gavyūtim eṣām /
RV_5,066.03c rātahavyasya suṣṭutiṃ dadhṛk stomair manāmahe //
RV_5,066.04a adhā hi kāvyā yuvaṃ dakṣasya pūrbhir adbhutā /
RV_5,066.04c ni ketunā janānāṃ cikethe pūtadakṣasā //
RV_5,066.05a tad ṛtam pṛthivi bṛhac chravaeṣa ṛṣīṇām /
RV_5,066.05c jrayasānāv aram pṛthv ati kṣaranti yāmabhiḥ //
RV_5,066.06a ā yad vām īyacakṣasā mitra vayaṃ ca sūrayaḥ /
RV_5,066.06c vyaciṣṭhe bahupāyye yatemahi svarājye //
RV_5,067.01a baḷ itthā deva niṣkṛtam ādityā yajatam bṛhat /
RV_5,067.01c varuṇa mitrāryaman varṣiṣṭhaṃ kṣatram āśāthe //
RV_5,067.02a ā yad yoniṃ hiraṇyayaṃ varuṇa mitra sadathaḥ /
RV_5,067.02c dhartārā carṣaṇīnāṃ yantaṃ sumnaṃ riśādasā //
RV_5,067.03a viśve hi viśvavedaso varuṇo mitro aryamā /
RV_5,067.03c vratā padeva saścire pānti martyaṃ riṣaḥ //
RV_5,067.04a te hi satyā ṛtaspṛśa ṛtāvāno jane-jane /
RV_5,067.04c sunīthāsaḥ sudānavo 'ṃhoś cid urucakrayaḥ //
RV_5,067.05a ko nu vām mitrāstuto varuṇo vā tanūnām /
RV_5,067.05c tat su vām eṣate matir atribhya eṣate matiḥ //
RV_5,068.01a pra vo mitrāya gāyata varuṇāya vipā girā /
RV_5,068.01c mahikṣatrāv ṛtam bṛhat //
RV_5,068.02a samrājā yā ghṛtayonī mitraś cobhā varuṇaś ca /
RV_5,068.02c devā deveṣu praśastā //
RV_5,068.03a tā naḥ śaktam pārthivasya maho rāyo divyasya /
RV_5,068.03c mahi vāṃ kṣatraṃ deveṣu //
RV_5,068.04a ṛtam ṛtena sapanteṣiraṃ dakṣam āśāte /
RV_5,068.04c adruhā devau vardhete //
RV_5,068.05a vṛṣṭidyāvā rītyāpeṣas patī dānumatyāḥ /
RV_5,068.05c bṛhantaṃ gartam āśāte //
RV_5,069.01a trī rocanā varuṇa trīṃr uta dyūn trīṇi mitra dhārayatho rajāṃsi /
RV_5,069.01c vāvṛdhānāv amatiṃ kṣatriyasyānu vrataṃ rakṣamāṇāv ajuryam //
RV_5,069.02a irāvatīr varuṇa dhenavo vām madhumad vāṃ sindhavo mitra duhre /
RV_5,069.02c trayas tasthur vṛṣabhāsas tisṛṇāṃ dhiṣaṇānāṃ retodhā vi dyumantaḥ //
RV_5,069.03a prātar devīm aditiṃ johavīmi madhyandina uditā sūryasya /
RV_5,069.03c rāye mitrāvaruṇā sarvatāteḷe tokāya tanayāya śaṃ yoḥ //
RV_5,069.04a yā dhartārā rajaso rocanasyotādityā divyā pārthivasya /
RV_5,069.04c na vāṃ devā amṛtā ā minanti vratāni mitrāvaruṇā dhruvāṇi //
RV_5,070.01a purūruṇā cid dhy asty avo nūnaṃ vāṃ varuṇa /
RV_5,070.01c mitra vaṃsi vāṃ sumatim //
RV_5,070.02a tā vāṃ samyag adruhvāṇeṣam aśyāma dhāyase /
RV_5,070.02c vayaṃ te rudrā syāma //
RV_5,070.03a pātaṃ no rudrā pāyubhir uta trāyethāṃ sutrātrā /
RV_5,070.03c turyāma dasyūn tanūbhiḥ //
RV_5,070.04a mā kasyādbhutakratū yakṣam bhujemā tanūbhiḥ /
RV_5,070.04c mā śeṣasā mā tanasā //
RV_5,071.01a ā no gantaṃ riśādasā varuṇa mitra barhaṇā /
RV_5,071.01c upemaṃ cārum adhvaram //
RV_5,071.02a viśvasya hi pracetasā varuṇa mitra rājathaḥ /
RV_5,071.02c īśānā pipyataṃ dhiyaḥ //
RV_5,071.03a upa naḥ sutam ā gataṃ varuṇa mitra dāśuṣaḥ /
RV_5,071.03c asya somasya pītaye //
RV_5,072.01a ā mitre varuṇe vayaṃ gīrbhir juhumo atrivat /
RV_5,072.01c ni barhiṣi sadataṃ somapītaye //
RV_5,072.02a vratena stho dhruvakṣemā dharmaṇā yātayajjanā /
RV_5,072.02c ni barhiṣi sadataṃ somapītaye //
RV_5,072.03a mitraś ca no varuṇaś ca juṣetāṃ yajñam iṣṭaye /
RV_5,072.03c ni barhiṣi sadatāṃ somapītaye //
RV_5,073.01a yad adya sthaḥ parāvati yad arvāvaty aśvinā /
RV_5,073.01c yad vā purū purubhujā yad antarikṣa ā gatam //
RV_5,073.02a iha tyā purubhūtamā purū daṃsāṃsi bibhratā /
RV_5,073.02c varasyā yāmy adhrigū huve tuviṣṭamā bhuje //
RV_5,073.03a īrmānyad vapuṣe vapuś cakraṃ rathasya yemathuḥ /
RV_5,073.03c pary anyā nāhuṣā yugā mahnā rajāṃsi dīyathaḥ //
RV_5,073.04a tad ū ṣu vām enā kṛtaṃ viśvā yad vām anu ṣṭave /
RV_5,073.04c nānā jātāv arepasā sam asme bandhum eyathuḥ //
RV_5,073.05a ā yad vāṃ sūryā rathaṃ tiṣṭhad raghuṣyadaṃ sadā /
RV_5,073.05c pari vām aruṣā vayo ghṛṇā varanta ātapaḥ //
RV_5,073.06a yuvor atriś ciketati narā sumnena cetasā /
RV_5,073.06c gharmaṃ yad vām arepasaṃ nāsatyāsnā bhuraṇyati //
RV_5,073.07a ugro vāṃ kakuho yayiḥ śṛṇve yāmeṣu saṃtaniḥ /
RV_5,073.07c yad vāṃ daṃsobhir aśvinātrir narāvavartati //
RV_5,073.08a madhva ū ṣu madhūyuvā rudrā siṣakti pipyuṣī /
RV_5,073.08c yat samudrāti parṣathaḥ pakvāḥ pṛkṣo bharanta vām //
RV_5,073.09a satyam id vā u aśvinā yuvām āhur mayobhuvā /
RV_5,073.09c tā yāman yāmahūtamā yāmann ā mṛḷayattamā //
RV_5,073.10a imā brahmāṇi vardhanāśvibhyāṃ santu śantamā /
RV_5,073.10c yā takṣāma rathāṃ ivāvocāma bṛhan namaḥ //
RV_5,074.01a kūṣṭho devāv aśvinādyā divo manāvasū /
RV_5,074.01c tac chravatho vṛṣaṇvasū atrir vām ā vivāsati //
RV_5,074.02a kuha tyā kuha nu śrutā divi devā nāsatyā /
RV_5,074.02c kasminn ā yatatho jane ko vāṃ nadīnāṃ sacā //
RV_5,074.03a kaṃ yāthaḥ kaṃ ha gacchathaḥ kam acchā yuñjāthe ratham /
RV_5,074.03c kasya brahmāṇi raṇyatho vayaṃ vām uśmasīṣṭaye //
RV_5,074.04a pauraṃ cid dhy udaprutam paura paurāya jinvathaḥ /
RV_5,074.04c yad īṃ gṛbhītatātaye siṃham iva druhas pade //
RV_5,074.05a pra cyavānāj jujuruṣo vavrim atkaṃ na muñcathaḥ /
RV_5,074.05c yuvā yadī kṛthaḥ punar ā kāmam ṛṇve vadhvaḥ //
RV_5,074.06a asti hi vām iha stotā smasi vāṃ saṃdṛśi śriye /
RV_5,074.06c nū śrutam ma ā gatam avobhir vājinīvasū //
RV_5,074.07a ko vām adya purūṇām ā vavne martyānām /
RV_5,074.07c ko vipro vipravāhasā ko yajñair vājinīvasū //
RV_5,074.08a ā vāṃ ratho rathānāṃ yeṣṭho yātv aśvinā /
RV_5,074.08c purū cid asmayus tira āṅgūṣo martyeṣv ā //
RV_5,074.09a śam ū ṣu vām madhūyuvāsmākam astu carkṛtiḥ /
RV_5,074.09c arvācīnā vicetasā vibhiḥ śyeneva dīyatam //
RV_5,074.10a aśvinā yad dha karhi cic chuśrūyātam imaṃ havam /
RV_5,074.10c vasvīr ū ṣu vām bhujaḥ pṛñcanti su vām pṛcaḥ //
RV_5,075.01a prati priyatamaṃ rathaṃ vṛṣaṇaṃ vasuvāhanam /
RV_5,075.01c stotā vām aśvināv ṛṣi stomena prati bhūṣati mādhvī mama śrutaṃ havam //
RV_5,075.02a atyāyātam aśvinā tiro viśvā ahaṃ sanā /
RV_5,075.02c dasrā hiraṇyavartanī suṣumnā sindhuvāhasā mādhvī mama śrutaṃ havam //
RV_5,075.03a ā no ratnāni bibhratāv aśvinā gacchataṃ yuvam /
RV_5,075.03c rudrā hiraṇyavartanī juṣāṇā vājinīvasū mādhvī mama śrutaṃ havam //
RV_5,075.04a suṣṭubho vāṃ vṛṣaṇvasū rathe vāṇīcy āhitā /
RV_5,075.04c uta vāṃ kakuho mṛgaḥ pṛkṣaḥ kṛṇoti vāpuṣo mādhvī mama śrutaṃ havam //
RV_5,075.05a bodhinmanasā rathyeṣirā havanaśrutā /
RV_5,075.05c vibhiś cyavānam aśvinā ni yātho advayāvinam mādhvī mama śrutaṃ havam //
RV_5,075.06a ā vāṃ narā manoyujo 'śvāsaḥ pruṣitapsavaḥ /
RV_5,075.06c vayo vahantu pītaye saha sumnebhir aśvinā mādhvī mama śrutaṃ havam //
RV_5,075.07a aśvināv eha gacchataṃ nāsatyā mā vi venatam /
RV_5,075.07c tiraś cid aryayā pari vartir yātam adābhyā mādhvī mama śrutaṃ havam //
RV_5,075.08a asmin yajñe adābhyā jaritāraṃ śubhas patī /
RV_5,075.08c avasyum aśvinā yuvaṃ gṛṇantam upa bhūṣatho mādhvī mama śrutaṃ havam //
RV_5,075.09a abhūd uṣā ruśatpaśur āgnir adhāyy ṛtviyaḥ /
RV_5,075.09c ayoji vāṃ vṛṣaṇvasū ratho dasrāv amartyo mādhvī mama śrutaṃ havam //
RV_5,076.01a ā bhāty agnir uṣasām anīkam ud viprāṇāṃ devayā vāco asthuḥ /
RV_5,076.01c arvāñcā nūnaṃ rathyeha yātam pīpivāṃsam aśvinā gharmam accha //
RV_5,076.02a na saṃskṛtam pra mimīto gamiṣṭhānti nūnam aśvinopastuteha /
RV_5,076.02c divābhipitve 'vasāgamiṣṭhā praty avartiṃ dāśuṣe śambhaviṣṭhā //
RV_5,076.03a utā yātaṃ saṃgave prātar ahno madhyandina uditā sūryasya /
RV_5,076.03c divā naktam avasā śantamena nedānīm pītir aśvinā tatāna //
RV_5,076.04a idaṃ hi vām pradivi sthānam oka ime gṛhā aśvinedaṃ duroṇam /
RV_5,076.04c ā no divo bṛhataḥ parvatād ādbhyo yātam iṣam ūrjaṃ vahantā //
RV_5,076.05a sam aśvinor avasā nūtanena mayobhuvā supraṇītī gamema /
RV_5,076.05c ā no rayiṃ vahatam ota vīrān ā viśvāny amṛtā saubhagāni //
RV_5,077.01a prātaryāvāṇā prathamā yajadhvam purā gṛdhrād araruṣaḥ pibātaḥ /
RV_5,077.01c prātar hi yajñam aśvinā dadhāte pra śaṃsanti kavayaḥ pūrvabhājaḥ //
RV_5,077.02a prātar yajadhvam aśvinā hinota na sāyam asti devayā ajuṣṭam /
RV_5,077.02c utānyo asmad yajate vi cāvaḥ pūrvaḥ-pūrvo yajamāno vanīyān //
RV_5,077.03a hiraṇyatvaṅ madhuvarṇo ghṛtasnuḥ pṛkṣo vahann ā ratho vartate vām /
RV_5,077.03c manojavā aśvinā vātaraṃhā yenātiyātho duritāni viśvā //
RV_5,077.04a yo bhūyiṣṭhaṃ nāsatyābhyāṃ viveṣa caniṣṭham pitvo rarate vibhāge /
RV_5,077.04c sa tokam asya pīparac chamībhir anūrdhvabhāsaḥ sadam it tuturyāt //
RV_5,077.05a sam aśvinor avasā nūtanena mayobhuvā supraṇītī gamema /
RV_5,077.05c ā no rayiṃ vahatam ota vīrān ā viśvāny amṛtā saubhagāni //
RV_5,078.01a aśvināv eha gacchataṃ nāsatyā mā vi venatam /
RV_5,078.01c haṃsāv iva patatam ā sutāṃ upa //
RV_5,078.02a aśvinā hariṇāv iva gaurāv ivānu yavasam /
RV_5,078.02c haṃsāv iva patatam ā sutāṃ upa //
RV_5,078.03a aśvinā vājinīvasū juṣethāṃ yajñam iṣṭaye /
RV_5,078.03c haṃsāv iva patatam ā sutāṃ upa //
RV_5,078.04a atrir yad vām avarohann ṛbīsam ajohavīn nādhamāneva yoṣā /
RV_5,078.04c śyenasya cij javasā nūtanenāgacchatam aśvinā śantamena //
RV_5,078.05a vi jihīṣva vanaspate yoniḥ sūṣyantyā iva /
RV_5,078.05c śrutam me aśvinā havaṃ saptavadhriṃ ca muñcatam //
RV_5,078.06a bhītāya nādhamānāya ṛṣaye saptavadhraye /
RV_5,078.06c māyābhir aśvinā yuvaṃ vṛkṣaṃ saṃ ca vi cācathaḥ //
RV_5,078.07a yathā vātaḥ puṣkariṇīṃ samiṅgayati sarvataḥ /
RV_5,078.07c evā te garbha ejatu niraitu daśamāsyaḥ //
RV_5,078.08a yathā vāto yathā vanaṃ yathā samudra ejati /
RV_5,078.08c evā tvaṃ daśamāsya sahāvehi jarāyuṇā //
RV_5,078.09a daśa māsāñ chaśayānaḥ kumāro adhi mātari /
RV_5,078.09c niraitu jīvo akṣato jīvo jīvantyā adhi //
RV_5,079.01a mahe no adya bodhayoṣo rāye divitmatī /
RV_5,079.01c yathā cin no abodhayaḥ satyaśravasi vāyye sujāte aśvasūnṛte //
RV_5,079.02a yā sunīthe śaucadrathe vy auccho duhitar divaḥ /
RV_5,079.02c sā vy uccha sahīyasi satyaśravasi vāyye sujāte aśvasūnṛte //
RV_5,079.03a sā no adyābharadvasur vy ucchā duhitar divaḥ /
RV_5,079.03c yo vy aucchaḥ sahīyasi satyaśravasi vāyye sujāte aśvasūnṛte //
RV_5,079.04a abhi ye tvā vibhāvari stomair gṛṇanti vahnayaḥ /
RV_5,079.04c maghair maghoni suśriyo dāmanvantaḥ surātayaḥ sujāte aśvasūnṛte //
RV_5,079.05a yac cid dhi te gaṇā ime chadayanti maghattaye /
RV_5,079.05c pari cid vaṣṭayo dadhur dadato rādho ahrayaṃ sujāte aśvasūnṛte //
RV_5,079.06a aiṣu dhā vīravad yaśa uṣo maghoni sūriṣu /
RV_5,079.06c ye no rādhāṃsy ahrayā maghavāno arāsata sujāte aśvasūnṛte //
RV_5,079.07a tebhyo dyumnam bṛhad yaśa uṣo maghony ā vaha /
RV_5,079.07c ye no rādhāṃsy aśvyā gavyā bhajanta sūrayaḥ sujāte aśvasūnṛte //
RV_5,079.08a uta no gomatīr iṣa ā vahā duhitar divaḥ /
RV_5,079.08c sākaṃ sūryasya raśmibhiḥ śukraiḥ śocadbhir arcibhiḥ sujāte aśvasūnṛte //
RV_5,079.09a vy ucchā duhitar divo mā ciraṃ tanuthā apaḥ /
RV_5,079.09c net tvā stenaṃ yathā ripuṃ tapāti sūro arciṣā sujāte aśvasūnṛte //
RV_5,079.10a etāvad ved uṣas tvam bhūyo vā dātum arhasi /
RV_5,079.10c yā stotṛbhyo vibhāvary ucchantī na pramīyase sujāte aśvasūnṛte //
RV_5,080.01a dyutadyāmānam bṛhatīm ṛtena ṛtāvarīm aruṇapsuṃ vibhātīm /
RV_5,080.01c devīm uṣasaṃ svar āvahantīm prati viprāso matibhir jarante //
RV_5,080.02a eṣā janaṃ darśatā bodhayantī sugān pathaḥ kṛṇvatī yāty agre /
RV_5,080.02c bṛhadrathā bṛhatī viśvaminvoṣā jyotir yacchaty agre ahnām //
RV_5,080.03a eṣā gobhir aruṇebhir yujānāsredhantī rayim aprāyu cakre /
RV_5,080.03c patho radantī suvitāya devī puruṣṭutā viśvavārā vi bhāti //
RV_5,080.04a eṣā vyenī bhavati dvibarhā āviṣkṛṇvānā tanvam purastāt /
RV_5,080.04c ṛtasya panthām anv eti sādhu prajānatīva na diśo mināti //
RV_5,080.05a eṣā śubhrā na tanvo vidānordhveva snātī dṛśaye no asthāt /
RV_5,080.05c apa dveṣo bādhamānā tamāṃsy uṣā divo duhitā jyotiṣāgāt //
RV_5,080.06a eṣā pratīcī duhitā divo nṝn yoṣeva bhadrā ni riṇīte apsaḥ /
RV_5,080.06c vyūrṇvatī dāśuṣe vāryāṇi punar jyotir yuvatiḥ pūrvathākaḥ //
RV_5,081.01a yuñjate mana uta yuñjate dhiyo viprā viprasya bṛhato vipaścitaḥ /
RV_5,081.01c vi hotrā dadhe vayunāvid eka in mahī devasya savituḥ pariṣṭutiḥ //
RV_5,081.02a viśvā rūpāṇi prati muñcate kaviḥ prāsāvīd bhadraṃ dvipade catuṣpade /
RV_5,081.02c vi nākam akhyat savitā vareṇyo 'nu prayāṇam uṣaso vi rājati //
RV_5,081.03a yasya prayāṇam anv anya id yayur devā devasya mahimānam ojasā /
RV_5,081.03c yaḥ pārthivāni vimame sa etaśo rajāṃsi devaḥ savitā mahitvanā //
RV_5,081.04a uta yāsi savitas trīṇi rocanota sūryasya raśmibhiḥ sam ucyasi /
RV_5,081.04c uta rātrīm ubhayataḥ parīyasa uta mitro bhavasi deva dharmabhiḥ //
RV_5,081.05a uteśiṣe prasavasya tvam eka id uta pūṣā bhavasi deva yāmabhiḥ /
RV_5,081.05c utedaṃ viśvam bhuvanaṃ vi rājasi śyāvāśvas te savita stomam ānaśe //
RV_5,082.01a tat savitur vṛṇīmahe vayaṃ devasya bhojanam /
RV_5,082.01c śreṣṭhaṃ sarvadhātamaṃ turam bhagasya dhīmahi //
RV_5,082.02a asya hi svayaśastaraṃ savituḥ kac cana priyam /
RV_5,082.02c na minanti svarājyam //
RV_5,082.03a sa hi ratnāni dāśuṣe suvāti savitā bhagaḥ /
RV_5,082.03c tam bhāgaṃ citram īmahe //
RV_5,082.04a adyā no deva savitaḥ prajāvat sāvīḥ saubhagam /
RV_5,082.04c parā duṣṣvapnyaṃ suva //
RV_5,082.05a viśvāni deva savitar duritāni parā suva /
RV_5,082.05c yad bhadraṃ tan na ā suva //
RV_5,082.06a anāgaso aditaye devasya savituḥ save /
RV_5,082.06c viśvā vāmāni dhīmahi //
RV_5,082.07a ā viśvadevaṃ satpatiṃ sūktair adyā vṛṇīmahe /
RV_5,082.07c satyasavaṃ savitāram //
RV_5,082.08a ya ime ubhe ahanī pura ety aprayucchan /
RV_5,082.08c svādhīr devaḥ savitā //
RV_5,082.09a ya imā viśvā jātāny āśrāvayati ślokena /
RV_5,082.09c pra ca suvāti savitā //
RV_5,083.01a acchā vada tavasaṃ gīrbhir ābhi stuhi parjanyaṃ namasā vivāsa /
RV_5,083.01c kanikradad vṛṣabho jīradānū reto dadhāty oṣadhīṣu garbham //
RV_5,083.02a vi vṛkṣān hanty uta hanti rakṣaso viśvam bibhāya bhuvanam mahāvadhāt /
RV_5,083.02c utānāgā īṣate vṛṣṇyāvato yat parjanya stanayan hanti duṣkṛtaḥ //
RV_5,083.03a rathīva kaśayāśvāṃ abhikṣipann āvir dūtān kṛṇute varṣyāṃ aha /
RV_5,083.03c dūrāt siṃhasya stanathā ud īrate yat parjanyaḥ kṛṇute varṣyaṃ nabhaḥ //
RV_5,083.04a pra vātā vānti patayanti vidyuta ud oṣadhīr jihate pinvate svaḥ /
RV_5,083.04c irā viśvasmai bhuvanāya jāyate yat parjanyaḥ pṛthivīṃ retasāvati //
RV_5,083.05a yasya vrate pṛthivī nannamīti yasya vrate śaphavaj jarbhurīti /
RV_5,083.05c yasya vrata oṣadhīr viśvarūpāḥ sa naḥ parjanya mahi śarma yaccha //
RV_5,083.06a divo no vṛṣṭim maruto rarīdhvam pra pinvata vṛṣṇo aśvasya dhārāḥ /
RV_5,083.06c arvāṅ etena stanayitnunehy apo niṣiñcann asuraḥ pitā naḥ //
RV_5,083.07a abhi kranda stanaya garbham ā dhā udanvatā pari dīyā rathena /
RV_5,083.07c dṛtiṃ su karṣa viṣitaṃ nyañcaṃ samā bhavantūdvato nipādāḥ //
RV_5,083.08a mahāntaṃ kośam ud acā ni ṣiñca syandantāṃ kulyā viṣitāḥ purastāt /
RV_5,083.08c ghṛtena dyāvāpṛthivī vy undhi suprapāṇam bhavatv aghnyābhyaḥ //
RV_5,083.09a yat parjanya kanikradat stanayan haṃsi duṣkṛtaḥ /
RV_5,083.09c pratīdaṃ viśvam modate yat kiṃ ca pṛthivyām adhi //
RV_5,083.10a avarṣīr varṣam ud u ṣū gṛbhāyākar dhanvāny atyetavā u /
RV_5,083.10c ajījana oṣadhīr bhojanāya kam uta prajābhyo 'vido manīṣām //
RV_5,084.01a baḷ itthā parvatānāṃ khidram bibharṣi pṛthivi /
RV_5,084.01c pra yā bhūmim pravatvati mahnā jinoṣi mahini //
RV_5,084.02a stomāsas tvā vicāriṇi prati ṣṭobhanty aktubhiḥ /
RV_5,084.02c pra yā vājaṃ na heṣantam perum asyasy arjuni //
RV_5,084.03a dṛḷhā cid yā vanaspatīn kṣmayā dardharṣy ojasā /
RV_5,084.03c yat te abhrasya vidyuto divo varṣanti vṛṣṭayaḥ //
RV_5,085.01a pra samrāje bṛhad arcā gabhīram brahma priyaṃ varuṇāya śrutāya /
RV_5,085.01c vi yo jaghāna śamiteva carmopastire pṛthivīṃ sūryāya //
RV_5,085.02a vaneṣu vy antarikṣaṃ tatāna vājam arvatsu paya usriyāsu /
RV_5,085.02c hṛtsu kratuṃ varuṇo apsv agniṃ divi sūryam adadhāt somam adrau //
RV_5,085.03a nīcīnabāraṃ varuṇaḥ kavandham pra sasarja rodasī antarikṣam /
RV_5,085.03c tena viśvasya bhuvanasya rājā yavaṃ na vṛṣṭir vy unatti bhūma //
RV_5,085.04a unatti bhūmim pṛthivīm uta dyāṃ yadā dugdhaṃ varuṇo vaṣṭy ād it /
RV_5,085.04c sam abhreṇa vasata parvatāsas taviṣīyantaḥ śrathayanta vīrāḥ //
RV_5,085.05a imām ū ṣv āsurasya śrutasya mahīm māyāṃ varuṇasya pra vocam /
RV_5,085.05c māneneva tasthivāṃ antarikṣe vi yo mame pṛthivīṃ sūryeṇa //
RV_5,085.06a imām ū nu kavitamasya māyām mahīṃ devasya nakir ā dadharṣa /
RV_5,085.06c ekaṃ yad udnā na pṛṇanty enīr āsiñcantīr avanayaḥ samudram //
RV_5,085.07a aryamyaṃ varuṇa mitryaṃ vā sakhāyaṃ vā sadam id bhrātaraṃ vā /
RV_5,085.07c veśaṃ vā nityaṃ varuṇāraṇaṃ vā yat sīm āgaś cakṛmā śiśrathas tat //
RV_5,085.08a kitavāso yad riripur na dīvi yad vā ghā satyam uta yan na vidma /
RV_5,085.08c sarvā tā vi ṣya śithireva devādhā te syāma varuṇa priyāsaḥ //
RV_5,086.01a indrāgnī yam avatha ubhā vājeṣu martyam /
RV_5,086.01c dṛḷhā cit sa pra bhedati dyumnā vāṇīr iva tritaḥ //
RV_5,086.02a yā pṛtanāsu duṣṭarā yā vājeṣu śravāyyā /
RV_5,086.02c yā pañca carṣaṇīr abhīndrāgnī tā havāmahe //
RV_5,086.03a tayor id amavac chavas tigmā didyun maghonoḥ /
RV_5,086.03c prati druṇā gabhastyor gavāṃ vṛtraghna eṣate //
RV_5,086.04a tā vām eṣe rathānām indrāgnī havāmahe /
RV_5,086.04c patī turasya rādhaso vidvāṃsā girvaṇastamā //
RV_5,086.05a tā vṛdhantāv anu dyūn martāya devāv adabhā /
RV_5,086.05c arhantā cit puro dadhe 'ṃśeva devāv arvate //
RV_5,086.06a evendrāgnibhyām ahāvi havyaṃ śūṣyaṃ ghṛtaṃ na pūtam adribhiḥ /
RV_5,086.06c tā sūriṣu śravo bṛhad rayiṃ gṛṇatsu didhṛtam iṣaṃ gṛṇatsu didhṛtam //
RV_5,087.01a pra vo mahe matayo yantu viṣṇave marutvate girijā evayāmarut /
RV_5,087.01c pra śardhāya prayajyave sukhādaye tavase bhandadiṣṭaye dhunivratāya śavase //
RV_5,087.02a pra ye jātā mahinā ye ca nu svayam pra vidmanā bruvata evayāmarut /
RV_5,087.02c kratvā tad vo maruto nādhṛṣe śavo dānā mahnā tad eṣām adhṛṣṭāso nādrayaḥ //
RV_5,087.03a pra ye divo bṛhataḥ śṛṇvire girā suśukvānaḥ subhva evayāmarut /
RV_5,087.03c na yeṣām irī sadhastha īṣṭa āṃ agnayo na svavidyutaḥ pra syandrāso dhunīnām //
RV_5,087.04a sa cakrame mahato nir urukramaḥ samānasmāt sadasa evayāmarut /
RV_5,087.04c yadāyukta tmanā svād adhi ṣṇubhir viṣpardhaso vimahaso jigāti śevṛdho nṛbhiḥ //
RV_5,087.05a svano na vo 'mavān rejayad vṛṣā tveṣo yayis taviṣa evayāmarut /
RV_5,087.05c yenā sahanta ṛñjata svarociṣa sthāraśmāno hiraṇyayāḥ svāyudhāsa iṣmiṇaḥ //
RV_5,087.06a apāro vo mahimā vṛddhaśavasas tveṣaṃ śavo 'vatv evayāmarut /
RV_5,087.06c sthātāro hi prasitau saṃdṛśi sthana te na uruṣyatā nidaḥ śuśukvāṃso nāgnayaḥ //
RV_5,087.07a te rudrāsaḥ sumakhā agnayo yathā tuvidyumnā avantv evayāmarut /
RV_5,087.07c dīrgham pṛthu paprathe sadma pārthivaṃ yeṣām ajmeṣv ā mahaḥ śardhāṃsy adbhutainasām //
RV_5,087.08a adveṣo no maruto gātum etana śrotā havaṃ jaritur evayāmarut /
RV_5,087.08c viṣṇor mahaḥ samanyavo yuyotana smad rathyo na daṃsanāpa dveṣāṃsi sanutaḥ //
RV_5,087.09a gantā no yajñaṃ yajñiyāḥ suśami śrotā havam arakṣa evayāmarut /
RV_5,087.09c jyeṣṭhāso na parvatāso vyomani yūyaṃ tasya pracetasaḥ syāta durdhartavo nidaḥ //
Ṛgveda 6
RV_6,001.01a tvaṃ hy agne prathamo manotāsyā dhiyo abhavo dasma hotā /
RV_6,001.01c tvaṃ sīṃ vṛṣann akṛṇor duṣṭarītu saho viśvasmai sahase sahadhyai //
RV_6,001.02a adhā hotā ny asīdo yajīyān iḷas pada iṣayann īḍyaḥ san /
RV_6,001.02c taṃ tvā naraḥ prathamaṃ devayanto maho rāye citayanto anu gman //
RV_6,001.03a vṛteva yantam bahubhir vasavyais tve rayiṃ jāgṛvāṃso anu gman /
RV_6,001.03c ruśantam agniṃ darśatam bṛhantaṃ vapāvantaṃ viśvahā dīdivāṃsam //
RV_6,001.04a padaṃ devasya namasā vyantaḥ śravasyavaḥ śrava āpann amṛktam /
RV_6,001.04c nāmāni cid dadhire yajñiyāni bhadrāyāṃ te raṇayanta saṃdṛṣṭau //
RV_6,001.05a tvāṃ vardhanti kṣitayaḥ pṛthivyāṃ tvāṃ rāya ubhayāso janānām /
RV_6,001.05c tvaṃ trātā taraṇe cetyo bhūḥ pitā mātā sadam in mānuṣāṇām //
RV_6,001.06a saparyeṇyaḥ sa priyo vikṣv agnir hotā mandro ni ṣasādā yajīyān /
RV_6,001.06c taṃ tvā vayaṃ dama ā dīdivāṃsam upa jñubādho namasā sadema //
RV_6,001.07a taṃ tvā vayaṃ sudhyo navyam agne sumnāyava īmahe devayantaḥ /
RV_6,001.07c tvaṃ viśo anayo dīdyāno divo agne bṛhatā rocanena //
RV_6,001.08a viśāṃ kaviṃ viśpatiṃ śaśvatīnāṃ nitośanaṃ vṛṣabhaṃ carṣaṇīnām /
RV_6,001.08c pretīṣaṇim iṣayantam pāvakaṃ rājantam agniṃ yajataṃ rayīṇām //
RV_6,001.09a so agna īje śaśame ca marto yas ta ānaṭ samidhā havyadātim /
RV_6,001.09c ya āhutim pari vedā namobhir viśvet sa vāmā dadhate tvotaḥ //
RV_6,001.10a asmā u te mahi mahe vidhema namobhir agne samidhota havyaiḥ /
RV_6,001.10c vedī sūno sahaso gīrbhir ukthair ā te bhadrāyāṃ sumatau yatema //
RV_6,001.11a ā yas tatantha rodasī vi bhāsā śravobhiś ca śravasyas tarutraḥ /
RV_6,001.11c bṛhadbhir vājai sthavirebhir asme revadbhir agne vitaraṃ vi bhāhi //
RV_6,001.12a nṛvad vaso sadam id dhehy asme bhūri tokāya tanayāya paśvaḥ /
RV_6,001.12c pūrvīr iṣo bṛhatīr āre-aghā asme bhadrā sauśravasāni santu //
RV_6,001.13a purūṇy agne purudhā tvāyā vasūni rājan vasutā te aśyām /
RV_6,001.13c purūṇi hi tve puruvāra santy agne vasu vidhate rājani tve //
RV_6,002.01a tvaṃ hi kṣaitavad yaśo 'gne mitro na patyase /
RV_6,002.01c tvaṃ vicarṣaṇe śravo vaso puṣṭiṃ na puṣyasi //
RV_6,002.02a tvāṃ hi ṣmā carṣaṇayo yajñebhir gīrbhir īḷate /
RV_6,002.02c tvāṃ vājī yāty avṛko rajastūr viśvacarṣaṇiḥ //
RV_6,002.03a sajoṣas tvā divo naro yajñasya ketum indhate /
RV_6,002.03c yad dha sya mānuṣo janaḥ sumnāyur juhve adhvare //
RV_6,002.04a ṛdhad yas te sudānave dhiyā martaḥ śaśamate /
RV_6,002.04c ūtī ṣa bṛhato divo dviṣo aṃho na tarati //
RV_6,002.05a samidhā yas ta āhutiṃ niśitim martyo naśat /
RV_6,002.05c vayāvantaṃ sa puṣyati kṣayam agne śatāyuṣam //
RV_6,002.06a tveṣas te dhūma ṛṇvati divi ṣañ chukra ātataḥ /
RV_6,002.06c sūro na hi dyutā tvaṃ kṛpā pāvaka rocase //
RV_6,002.07a adhā hi vikṣv īḍyo 'si priyo no atithiḥ /
RV_6,002.07c raṇvaḥ purīva jūryaḥ sūnur na trayayāyyaḥ //
RV_6,002.08a kratvā hi droṇe ajyase 'gne vājī na kṛtvyaḥ /
RV_6,002.08c parijmeva svadhā gayo 'tyo na hvāryaḥ śiśuḥ //
RV_6,002.09a tvaṃ tyā cid acyutāgne paśur na yavase /
RV_6,002.09c dhāmā ha yat te ajara vanā vṛścanti śikvasaḥ //
RV_6,002.10a veṣi hy adhvarīyatām agne hotā dame viśām /
RV_6,002.10c samṛdho viśpate kṛṇu juṣasva havyam aṅgiraḥ //
RV_6,002.11a acchā no mitramaho deva devān agne vocaḥ sumatiṃ rodasyoḥ /
RV_6,002.11c vīhi svastiṃ sukṣitiṃ divo nṝn dviṣo aṃhāṃsi duritā tarema tā tarema tavāvasā tarema //
RV_6,003.01a agne sa kṣeṣad ṛtapā ṛtejā uru jyotir naśate devayuṣ ṭe /
RV_6,003.01c yaṃ tvam mitreṇa varuṇaḥ sajoṣā deva pāsi tyajasā martam aṃhaḥ //
RV_6,003.02a īje yajñebhiḥ śaśame śamībhir ṛdhadvārāyāgnaye dadāśa /
RV_6,003.02c evā cana taṃ yaśasām ajuṣṭir nāṃho martaṃ naśate na pradṛptiḥ //
RV_6,003.03a sūro na yasya dṛśatir arepā bhīmā yad eti śucatas ta ā dhīḥ /
RV_6,003.03c heṣasvataḥ śurudho nāyam aktoḥ kutrā cid raṇvo vasatir vanejāḥ //
RV_6,003.04a tigmaṃ cid ema mahi varpo asya bhasad aśvo na yamasāna āsā /
RV_6,003.04c vijehamānaḥ paraśur na jihvāṃ dravir na drāvayati dāru dhakṣat //
RV_6,003.05a sa id asteva prati dhād asiṣyañ chiśīta tejo 'yaso na dhārām /
RV_6,003.05c citradhrajatir aratir yo aktor ver na druṣadvā raghupatmajaṃhāḥ //
RV_6,003.06a sa īṃ rebho na prati vasta usrāḥ śociṣā rārapīti mitramahāḥ /
RV_6,003.06c naktaṃ ya īm aruṣo yo divā nṝn amartyo aruṣo yo divā nṝn //
RV_6,003.07a divo na yasya vidhato navīnod vṛṣā rukṣa oṣadhīṣu nūnot /
RV_6,003.07c ghṛṇā na yo dhrajasā patmanā yann ā rodasī vasunā daṃ supatnī //
RV_6,003.08a dhāyobhir vā yo yujyebhir arkair vidyun na davidyot svebhiḥ śuṣmaiḥ /
RV_6,003.08c śardho vā yo marutāṃ tatakṣa ṛbhur na tveṣo rabhasāno adyaut //
RV_6,004.01a yathā hotar manuṣo devatātā yajñebhiḥ sūno sahaso yajāsi /
RV_6,004.01c evā no adya samanā samānān uśann agna uśato yakṣi devān //
RV_6,004.02a sa no vibhāvā cakṣaṇir na vastor agnir vandāru vedyaś cano dhāt /
RV_6,004.02c viśvāyur yo amṛto martyeṣūṣarbhud bhūd atithir jātavedāḥ //
RV_6,004.03a dyāvo na yasya panayanty abhvam bhāsāṃsi vaste sūryo na śukraḥ /
RV_6,004.03c vi ya inoty ajaraḥ pāvako 'śnasya cic chiśnathat pūrvyāṇi //
RV_6,004.04a vadmā hi sūno asy admasadvā cakre agnir januṣājmānnam /
RV_6,004.04c sa tvaṃ na ūrjasana ūrjaṃ dhā rājeva jer avṛke kṣeṣy antaḥ //
RV_6,004.05a nitikti yo vāraṇam annam atti vāyur na rāṣṭry aty ety aktūn /
RV_6,004.05c turyāma yas ta ādiśām arātīr atyo na hrutaḥ patataḥ parihrut //
RV_6,004.06a ā sūryo na bhānumadbhir arkair agne tatantha rodasī vi bhāsā /
RV_6,004.06c citro nayat pari tamāṃsy aktaḥ śociṣā patmann auśijo na dīyan //
RV_6,004.07a tvāṃ hi mandratamam arkaśokair vavṛmahe mahi naḥ śroṣy agne /
RV_6,004.07c indraṃ na tvā śavasā devatā vāyum pṛṇanti rādhasā nṛtamāḥ //
RV_6,004.08a nū no agne 'vṛkebhiḥ svasti veṣi rāyaḥ pathibhiḥ parṣy aṃhaḥ /
RV_6,004.08c tā sūribhyo gṛṇate rāsi sumnam madema śatahimāḥ suvīrāḥ //
RV_6,005.01a huve vaḥ sūnuṃ sahaso yuvānam adroghavācam matibhir yaviṣṭham /
RV_6,005.01c ya invati draviṇāni pracetā viśvavārāṇi puruvāro adhruk //
RV_6,005.02a tve vasūni purvaṇīka hotar doṣā vastor erire yajñiyāsaḥ /
RV_6,005.02c kṣāmeva viśvā bhuvanāni yasmin saṃ saubhagāni dadhire pāvake //
RV_6,005.03a tvaṃ vikṣu pradivaḥ sīda āsu kratvā rathīr abhavo vāryāṇām /
RV_6,005.03c ata inoṣi vidhate cikitvo vy ānuṣag jātavedo vasūni //
RV_6,005.04a yo naḥ sanutyo abhidāsad agne yo antaro mitramaho vanuṣyāt /
RV_6,005.04c tam ajarebhir vṛṣabhis tava svais tapā tapiṣṭha tapasā tapasvān //
RV_6,005.05a yas te yajñena samidhā ya ukthair arkebhiḥ sūno sahaso dadāśat /
RV_6,005.05c sa martyeṣv amṛta pracetā rāyā dyumnena śravasā vi bhāti //
RV_6,005.06a sa tat kṛdhīṣitas tūyam agne spṛdho bādhasva sahasā sahasvān /
RV_6,005.06c yac chasyase dyubhir akto vacobhis taj juṣasva jaritur ghoṣi manma //
RV_6,005.07a aśyāma taṃ kāmam agne tavotī aśyāma rayiṃ rayivaḥ suvīram /
RV_6,005.07c aśyāma vājam abhi vājayanto 'śyāma dyumnam ajarājaraṃ te //
RV_6,006.01a pra navyasā sahasaḥ sūnum acchā yajñena gātum ava icchamānaḥ /
RV_6,006.01c vṛścadvanaṃ kṛṣṇayāmaṃ ruśantaṃ vītī hotāraṃ divyaṃ jigāti //
RV_6,006.02a sa śvitānas tanyatū rocanasthā ajarebhir nānadadbhir yaviṣṭhaḥ /
RV_6,006.02c yaḥ pāvakaḥ purutamaḥ purūṇi pṛthūny agnir anuyāti bharvan //
RV_6,006.03a vi te viṣvag vātajūtāso agne bhāmāsaḥ śuce śucayaś caranti /
RV_6,006.03c tuvimrakṣāso divyā navagvā vanā vananti dhṛṣatā rujantaḥ //
RV_6,006.04a ye te śukrāsaḥ śucayaḥ śuciṣmaḥ kṣāṃ vapanti viṣitāso aśvāḥ /
RV_6,006.04c adha bhramas ta urviyā vi bhāti yātayamāno adhi sānu pṛśneḥ //
RV_6,006.05a adha jihvā pāpatīti pra vṛṣṇo goṣuyudho nāśaniḥ sṛjānā /
RV_6,006.05c śūrasyeva prasitiḥ kṣātir agner durvartur bhīmo dayate vanāni //
RV_6,006.06a ā bhānunā pārthivāni jrayāṃsi mahas todasya dhṛṣatā tatantha /
RV_6,006.06c sa bādhasvāpa bhayā sahobhi spṛdho vanuṣyan vanuṣo ni jūrva //
RV_6,006.07a sa citra citraṃ citayantam asme citrakṣatra citratamaṃ vayodhām /
RV_6,006.07c candraṃ rayim puruvīram bṛhantaṃ candra candrābhir gṛṇate yuvasva //
RV_6,007.01a mūrdhānaṃ divo aratim pṛthivyā vaiśvānaram ṛta ā jātam agnim /
RV_6,007.01c kaviṃ samrājam atithiṃ janānām āsann ā pātraṃ janayanta devāḥ //
RV_6,007.02a nābhiṃ yajñānāṃ sadanaṃ rayīṇām mahām āhāvam abhi saṃ navanta /
RV_6,007.02c vaiśvānaraṃ rathyam adhvarāṇāṃ yajñasya ketuṃ janayanta devāḥ //
RV_6,007.03a tvad vipro jāyate vājy agne tvad vīrāso abhimātiṣāhaḥ /
RV_6,007.03c vaiśvānara tvam asmāsu dhehi vasūni rājan spṛhayāyyāṇi //
RV_6,007.04a tvāṃ viśve amṛta jāyamānaṃ śiśuṃ na devā abhi saṃ navante /
RV_6,007.04c tava kratubhir amṛtatvam āyan vaiśvānara yat pitror adīdeḥ //
RV_6,007.05a vaiśvānara tava tāni vratāni mahāny agne nakir ā dadharṣa /
RV_6,007.05c yaj jāyamānaḥ pitror upasthe 'vindaḥ ketuṃ vayuneṣv ahnām //
RV_6,007.06a vaiśvānarasya vimitāni cakṣasā sānūni divo amṛtasya ketunā /
RV_6,007.06c tasyed u viśvā bhuvanādhi mūrdhani vayā iva ruruhuḥ sapta visruhaḥ //
RV_6,007.07a vi yo rajāṃsy amimīta sukratur vaiśvānaro vi divo rocanā kaviḥ /
RV_6,007.07c pari yo viśvā bhuvanāni paprathe 'dabdho gopā amṛtasya rakṣitā //
RV_6,008.01a pṛkṣasya vṛṣṇo aruṣasya nū sahaḥ pra nu vocaṃ vidathā jātavedasaḥ /
RV_6,008.01c vaiśvānarāya matir navyasī śuciḥ soma iva pavate cārur agnaye //
RV_6,008.02a sa jāyamānaḥ parame vyomani vratāny agnir vratapā arakṣata /
RV_6,008.02c vy antarikṣam amimīta sukratur vaiśvānaro mahinā nākam aspṛśat //
RV_6,008.03a vy astabhnād rodasī mitro adbhuto 'ntarvāvad akṛṇoj jyotiṣā tamaḥ /
RV_6,008.03c vi carmaṇīva dhiṣaṇe avartayad vaiśvānaro viśvam adhatta vṛṣṇyam //
RV_6,008.04a apām upasthe mahiṣā agṛbhṇata viśo rājānam upa tasthur ṛgmiyam /
RV_6,008.04c ā dūto agnim abharad vivasvato vaiśvānaram mātariśvā parāvataḥ //
RV_6,008.05a yuge-yuge vidathyaṃ gṛṇadbhyo 'gne rayiṃ yaśasaṃ dhehi navyasīm /
RV_6,008.05c pavyeva rājann aghaśaṃsam ajara nīcā ni vṛśca vaninaṃ na tejasā //
RV_6,008.06a asmākam agne maghavatsu dhārayānāmi kṣatram ajaraṃ suvīryam /
RV_6,008.06c vayaṃ jayema śatinaṃ sahasriṇaṃ vaiśvānara vājam agne tavotibhiḥ //
RV_6,008.07a adabdhebhis tava gopābhir iṣṭe 'smākam pāhi triṣadhastha sūrīn /
RV_6,008.07c rakṣā ca no daduṣāṃ śardho agne vaiśvānara pra ca tārī stavānaḥ //
RV_6,009.01a ahaś ca kṛṣṇam ahar arjunaṃ ca vi vartete rajasī vedyābhiḥ /
RV_6,009.01c vaiśvānaro jāyamāno na rājāvātiraj jyotiṣāgnis tamāṃsi //
RV_6,009.02a nāhaṃ tantuṃ na vi jānāmy otuṃ na yaṃ vayanti samare 'tamānāḥ /
RV_6,009.02c kasya svit putra iha vaktvāni paro vadāty avareṇa pitrā //
RV_6,009.03a sa it tantuṃ sa vi jānāty otuṃ sa vaktvāny ṛtuthā vadāti /
RV_6,009.03c ya īṃ ciketad amṛtasya gopā avaś caran paro anyena paśyan //
RV_6,009.04a ayaṃ hotā prathamaḥ paśyatemam idaṃ jyotir amṛtam martyeṣu /
RV_6,009.04c ayaṃ sa jajñe dhruva ā niṣatto 'martyas tanvā vardhamānaḥ //
RV_6,009.05a dhruvaṃ jyotir nihitaṃ dṛśaye kam mano javiṣṭham patayatsv antaḥ /
RV_6,009.05c viśve devāḥ samanasaḥ saketā ekaṃ kratum abhi vi yanti sādhu //
RV_6,009.06a vi me karṇā patayato vi cakṣur vīdaṃ jyotir hṛdaya āhitaṃ yat /
RV_6,009.06c vi me manaś carati dūraādhīḥ kiṃ svid vakṣyāmi kim u nū maniṣye //
RV_6,009.07a viśve devā anamasyan bhiyānās tvām agne tamasi tasthivāṃsam /
RV_6,009.07c vaiśvānaro 'vatūtaye no 'martyo 'vatūtaye naḥ //
RV_6,010.01a puro vo mandraṃ divyaṃ suvṛktim prayati yajñe agnim adhvare dadhidhvam /
RV_6,010.01c pura ukthebhiḥ sa hi no vibhāvā svadhvarā karati jātavedāḥ //
RV_6,010.02a tam u dyumaḥ purvaṇīka hotar agne agnibhir manuṣa idhānaḥ /
RV_6,010.02c stomaṃ yam asmai mamateva śūṣaṃ ghṛtaṃ na śuci matayaḥ pavante //
RV_6,010.03a pīpāya sa śravasā martyeṣu yo agnaye dadāśa vipra ukthaiḥ /
RV_6,010.03c citrābhis tam ūtibhiś citraśocir vrajasya sātā gomato dadhāti //
RV_6,010.04a ā yaḥ paprau jāyamāna urvī dūredṛśā bhāsā kṛṣṇādhvā /
RV_6,010.04c adha bahu cit tama ūrmyāyās tiraḥ śociṣā dadṛśe pāvakaḥ //
RV_6,010.05a nū naś citram puruvājābhir ūtī agne rayim maghavadbhyaś ca dhehi /
RV_6,010.05c ye rādhasā śravasā cāty anyān suvīryebhiś cābhi santi janān //
RV_6,010.06a imaṃ yajñaṃ cano dhā agna uśan yaṃ ta āsāno juhute haviṣmān /
RV_6,010.06c bharadvājeṣu dadhiṣe suvṛktim avīr vājasya gadhyasya sātau //
RV_6,010.07a vi dveṣāṃsīnuhi vardhayeḷām madema śatahimāḥ suvīrāḥ //
RV_6,011.01a yajasva hotar iṣito yajīyān agne bādho marutāṃ na prayukti /
RV_6,011.01c ā no mitrāvaruṇā nāsatyā dyāvā hotrāya pṛthivī vavṛtyāḥ //
RV_6,011.02a tvaṃ hotā mandratamo no adhrug antar devo vidathā martyeṣu /
RV_6,011.02c pāvakayā juhvā vahnir āsāgne yajasva tanvaṃ tava svām //
RV_6,011.03a dhanyā cid dhi tve dhiṣaṇā vaṣṭi pra devāñ janma gṛṇate yajadhyai /
RV_6,011.03c vepiṣṭho aṅgirasāṃ yad dha vipro madhu cchando bhanati rebha iṣṭau //
RV_6,011.04a adidyutat sv apāko vibhāvāgne yajasva rodasī urūcī /
RV_6,011.04c āyuṃ na yaṃ namasā rātahavyā añjanti suprayasam pañca janāḥ //
RV_6,011.05a vṛñje ha yan namasā barhir agnāv ayāmi srug ghṛtavatī suvṛktiḥ /
RV_6,011.05c amyakṣi sadma sadane pṛthivyā aśrāyi yajñaḥ sūrye na cakṣuḥ //
RV_6,011.06a daśasyā naḥ purvaṇīka hotar devebhir agne agnibhir idhānaḥ /
RV_6,011.06c rāyaḥ sūno sahaso vāvasānā ati srasema vṛjanaṃ nāṃhaḥ //
RV_6,012.01a madhye hotā duroṇe barhiṣo rāḷ agnis todasya rodasī yajadhyai /
RV_6,012.01c ayaṃ sa sūnuḥ sahasa ṛtāvā dūrāt sūryo na śociṣā tatāna //
RV_6,012.02a ā yasmin tve sv apāke yajatra yakṣad rājan sarvatāteva nu dyauḥ /
RV_6,012.02c triṣadhasthas tataruṣo na jaṃho havyā maghāni mānuṣā yajadhyai //
RV_6,012.03a tejiṣṭhā yasyāratir vanerāṭ todo adhvan na vṛdhasāno adyaut /
RV_6,012.03c adrogho na dravitā cetati tmann amartyo 'vartra oṣadhīṣu //
RV_6,012.04a sāsmākebhir etarī na śūṣair agni ṣṭave dama ā jātavedāḥ /
RV_6,012.04c drvanno vanvan kratvā nārvosraḥ piteva jārayāyi yajñaiḥ //
RV_6,012.05a adha smāsya panayanti bhāso vṛthā yat takṣad anuyāti pṛthvīm /
RV_6,012.05c sadyo yaḥ syandro viṣito dhavīyān ṛṇo na tāyur ati dhanvā rāṭ //
RV_6,012.06a sa tvaṃ no arvan nidāyā viśvebhir agne agnibhir idhānaḥ /
RV_6,012.06c veṣi rāyo vi yāsi ducchunā madema śatahimāḥ suvīrāḥ //
RV_6,013.01a tvad viśvā subhaga saubhagāny agne vi yanti vanino na vayāḥ /
RV_6,013.01c śruṣṭī rayir vājo vṛtratūrye divo vṛṣṭir īḍyo rītir apām //
RV_6,013.02a tvam bhago na ā hi ratnam iṣe parijmeva kṣayasi dasmavarcāḥ /
RV_6,013.02c agne mitro na bṛhata ṛtasyāsi kṣattā vāmasya deva bhūreḥ //
RV_6,013.03a sa satpatiḥ śavasā hanti vṛtram agne vipro vi paṇer bharti vājam /
RV_6,013.03c yaṃ tvam praceta ṛtajāta rāyā sajoṣā naptrāpāṃ hinoṣi //
RV_6,013.04a yas te sūno sahaso gīrbhir ukthair yajñair marto niśitiṃ vedyānaṭ /
RV_6,013.04c viśvaṃ sa deva prati vāram agne dhatte dhānyam patyate vasavyaiḥ //
RV_6,013.05a tā nṛbhya ā sauśravasā suvīrāgne sūno sahasaḥ puṣyase dhāḥ /
RV_6,013.05c kṛṇoṣi yac chavasā bhūri paśvo vayo vṛkāyāraye jasuraye //
RV_6,013.06a vadmā sūno sahaso no vihāyā agne tokaṃ tanayaṃ vāji no dāḥ /
RV_6,013.06c viśvābhir gīrbhir abhi pūrtim aśyām madema śatahimāḥ suvīrāḥ //
RV_6,014.01a agnā yo martyo duvo dhiyaṃ jujoṣa dhītibhiḥ /
RV_6,014.01c bhasan nu ṣa pra pūrvya iṣaṃ vurītāvase //
RV_6,014.02a agnir id dhi pracetā agnir vedhastama ṛṣiḥ /
RV_6,014.02c agniṃ hotāram īḷate yajñeṣu manuṣo viśaḥ //
RV_6,014.03a nānā hy agne 'vase spardhante rāyo aryaḥ /
RV_6,014.03c tūrvanto dasyum āyavo vrataiḥ sīkṣanto avratam //
RV_6,014.04a agnir apsām ṛtīṣahaṃ vīraṃ dadāti satpatim /
RV_6,014.04c yasya trasanti śavasaḥ saṃcakṣi śatravo bhiyā //
RV_6,014.05a agnir hi vidmanā nido devo martam uruṣyati /
RV_6,014.05c sahāvā yasyāvṛto rayir vājeṣv avṛtaḥ //
RV_6,014.06a acchā no mitramaho deva devān agne vocaḥ sumatiṃ rodasyoḥ /
RV_6,014.06c vīhi svastiṃ sukṣitiṃ divo nṝn dviṣo aṃhāṃsi duritā tarema tā tarema tavāvasā tarema //
RV_6,015.01a imam ū ṣu vo atithim uṣarbudhaṃ viśvāsāṃ viśām patim ṛñjase girā /
RV_6,015.01c vetīd divo januṣā kac cid ā śucir jyok cid atti garbho yad acyutam //
RV_6,015.02a mitraṃ na yaṃ sudhitam bhṛgavo dadhur vanaspatāv īḍyam ūrdhvaśociṣam /
RV_6,015.02c sa tvaṃ suprīto vītahavye adbhuta praśastibhir mahayase dive-dive //
RV_6,015.03a sa tvaṃ dakṣasyāvṛko vṛdho bhūr aryaḥ parasyāntarasya taruṣaḥ /
RV_6,015.03c rāyaḥ sūno sahaso martyeṣv ā chardir yaccha vītahavyāya sapratho bharadvājāya saprathaḥ //
RV_6,015.04a dyutānaṃ vo atithiṃ svarṇaram agniṃ hotāram manuṣaḥ svadhvaram /
RV_6,015.04c vipraṃ na dyukṣavacasaṃ suvṛktibhir havyavāham aratiṃ devam ṛñjase //
RV_6,015.05a pāvakayā yaś citayantyā kṛpā kṣāman ruruca uṣaso na bhānunā /
RV_6,015.05c tūrvan na yāmann etaśasya nū raṇa ā yo ghṛṇe na tatṛṣāṇo ajaraḥ //
RV_6,015.06a agnim-agniṃ vaḥ samidhā duvasyata priyam-priyaṃ vo atithiṃ gṛṇīṣaṇi /
RV_6,015.06c upa vo gīrbhir amṛtaṃ vivāsata devo deveṣu vanate hi vāryaṃ devo deveṣu vanate hi no duvaḥ //
RV_6,015.07a samiddham agniṃ samidhā girā gṛṇe śucim pāvakam puro adhvare dhruvam /
RV_6,015.07c vipraṃ hotāram puruvāram adruhaṃ kaviṃ sumnair īmahe jātavedasam //
RV_6,015.08a tvāṃ dūtam agne amṛtaṃ yuge-yuge havyavāhaṃ dadhire pāyum īḍyam /
RV_6,015.08c devāsaś ca martāsaś ca jāgṛviṃ vibhuṃ viśpatiṃ namasā ni ṣedire //
RV_6,015.09a vibhūṣann agna ubhayāṃ anu vratā dūto devānāṃ rajasī sam īyase /
RV_6,015.09c yat te dhītiṃ sumatim āvṛṇīmahe 'dha smā nas trivarūthaḥ śivo bhava //
RV_6,015.10a taṃ supratīkaṃ sudṛśaṃ svañcam avidvāṃso viduṣṭaraṃ sapema /
RV_6,015.10c sa yakṣad viśvā vayunāni vidvān pra havyam agnir amṛteṣu vocat //
RV_6,015.11a tam agne pāsy uta tam piparṣi yas ta ānaṭ kavaye śūra dhītim /
RV_6,015.11c yajñasya vā niśitiṃ voditiṃ vā tam it pṛṇakṣi śavasota rāyā //
RV_6,015.12a tvam agne vanuṣyato ni pāhi tvam u naḥ sahasāvann avadyāt /
RV_6,015.12c saṃ tvā dhvasmanvad abhy etu pāthaḥ saṃ rayi spṛhayāyyaḥ sahasrī //
RV_6,015.13a agnir hotā gṛhapatiḥ sa rājā viśvā veda janimā jātavedāḥ /
RV_6,015.13c devānām uta yo martyānāṃ yajiṣṭhaḥ sa pra yajatām ṛtāvā //
RV_6,015.14a agne yad adya viśo adhvarasya hotaḥ pāvakaśoce veṣ ṭvaṃ hi yajvā /
RV_6,015.14c ṛtā yajāsi mahinā vi yad bhūr havyā vaha yaviṣṭha yā te adya //
RV_6,015.15a abhi prayāṃsi sudhitāni hi khyo ni tvā dadhīta rodasī yajadhyai /
RV_6,015.15c avā no maghavan vājasātāv agne viśvāni duritā tarema tā tarema tavāvasā tarema //
RV_6,015.16a agne viśvebhiḥ svanīka devair ūrṇāvantam prathamaḥ sīda yonim /
RV_6,015.16c kulāyinaṃ ghṛtavantaṃ savitre yajñaṃ naya yajamānāya sādhu //
RV_6,015.17a imam u tyam atharvavad agnim manthanti vedhasaḥ /
RV_6,015.17c yam aṅkūyantam ānayann amūraṃ śyāvyābhyaḥ //
RV_6,015.18a janiṣvā devavītaye sarvatātā svastaye /
RV_6,015.18c ā devān vakṣy amṛtāṃ ṛtāvṛdho yajñaṃ deveṣu pispṛśaḥ //
RV_6,015.19a vayam u tvā gṛhapate janānām agne akarma samidhā bṛhantam /
RV_6,015.19c asthūri no gārhapatyāni santu tigmena nas tejasā saṃ śiśādhi //
RV_6,016.01a tvam agne yajñānāṃ hotā viśveṣāṃ hitaḥ /
RV_6,016.01c devebhir mānuṣe jane //
RV_6,016.02a sa no mandrābhir adhvare jihvābhir yajā mahaḥ /
RV_6,016.02c ā devān vakṣi yakṣi ca //
RV_6,016.03a vetthā hi vedho adhvanaḥ pathaś ca devāñjasā /
RV_6,016.03c agne yajñeṣu sukrato //
RV_6,016.04a tvām īḷe adha dvitā bharato vājibhiḥ śunam /
RV_6,016.04c īje yajñeṣu yajñiyam //
RV_6,016.05a tvam imā vāryā puru divodāsāya sunvate /
RV_6,016.05c bharadvājāya dāśuṣe //
RV_6,016.06a tvaṃ dūto amartya ā vahā daivyaṃ janam /
RV_6,016.06c śṛṇvan viprasya suṣṭutim //
RV_6,016.07a tvām agne svādhyo martāso devavītaye /
RV_6,016.07c yajñeṣu devam īḷate //
RV_6,016.08a tava pra yakṣi saṃdṛśam uta kratuṃ sudānavaḥ /
RV_6,016.08c viśve juṣanta kāminaḥ //
RV_6,016.09a tvaṃ hotā manurhito vahnir āsā viduṣṭaraḥ /
RV_6,016.09c agne yakṣi divo viśaḥ //
RV_6,016.10a agna ā yāhi vītaye gṛṇāno havyadātaye /
RV_6,016.10c ni hotā satsi barhiṣi //
RV_6,016.11a taṃ tvā samidbhir aṅgiro ghṛtena vardhayāmasi /
RV_6,016.11c bṛhac chocā yaviṣṭhya //
RV_6,016.12a sa naḥ pṛthu śravāyyam acchā deva vivāsasi /
RV_6,016.12c bṛhad agne suvīryam //
RV_6,016.13a tvām agne puṣkarād adhy atharvā nir amanthata /
RV_6,016.13c mūrdhno viśvasya vāghataḥ //
RV_6,016.14a tam u tvā dadhyaṅṅ ṛṣiḥ putra īdhe atharvaṇaḥ /
RV_6,016.14c vṛtrahaṇam purandaram //
RV_6,016.15a tam u tvā pāthyo vṛṣā sam īdhe dasyuhantamam /
RV_6,016.15c dhanañjayaṃ raṇe-raṇe //
RV_6,016.16a ehy ū ṣu bravāṇi te 'gna itthetarā giraḥ /
RV_6,016.16c ebhir vardhāsa indubhiḥ //
RV_6,016.17a yatra kva ca te mano dakṣaṃ dadhasa uttaram /
RV_6,016.17c tatrā sadaḥ kṛṇavase //
RV_6,016.18a nahi te pūrtam akṣipad bhuvan nemānāṃ vaso /
RV_6,016.18c athā duvo vanavase //
RV_6,016.19a āgnir agāmi bhārato vṛtrahā purucetanaḥ /
RV_6,016.19c divodāsasya satpatiḥ //
RV_6,016.20a sa hi viśvāti pārthivā rayiṃ dāśan mahitvanā /
RV_6,016.20c vanvann avāto astṛtaḥ //
RV_6,016.21a sa pratnavan navīyasāgne dyumnena saṃyatā /
RV_6,016.21c bṛhat tatantha bhānunā //
RV_6,016.22a pra vaḥ sakhāyo agnaye stomaṃ yajñaṃ ca dhṛṣṇuyā /
RV_6,016.22c arca gāya ca vedhase //
RV_6,016.23a sa hi yo mānuṣā yugā sīdad dhotā kavikratuḥ /
RV_6,016.23c dūtaś ca havyavāhanaḥ //
RV_6,016.24a tā rājānā śucivratādityān mārutaṃ gaṇam /
RV_6,016.24c vaso yakṣīha rodasī //
RV_6,016.25a vasvī te agne saṃdṛṣṭir iṣayate martyāya /
RV_6,016.25c ūrjo napād amṛtasya //
RV_6,016.26a kratvā dā astu śreṣṭho 'dya tvā vanvan surekṇāḥ /
RV_6,016.26c marta ānāśa suvṛktim //
RV_6,016.27a te te agne tvotā iṣayanto viśvam āyuḥ /
RV_6,016.27c taranto aryo arātīr vanvanto aryo arātīḥ //
RV_6,016.28a agnis tigmena śociṣā yāsad viśvaṃ ny atriṇam /
RV_6,016.28c agnir no vanate rayim //
RV_6,016.29a suvīraṃ rayim ā bhara jātavedo vicarṣaṇe /
RV_6,016.29c jahi rakṣāṃsi sukrato //
RV_6,016.30a tvaṃ naḥ pāhy aṃhaso jātavedo aghāyataḥ /
RV_6,016.30c rakṣā ṇo brahmaṇas kave //
RV_6,016.31a yo no agne dureva ā marto vadhāya dāśati /
RV_6,016.31c tasmān naḥ pāhy aṃhasaḥ //
RV_6,016.32a tvaṃ taṃ deva jihvayā pari bādhasva duṣkṛtam /
RV_6,016.32c marto yo no jighāṃsati //
RV_6,016.33a bharadvājāya saprathaḥ śarma yaccha sahantya /
RV_6,016.33c agne vareṇyaṃ vasu //
RV_6,016.34a agnir vṛtrāṇi jaṅghanad draviṇasyur vipanyayā /
RV_6,016.34c samiddhaḥ śukra āhutaḥ //
RV_6,016.35a garbhe mātuḥ pituṣ pitā vididyutāno akṣare /
RV_6,016.35c sīdann ṛtasya yonim ā //
RV_6,016.36a brahma prajāvad ā bhara jātavedo vicarṣaṇe /
RV_6,016.36c agne yad dīdayad divi //
RV_6,016.37a upa tvā raṇvasaṃdṛśam prayasvantaḥ sahaskṛta /
RV_6,016.37c agne sasṛjmahe giraḥ //
RV_6,016.38a upa cchāyām iva ghṛṇer aganma śarma te vayam /
RV_6,016.38c agne hiraṇyasaṃdṛśaḥ //
RV_6,016.39a ya ugra iva śaryahā tigmaśṛṅgo na vaṃsagaḥ /
RV_6,016.39c agne puro rurojitha //
RV_6,016.40a ā yaṃ haste na khādinaṃ śiśuṃ jātaṃ na bibhrati /
RV_6,016.40c viśām agniṃ svadhvaram //
RV_6,016.41a pra devaṃ devavītaye bharatā vasuvittamam /
RV_6,016.41c ā sve yonau ni ṣīdatu //
RV_6,016.42a ā jātaṃ jātavedasi priyaṃ śiśītātithim /
RV_6,016.42c syona ā gṛhapatim //
RV_6,016.43a agne yukṣvā hi ye tavāśvāso deva sādhavaḥ /
RV_6,016.43c araṃ vahanti manyave //
RV_6,016.44a acchā no yāhy ā vahābhi prayāṃsi vītaye /
RV_6,016.44c ā devān somapītaye //
RV_6,016.45a ud agne bhārata dyumad ajasreṇa davidyutat /
RV_6,016.45c śocā vi bhāhy ajara //
RV_6,016.46a vītī yo devam marto duvasyed agnim īḷītādhvare haviṣmān /
RV_6,016.46c hotāraṃ satyayajaṃ rodasyor uttānahasto namasā vivāset //
RV_6,016.47a ā te agna ṛcā havir hṛdā taṣṭam bharāmasi /
RV_6,016.47c te te bhavantūkṣaṇa ṛṣabhāso vaśā uta //
RV_6,016.48a agniṃ devāso agriyam indhate vṛtrahantamam /
RV_6,016.48c yenā vasūny ābhṛtā tṛḷhā rakṣāṃsi vājinā //
RV_6,017.01a pibā somam abhi yam ugra tarda ūrvaṃ gavyam mahi gṛṇāna indra /
RV_6,017.01c vi yo dhṛṣṇo vadhiṣo vajrahasta viśvā vṛtram amitriyā śavobhiḥ //
RV_6,017.02a sa īm pāhi ya ṛjīṣī tarutro yaḥ śipravān vṛṣabho yo matīnām /
RV_6,017.02c yo gotrabhid vajrabhṛd yo hariṣṭhāḥ sa indra citrāṃ abhi tṛndhi vājān //
RV_6,017.03a evā pāhi pratnathā mandatu tvā śrudhi brahma vāvṛdhasvota gīrbhiḥ /
RV_6,017.03c āviḥ sūryaṃ kṛṇuhi pīpihīṣo jahi śatrūṃr abhi gā indra tṛndhi //
RV_6,017.04a te tvā madā bṛhad indra svadhāva ime pītā ukṣayanta dyumantam /
RV_6,017.04c mahām anūnaṃ tavasaṃ vibhūtim matsarāso jarhṛṣanta prasāham //
RV_6,017.05a yebhiḥ sūryam uṣasam mandasāno 'vāsayo 'pa dṛḷhāni dardrat /
RV_6,017.05c mahām adrim pari gā indra santaṃ nutthā acyutaṃ sadasas pari svāt //
RV_6,017.06a tava kratvā tava tad daṃsanābhir āmāsu pakvaṃ śacyā ni dīdhaḥ /
RV_6,017.06c aurṇor dura usriyābhyo vi dṛḷhod ūrvād gā asṛjo aṅgirasvān //
RV_6,017.07a paprātha kṣām mahi daṃso vy urvīm upa dyām ṛṣvo bṛhad indra stabhāyaḥ /
RV_6,017.07c adhārayo rodasī devaputre pratne mātarā yahvī ṛtasya //
RV_6,017.08a adha tvā viśve pura indra devā ekaṃ tavasaṃ dadhire bharāya /
RV_6,017.08c adevo yad abhy auhiṣṭa devān svarṣātā vṛṇata indram atra //
RV_6,017.09a adha dyauś cit te apa sā nu vajrād dvitānamad bhiyasā svasya manyoḥ /
RV_6,017.09c ahiṃ yad indro abhy ohasānaṃ ni cid viśvāyuḥ śayathe jaghāna //
RV_6,017.10a adha tvaṣṭā te maha ugra vajraṃ sahasrabhṛṣṭiṃ vavṛtac chatāśrim /
RV_6,017.10c nikāmam aramaṇasaṃ yena navantam ahiṃ sam piṇag ṛjīṣin //
RV_6,017.11a vardhān yaṃ viśve marutaḥ sajoṣāḥ pacac chatam mahiṣāṃ indra tubhyam /
RV_6,017.11c pūṣā viṣṇus trīṇi sarāṃsi dhāvan vṛtrahaṇam madiram aṃśum asmai //
RV_6,017.12a ā kṣodo mahi vṛtaṃ nadīnām pariṣṭhitam asṛja ūrmim apām /
RV_6,017.12c tāsām anu pravata indra panthām prārdayo nīcīr apasaḥ samudram //
RV_6,017.13a evā tā viśvā cakṛvāṃsam indram mahām ugram ajuryaṃ sahodām /
RV_6,017.13c suvīraṃ tvā svāyudhaṃ suvajram ā brahma navyam avase vavṛtyāt //
RV_6,017.14a sa no vājāya śravasa iṣe ca rāye dhehi dyumata indra viprān /
RV_6,017.14c bharadvāje nṛvata indra sūrīn divi ca smaidhi pārye na indra //
RV_6,017.15a ayā vājaṃ devahitaṃ sanema madema śatahimāḥ suvīrāḥ //
RV_6,018.01a tam u ṣṭuhi yo abhibhūtyojā vanvann avātaḥ puruhūta indraḥ /
RV_6,018.01c aṣāḷham ugraṃ sahamānam ābhir gīrbhir vardha vṛṣabhaṃ carṣaṇīnām //
RV_6,018.02a sa yudhmaḥ satvā khajakṛt samadvā tuvimrakṣo nadanumāṃ ṛjīṣī /
RV_6,018.02c bṛhadreṇuś cyavano mānuṣīṇām ekaḥ kṛṣṭīnām abhavat sahāvā //
RV_6,018.03a tvaṃ ha nu tyad adamāyo dasyūṃr ekaḥ kṛṣṭīr avanor āryāya /
RV_6,018.03c asti svin nu vīryaṃ tat ta indra na svid asti tad ṛtuthā vi vocaḥ //
RV_6,018.04a sad id dhi te tuvijātasya manye sahaḥ sahiṣṭha turatas turasya /
RV_6,018.04c ugram ugrasya tavasas tavīyo 'radhrasya radhraturo babhūva //
RV_6,018.05a tan naḥ pratnaṃ sakhyam astu yuṣme itthā vadadbhir valam aṅgirobhiḥ /
RV_6,018.05c hann acyutacyud dasmeṣayantam ṛṇoḥ puro vi duro asya viśvāḥ //
RV_6,018.06a sa hi dhībhir havyo asty ugra īśānakṛn mahati vṛtratūrye /
RV_6,018.06c sa tokasātā tanaye sa vajrī vitantasāyyo abhavat samatsu //
RV_6,018.07a sa majmanā janima mānuṣāṇām amartyena nāmnāti pra sarsre /
RV_6,018.07c sa dyumnena sa śavasota rāyā sa vīryeṇa nṛtamaḥ samokāḥ //
RV_6,018.08a sa yo na muhe na mithū jano bhūt sumantunāmā cumuriṃ dhuniṃ ca /
RV_6,018.08c vṛṇak pipruṃ śambaraṃ śuṣṇam indraḥ purāṃ cyautnāya śayathāya nū cit //
RV_6,018.09a udāvatā tvakṣasā panyasā ca vṛtrahatyāya ratham indra tiṣṭha /
RV_6,018.09c dhiṣva vajraṃ hasta ā dakṣiṇatrābhi pra manda purudatra māyāḥ //
RV_6,018.10a agnir na śuṣkaṃ vanam indra hetī rakṣo ni dhakṣy aśanir na bhīmā /
RV_6,018.10c gambhīraya ṛṣvayā yo rurojādhvānayad duritā dambhayac ca //
RV_6,018.11a ā sahasram pathibhir indra rāyā tuvidyumna tuvivājebhir arvāk /
RV_6,018.11c yāhi sūno sahaso yasya nū cid adeva īśe puruhūta yotoḥ //
RV_6,018.12a pra tuvidyumnasya sthavirasya ghṛṣver divo rarapśe mahimā pṛthivyāḥ /
RV_6,018.12c nāsya śatrur na pratimānam asti na pratiṣṭhiḥ purumāyasya sahyoḥ //
RV_6,018.13a pra tat te adyā karaṇaṃ kṛtam bhūt kutsaṃ yad āyum atithigvam asmai /
RV_6,018.13c purū sahasrā ni śiśā abhi kṣām ut tūrvayāṇaṃ dhṛṣatā ninetha //
RV_6,018.14a anu tvāhighne adha deva devā madan viśve kavitamaṃ kavīnām /
RV_6,018.14c karo yatra varivo bādhitāya dive janāya tanve gṛṇānaḥ //
RV_6,018.15a anu dyāvāpṛthivī tat ta ojo 'martyā jihata indra devāḥ /
RV_6,018.15c kṛṣvā kṛtno akṛtaṃ yat te asty ukthaṃ navīyo janayasva yajñaiḥ //
RV_6,019.01a mahāṃ indro nṛvad ā carṣaṇiprā uta dvibarhā aminaḥ sahobhiḥ /
RV_6,019.01c asmadryag vāvṛdhe vīryāyoruḥ pṛthuḥ sukṛtaḥ kartṛbhir bhūt //
RV_6,019.02a indram eva dhiṣaṇā sātaye dhād bṛhantam ṛṣvam ajaraṃ yuvānam /
RV_6,019.02c aṣāḷhena śavasā śūśuvāṃsaṃ sadyaś cid yo vāvṛdhe asāmi //
RV_6,019.03a pṛthū karasnā bahulā gabhastī asmadryak sam mimīhi śravāṃsi /
RV_6,019.03c yūtheva paśvaḥ paśupā damūnā asmāṃ indrābhy ā vavṛtsvājau //
RV_6,019.04a taṃ va indraṃ catinam asya śākair iha nūnaṃ vājayanto huvema /
RV_6,019.04c yathā cit pūrve jaritāra āsur anedyā anavadyā ariṣṭāḥ //
RV_6,019.05a dhṛtavrato dhanadāḥ somavṛddhaḥ sa hi vāmasya vasunaḥ purukṣuḥ /
RV_6,019.05c saṃ jagmire pathyā rāyo asmin samudre na sindhavo yādamānāḥ //
RV_6,019.06a śaviṣṭhaṃ na ā bhara śūra śava ojiṣṭham ojo abhibhūta ugram /
RV_6,019.06c viśvā dyumnā vṛṣṇyā mānuṣāṇām asmabhyaṃ dā harivo mādayadhyai //
RV_6,019.07a yas te madaḥ pṛtanāṣāḷ amṛdhra indra taṃ na ā bhara śūśuvāṃsam /
RV_6,019.07c yena tokasya tanayasya sātau maṃsīmahi jigīvāṃsas tvotāḥ //
RV_6,019.08a ā no bhara vṛṣaṇaṃ śuṣmam indra dhanaspṛtaṃ śūśuvāṃsaṃ sudakṣam /
RV_6,019.08c yena vaṃsāma pṛtanāsu śatrūn tavotibhir uta jāmīṃr ajāmīn //
RV_6,019.09a ā te śuṣmo vṛṣabha etu paścād ottarād adharād ā purastāt /
RV_6,019.09c ā viśvato abhi sam etv arvāṅ indra dyumnaṃ svarvad dhehy asme //
RV_6,019.10a nṛvat ta indra nṛtamābhir ūtī vaṃsīmahi vāmaṃ śromatebhiḥ /
RV_6,019.10c īkṣe hi vasva ubhayasya rājan dhā ratnam mahi sthūram bṛhantam //
RV_6,019.11a marutvantaṃ vṛṣabhaṃ vāvṛdhānam akavāriṃ divyaṃ śāsam indram /
RV_6,019.11c viśvāsāham avase nūtanāyograṃ sahodām iha taṃ huvema //
RV_6,019.12a janaṃ vajrin mahi cin manyamānam ebhyo nṛbhyo randhayā yeṣv asmi /
RV_6,019.12c adhā hi tvā pṛthivyāṃ śūrasātau havāmahe tanaye goṣv apsu //
RV_6,019.13a vayaṃ ta ebhiḥ puruhūta sakhyaiḥ śatroḥ-śatror uttara it syāma /
RV_6,019.13c ghnanto vṛtrāṇy ubhayāni śūra rāyā madema bṛhatā tvotāḥ //
RV_6,020.01a dyaur na ya indrābhi bhūmāryas tasthau rayiḥ śavasā pṛtsu janān /
RV_6,020.01c taṃ naḥ sahasrabharam urvarāsāṃ daddhi sūno sahaso vṛtraturam //
RV_6,020.02a divo na tubhyam anv indra satrāsuryaṃ devebhir dhāyi viśvam /
RV_6,020.02c ahiṃ yad vṛtram apo vavrivāṃsaṃ hann ṛjīṣin viṣṇunā sacānaḥ //
RV_6,020.03a tūrvann ojīyān tavasas tavīyān kṛtabrahmendro vṛddhamahāḥ /
RV_6,020.03c rājābhavan madhunaḥ somyasya viśvāsāṃ yat purāṃ dartnum āvat //
RV_6,020.04a śatair apadran paṇaya indrātra daśoṇaye kavaye 'rkasātau /
RV_6,020.04c vadhaiḥ śuṣṇasyāśuṣasya māyāḥ pitvo nārirecīt kiṃ cana pra //
RV_6,020.05a maho druho apa viśvāyu dhāyi vajrasya yat patane pādi śuṣṇaḥ /
RV_6,020.05c uru ṣa sarathaṃ sārathaye kar indraḥ kutsāya sūryasya sātau //
RV_6,020.06a pra śyeno na madiram aṃśum asmai śiro dāsasya namucer mathāyan /
RV_6,020.06c prāvan namīṃ sāpyaṃ sasantam pṛṇag rāyā sam iṣā saṃ svasti //
RV_6,020.07a vi pipror ahimāyasya dṛḷhāḥ puro vajriñ chavasā na dardaḥ /
RV_6,020.07c sudāman tad rekṇo apramṛṣyam ṛjiśvane dātraṃ dāśuṣe dāḥ //
RV_6,020.08a sa vetasuṃ daśamāyaṃ daśoṇiṃ tūtujim indraḥ svabhiṣṭisumnaḥ /
RV_6,020.08c ā tugraṃ śaśvad ibhaṃ dyotanāya mātur na sīm upa sṛjā iyadhyai //
RV_6,020.09a sa īṃ spṛdho vanate apratīto bibhrad vajraṃ vṛtrahaṇaṃ gabhastau /
RV_6,020.09c tiṣṭhad dharī adhy asteva garte vacoyujā vahata indram ṛṣvam //
RV_6,020.10a sanema te 'vasā navya indra pra pūrava stavanta enā yajñaiḥ /
RV_6,020.10c sapta yat puraḥ śarma śāradīr dard dhan dāsīḥ purukutsāya śikṣan //
RV_6,020.11a tvaṃ vṛdha indra pūrvyo bhūr varivasyann uśane kāvyāya /
RV_6,020.11c parā navavāstvam anudeyam mahe pitre dadātha svaṃ napātam //
RV_6,020.12a tvaṃ dhunir indra dhunimatīr ṛṇor apaḥ sīrā na sravantīḥ /
RV_6,020.12c pra yat samudram ati śūra parṣi pārayā turvaśaṃ yaduṃ svasti //
RV_6,020.13a tava ha tyad indra viśvam ājau sasto dhunīcumurī yā ha siṣvap /
RV_6,020.13c dīdayad it tubhyaṃ somebhiḥ sunvan dabhītir idhmabhṛtiḥ pakthy arkaiḥ //
RV_6,021.01a imā u tvā purutamasya kāror havyaṃ vīra havyā havante /
RV_6,021.01c dhiyo ratheṣṭhām ajaraṃ navīyo rayir vibhūtir īyate vacasyā //
RV_6,021.02a tam u stuṣa indraṃ yo vidāno girvāhasaṃ gīrbhir yajñavṛddham /
RV_6,021.02c yasya divam ati mahnā pṛthivyāḥ purumāyasya ririce mahitvam //
RV_6,021.03a sa it tamo 'vayunaṃ tatanvat sūryeṇa vayunavac cakāra /
RV_6,021.03c kadā te martā amṛtasya dhāmeyakṣanto na minanti svadhāvaḥ //
RV_6,021.04a yas tā cakāra sa kuha svid indraḥ kam ā janaṃ carati kāsu vikṣu /
RV_6,021.04c kas te yajño manase śaṃ varāya ko arka indra katamaḥ sa hotā //
RV_6,021.05a idā hi te veviṣataḥ purājāḥ pratnāsa āsuḥ purukṛt sakhāyaḥ /
RV_6,021.05c ye madhyamāsa uta nūtanāsa utāvamasya puruhūta bodhi //
RV_6,021.06a tam pṛcchanto 'varāsaḥ parāṇi pratnā ta indra śrutyānu yemuḥ /
RV_6,021.06c arcāmasi vīra brahmavāho yād eva vidma tāt tvā mahāntam //
RV_6,021.07a abhi tvā pājo rakṣaso vi tasthe mahi jajñānam abhi tat su tiṣṭha /
RV_6,021.07c tava pratnena yujyena sakhyā vajreṇa dhṛṣṇo apa tā nudasva //
RV_6,021.08a sa tu śrudhīndra nūtanasya brahmaṇyato vīra kārudhāyaḥ /
RV_6,021.08c tvaṃ hy āpiḥ pradivi pitṝṇāṃ śaśvad babhūtha suhava eṣṭau //
RV_6,021.09a protaye varuṇam mitram indram marutaḥ kṛṣvāvase no adya /
RV_6,021.09c pra pūṣaṇaṃ viṣṇum agnim purandhiṃ savitāram oṣadhīḥ parvatāṃś ca //
RV_6,021.10a ima u tvā puruśāka prayajyo jaritāro abhy arcanty arkaiḥ /
RV_6,021.10c śrudhī havam ā huvato huvāno na tvāvāṃ anyo amṛta tvad asti //
RV_6,021.11a nū ma ā vācam upa yāhi vidvān viśvebhiḥ sūno sahaso yajatraiḥ /
RV_6,021.11c ye agnijihvā ṛtasāpa āsur ye manuṃ cakrur uparaṃ dasāya //
RV_6,021.12a sa no bodhi puraetā sugeṣūta durgeṣu pathikṛd vidānaḥ /
RV_6,021.12c ye aśramāsa uravo vahiṣṭhās tebhir na indrābhi vakṣi vājam //
RV_6,022.01a ya eka id dhavyaś carṣaṇīnām indraṃ taṃ gīrbhir abhy arca ābhiḥ /
RV_6,022.01c yaḥ patyate vṛṣabho vṛṣṇyāvān satyaḥ satvā purumāyaḥ sahasvān //
RV_6,022.02a tam u naḥ pūrve pitaro navagvāḥ sapta viprāso abhi vājayantaḥ /
RV_6,022.02c nakṣaddābhaṃ taturim parvateṣṭhām adroghavācam matibhiḥ śaviṣṭham //
RV_6,022.03a tam īmaha indram asya rāyaḥ puruvīrasya nṛvataḥ purukṣoḥ /
RV_6,022.03c yo askṛdhoyur ajaraḥ svarvān tam ā bhara harivo mādayadhyai //
RV_6,022.04a tan no vi voco yadi te purā cij jaritāra ānaśuḥ sumnam indra /
RV_6,022.04c kas te bhāgaḥ kiṃ vayo dudhra khidvaḥ puruhūta purūvaso 'suraghnaḥ //
RV_6,022.05a tam pṛcchantī vajrahastaṃ ratheṣṭhām indraṃ vepī vakvarī yasya nū gīḥ /
RV_6,022.05c tuvigrābhaṃ tuvikūrmiṃ rabhodāṃ gātum iṣe nakṣate tumram accha //
RV_6,022.06a ayā ha tyam māyayā vāvṛdhānam manojuvā svatavaḥ parvatena /
RV_6,022.06c acyutā cid vīḷitā svojo rujo vi dṛḷhā dhṛṣatā virapśin //
RV_6,022.07a taṃ vo dhiyā navyasyā śaviṣṭham pratnam pratnavat paritaṃsayadhyai /
RV_6,022.07c sa no vakṣad animānaḥ suvahmendro viśvāny ati durgahāṇi //
RV_6,022.08a ā janāya druhvaṇe pārthivāni divyāni dīpayo 'ntarikṣā /
RV_6,022.08c tapā vṛṣan viśvataḥ śociṣā tān brahmadviṣe śocaya kṣām apaś ca //
RV_6,022.09a bhuvo janasya divyasya rājā pārthivasya jagatas tveṣasaṃdṛk /
RV_6,022.09c dhiṣva vajraṃ dakṣiṇa indra haste viśvā ajurya dayase vi māyāḥ //
RV_6,022.10a ā saṃyatam indra ṇaḥ svastiṃ śatrutūryāya bṛhatīm amṛdhrām /
RV_6,022.10c yayā dāsāny āryāṇi vṛtrā karo vajrin sutukā nāhuṣāṇi //
RV_6,022.11a sa no niyudbhiḥ puruhūta vedho viśvavārābhir ā gahi prayajyo /
RV_6,022.11c na yā adevo varate na deva ābhir yāhi tūyam ā madryadrik //
RV_6,023.01a suta it tvaṃ nimiśla indra some stome brahmaṇi śasyamāna ukthe /
RV_6,023.01c yad vā yuktābhyām maghavan haribhyām bibhrad vajram bāhvor indra yāsi //
RV_6,023.02a yad vā divi pārye suṣvim indra vṛtrahatye 'vasi śūrasātau /
RV_6,023.02c yad vā dakṣasya bibhyuṣo abibhyad arandhayaḥ śardhata indra dasyūn //
RV_6,023.03a pātā sutam indro astu somam praṇenīr ugro jaritāram ūtī /
RV_6,023.03c kartā vīrāya suṣvaya u lokaṃ dātā vasu stuvate kīraye cit //
RV_6,023.04a ganteyānti savanā haribhyām babhrir vajram papiḥ somaṃ dadir gāḥ /
RV_6,023.04c kartā vīraṃ naryaṃ sarvavīraṃ śrotā havaṃ gṛṇata stomavāhāḥ //
RV_6,023.05a asmai vayaṃ yad vāvāna tad viviṣma indrāya yo naḥ pradivo apas kaḥ /
RV_6,023.05c sute some stumasi śaṃsad ukthendrāya brahma vardhanaṃ yathāsat //
RV_6,023.06a brahmāṇi hi cakṛṣe vardhanāni tāvat ta indra matibhir viviṣmaḥ /
RV_6,023.06c sute some sutapāḥ śantamāni rāṇḍyā kriyāsma vakṣaṇāni yajñaiḥ //
RV_6,023.07a sa no bodhi puroḷāśaṃ rarāṇaḥ pibā tu somaṃ goṛjīkam indra /
RV_6,023.07c edam barhir yajamānasya sīdoruṃ kṛdhi tvāyata u lokam //
RV_6,023.08a sa mandasvā hy anu joṣam ugra pra tvā yajñāsa ime aśnuvantu /
RV_6,023.08c preme havāsaḥ puruhūtam asme ā tveyaṃ dhīr avasa indra yamyāḥ //
RV_6,023.09a taṃ vaḥ sakhāyaḥ saṃ yathā suteṣu somebhir īm pṛṇatā bhojam indram /
RV_6,023.09c kuvit tasmā asati no bharāya na suṣvim indro 'vase mṛdhāti //
RV_6,023.10a eved indraḥ sute astāvi some bharadvājeṣu kṣayad in maghonaḥ /
RV_6,023.10c asad yathā jaritra uta sūrir indro rāyo viśvavārasya dātā //
RV_6,024.01a vṛṣā mada indre śloka ukthā sacā someṣu sutapā ṛjīṣī /
RV_6,024.01c arcatryo maghavā nṛbhya ukthair dyukṣo rājā girām akṣitotiḥ //
RV_6,024.02a taturir vīro naryo vicetāḥ śrotā havaṃ gṛṇata urvyūtiḥ /
RV_6,024.02c vasuḥ śaṃso narāṃ kārudhāyā vājī stuto vidathe dāti vājam //
RV_6,024.03a akṣo na cakryoḥ śūra bṛhan pra te mahnā ririce rodasyoḥ /
RV_6,024.03c vṛkṣasya nu te puruhūta vayā vy ūtayo ruruhur indra pūrvīḥ //
RV_6,024.04a śacīvatas te puruśāka śākā gavām iva srutayaḥ saṃcaraṇīḥ /
RV_6,024.04c vatsānāṃ na tantayas ta indra dāmanvanto adāmānaḥ sudāman //
RV_6,024.05a anyad adya karvaram anyad u śvo 'sac ca san muhur ācakrir indraḥ /
RV_6,024.05c mitro no atra varuṇaś ca pūṣāryo vaśasya paryetāsti //
RV_6,024.06a vi tvad āpo na parvatasya pṛṣṭhād ukthebhir indrānayanta yajñaiḥ /
RV_6,024.06c taṃ tvābhiḥ suṣṭutibhir vājayanta ājiṃ na jagmur girvāho aśvāḥ //
RV_6,024.07a na yaṃ jaranti śarado na māsā na dyāva indram avakarśayanti /
RV_6,024.07c vṛddhasya cid vardhatām asya tanū stomebhir ukthaiś ca śasyamānā //
RV_6,024.08a na vīḷave namate na sthirāya na śardhate dasyujūtāya stavān /
RV_6,024.08c ajrā indrasya girayaś cid ṛṣvā gambhīre cid bhavati gādham asmai //
RV_6,024.09a gambhīreṇa na uruṇāmatrin preṣo yandhi sutapāvan vājān /
RV_6,024.09c sthā ū ṣu ūrdhva ūtī ariṣaṇyann aktor vyuṣṭau paritakmyāyām //
RV_6,024.10a sacasva nāyam avase abhīka ito vā tam indra pāhi riṣaḥ /
RV_6,024.10c amā cainam araṇye pāhi riṣo madema śatahimāḥ suvīrāḥ //
RV_6,025.01a yā ta ūtir avamā yā paramā yā madhyamendra śuṣminn asti /
RV_6,025.01c tābhir ū ṣu vṛtrahatye 'vīr na ebhiś ca vājair mahān na ugra //
RV_6,025.02a ābhi spṛdho mithatīr ariṣaṇyann amitrasya vyathayā manyum indra /
RV_6,025.02c ābhir viśvā abhiyujo viṣūcīr āryāya viśo 'va tārīr dāsīḥ //
RV_6,025.03a indra jāmaya uta ye 'jāmayo 'rvācīnāso vanuṣo yuyujre /
RV_6,025.03c tvam eṣāṃ vithurā śavāṃsi jahi vṛṣṇyāni kṛṇuhī parācaḥ //
RV_6,025.04a śūro vā śūraṃ vanate śarīrais tanūrucā taruṣi yat kṛṇvaite /
RV_6,025.04c toke vā goṣu tanaye yad apsu vi krandasī urvarāsu bravaite //
RV_6,025.05a nahi tvā śūro na turo na dhṛṣṇur na tvā yodho manyamāno yuyodha /
RV_6,025.05c indra nakiṣ ṭvā praty asty eṣāṃ viśvā jātāny abhy asi tāni //
RV_6,025.06a sa patyata ubhayor nṛmṇam ayor yadī vedhasaḥ samithe havante /
RV_6,025.06c vṛtre vā maho nṛvati kṣaye vā vyacasvantā yadi vitantasaite //
RV_6,025.07a adha smā te carṣaṇayo yad ejān indra trātota bhavā varūtā /
RV_6,025.07c asmākāso ye nṛtamāso arya indra sūrayo dadhire puro naḥ //
RV_6,025.08a anu te dāyi maha indriyāya satrā te viśvam anu vṛtrahatye /
RV_6,025.08c anu kṣatram anu saho yajatrendra devebhir anu te nṛṣahye //
RV_6,025.09a evā na spṛdhaḥ sam ajā samatsv indra rārandhi mithatīr adevīḥ /
RV_6,025.09c vidyāma vastor avasā gṛṇanto bharadvājā uta ta indra nūnam //
RV_6,026.01a śrudhī na indra hvayāmasi tvā maho vājasya sātau vāvṛṣāṇāḥ /
RV_6,026.01c saṃ yad viśo 'yanta śūrasātā ugraṃ no 'vaḥ pārye ahan dāḥ //
RV_6,026.02a tvāṃ vājī havate vājineyo maho vājasya gadhyasya sātau /
RV_6,026.02c tvāṃ vṛtreṣv indra satpatiṃ tarutraṃ tvāṃ caṣṭe muṣṭihā goṣu yudhyan //
RV_6,026.03a tvaṃ kaviṃ codayo 'rkasātau tvaṃ kutsāya śuṣṇaṃ dāśuṣe vark /
RV_6,026.03c tvaṃ śiro amarmaṇaḥ parāhann atithigvāya śaṃsyaṃ kariṣyan //
RV_6,026.04a tvaṃ ratham pra bharo yodham ṛṣvam āvo yudhyantaṃ vṛṣabhaṃ daśadyum /
RV_6,026.04c tvaṃ tugraṃ vetasave sacāhan tvaṃ tujiṃ gṛṇantam indra tūtoḥ //
RV_6,026.05a tvaṃ tad uktham indra barhaṇā kaḥ pra yac chatā sahasrā śūra darṣi /
RV_6,026.05c ava girer dāsaṃ śambaraṃ han prāvo divodāsaṃ citrābhir ūtī //
RV_6,026.06a tvaṃ śraddhābhir mandasānaḥ somair dabhītaye cumurim indra siṣvap /
RV_6,026.06c tvaṃ rajim piṭhīnase daśasyan ṣaṣṭiṃ sahasrā śacyā sacāhan //
RV_6,026.07a ahaṃ cana tat sūribhir ānaśyāṃ tava jyāya indra sumnam ojaḥ /
RV_6,026.07c tvayā yat stavante sadhavīra vīrās trivarūthena nahuṣā śaviṣṭha //
RV_6,026.08a vayaṃ te asyām indra dyumnahūtau sakhāyaḥ syāma mahina preṣṭhāḥ /
RV_6,026.08c prātardaniḥ kṣatraśrīr astu śreṣṭho ghane vṛtrāṇāṃ sanaye dhanānām //
RV_6,027.01a kim asya made kim v asya pītāv indraḥ kim asya sakhye cakāra /
RV_6,027.01c raṇā vā ye niṣadi kiṃ te asya purā vividre kim u nūtanāsaḥ //
RV_6,027.02a sad asya made sad v asya pītāv indraḥ sad asya sakhye cakāra /
RV_6,027.02c raṇā vā ye niṣadi sat te asya purā vividre sad u nūtanāsaḥ //
RV_6,027.03a nahi nu te mahimanaḥ samasya na maghavan maghavattvasya vidma /
RV_6,027.03c na rādhaso-rādhaso nūtanasyendra nakir dadṛśa indriyaṃ te //
RV_6,027.04a etat tyat ta indriyam aceti yenāvadhīr varaśikhasya śeṣaḥ /
RV_6,027.04c vajrasya yat te nihatasya śuṣmāt svanāc cid indra paramo dadāra //
RV_6,027.05a vadhīd indro varaśikhasya śeṣo 'bhyāvartine cāyamānāya śikṣan /
RV_6,027.05c vṛcīvato yad dhariyūpīyāyāṃ han pūrve ardhe bhiyasāparo dart //
RV_6,027.06a triṃśacchataṃ varmiṇa indra sākaṃ yavyāvatyām puruhūta śravasyā /
RV_6,027.06c vṛcīvantaḥ śarave patyamānāḥ pātrā bhindānā nyarthāny āyan //
RV_6,027.07a yasya gāvāv aruṣā sūyavasyū antar ū ṣu carato rerihāṇā /
RV_6,027.07c sa sṛñjayāya turvaśam parādād vṛcīvato daivavātāya śikṣan //
RV_6,027.08a dvayāṃ agne rathino viṃśatiṃ gā vadhūmato maghavā mahyaṃ samrāṭ /
RV_6,027.08c abhyāvartī cāyamāno dadāti dūṇāśeyaṃ dakṣiṇā pārthavānām //
RV_6,028.01a ā gāvo agmann uta bhadram akran sīdantu goṣṭhe raṇayantv asme /
RV_6,028.01c prajāvatīḥ pururūpā iha syur indrāya pūrvīr uṣaso duhānāḥ //
RV_6,028.02a indro yajvane pṛṇate ca śikṣaty uped dadāti na svam muṣāyati /
RV_6,028.02c bhūyo-bhūyo rayim id asya vardhayann abhinne khilye ni dadhāti devayum //
RV_6,028.03a na tā naśanti na dabhāti taskaro nāsām āmitro vyathir ā dadharṣati /
RV_6,028.03c devāṃś ca yābhir yajate dadāti ca jyog it tābhiḥ sacate gopatiḥ saha //
RV_6,028.04a na tā arvā reṇukakāṭo aśnute na saṃskṛtatram upa yanti tā abhi /
RV_6,028.04c urugāyam abhayaṃ tasya tā anu gāvo martasya vi caranti yajvanaḥ //
RV_6,028.05a gāvo bhago gāva indro me acchān gāvaḥ somasya prathamasya bhakṣaḥ /
RV_6,028.05c imā yā gāvaḥ sa janāsa indra icchāmīd dhṛdā manasā cid indram //
RV_6,028.06a yūyaṃ gāvo medayathā kṛśaṃ cid aśrīraṃ cit kṛṇuthā supratīkam /
RV_6,028.06c bhadraṃ gṛhaṃ kṛṇutha bhadravāco bṛhad vo vaya ucyate sabhāsu //
RV_6,028.07a prajāvatīḥ sūyavasaṃ riśantīḥ śuddhā apaḥ suprapāṇe pibantīḥ /
RV_6,028.07c mā va stena īśata māghaśaṃsaḥ pari vo hetī rudrasya vṛjyāḥ //
RV_6,028.08a upedam upaparcanam āsu goṣūpa pṛcyatām /
RV_6,028.08c upa ṛṣabhasya retasy upendra tava vīrye //
RV_6,029.01a indraṃ vo naraḥ sakhyāya sepur maho yantaḥ sumataye cakānāḥ /
RV_6,029.01c maho hi dātā vajrahasto asti mahām u raṇvam avase yajadhvam //
RV_6,029.02a ā yasmin haste naryā mimikṣur ā rathe hiraṇyaye ratheṣṭhāḥ /
RV_6,029.02c ā raśmayo gabhastyo sthūrayor ādhvann aśvāso vṛṣaṇo yujānāḥ //
RV_6,029.03a śriye te pādā duva ā mimikṣur dhṛṣṇur vajrī śavasā dakṣiṇāvān /
RV_6,029.03c vasāno atkaṃ surabhiṃ dṛśe kaṃ svar ṇa nṛtav iṣiro babhūtha //
RV_6,029.04a sa soma āmiślatamaḥ suto bhūd yasmin paktiḥ pacyate santi dhānāḥ /
RV_6,029.04c indraṃ nara stuvanto brahmakārā ukthā śaṃsanto devavātatamāḥ //
RV_6,029.05a na te antaḥ śavaso dhāyy asya vi tu bābadhe rodasī mahitvā /
RV_6,029.05c ā tā sūriḥ pṛṇati tūtujāno yūthevāpsu samījamāna ūtī //
RV_6,029.06a eved indraḥ suhava ṛṣvo astūtī anūtī hiriśipraḥ satvā /
RV_6,029.06c evā hi jāto asamātyojāḥ purū ca vṛtrā hanati ni dasyūn //
RV_6,030.01a bhūya id vāvṛdhe vīryāyaṃ eko ajuryo dayate vasūni /
RV_6,030.01c pra ririce diva indraḥ pṛthivyā ardham id asya prati rodasī ubhe //
RV_6,030.02a adhā manye bṛhad asuryam asya yāni dādhāra nakir ā mināti /
RV_6,030.02c dive-dive sūryo darśato bhūd vi sadmāny urviyā sukratur dhāt //
RV_6,030.03a adyā cin nū cit tad apo nadīnāṃ yad ābhyo arado gātum indra /
RV_6,030.03c ni parvatā admasado na sedus tvayā dṛḷhāni sukrato rajāṃsi //
RV_6,030.04a satyam it tan na tvāvāṃ anyo astīndra devo na martyo jyāyān /
RV_6,030.04c ahann ahim pariśayānam arṇo 'vāsṛjo apo acchā samudram //
RV_6,030.05a tvam apo vi duro viṣūcīr indra dṛḷham arujaḥ parvatasya /
RV_6,030.05c rājābhavo jagataś carṣaṇīnāṃ sākaṃ sūryaṃ janayan dyām uṣāsam //
RV_6,031.01a abhūr eko rayipate rayīṇām ā hastayor adhithā indra kṛṣṭīḥ /
RV_6,031.01c vi toke apsu tanaye ca sūre 'vocanta carṣaṇayo vivācaḥ //
RV_6,031.02a tvad bhiyendra pārthivāni viśvācyutā cic cyāvayante rajāṃsi /
RV_6,031.02c dyāvākṣāmā parvatāso vanāni viśvaṃ dṛḷham bhayate ajmann ā te //
RV_6,031.03a tvaṃ kutsenābhi śuṣṇam indrāśuṣaṃ yudhya kuyavaṃ gaviṣṭau /
RV_6,031.03c daśa prapitve adha sūryasya muṣāyaś cakram avive rapāṃsi //
RV_6,031.04a tvaṃ śatāny ava śambarasya puro jaghanthāpratīni dasyoḥ /
RV_6,031.04c aśikṣo yatra śacyā śacīvo divodāsāya sunvate sutakre bharadvājāya gṛṇate vasūni //
RV_6,031.05a sa satyasatvan mahate raṇāya ratham ā tiṣṭha tuvinṛmṇa bhīmam /
RV_6,031.05c yāhi prapathinn avasopa madrik pra ca śruta śrāvaya carṣaṇibhyaḥ //
RV_6,032.01a apūrvyā purutamāny asmai mahe vīrāya tavase turāya /
RV_6,032.01c virapśine vajriṇe śantamāni vacāṃsy āsā sthavirāya takṣam //
RV_6,032.02a sa mātarā sūryeṇā kavīnām avāsayad rujad adriṃ gṛṇānaḥ /
RV_6,032.02c svādhībhir ṛkvabhir vāvaśāna ud usriyāṇām asṛjan nidānam //
RV_6,032.03a sa vahnibhir ṛkvabhir goṣu śaśvan mitajñubhiḥ purukṛtvā jigāya /
RV_6,032.03c puraḥ purohā sakhibhiḥ sakhīyan dṛḷhā ruroja kavibhiḥ kaviḥ san //
RV_6,032.04a sa nīvyābhir jaritāram acchā maho vājebhir mahadbhiś ca śuṣmaiḥ /
RV_6,032.04c puruvīrābhir vṛṣabha kṣitīnām ā girvaṇaḥ suvitāya pra yāhi //
RV_6,032.05a sa sargeṇa śavasā takto atyair apa indro dakṣiṇatas turāṣāṭ /
RV_6,032.05c itthā sṛjānā anapāvṛd arthaṃ dive-dive viviṣur apramṛṣyam //
RV_6,033.01a ya ojiṣṭha indra taṃ su no dā mado vṛṣan svabhiṣṭir dāsvān /
RV_6,033.01c sauvaśvyaṃ yo vanavat svaśvo vṛtrā samatsu sāsahad amitrān //
RV_6,033.02a tvāṃ hīndrāvase vivāco havante carṣaṇayaḥ śūrasātau /
RV_6,033.02c tvaṃ viprebhir vi paṇīṃr aśāyas tvota it sanitā vājam arvā //
RV_6,033.03a tvaṃ tāṃ indrobhayāṃ amitrān dāsā vṛtrāṇy āryā ca śūra /
RV_6,033.03c vadhīr vaneva sudhitebhir atkair ā pṛtsu darṣi nṛṇāṃ nṛtama //
RV_6,033.04a sa tvaṃ na indrākavābhir ūtī sakhā viśvāyur avitā vṛdhe bhūḥ /
RV_6,033.04c svarṣātā yad dhvayāmasi tvā yudhyanto nemadhitā pṛtsu śūra //
RV_6,033.05a nūnaṃ na indrāparāya ca syā bhavā mṛḷīka uta no abhiṣṭau /
RV_6,033.05c itthā gṛṇanto mahinasya śarman divi ṣyāma pārye goṣatamāḥ //
RV_6,034.01a saṃ ca tve jagmur gira indra pūrvīr vi ca tvad yanti vibhvo manīṣāḥ /
RV_6,034.01c purā nūnaṃ ca stutaya ṛṣīṇām paspṛdhra indre adhy ukthārkā //
RV_6,034.02a puruhūto yaḥ purugūrta ṛbhvāṃ ekaḥ purupraśasto asti yajñaiḥ /
RV_6,034.02c ratho na mahe śavase yujāno 'smābhir indro anumādyo bhūt //
RV_6,034.03a na yaṃ hiṃsanti dhītayo na vāṇīr indraṃ nakṣantīd abhi vardhayantīḥ /
RV_6,034.03c yadi stotāraḥ śataṃ yat sahasraṃ gṛṇanti girvaṇasaṃ śaṃ tad asmai //
RV_6,034.04a asmā etad divy arceva māsā mimikṣa indre ny ayāmi somaḥ /
RV_6,034.04c janaṃ na dhanvann abhi saṃ yad āpaḥ satrā vāvṛdhur havanāni yajñaiḥ //
RV_6,034.05a asmā etan mahy āṅgūṣam asmā indrāya stotram matibhir avāci /
RV_6,034.05c asad yathā mahati vṛtratūrya indro viśvāyur avitā vṛdhaś ca //
RV_6,035.01a kadā bhuvan rathakṣayāṇi brahma kadā stotre sahasrapoṣyaṃ dāḥ /
RV_6,035.01c kadā stomaṃ vāsayo 'sya rāyā kadā dhiyaḥ karasi vājaratnāḥ //
RV_6,035.02a karhi svit tad indra yan nṛbhir nṝn vīrair vīrān nīḷayāse jayājīn /
RV_6,035.02c tridhātu gā adhi jayāsi goṣv indra dyumnaṃ svarvad dhehy asme //
RV_6,035.03a karhi svit tad indra yaj jaritre viśvapsu brahma kṛṇavaḥ śaviṣṭha /
RV_6,035.03c kadā dhiyo na niyuto yuvāse kadā gomaghā havanāni gacchāḥ //
RV_6,035.04a sa gomaghā jaritre aśvaścandrā vājaśravaso adhi dhehi pṛkṣaḥ /
RV_6,035.04c pīpihīṣaḥ sudughām indra dhenum bharadvājeṣu suruco rurucyāḥ //
RV_6,035.05a tam ā nūnaṃ vṛjanam anyathā cic chūro yac chakra vi duro gṛṇīṣe /
RV_6,035.05c mā nir araṃ śukradughasya dhenor āṅgirasān brahmaṇā vipra jinva //
RV_6,036.01a satrā madāsas tava viśvajanyāḥ satrā rāyo 'dha ye pārthivāsaḥ /
RV_6,036.01c satrā vājānām abhavo vibhaktā yad deveṣu dhārayathā asuryam //
RV_6,036.02a anu pra yeje jana ojo asya satrā dadhire anu vīryāya /
RV_6,036.02c syūmagṛbhe dudhaye 'rvate ca kratuṃ vṛñjanty api vṛtrahatye //
RV_6,036.03a taṃ sadhrīcīr ūtayo vṛṣṇyāni pauṃsyāni niyutaḥ saścur indram /
RV_6,036.03c samudraṃ na sindhava ukthaśuṣmā uruvyacasaṃ gira ā viśanti //
RV_6,036.04a sa rāyas khām upa sṛjā gṛṇānaḥ puruścandrasya tvam indra vasvaḥ /
RV_6,036.04c patir babhūthāsamo janānām eko viśvasya bhuvanasya rājā //
RV_6,036.05a sa tu śrudhi śrutyā yo duvoyur dyaur na bhūmābhi rāyo aryaḥ /
RV_6,036.05c aso yathā naḥ śavasā cakāno yuge-yuge vayasā cekitānaḥ //
RV_6,037.01a arvāg rathaṃ viśvavāraṃ ta ugrendra yuktāso harayo vahantu /
RV_6,037.01c kīriś cid dhi tvā havate svarvān ṛdhīmahi sadhamādas te adya //
RV_6,037.02a pro droṇe harayaḥ karmāgman punānāsa ṛjyanto abhūvan /
RV_6,037.02c indro no asya pūrvyaḥ papīyād dyukṣo madasya somyasya rājā //
RV_6,037.03a āsasrāṇāsaḥ śavasānam acchendraṃ sucakre rathyāso aśvāḥ /
RV_6,037.03c abhi śrava ṛjyanto vaheyur nū cin nu vāyor amṛtaṃ vi dasyet //
RV_6,037.04a variṣṭho asya dakṣiṇām iyartīndro maghonāṃ tuvikūrmitamaḥ /
RV_6,037.04c yayā vajrivaḥ pariyāsy aṃho maghā ca dhṛṣṇo dayase vi sūrīn //
RV_6,037.05a indro vājasya sthavirasya dātendro gīrbhir vardhatāṃ vṛddhamahāḥ /
RV_6,037.05c indro vṛtraṃ haniṣṭho astu satvā tā sūriḥ pṛṇati tūtujānaḥ //
RV_6,038.01a apād ita ud u naś citratamo mahīm bharṣad dyumatīm indrahūtim /
RV_6,038.01c panyasīṃ dhītiṃ daivyasya yāmañ janasya rātiṃ vanate sudānuḥ //
RV_6,038.02a dūrāc cid ā vasato asya karṇā ghoṣād indrasya tanyati bruvāṇaḥ /
RV_6,038.02c eyam enaṃ devahūtir vavṛtyān madryag indram iyam ṛcyamānā //
RV_6,038.03a taṃ vo dhiyā paramayā purājām ajaram indram abhy anūṣy arkaiḥ /
RV_6,038.03c brahmā ca giro dadhire sam asmin mahāṃś ca stomo adhi vardhad indre //
RV_6,038.04a vardhād yaṃ yajña uta soma indraṃ vardhād brahma gira ukthā ca manma /
RV_6,038.04c vardhāhainam uṣaso yāmann aktor vardhān māsāḥ śarado dyāva indram //
RV_6,038.05a evā jajñānaṃ sahase asāmi vāvṛdhānaṃ rādhase ca śrutāya /
RV_6,038.05c mahām ugram avase vipra nūnam ā vivāsema vṛtratūryeṣu //
RV_6,039.01a mandrasya kaver divyasya vahner vipramanmano vacanasya madhvaḥ /
RV_6,039.01c apā nas tasya sacanasya deveṣo yuvasva gṛṇate goagrāḥ //
RV_6,039.02a ayam uśānaḥ pary adrim usrā ṛtadhītibhir ṛtayug yujānaḥ /
RV_6,039.02c rujad arugṇaṃ vi valasya sānum paṇīṃr vacobhir abhi yodhad indraḥ //
RV_6,039.03a ayaṃ dyotayad adyuto vy aktūn doṣā vastoḥ śarada indur indra /
RV_6,039.03c imaṃ ketum adadhur nū cid ahnāṃ śucijanmana uṣasaś cakāra //
RV_6,039.04a ayaṃ rocayad aruco rucāno 'yaṃ vāsayad vy ṛtena pūrvīḥ /
RV_6,039.04c ayam īyata ṛtayugbhir aśvaiḥ svarvidā nābhinā carṣaṇiprāḥ //
RV_6,039.05a nū gṛṇāno gṛṇate pratna rājann iṣaḥ pinva vasudeyāya pūrvīḥ /
RV_6,039.05c apa oṣadhīr aviṣā vanāni gā arvato nṝn ṛcase rirīhi //
RV_6,040.01a indra piba tubhyaṃ suto madāyāva sya harī vi mucā sakhāyā /
RV_6,040.01c uta pra gāya gaṇa ā niṣadyāthā yajñāya gṛṇate vayo dhāḥ //
RV_6,040.02a asya piba yasya jajñāna indra madāya kratve apibo virapśin /
RV_6,040.02c tam u te gāvo nara āpo adrir induṃ sam ahyan pītaye sam asmai //
RV_6,040.03a samiddhe agnau suta indra soma ā tvā vahantu harayo vahiṣṭhāḥ /
RV_6,040.03c tvāyatā manasā johavīmīndrā yāhi suvitāya mahe naḥ //
RV_6,040.04a ā yāhi śaśvad uśatā yayāthendra mahā manasā somapeyam /
RV_6,040.04c upa brahmāṇi śṛṇava imā no 'thā te yajñas tanve vayo dhāt //
RV_6,040.05a yad indra divi pārye yad ṛdhag yad vā sve sadane yatra vāsi /
RV_6,040.05c ato no yajñam avase niyutvān sajoṣāḥ pāhi girvaṇo marudbhiḥ //
RV_6,041.01a aheḷamāna upa yāhi yajñaṃ tubhyam pavanta indavaḥ sutāsaḥ /
RV_6,041.01c gāvo na vajrin svam oko acchendrā gahi prathamo yajñiyānām //
RV_6,041.02a yā te kākut sukṛtā yā variṣṭhā yayā śaśvat pibasi madhva ūrmim /
RV_6,041.02c tayā pāhi pra te adhvaryur asthāt saṃ te vajro vartatām indra gavyuḥ //
RV_6,041.03a eṣa drapso vṛṣabho viśvarūpa indrāya vṛṣṇe sam akāri somaḥ /
RV_6,041.03c etam piba hariva sthātar ugra yasyeśiṣe pradivi yas te annam //
RV_6,041.04a sutaḥ somo asutād indra vasyān ayaṃ śreyāñ cikituṣe raṇāya /
RV_6,041.04c etaṃ titirva upa yāhi yajñaṃ tena viśvās taviṣīr ā pṛṇasva //
RV_6,041.05a hvayāmasi tvendra yāhy arvāṅ araṃ te somas tanve bhavāti /
RV_6,041.05c śatakrato mādayasvā suteṣu prāsmāṃ ava pṛtanāsu pra vikṣu //
RV_6,042.01a praty asmai pipīṣate viśvāni viduṣe bhara /
RV_6,042.01c araṅgamāya jagmaye 'paścāddaghvane nare //
RV_6,042.02a em enam pratyetana somebhiḥ somapātamam /
RV_6,042.02c amatrebhir ṛjīṣiṇam indraṃ sutebhir indubhiḥ //
RV_6,042.03a yadī sutebhir indubhiḥ somebhiḥ pratibhūṣatha /
RV_6,042.03c vedā viśvasya medhiro dhṛṣat taṃ-tam id eṣate //
RV_6,042.04a asmā-asmā id andhaso 'dhvaryo pra bharā sutam /
RV_6,042.04c kuvit samasya jenyasya śardhato 'bhiśaster avasparat //
RV_6,043.01a yasya tyac chambaram made divodāsāya randhayaḥ /
RV_6,043.01c ayaṃ sa soma indra te sutaḥ piba //
RV_6,043.02a yasya tīvrasutam madam madhyam antaṃ ca rakṣase /
RV_6,043.02c ayaṃ sa soma indra te sutaḥ piba //
RV_6,043.03a yasya gā antar aśmano made dṛḷhā avāsṛjaḥ /
RV_6,043.03c ayaṃ sa soma indra te sutaḥ piba //
RV_6,043.04a yasya mandāno andhaso māghonaṃ dadhiṣe śavaḥ /
RV_6,043.04c ayaṃ sa soma indra te sutaḥ piba //
RV_6,044.01a yo rayivo rayintamo yo dyumnair dyumnavattamaḥ /
RV_6,044.01c somaḥ sutaḥ sa indra te 'sti svadhāpate madaḥ //
RV_6,044.02a yaḥ śagmas tuviśagma te rāyo dāmā matīnām /
RV_6,044.02c somaḥ sutaḥ sa indra te 'sti svadhāpate madaḥ //
RV_6,044.03a yena vṛddho na śavasā turo na svābhir ūtibhiḥ /
RV_6,044.03c somaḥ sutaḥ sa indra te 'sti svadhāpate madaḥ //
RV_6,044.04a tyam u vo aprahaṇaṃ gṛṇīṣe śavasas patim /
RV_6,044.04c indraṃ viśvāsāhaṃ naram maṃhiṣṭhaṃ viśvacarṣaṇim //
RV_6,044.05a yaṃ vardhayantīd giraḥ patiṃ turasya rādhasaḥ /
RV_6,044.05c tam in nv asya rodasī devī śuṣmaṃ saparyataḥ //
RV_6,044.06a tad va ukthasya barhaṇendrāyopastṛṇīṣaṇi /
RV_6,044.06c vipo na yasyotayo vi yad rohanti sakṣitaḥ //
RV_6,044.07a avidad dakṣam mitro navīyān papāno devebhyo vasyo acait /
RV_6,044.07c sasavān staulābhir dhautarībhir uruṣyā pāyur abhavat sakhibhyaḥ //
RV_6,044.08a ṛtasya pathi vedhā apāyi śriye manāṃsi devāso akran /
RV_6,044.08c dadhāno nāma maho vacobhir vapur dṛśaye venyo vy āvaḥ //
RV_6,044.09a dyumattamaṃ dakṣaṃ dhehy asme sedhā janānām pūrvīr arātīḥ /
RV_6,044.09c varṣīyo vayaḥ kṛṇuhi śacībhir dhanasya sātāv asmāṃ aviḍḍhi //
RV_6,044.10a indra tubhyam in maghavann abhūma vayaṃ dātre harivo mā vi venaḥ /
RV_6,044.10c nakir āpir dadṛśe martyatrā kim aṅga radhracodanaṃ tvāhuḥ //
RV_6,044.11a mā jasvane vṛṣabha no rarīthā mā te revataḥ sakhye riṣāma /
RV_6,044.11c pūrvīṣ ṭa indra niṣṣidho janeṣu jahy asuṣvīn pra vṛhāpṛṇataḥ //
RV_6,044.12a ud abhrāṇīva stanayann iyartīndro rādhāṃsy aśvyāni gavyā /
RV_6,044.12c tvam asi pradivaḥ kārudhāyā mā tvādāmāna ā dabhan maghonaḥ //
RV_6,044.13a adhvaryo vīra pra mahe sutānām indrāya bhara sa hy asya rājā /
RV_6,044.13c yaḥ pūrvyābhir uta nūtanābhir gīrbhir vāvṛdhe gṛṇatām ṛṣīṇām //
RV_6,044.14a asya made puru varpāṃsi vidvān indro vṛtrāṇy apratī jaghāna /
RV_6,044.14c tam u pra hoṣi madhumantam asmai somaṃ vīrāya śipriṇe pibadhyai //
RV_6,044.15a pātā sutam indro astu somaṃ hantā vṛtraṃ vajreṇa mandasānaḥ /
RV_6,044.15c gantā yajñam parāvataś cid acchā vasur dhīnām avitā kārudhāyāḥ //
RV_6,044.16a idaṃ tyat pātram indrapānam indrasya priyam amṛtam apāyi /
RV_6,044.16c matsad yathā saumanasāya devaṃ vy asmad dveṣo yuyavad vy aṃhaḥ //
RV_6,044.17a enā mandāno jahi śūra śatrūñ jāmim ajāmim maghavann amitrān /
RV_6,044.17c abhiṣeṇāṃ abhy ādediśānān parāca indra pra mṛṇā jahī ca //
RV_6,044.18a āsu ṣmā ṇo maghavann indra pṛtsv asmabhyam mahi varivaḥ sugaṃ kaḥ /
RV_6,044.18c apāṃ tokasya tanayasya jeṣa indra sūrīn kṛṇuhi smā no ardham //
RV_6,044.19a ā tvā harayo vṛṣaṇo yujānā vṛṣarathāso vṛṣaraśmayo 'tyāḥ /
RV_6,044.19c asmatrāñco vṛṣaṇo vajravāho vṛṣṇe madāya suyujo vahantu //
RV_6,044.20a ā te vṛṣan vṛṣaṇo droṇam asthur ghṛtapruṣo normayo madantaḥ /
RV_6,044.20c indra pra tubhyaṃ vṛṣabhiḥ sutānāṃ vṛṣṇe bharanti vṛṣabhāya somam //
RV_6,044.21a vṛṣāsi divo vṛṣabhaḥ pṛthivyā vṛṣā sindhūnāṃ vṛṣabha stiyānām /
RV_6,044.21c vṛṣṇe ta indur vṛṣabha pīpāya svādū raso madhupeyo varāya //
RV_6,044.22a ayaṃ devaḥ sahasā jāyamāna indreṇa yujā paṇim astabhāyat /
RV_6,044.22c ayaṃ svasya pitur āyudhānīndur amuṣṇād aśivasya māyāḥ //
RV_6,044.23a ayam akṛṇod uṣasaḥ supatnīr ayaṃ sūrye adadhāj jyotir antaḥ /
RV_6,044.23c ayaṃ tridhātu divi rocaneṣu triteṣu vindad amṛtaṃ nigūḷham //
RV_6,044.24a ayaṃ dyāvāpṛthivī vi ṣkabhāyad ayaṃ ratham ayunak saptaraśmim /
RV_6,044.24c ayaṃ goṣu śacyā pakvam antaḥ somo dādhāra daśayantram utsam //
RV_6,045.01a ya ānayat parāvataḥ sunītī turvaśaṃ yadum /
RV_6,045.01c indraḥ sa no yuvā sakhā //
RV_6,045.02a avipre cid vayo dadhad anāśunā cid arvatā /
RV_6,045.02c indro jetā hitaṃ dhanam //
RV_6,045.03a mahīr asya praṇītayaḥ pūrvīr uta praśastayaḥ /
RV_6,045.03c nāsya kṣīyanta ūtayaḥ //
RV_6,045.04a sakhāyo brahmavāhase 'rcata pra ca gāyata /
RV_6,045.04c sa hi naḥ pramatir mahī //
RV_6,045.05a tvam ekasya vṛtrahann avitā dvayor asi /
RV_6,045.05c utedṛśe yathā vayam //
RV_6,045.06a nayasīd v ati dviṣaḥ kṛṇoṣy ukthaśaṃsinaḥ /
RV_6,045.06c nṛbhiḥ suvīra ucyase //
RV_6,045.07a brahmāṇam brahmavāhasaṃ gīrbhiḥ sakhāyam ṛgmiyam /
RV_6,045.07c gāṃ na dohase huve //
RV_6,045.08a yasya viśvāni hastayor ūcur vasūni ni dvitā /
RV_6,045.08c vīrasya pṛtanāṣahaḥ //
RV_6,045.09a vi dṛḷhāni cid adrivo janānāṃ śacīpate /
RV_6,045.09c vṛha māyā anānata //
RV_6,045.10a tam u tvā satya somapā indra vājānām pate /
RV_6,045.10c ahūmahi śravasyavaḥ //
RV_6,045.11a tam u tvā yaḥ purāsitha yo vā nūnaṃ hite dhane /
RV_6,045.11c havyaḥ sa śrudhī havam //
RV_6,045.12a dhībhir arvadbhir arvato vājāṃ indra śravāyyān /
RV_6,045.12c tvayā jeṣma hitaṃ dhanam //
RV_6,045.13a abhūr u vīra girvaṇo mahāṃ indra dhane hite /
RV_6,045.13c bhare vitantasāyyaḥ //
RV_6,045.14a yā ta ūtir amitrahan makṣūjavastamāsati /
RV_6,045.14c tayā no hinuhī ratham //
RV_6,045.15a sa rathena rathītamo 'smākenābhiyugvanā /
RV_6,045.15c jeṣi jiṣṇo hitaṃ dhanam //
RV_6,045.16a ya eka it tam u ṣṭuhi kṛṣṭīnāṃ vicarṣaṇiḥ /
RV_6,045.16c patir jajñe vṛṣakratuḥ //
RV_6,045.17a yo gṛṇatām id āsithāpir ūtī śivaḥ sakhā /
RV_6,045.17c sa tvaṃ na indra mṛḷaya //
RV_6,045.18a dhiṣva vajraṃ gabhastyo rakṣohatyāya vajrivaḥ /
RV_6,045.18c sāsahīṣṭhā abhi spṛdhaḥ //
RV_6,045.19a pratnaṃ rayīṇāṃ yujaṃ sakhāyaṃ kīricodanam /
RV_6,045.19c brahmavāhastamaṃ huve //
RV_6,045.20a sa hi viśvāni pārthivāṃ eko vasūni patyate /
RV_6,045.20c girvaṇastamo adhriguḥ //
RV_6,045.21a sa no niyudbhir ā pṛṇa kāmaṃ vājebhir aśvibhiḥ /
RV_6,045.21c gomadbhir gopate dhṛṣat //
RV_6,045.22a tad vo gāya sute sacā puruhūtāya satvane /
RV_6,045.22c śaṃ yad gave na śākine //
RV_6,045.23a na ghā vasur ni yamate dānaṃ vājasya gomataḥ /
RV_6,045.23c yat sīm upa śravad giraḥ //
RV_6,045.24a kuvitsasya pra hi vrajaṃ gomantaṃ dasyuhā gamat /
RV_6,045.24c śacībhir apa no varat //
RV_6,045.25a imā u tvā śatakrato 'bhi pra ṇonuvur giraḥ /
RV_6,045.25c indra vatsaṃ na mātaraḥ //
RV_6,045.26a dūṇāśaṃ sakhyaṃ tava gaur asi vīra gavyate /
RV_6,045.26c aśvo aśvāyate bhava //
RV_6,045.27a sa mandasvā hy andhaso rādhase tanvā mahe /
RV_6,045.27c na stotāraṃ nide karaḥ //
RV_6,045.28a imā u tvā sute-sute nakṣante girvaṇo giraḥ /
RV_6,045.28c vatsaṃ gāvo na dhenavaḥ //
RV_6,045.29a purūtamam purūṇāṃ stotṝṇāṃ vivāci /
RV_6,045.29c vājebhir vājayatām //
RV_6,045.30a asmākam indra bhūtu te stomo vāhiṣṭho antamaḥ /
RV_6,045.30c asmān rāye mahe hinu //
RV_6,045.31a adhi bṛbuḥ paṇīnāṃ varṣiṣṭhe mūrdhann asthāt /
RV_6,045.31c uruḥ kakṣo na gāṅgyaḥ //
RV_6,045.32a yasya vāyor iva dravad bhadrā rātiḥ sahasriṇī /
RV_6,045.32c sadyo dānāya maṃhate //
RV_6,045.33a tat su no viśve arya ā sadā gṛṇanti kāravaḥ /
RV_6,045.33c bṛbuṃ sahasradātamaṃ sūriṃ sahasrasātamam //
RV_6,046.01a tvām id dhi havāmahe sātā vājasya kāravaḥ /
RV_6,046.01c tvāṃ vṛtreṣv indra satpatiṃ naras tvāṃ kāṣṭhāsv arvataḥ //
RV_6,046.02a sa tvaṃ naś citra vajrahasta dhṛṣṇuyā maha stavāno adrivaḥ /
RV_6,046.02c gām aśvaṃ rathyam indra saṃ kira satrā vājaṃ na jigyuṣe //
RV_6,046.03a yaḥ satrāhā vicarṣaṇir indraṃ taṃ hūmahe vayam /
RV_6,046.03c sahasramuṣka tuvinṛmṇa satpate bhavā samatsu no vṛdhe //
RV_6,046.04a bādhase janān vṛṣabheva manyunā ghṛṣau mīḷha ṛcīṣama /
RV_6,046.04c asmākam bodhy avitā mahādhane tanūṣv apsu sūrye //
RV_6,046.05a indra jyeṣṭhaṃ na ā bharaṃ ojiṣṭham papuri śravaḥ /
RV_6,046.05c yeneme citra vajrahasta rodasī obhe suśipra prāḥ //
RV_6,046.06a tvām ugram avase carṣaṇīsahaṃ rājan deveṣu hūmahe /
RV_6,046.06c viśvā su no vithurā pibdanā vaso 'mitrān suṣahān kṛdhi //
RV_6,046.07a yad indra nāhuṣīṣv āṃ ojo nṛmṇaṃ ca kṛṣṭiṣu /
RV_6,046.07c yad vā pañca kṣitīnāṃ dyumnam ā bhara satrā viśvāni pauṃsyā //
RV_6,046.08a yad vā tṛkṣau maghavan druhyāv ā jane yat pūrau kac ca vṛṣṇyam /
RV_6,046.08c asmabhyaṃ tad rirīhi saṃ nṛṣāhye 'mitrān pṛtsu turvaṇe //
RV_6,046.09a indra tridhātu śaraṇaṃ trivarūthaṃ svastimat /
RV_6,046.09c chardir yaccha maghavadbhyaś ca mahyaṃ ca yāvayā didyum ebhyaḥ //
RV_6,046.10a ye gavyatā manasā śatrum ādabhur abhipraghnanti dhṛṣṇuyā /
RV_6,046.10c adha smā no maghavann indra girvaṇas tanūpā antamo bhava //
RV_6,046.11a adha smā no vṛdhe bhavendra nāyam avā yudhi /
RV_6,046.11c yad antarikṣe patayanti parṇino didyavas tigmamūrdhānaḥ //
RV_6,046.12a yatra śūrāsas tanvo vitanvate priyā śarma pitṝṇām /
RV_6,046.12c adha smā yaccha tanve tane ca chardir acittaṃ yāvaya dveṣaḥ //
RV_6,046.13a yad indra sarge arvataś codayāse mahādhane /
RV_6,046.13c asamane adhvani vṛjine pathi śyenāṃ iva śravasyataḥ //
RV_6,046.14a sindhūṃr iva pravaṇa āśuyā yato yadi klośam anu ṣvaṇi /
RV_6,046.14c ā ye vayo na varvṛtaty āmiṣi gṛbhītā bāhvor gavi //
RV_6,047.01a svāduṣ kilāyam madhumāṃ utāyaṃ tīvraḥ kilāyaṃ rasavāṃ utāyam /
RV_6,047.01c uto nv asya papivāṃsam indraṃ na kaś cana sahata āhaveṣu //
RV_6,047.02a ayaṃ svādur iha madiṣṭha āsa yasyendro vṛtrahatye mamāda /
RV_6,047.02c purūṇi yaś cyautnā śambarasya vi navatiṃ nava ca dehyo han //
RV_6,047.03a ayam me pīta ud iyarti vācam ayam manīṣām uśatīm ajīgaḥ /
RV_6,047.03c ayaṃ ṣaḷ urvīr amimīta dhīro na yābhyo bhuvanaṃ kac canāre //
RV_6,047.04a ayaṃ sa yo varimāṇam pṛthivyā varṣmāṇaṃ divo akṛṇod ayaṃ saḥ /
RV_6,047.04c ayam pīyūṣaṃ tisṛṣu pravatsu somo dādhārorv antarikṣam //
RV_6,047.05a ayaṃ vidac citradṛśīkam arṇaḥ śukrasadmanām uṣasām anīke /
RV_6,047.05c ayam mahān mahatā skambhanenod dyām astabhnād vṛṣabho marutvān //
RV_6,047.06a dhṛṣat piba kalaśe somam indra vṛtrahā śūra samare vasūnām /
RV_6,047.06c mādhyandine savana ā vṛṣasva rayisthāno rayim asmāsu dhehi //
RV_6,047.07a indra pra ṇaḥ puraeteva paśya pra no naya prataraṃ vasyo accha /
RV_6,047.07c bhavā supāro atipārayo no bhavā sunītir uta vāmanītiḥ //
RV_6,047.08a uruṃ no lokam anu neṣi vidvān svarvaj jyotir abhayaṃ svasti /
RV_6,047.08c ṛṣvā ta indra sthavirasya bāhū upa stheyāma śaraṇā bṛhantā //
RV_6,047.09a variṣṭhe na indra vandhure dhā vahiṣṭhayoḥ śatāvann aśvayor ā /
RV_6,047.09c iṣam ā vakṣīṣāṃ varṣiṣṭhām mā nas tārīn maghavan rāyo aryaḥ //
RV_6,047.10a indra mṛḷa mahyaṃ jīvātum iccha codaya dhiyam ayaso na dhārām /
RV_6,047.10c yat kiṃ cāhaṃ tvāyur idaṃ vadāmi taj juṣasva kṛdhi mā devavantam //
RV_6,047.11a trātāram indram avitāram indraṃ have-have suhavaṃ śūram indram /
RV_6,047.11c hvayāmi śakram puruhūtam indraṃ svasti no maghavā dhātv indraḥ //
RV_6,047.12a indraḥ sutrāmā svavāṃ avobhiḥ sumṛḷīko bhavatu viśvavedāḥ /
RV_6,047.12c bādhatāṃ dveṣo abhayaṃ kṛṇotu suvīryasya patayaḥ syāma //
RV_6,047.13a tasya vayaṃ sumatau yajñiyasyāpi bhadre saumanase syāma /
RV_6,047.13c sa sutrāmā svavāṃ indro asme ārāc cid dveṣaḥ sanutar yuyotu //
RV_6,047.14a ava tve indra pravato normir giro brahmāṇi niyuto dhavante /
RV_6,047.14c urū na rādhaḥ savanā purūṇy apo gā vajrin yuvase sam indūn //
RV_6,047.15a ka īṃ stavat kaḥ pṛṇāt ko yajāte yad ugram in maghavā viśvahāvet /
RV_6,047.15c pādāv iva praharann anyam-anyaṃ kṛṇoti pūrvam aparaṃ śacībhiḥ //
RV_6,047.16a śṛṇve vīra ugram-ugraṃ damāyann anyam-anyam atinenīyamānaḥ /
RV_6,047.16c edhamānadviḷ ubhayasya rājā coṣkūyate viśa indro manuṣyān //
RV_6,047.17a parā pūrveṣāṃ sakhyā vṛṇakti vitarturāṇo aparebhir eti /
RV_6,047.17c anānubhūtīr avadhūnvānaḥ pūrvīr indraḥ śaradas tartarīti //
RV_6,047.18a rūpaṃ-rūpam pratirūpo babhūva tad asya rūpam praticakṣaṇāya /
RV_6,047.18c indro māyābhiḥ pururūpa īyate yuktā hy asya harayaḥ śatā daśa //
RV_6,047.19a yujāno haritā rathe bhūri tvaṣṭeha rājati /
RV_6,047.19c ko viśvāhā dviṣataḥ pakṣa āsata utāsīneṣu sūriṣu //
RV_6,047.20a agavyūti kṣetram āganma devā urvī satī bhūmir aṃhūraṇābhūt /
RV_6,047.20c bṛhaspate pra cikitsā gaviṣṭāv itthā sate jaritra indra panthām //
RV_6,047.21a dive-dive sadṛśīr anyam ardhaṃ kṛṣṇā asedhad apa sadmano jāḥ /
RV_6,047.21c ahan dāsā vṛṣabho vasnayantodavraje varcinaṃ śambaraṃ ca //
RV_6,047.22a prastoka in nu rādhasas ta indra daśa kośayīr daśa vājino 'dāt /
RV_6,047.22c divodāsād atithigvasya rādhaḥ śāmbaraṃ vasu praty agrabhīṣma //
RV_6,047.23a daśāśvān daśa kośān daśa vastrādhibhojanā /
RV_6,047.23c daśo hiraṇyapiṇḍān divodāsād asāniṣam //
RV_6,047.24a daśa rathān praṣṭimataḥ śataṃ gā atharvabhyaḥ /
RV_6,047.24c aśvathaḥ pāyave 'dāt //
RV_6,047.25a mahi rādho viśvajanyaṃ dadhānān bharadvājān sārñjayo abhy ayaṣṭa //
RV_6,047.26a vanaspate vīḍvaṅgo hi bhūyā asmatsakhā prataraṇaḥ suvīraḥ /
RV_6,047.26c gobhiḥ saṃnaddho asi vīḷayasvāsthātā te jayatu jetvāni //
RV_6,047.27a divas pṛthivyāḥ pary oja udbhṛtaṃ vanaspatibhyaḥ pary ābhṛtaṃ sahaḥ /
RV_6,047.27c apām ojmānam pari gobhir āvṛtam indrasya vajraṃ haviṣā rathaṃ yaja //
RV_6,047.28a indrasya vajro marutām anīkam mitrasya garbho varuṇasya nābhiḥ /
RV_6,047.28c semāṃ no havyadātiṃ juṣāṇo deva ratha prati havyā gṛbhāya //
RV_6,047.29a upa śvāsaya pṛthivīm uta dyām purutrā te manutāṃ viṣṭhitaṃ jagat /
RV_6,047.29c sa dundubhe sajūr indreṇa devair dūrād davīyo apa sedha śatrūn //
RV_6,047.30a ā krandaya balam ojo na ā dhā ni ṣṭanihi duritā bādhamānaḥ /
RV_6,047.30c apa protha dundubhe ducchunā ita indrasya muṣṭir asi vīḷayasva //
RV_6,047.31a āmūr aja pratyāvartayemāḥ ketumad dundubhir vāvadīti /
RV_6,047.31c sam aśvaparṇāś caranti no naro 'smākam indra rathino jayantu //
RV_6,048.01a yajñā-yajñā vo agnaye girā-girā ca dakṣase /
RV_6,048.01c pra-pra vayam amṛtaṃ jātavedasam priyam mitraṃ na śaṃsiṣam //
RV_6,048.02a ūrjo napātaṃ sa hināyam asmayur dāśema havyadātaye /
RV_6,048.02c bhuvad vājeṣv avitā bhuvad vṛdha uta trātā tanūnām //
RV_6,048.03a vṛṣā hy agne ajaro mahān vibhāsy arciṣā /
RV_6,048.03c ajasreṇa śociṣā śośucac chuce sudītibhiḥ su dīdihi //
RV_6,048.04a maho devān yajasi yakṣy ānuṣak tava kratvota daṃsanā /
RV_6,048.04c arvācaḥ sīṃ kṛṇuhy agne 'vase rāsva vājota vaṃsva //
RV_6,048.05a yam āpo adrayo vanā garbham ṛtasya piprati /
RV_6,048.05c sahasā yo mathito jāyate nṛbhiḥ pṛthivyā adhi sānavi //
RV_6,048.06a ā yaḥ paprau bhānunā rodasī ubhe dhūmena dhāvate divi /
RV_6,048.06c tiras tamo dadṛśa ūrmyāsv ā śyāvāsv aruṣo vṛṣā śyāvā aruṣo vṛṣā //
RV_6,048.07a bṛhadbhir agne arcibhiḥ śukreṇa deva śociṣā /
RV_6,048.07c bharadvāje samidhāno yaviṣṭhya revan naḥ śukra dīdihi dyumat pāvaka dīdihi //
RV_6,048.08a viśvāsāṃ gṛhapatir viśām asi tvam agne mānuṣīṇām /
RV_6,048.08c śatam pūrbhir yaviṣṭha pāhy aṃhasaḥ sameddhāraṃ śataṃ himā stotṛbhyo ye ca dadati //
RV_6,048.09a tvaṃ naś citra ūtyā vaso rādhāṃsi codaya /
RV_6,048.09c asya rāyas tvam agne rathīr asi vidā gādhaṃ tuce tu naḥ //
RV_6,048.10a parṣi tokaṃ tanayam partṛbhiṣ ṭvam adabdhair aprayutvabhiḥ /
RV_6,048.10c agne heḷāṃsi daivyā yuyodhi no 'devāni hvarāṃsi ca //
RV_6,048.11a ā sakhāyaḥ sabardughāṃ dhenum ajadhvam upa navyasā vacaḥ /
RV_6,048.11c sṛjadhvam anapasphurām //
RV_6,048.12a yā śardhāya mārutāya svabhānave śravo 'mṛtyu dhukṣata /
RV_6,048.12c yā mṛḷīke marutāṃ turāṇāṃ yā sumnair evayāvarī //
RV_6,048.13a bharadvājāyāva dhukṣata dvitā /
RV_6,048.13b dhenuṃ ca viśvadohasam iṣaṃ ca viśvabhojasam //
RV_6,048.14a taṃ va indraṃ na sukratuṃ varuṇam iva māyinam /
RV_6,048.14c aryamaṇaṃ na mandraṃ sṛprabhojasaṃ viṣṇuṃ na stuṣa ādiśe //
RV_6,048.15a tveṣaṃ śardho na mārutaṃ tuviṣvaṇy anarvāṇam pūṣaṇaṃ saṃ yathā śatā /
RV_6,048.15c saṃ sahasrā kāriṣac carṣaṇibhya āṃ āvir gūḷhā vasū karat suvedā no vasū karat //
RV_6,048.16a ā mā pūṣann upa drava śaṃsiṣaṃ nu te apikarṇa āghṛṇe /
RV_6,048.16c aghā aryo arātayaḥ //
RV_6,048.17a mā kākambīram ud vṛho vanaspatim aśastīr vi hi nīnaśaḥ /
RV_6,048.17c mota sūro aha evā cana grīvā ādadhate veḥ //
RV_6,048.18a dṛter iva te 'vṛkam astu sakhyam /
RV_6,048.18b acchidrasya dadhanvataḥ supūrṇasya dadhanvataḥ //
RV_6,048.19a paro hi martyair asi samo devair uta śriyā /
RV_6,048.19c abhi khyaḥ pūṣan pṛtanāsu nas tvam avā nūnaṃ yathā purā //
RV_6,048.20a vāmī vāmasya dhūtayaḥ praṇītir astu sūnṛtā /
RV_6,048.20c devasya vā maruto martyasya vejānasya prayajyavaḥ //
RV_6,048.21a sadyaś cid yasya carkṛtiḥ pari dyāṃ devo naiti sūryaḥ /
RV_6,048.21c tveṣaṃ śavo dadhire nāma yajñiyam maruto vṛtrahaṃ śavo jyeṣṭhaṃ vṛtrahaṃ śavaḥ //
RV_6,048.22a sakṛd dha dyaur ajāyata sakṛd bhūmir ajāyata /
RV_6,048.22c pṛśnyā dugdhaṃ sakṛt payas tad anyo nānu jāyate //
RV_6,049.01a stuṣe janaṃ suvrataṃ navyasībhir gīrbhir mitrāvaruṇā sumnayantā /
RV_6,049.01c ta ā gamantu ta iha śruvantu sukṣatrāso varuṇo mitro agniḥ //
RV_6,049.02a viśo-viśa īḍyam adhvareṣv adṛptakratum aratiṃ yuvatyoḥ /
RV_6,049.02c divaḥ śiśuṃ sahasaḥ sūnum agniṃ yajñasya ketum aruṣaṃ yajadhyai //
RV_6,049.03a aruṣasya duhitarā virūpe stṛbhir anyā pipiśe sūro anyā /
RV_6,049.03c mithasturā vicarantī pāvake manma śrutaṃ nakṣata ṛcyamāne //
RV_6,049.04a pra vāyum acchā bṛhatī manīṣā bṛhadrayiṃ viśvavāraṃ rathaprām /
RV_6,049.04c dyutadyāmā niyutaḥ patyamānaḥ kaviḥ kavim iyakṣasi prayajyo //
RV_6,049.05a sa me vapuś chadayad aśvinor yo ratho virukmān manasā yujānaḥ /
RV_6,049.05c yena narā nāsatyeṣayadhyai vartir yāthas tanayāya tmane ca //
RV_6,049.06a parjanyavātā vṛṣabhā pṛthivyāḥ purīṣāṇi jinvatam apyāni /
RV_6,049.06c satyaśrutaḥ kavayo yasya gīrbhir jagata sthātar jagad ā kṛṇudhvam //
RV_6,049.07a pāvīravī kanyā citrāyuḥ sarasvatī vīrapatnī dhiyaṃ dhāt /
RV_6,049.07c gnābhir acchidraṃ śaraṇaṃ sajoṣā durādharṣaṃ gṛṇate śarma yaṃsat //
RV_6,049.08a pathas-pathaḥ paripatiṃ vacasyā kāmena kṛto abhy ānaḷ arkam /
RV_6,049.08c sa no rāsac churudhaś candrāgrā dhiyaṃ-dhiyaṃ sīṣadhāti pra pūṣā //
RV_6,049.09a prathamabhājaṃ yaśasaṃ vayodhāṃ supāṇiṃ devaṃ sugabhastim ṛbhvam /
RV_6,049.09c hotā yakṣad yajatam pastyānām agnis tvaṣṭāraṃ suhavaṃ vibhāvā //
RV_6,049.10a bhuvanasya pitaraṃ gīrbhir ābhī rudraṃ divā vardhayā rudram aktau /
RV_6,049.10c bṛhantam ṛṣvam ajaraṃ suṣumnam ṛdhag ghuvema kavineṣitāsaḥ //
RV_6,049.11a ā yuvānaḥ kavayo yajñiyāso maruto ganta gṛṇato varasyām /
RV_6,049.11c acitraṃ cid dhi jinvathā vṛdhanta itthā nakṣanto naro aṅgirasvat //
RV_6,049.12a pra vīrāya pra tavase turāyājā yūtheva paśurakṣir astam /
RV_6,049.12c sa pispṛśati tanvi śrutasya stṛbhir na nākaṃ vacanasya vipaḥ //
RV_6,049.13a yo rajāṃsi vimame pārthivāni triś cid viṣṇur manave bādhitāya /
RV_6,049.13c tasya te śarmann upadadyamāne rāyā madema tanvā tanā ca //
RV_6,049.14a tan no 'hir budhnyo adbhir arkais tat parvatas tat savitā cano dhāt /
RV_6,049.14c tad oṣadhībhir abhi rātiṣāco bhagaḥ purandhir jinvatu pra rāye //
RV_6,049.15a nu no rayiṃ rathyaṃ carṣaṇiprām puruvīram maha ṛtasya gopām /
RV_6,049.15c kṣayaṃ dātājaraṃ yena janān spṛdho adevīr abhi ca kramāma viśa ādevīr abhy aśnavāma //
RV_6,050.01a huve vo devīm aditiṃ namobhir mṛḷīkāya varuṇam mitram agnim /
RV_6,050.01c abhikṣadām aryamaṇaṃ suśevaṃ trātṝn devān savitāram bhagaṃ ca //
RV_6,050.02a sujyotiṣaḥ sūrya dakṣapitṝn anāgāstve sumaho vīhi devān /
RV_6,050.02c dvijanmāno ya ṛtasāpaḥ satyāḥ svarvanto yajatā agnijihvāḥ //
RV_6,050.03a uta dyāvāpṛthivī kṣatram uru bṛhad rodasī śaraṇaṃ suṣumne /
RV_6,050.03c mahas karatho varivo yathā no 'sme kṣayāya dhiṣaṇe anehaḥ //
RV_6,050.04a ā no rudrasya sūnavo namantām adyā hūtāso vasavo 'dhṛṣṭāḥ /
RV_6,050.04c yad īm arbhe mahati vā hitāso bādhe maruto ahvāma devān //
RV_6,050.05a mimyakṣa yeṣu rodasī nu devī siṣakti pūṣā abhyardhayajvā /
RV_6,050.05c śrutvā havam maruto yad dha yātha bhūmā rejante adhvani pravikte //
RV_6,050.06a abhi tyaṃ vīraṃ girvaṇasam arcendram brahmaṇā jaritar navena /
RV_6,050.06c śravad id dhavam upa ca stavāno rāsad vājāṃ upa maho gṛṇānaḥ //
RV_6,050.07a omānam āpo mānuṣīr amṛktaṃ dhāta tokāya tanayāya śaṃ yoḥ /
RV_6,050.07c yūyaṃ hi ṣṭhā bhiṣajo mātṛtamā viśvasya sthātur jagato janitrīḥ //
RV_6,050.08a ā no devaḥ savitā trāyamāṇo hiraṇyapāṇir yajato jagamyāt /
RV_6,050.08c yo datravāṃ uṣaso na pratīkaṃ vyūrṇute dāśuṣe vāryāṇi //
RV_6,050.09a uta tvaṃ sūno sahaso no adyā devāṃ asminn adhvare vavṛtyāḥ /
RV_6,050.09c syām ahaṃ te sadam id rātau tava syām agne 'vasā suvīraḥ //
RV_6,050.10a uta tyā me havam ā jagmyātaṃ nāsatyā dhībhir yuvam aṅga viprā /
RV_6,050.10c atriṃ na mahas tamaso 'mumuktaṃ tūrvataṃ narā duritād abhīke //
RV_6,050.11a te no rāyo dyumato vājavato dātāro bhūta nṛvataḥ purukṣoḥ /
RV_6,050.11c daśasyanto divyāḥ pārthivāso gojātā apyā mṛḷatā ca devāḥ //
RV_6,050.12a te no rudraḥ sarasvatī sajoṣā mīḷhuṣmanto viṣṇur mṛḷantu vāyuḥ /
RV_6,050.12c ṛbhukṣā vājo daivyo vidhātā parjanyāvātā pipyatām iṣaṃ naḥ //
RV_6,050.13a uta sya devaḥ savitā bhago no 'pāṃ napād avatu dānu papriḥ /
RV_6,050.13c tvaṣṭā devebhir janibhiḥ sajoṣā dyaur devebhiḥ pṛthivī samudraiḥ //
RV_6,050.14a uta no 'hir budhnyaḥ śṛṇotv aja ekapāt pṛthivī samudraḥ /
RV_6,050.14c viśve devā ṛtāvṛdho huvānā stutā mantrāḥ kaviśastā avantu //
RV_6,050.15a evā napāto mama tasya dhībhir bharadvājā abhy arcanty arkaiḥ /
RV_6,050.15c gnā hutāso vasavo 'dhṛṣṭā viśve stutāso bhūtā yajatrāḥ //
RV_6,051.01a ud u tyac cakṣur mahi mitrayor āṃ eti priyaṃ varuṇayor adabdham /
RV_6,051.01c ṛtasya śuci darśatam anīkaṃ rukmo na diva uditā vy adyaut //
RV_6,051.02a veda yas trīṇi vidathāny eṣāṃ devānāṃ janma sanutar ā ca vipraḥ /
RV_6,051.02c ṛju marteṣu vṛjinā ca paśyann abhi caṣṭe sūro arya evān //
RV_6,051.03a stuṣa u vo maha ṛtasya gopān aditim mitraṃ varuṇaṃ sujātān /
RV_6,051.03c aryamaṇam bhagam adabdhadhītīn acchā voce sadhanyaḥ pāvakān //
RV_6,051.04a riśādasaḥ satpatīṃr adabdhān maho rājñaḥ suvasanasya dātṝn /
RV_6,051.04c yūnaḥ sukṣatrān kṣayato divo nṝn ādityān yāmy aditiṃ duvoyu //
RV_6,051.05a dyauṣ pitaḥ pṛthivi mātar adhrug agne bhrātar vasavo mṛḷatā naḥ /
RV_6,051.05c viśva ādityā adite sajoṣā asmabhyaṃ śarma bahulaṃ vi yanta //
RV_6,051.06a mā no vṛkāya vṛkye samasmā aghāyate rīradhatā yajatrāḥ /
RV_6,051.06c yūyaṃ hi ṣṭhā rathyo nas tanūnāṃ yūyaṃ dakṣasya vacaso babhūva //
RV_6,051.07a mā va eno anyakṛtam bhujema mā tat karma vasavo yac cayadhve /
RV_6,051.07c viśvasya hi kṣayatha viśvadevāḥ svayaṃ ripus tanvaṃ rīriṣīṣṭa //
RV_6,051.08a nama id ugraṃ nama ā vivāse namo dādhāra pṛthivīm uta dyām /
RV_6,051.08c namo devebhyo nama īśa eṣāṃ kṛtaṃ cid eno namasā vivāse //
RV_6,051.09a ṛtasya vo rathyaḥ pūtadakṣān ṛtasya pastyasado adabdhān /
RV_6,051.09c tāṃ ā namobhir urucakṣaso nṝn viśvān va ā name maho yajatrāḥ //
RV_6,051.10a te hi śreṣṭhavarcasas ta u nas tiro viśvāni duritā nayanti /
RV_6,051.10c sukṣatrāso varuṇo mitro agnir ṛtadhītayo vakmarājasatyāḥ //
RV_6,051.11a te na indraḥ pṛthivī kṣāma vardhan pūṣā bhago aditiḥ pañca janāḥ /
RV_6,051.11c suśarmāṇaḥ svavasaḥ sunīthā bhavantu naḥ sutrātrāsaḥ sugopāḥ //
RV_6,051.12a nū sadmānaṃ divyaṃ naṃśi devā bhāradvājaḥ sumatiṃ yāti hotā /
RV_6,051.12c āsānebhir yajamāno miyedhair devānāṃ janma vasūyur vavanda //
RV_6,051.13a apa tyaṃ vṛjinaṃ ripuṃ stenam agne durādhyam /
RV_6,051.13c daviṣṭham asya satpate kṛdhī sugam //
RV_6,051.14a grāvāṇaḥ soma no hi kaṃ sakhitvanāya vāvaśuḥ /
RV_6,051.14c jahī ny atriṇam paṇiṃ vṛko hi ṣaḥ //
RV_6,051.15a yūyaṃ hi ṣṭhā sudānava indrajyeṣṭhā abhidyavaḥ /
RV_6,051.15c kartā no adhvann ā sugaṃ gopā amā //
RV_6,051.16a api panthām aganmahi svastigām anehasam /
RV_6,051.16c yena viśvāḥ pari dviṣo vṛṇakti vindate vasu //
RV_6,052.01a na tad divā na pṛthivyānu manye na yajñena nota śamībhir ābhiḥ /
RV_6,052.01c ubjantu taṃ subhvaḥ parvatāso ni hīyatām atiyājasya yaṣṭā //
RV_6,052.02a ati vā yo maruto manyate no brahma vā yaḥ kriyamāṇaṃ ninitsāt /
RV_6,052.02c tapūṃṣi tasmai vṛjināni santu brahmadviṣam abhi taṃ śocatu dyauḥ //
RV_6,052.03a kim aṅga tvā brahmaṇaḥ soma gopāṃ kim aṅga tvāhur abhiśastipāṃ naḥ /
RV_6,052.03c kim aṅga naḥ paśyasi nidyamānān brahmadviṣe tapuṣiṃ hetim asya //
RV_6,052.04a avantu mām uṣaso jāyamānā avantu mā sindhavaḥ pinvamānāḥ /
RV_6,052.04c avantu mā parvatāso dhruvāso 'vantu mā pitaro devahūtau //
RV_6,052.05a viśvadānīṃ sumanasaḥ syāma paśyema nu sūryam uccarantam /
RV_6,052.05c tathā karad vasupatir vasūnāṃ devāṃ ohāno 'vasāgamiṣṭhaḥ //
RV_6,052.06a indro nediṣṭham avasāgamiṣṭhaḥ sarasvatī sindhubhiḥ pinvamānā /
RV_6,052.06c parjanyo na oṣadhībhir mayobhur agniḥ suśaṃsaḥ suhavaḥ piteva //
RV_6,052.07a viśve devāsa ā gata śṛṇutā ma imaṃ havam /
RV_6,052.07c edam barhir ni ṣīdata //
RV_6,052.08a yo vo devā ghṛtasnunā havyena pratibhūṣati /
RV_6,052.08c taṃ viśva upa gacchatha //
RV_6,052.09a upa naḥ sūnavo giraḥ śṛṇvantv amṛtasya ye /
RV_6,052.09c sumṛḷīkā bhavantu naḥ //
RV_6,052.10a viśve devā ṛtāvṛdha ṛtubhir havanaśrutaḥ /
RV_6,052.10c juṣantāṃ yujyam payaḥ //
RV_6,052.11a stotram indro marudgaṇas tvaṣṭṛmān mitro aryamā /
RV_6,052.11c imā havyā juṣanta naḥ //
RV_6,052.12a imaṃ no agne adhvaraṃ hotar vayunaśo yaja /
RV_6,052.12c cikitvān daivyaṃ janam //
RV_6,052.13a viśve devāḥ śṛṇutemaṃ havam me ye antarikṣe ya upa dyavi ṣṭha /
RV_6,052.13c ye agnijihvā uta vā yajatrā āsadyāsmin barhiṣi mādayadhvam //
RV_6,052.14a viśve devā mama śṛṇvantu yajñiyā ubhe rodasī apāṃ napāc ca manma /
RV_6,052.14c mā vo vacāṃsi paricakṣyāṇi vocaṃ sumneṣv id vo antamā madema //
RV_6,052.15a ye ke ca jmā mahino ahimāyā divo jajñire apāṃ sadhasthe /
RV_6,052.15c te asmabhyam iṣaye viśvam āyuḥ kṣapa usrā varivasyantu devāḥ //
RV_6,052.16a agnīparjanyāv avataṃ dhiyam me 'smin have suhavā suṣṭutiṃ naḥ /
RV_6,052.16c iḷām anyo janayad garbham anyaḥ prajāvatīr iṣa ā dhattam asme //
RV_6,052.17a stīrṇe barhiṣi samidhāne agnau sūktena mahā namasā vivāse /
RV_6,052.17c asmin no adya vidathe yajatrā viśve devā haviṣi mādayadhvam //
RV_6,053.01a vayam u tvā pathas pate rathaṃ na vājasātaye /
RV_6,053.01c dhiye pūṣann ayujmahi //
RV_6,053.02a abhi no naryaṃ vasu vīram prayatadakṣiṇam /
RV_6,053.02c vāmaṃ gṛhapatiṃ naya //
RV_6,053.03a aditsantaṃ cid āghṛṇe pūṣan dānāya codaya /
RV_6,053.03c paṇeś cid vi mradā manaḥ //
RV_6,053.04a vi patho vājasātaye cinuhi vi mṛdho jahi /
RV_6,053.04c sādhantām ugra no dhiyaḥ //
RV_6,053.05a pari tṛndhi paṇīnām ārayā hṛdayā kave /
RV_6,053.05c athem asmabhyaṃ randhaya //
RV_6,053.06a vi pūṣann ārayā tuda paṇer iccha hṛdi priyam /
RV_6,053.06c athem asmabhyaṃ randhaya //
RV_6,053.07a ā rikha kikirā kṛṇu paṇīnāṃ hṛdayā kave /
RV_6,053.07c athem asmabhyaṃ randhaya //
RV_6,053.08a yām pūṣan brahmacodanīm ārām bibharṣy āghṛṇe /
RV_6,053.08c tayā samasya hṛdayam ā rikha kikirā kṛṇu //
RV_6,053.09a yā te aṣṭrā goopaśāghṛṇe paśusādhanī /
RV_6,053.09c tasyās te sumnam īmahe //
RV_6,053.10a uta no goṣaṇiṃ dhiyam aśvasāṃ vājasām uta /
RV_6,053.10c nṛvat kṛṇuhi vītaye //
RV_6,054.01a sam pūṣan viduṣā naya yo añjasānuśāsati /
RV_6,054.01c ya evedam iti bravat //
RV_6,054.02a sam u pūṣṇā gamemahi yo gṛhāṃ abhiśāsati /
RV_6,054.02c ima eveti ca bravat //
RV_6,054.03a pūṣṇaś cakraṃ na riṣyati na kośo 'va padyate /
RV_6,054.03c no asya vyathate paviḥ //
RV_6,054.04a yo asmai haviṣāvidhan na tam pūṣāpi mṛṣyate /
RV_6,054.04c prathamo vindate vasu //
RV_6,054.05a pūṣā gā anv etu naḥ pūṣā rakṣatv arvataḥ /
RV_6,054.05c pūṣā vājaṃ sanotu naḥ //
RV_6,054.06a pūṣann anu pra gā ihi yajamānasya sunvataḥ /
RV_6,054.06c asmākaṃ stuvatām uta //
RV_6,054.07a mākir neśan mākīṃ riṣan mākīṃ saṃ śāri kevaṭe /
RV_6,054.07c athāriṣṭābhir ā gahi //
RV_6,054.08a śṛṇvantam pūṣaṇaṃ vayam iryam anaṣṭavedasam /
RV_6,054.08c īśānaṃ rāya īmahe //
RV_6,054.09a pūṣan tava vrate vayaṃ na riṣyema kadā cana /
RV_6,054.09c stotāras ta iha smasi //
RV_6,054.10a pari pūṣā parastād dhastaṃ dadhātu dakṣiṇam /
RV_6,054.10c punar no naṣṭam ājatu //
RV_6,055.01a ehi vāṃ vimuco napād āghṛṇe saṃ sacāvahai /
RV_6,055.01c rathīr ṛtasya no bhava //
RV_6,055.02a rathītamaṃ kapardinam īśānaṃ rādhaso mahaḥ /
RV_6,055.02c rāyaḥ sakhāyam īmahe //
RV_6,055.03a rāyo dhārāsy āghṛṇe vaso rāśir ajāśva /
RV_6,055.03c dhīvato-dhīvataḥ sakhā //
RV_6,055.04a pūṣaṇaṃ nv ajāśvam upa stoṣāma vājinam /
RV_6,055.04c svasur yo jāra ucyate //
RV_6,055.05a mātur didhiṣum abravaṃ svasur jāraḥ śṛṇotu naḥ /
RV_6,055.05c bhrātendrasya sakhā mama //
RV_6,055.06a ājāsaḥ pūṣaṇaṃ rathe niśṛmbhās te janaśriyam /
RV_6,055.06c devaṃ vahantu bibhrataḥ //
RV_6,056.01a ya enam ādideśati karambhād iti pūṣaṇam /
RV_6,056.01c na tena deva ādiśe //
RV_6,056.02a uta ghā sa rathītamaḥ sakhyā satpatir yujā /
RV_6,056.02c indro vṛtrāṇi jighnate //
RV_6,056.03a utādaḥ paruṣe gavi sūraś cakraṃ hiraṇyayam /
RV_6,056.03c ny airayad rathītamaḥ //
RV_6,056.04a yad adya tvā puruṣṭuta bravāma dasra mantumaḥ /
RV_6,056.04c tat su no manma sādhaya //
RV_6,056.05a imaṃ ca no gaveṣaṇaṃ sātaye sīṣadho gaṇam /
RV_6,056.05c ārāt pūṣann asi śrutaḥ //
RV_6,056.06a ā te svastim īmaha āreaghām upāvasum /
RV_6,056.06c adyā ca sarvatātaye śvaś ca sarvatātaye //
RV_6,057.01a indrā nu pūṣaṇā vayaṃ sakhyāya svastaye /
RV_6,057.01c huvema vājasātaye //
RV_6,057.02a somam anya upāsadat pātave camvoḥ sutam /
RV_6,057.02c karambham anya icchati //
RV_6,057.03a ajā anyasya vahnayo harī anyasya sambhṛtā /
RV_6,057.03c tābhyāṃ vṛtrāṇi jighnate //
RV_6,057.04a yad indro anayad rito mahīr apo vṛṣantamaḥ /
RV_6,057.04c tatra pūṣābhavat sacā //
RV_6,057.05a tām pūṣṇaḥ sumatiṃ vayaṃ vṛkṣasya pra vayām iva /
RV_6,057.05c indrasya cā rabhāmahe //
RV_6,057.06a ut pūṣaṇaṃ yuvāmahe 'bhīśūṃr iva sārathiḥ /
RV_6,057.06c mahyā indraṃ svastaye //
RV_6,058.01a śukraṃ te anyad yajataṃ te anyad viṣurūpe ahanī dyaur ivāsi /
RV_6,058.01c viśvā hi māyā avasi svadhāvo bhadrā te pūṣann iha rātir astu //
RV_6,058.02a ajāśvaḥ paśupā vājapastyo dhiyañjinvo bhuvane viśve arpitaḥ /
RV_6,058.02c aṣṭrām pūṣā śithirām udvarīvṛjat saṃcakṣāṇo bhuvanā deva īyate //
RV_6,058.03a yās te pūṣan nāvo antaḥ samudre hiraṇyayīr antarikṣe caranti /
RV_6,058.03c tābhir yāsi dūtyāṃ sūryasya kāmena kṛta śrava icchamānaḥ //
RV_6,058.04a pūṣā subandhur diva ā pṛthivyā iḷas patir maghavā dasmavarcāḥ /
RV_6,058.04c yaṃ devāso adaduḥ sūryāyai kāmena kṛtaṃ tavasaṃ svañcam //
RV_6,059.01a pra nu vocā suteṣu vāṃ vīryā yāni cakrathuḥ /
RV_6,059.01c hatāso vām pitaro devaśatrava indrāgnī jīvatho yuvam //
RV_6,059.02a baḷ itthā mahimā vām indrāgnī paniṣṭha ā /
RV_6,059.02c samāno vāṃ janitā bhrātarā yuvaṃ yamāv ihehamātarā //
RV_6,059.03a okivāṃsā sute sacāṃ aśvā saptī ivādane /
RV_6,059.03c indrā nv agnī avaseha vajriṇā vayaṃ devā havāmahe //
RV_6,059.04a ya indrāgnī suteṣu vāṃ stavat teṣv ṛtāvṛdhā /
RV_6,059.04c joṣavākaṃ vadataḥ pajrahoṣiṇā na devā bhasathaś cana //
RV_6,059.05a indrāgnī ko asya vāṃ devau martaś ciketati /
RV_6,059.05c viṣūco aśvān yuyujāna īyata ekaḥ samāna ā rathe //
RV_6,059.06a indrāgnī apād iyam pūrvāgāt padvatībhyaḥ /
RV_6,059.06c hitvī śiro jihvayā vāvadac carat triṃśat padā ny akramīt //
RV_6,059.07a indrāgnī ā hi tanvate naro dhanvāni bāhvoḥ /
RV_6,059.07c mā no asmin mahādhane parā varktaṃ gaviṣṭiṣu //
RV_6,059.08a indrāgnī tapanti māghā aryo arātayaḥ /
RV_6,059.08c apa dveṣāṃsy ā kṛtaṃ yuyutaṃ sūryād adhi //
RV_6,059.09a indrāgnī yuvor api vasu divyāni pārthivā /
RV_6,059.09c ā na iha pra yacchataṃ rayiṃ viśvāyupoṣasam //
RV_6,059.10a indrāgnī ukthavāhasā stomebhir havanaśrutā /
RV_6,059.10c viśvābhir gīrbhir ā gatam asya somasya pītaye //
RV_6,060.01a śnathad vṛtram uta sanoti vājam indrā yo agnī sahurī saparyāt /
RV_6,060.01c irajyantā vasavyasya bhūreḥ sahastamā sahasā vājayantā //
RV_6,060.02a tā yodhiṣṭam abhi gā indra nūnam apaḥ svar uṣaso agna ūḷhāḥ /
RV_6,060.02c diśaḥ svar uṣasa indra citrā apo gā agne yuvase niyutvān //
RV_6,060.03a ā vṛtrahaṇā vṛtrahabhiḥ śuṣmair indra yātaṃ namobhir agne arvāk /
RV_6,060.03c yuvaṃ rādhobhir akavebhir indrāgne asme bhavatam uttamebhiḥ //
RV_6,060.04a tā huve yayor idam papne viśvam purā kṛtam /
RV_6,060.04c indrāgnī na mardhataḥ //
RV_6,060.05a ugrā vighaninā mṛdha indrāgnī havāmahe /
RV_6,060.05c tā no mṛḷāta īdṛśe //
RV_6,060.06a hato vṛtrāṇy āryā hato dāsāni satpatī /
RV_6,060.06c hato viśvā apa dviṣaḥ //
RV_6,060.07a indrāgnī yuvām ime 'bhi stomā anūṣata /
RV_6,060.07c pibataṃ śambhuvā sutam //
RV_6,060.08a yā vāṃ santi puruspṛho niyuto dāśuṣe narā /
RV_6,060.08c indrāgnī tābhir ā gatam //
RV_6,060.09a tābhir ā gacchataṃ naropedaṃ savanaṃ sutam /
RV_6,060.09c indrāgnī somapītaye //
RV_6,060.10a tam īḷiṣva yo arciṣā vanā viśvā pariṣvajat /
RV_6,060.10c kṛṣṇā kṛṇoti jihvayā //
RV_6,060.11a ya iddha āvivāsati sumnam indrasya martyaḥ /
RV_6,060.11c dyumnāya sutarā apaḥ //
RV_6,060.12a tā no vājavatīr iṣa āśūn pipṛtam arvataḥ /
RV_6,060.12c indram agniṃ ca voḷhave //
RV_6,060.13a ubhā vām indrāgnī āhuvadhyā ubhā rādhasaḥ saha mādayadhyai /
RV_6,060.13c ubhā dātārāv iṣāṃ rayīṇām ubhā vājasya sātaye huve vām //
RV_6,060.14a ā no gavyebhir aśvyair vasavyair upa gacchatam /
RV_6,060.14c sakhāyau devau sakhyāya śambhuvendrāgnī tā havāmahe //
RV_6,060.15a indrāgnī śṛṇutaṃ havaṃ yajamānasya sunvataḥ /
RV_6,060.15c vītaṃ havyāny ā gatam pibataṃ somyam madhu //
RV_6,061.01a iyam adadād rabhasam ṛṇacyutaṃ divodāsaṃ vadhryaśvāya dāśuṣe /
RV_6,061.01c yā śaśvantam ācakhādāvasam paṇiṃ tā te dātrāṇi taviṣā sarasvati //
RV_6,061.02a iyaṃ śuṣmebhir bisakhā ivārujat sānu girīṇāṃ taviṣebhir ūrmibhiḥ /
RV_6,061.02c pārāvataghnīm avase suvṛktibhiḥ sarasvatīm ā vivāsema dhītibhiḥ //
RV_6,061.03a sarasvati devanido ni barhaya prajāṃ viśvasya bṛsayasya māyinaḥ /
RV_6,061.03c uta kṣitibhyo 'vanīr avindo viṣam ebhyo asravo vājinīvati //
RV_6,061.04a pra ṇo devī sarasvatī vājebhir vājinīvatī /
RV_6,061.04c dhīnām avitry avatu //
RV_6,061.05a yas tvā devi sarasvaty upabrūte dhane hite /
RV_6,061.05c indraṃ na vṛtratūrye //
RV_6,061.06a tvaṃ devi sarasvaty avā vājeṣu vājini /
RV_6,061.06c radā pūṣeva naḥ sanim //
RV_6,061.07a uta syā naḥ sarasvatī ghorā hiraṇyavartaniḥ /
RV_6,061.07c vṛtraghnī vaṣṭi suṣṭutim //
RV_6,061.08a yasyā ananto ahrutas tveṣaś cariṣṇur arṇavaḥ /
RV_6,061.08c amaś carati roruvat //
RV_6,061.09a sā no viśvā ati dviṣaḥ svasṝr anyā ṛtāvarī /
RV_6,061.09c atann aheva sūryaḥ //
RV_6,061.10a uta naḥ priyā priyāsu saptasvasā sujuṣṭā /
RV_6,061.10c sarasvatī stomyā bhūt //
RV_6,061.11a āpapruṣī pārthivāny uru rajo antarikṣam /
RV_6,061.11c sarasvatī nidas pātu //
RV_6,061.12a triṣadhasthā saptadhātuḥ pañca jātā vardhayantī /
RV_6,061.12c vāje-vāje havyā bhūt //
RV_6,061.13a pra yā mahimnā mahināsu cekite dyumnebhir anyā apasām apastamā /
RV_6,061.13c ratha iva bṛhatī vibhvane kṛtopastutyā cikituṣā sarasvatī //
RV_6,061.14a sarasvaty abhi no neṣi vasyo māpa spharīḥ payasā mā na ā dhak /
RV_6,061.14c juṣasva naḥ sakhyā veśyā ca mā tvat kṣetrāṇy araṇāni ganma //
RV_6,062.01a stuṣe narā divo asya prasantāśvinā huve jaramāṇo arkaiḥ /
RV_6,062.01c yā sadya usrā vyuṣi jmo antān yuyūṣataḥ pary urū varāṃsi //
RV_6,062.02a tā yajñam ā śucibhiś cakramāṇā rathasya bhānuṃ rurucū rajobhiḥ /
RV_6,062.02c purū varāṃsy amitā mimānāpo dhanvāny ati yātho ajrān //
RV_6,062.03a tā ha tyad vartir yad aradhram ugretthā dhiya ūhathuḥ śaśvad aśvaiḥ /
RV_6,062.03c manojavebhir iṣiraiḥ śayadhyai pari vyathir dāśuṣo martyasya //
RV_6,062.04a tā navyaso jaramāṇasya manmopa bhūṣato yuyujānasaptī /
RV_6,062.04c śubham pṛkṣam iṣam ūrjaṃ vahantā hotā yakṣat pratno adhrug yuvānā //
RV_6,062.05a tā valgū dasrā puruśākatamā pratnā navyasā vacasā vivāse /
RV_6,062.05c yā śaṃsate stuvate śambhaviṣṭhā babhūvatur gṛṇate citrarātī //
RV_6,062.06a tā bhujyuṃ vibhir adbhyaḥ samudrāt tugrasya sūnum ūhathū rajobhiḥ /
RV_6,062.06c areṇubhir yojanebhir bhujantā patatribhir arṇaso nir upasthāt //
RV_6,062.07a vi jayuṣā rathyā yātam adriṃ śrutaṃ havaṃ vṛṣaṇā vadhrimatyāḥ /
RV_6,062.07c daśasyantā śayave pipyathur gām iti cyavānā sumatim bhuraṇyū //
RV_6,062.08a yad rodasī pradivo asti bhūmā heḷo devānām uta martyatrā /
RV_6,062.08c tad ādityā vasavo rudriyāso rakṣoyuje tapur aghaṃ dadhāta //
RV_6,062.09a ya īṃ rājānāv ṛtuthā vidadhad rajaso mitro varuṇaś ciketat /
RV_6,062.09c gambhīrāya rakṣase hetim asya droghāya cid vacasa ānavāya //
RV_6,062.10a antaraiś cakrais tanayāya vartir dyumatā yātaṃ nṛvatā rathena /
RV_6,062.10c sanutyena tyajasā martyasya vanuṣyatām api śīrṣā vavṛktam //
RV_6,062.11a ā paramābhir uta madhyamābhir niyudbhir yātam avamābhir arvāk /
RV_6,062.11c dṛḷhasya cid gomato vi vrajasya duro vartaṃ gṛṇate citrarātī //
RV_6,063.01a kva tyā valgū puruhūtādya dūto na stomo 'vidan namasvān /
RV_6,063.01c ā yo arvāṅ nāsatyā vavarta preṣṭhā hy asatho asya manman //
RV_6,063.02a aram me gantaṃ havanāyāsmai gṛṇānā yathā pibātho andhaḥ /
RV_6,063.02c pari ha tyad vartir yātho riṣo na yat paro nāntaras tuturyāt //
RV_6,063.03a akāri vām andhaso varīmann astāri barhiḥ suprāyaṇatamam /
RV_6,063.03c uttānahasto yuvayur vavandā vāṃ nakṣanto adraya āñjan //
RV_6,063.04a ūrdhvo vām agnir adhvareṣv asthāt pra rātir eti jūrṇinī ghṛtācī /
RV_6,063.04c pra hotā gūrtamanā urāṇo 'yukta yo nāsatyā havīman //
RV_6,063.05a adhi śriye duhitā sūryasya rathaṃ tasthau purubhujā śatotim /
RV_6,063.05c pra māyābhir māyinā bhūtam atra narā nṛtū janiman yajñiyānām //
RV_6,063.06a yuvaṃ śrībhir darśatābhir ābhiḥ śubhe puṣṭim ūhathuḥ sūryāyāḥ /
RV_6,063.06c pra vāṃ vayo vapuṣe 'nu paptan nakṣad vāṇī suṣṭutā dhiṣṇyā vām //
RV_6,063.07a ā vāṃ vayo 'śvāso vahiṣṭhā abhi prayo nāsatyā vahantu /
RV_6,063.07c pra vāṃ ratho manojavā asarjīṣaḥ pṛkṣa iṣidho anu pūrvīḥ //
RV_6,063.08a puru hi vām purubhujā deṣṇaṃ dhenuṃ na iṣam pinvatam asakrām /
RV_6,063.08c stutaś ca vām mādhvī suṣṭutiś ca rasāś ca ye vām anu rātim agman //
RV_6,063.09a uta ma ṛjre purayasya raghvī sumīḷhe śatam peruke ca pakvā /
RV_6,063.09c śāṇḍo dād dhiraṇinaḥ smaddiṣṭīn daśa vaśāso abhiṣāca ṛṣvān //
RV_6,063.10a saṃ vāṃ śatā nāsatyā sahasrāśvānām purupanthā gire dāt /
RV_6,063.10c bharadvājāya vīra nū gire dād dhatā rakṣāṃsi purudaṃsasā syuḥ //
RV_6,063.11a ā vāṃ sumne variman sūribhiḥ ṣyām //
RV_6,064.01a ud u śriya uṣaso rocamānā asthur apāṃ normayo ruśantaḥ /
RV_6,064.01c kṛṇoti viśvā supathā sugāny abhūd u vasvī dakṣiṇā maghonī //
RV_6,064.02a bhadrā dadṛkṣa urviyā vi bhāsy ut te śocir bhānavo dyām apaptan /
RV_6,064.02c āvir vakṣaḥ kṛṇuṣe śumbhamānoṣo devi rocamānā mahobhiḥ //
RV_6,064.03a vahanti sīm aruṇāso ruśanto gāvaḥ subhagām urviyā prathānām /
RV_6,064.03c apejate śūro asteva śatrūn bādhate tamo ajiro na voḷhā //
RV_6,064.04a sugota te supathā parvateṣv avāte apas tarasi svabhāno /
RV_6,064.04c sā na ā vaha pṛthuyāmann ṛṣve rayiṃ divo duhitar iṣayadhyai //
RV_6,064.05a sā vaha yokṣabhir avātoṣo varaṃ vahasi joṣam anu /
RV_6,064.05c tvaṃ divo duhitar yā ha devī pūrvahūtau maṃhanā darśatā bhūḥ //
RV_6,064.06a ut te vayaś cid vasater apaptan naraś ca ye pitubhājo vyuṣṭau /
RV_6,064.06c amā sate vahasi bhūri vāmam uṣo devi dāśuṣe martyāya //
RV_6,065.01a eṣā syā no duhitā divojāḥ kṣitīr ucchantī mānuṣīr ajīgaḥ /
RV_6,065.01c yā bhānunā ruśatā rāmyāsv ajñāyi tiras tamasaś cid aktūn //
RV_6,065.02a vi tad yayur aruṇayugbhir aśvaiś citram bhānty uṣasaś candrarathāḥ /
RV_6,065.02c agraṃ yajñasya bṛhato nayantīr vi tā bādhante tama ūrmyāyāḥ //
RV_6,065.03a śravo vājam iṣam ūrjaṃ vahantīr ni dāśuṣa uṣaso martyāya /
RV_6,065.03c maghonīr vīravat patyamānā avo dhāta vidhate ratnam adya //
RV_6,065.04a idā hi vo vidhate ratnam astīdā vīrāya dāśuṣa uṣāsaḥ /
RV_6,065.04c idā viprāya jarate yad ukthā ni ṣma māvate vahathā purā cit //
RV_6,065.05a idā hi ta uṣo adrisāno gotrā gavām aṅgiraso gṛṇanti /
RV_6,065.05c vy arkeṇa bibhidur brahmaṇā ca satyā nṛṇām abhavad devahūtiḥ //
RV_6,065.06a ucchā divo duhitaḥ pratnavan no bharadvājavad vidhate maghoni /
RV_6,065.06c suvīraṃ rayiṃ gṛṇate rirīhy urugāyam adhi dhehi śravo naḥ //
RV_6,066.01a vapur nu tac cikituṣe cid astu samānaṃ nāma dhenu patyamānam /
RV_6,066.01c marteṣv anyad dohase pīpāya sakṛc chukraṃ duduhe pṛśnir ūdhaḥ //
RV_6,066.02a ye agnayo na śośucann idhānā dvir yat trir maruto vāvṛdhanta /
RV_6,066.02c areṇavo hiraṇyayāsa eṣāṃ sākaṃ nṛmṇaiḥ pauṃsyebhiś ca bhūvan //
RV_6,066.03a rudrasya ye mīḷhuṣaḥ santi putrā yāṃś co nu dādhṛvir bharadhyai /
RV_6,066.03c vide hi mātā maho mahī ṣā set pṛśniḥ subhve garbham ādhāt //
RV_6,066.04a na ya īṣante januṣo 'yā nv antaḥ santo 'vadyāni punānāḥ /
RV_6,066.04c nir yad duhre śucayo 'nu joṣam anu śriyā tanvam ukṣamāṇāḥ //
RV_6,066.05a makṣū na yeṣu dohase cid ayā ā nāma dhṛṣṇu mārutaṃ dadhānāḥ /
RV_6,066.05c na ye staunā ayāso mahnā nū cit sudānur ava yāsad ugrān //
RV_6,066.06a ta id ugrāḥ śavasā dhṛṣṇuṣeṇā ubhe yujanta rodasī sumeke /
RV_6,066.06c adha smaiṣu rodasī svaśocir āmavatsu tasthau na rokaḥ //
RV_6,066.07a aneno vo maruto yāmo astv anaśvaś cid yam ajaty arathīḥ /
RV_6,066.07c anavaso anabhīśū rajastūr vi rodasī pathyā yāti sādhan //
RV_6,066.08a nāsya vartā na tarutā nv asti maruto yam avatha vājasātau /
RV_6,066.08c toke vā goṣu tanaye yam apsu sa vrajaṃ dartā pārye adha dyoḥ //
RV_6,066.09a pra citram arkaṃ gṛṇate turāya mārutāya svatavase bharadhvam /
RV_6,066.09c ye sahāṃsi sahasā sahante rejate agne pṛthivī makhebhyaḥ //
RV_6,066.10a tviṣīmanto adhvarasyeva didyut tṛṣucyavaso juhvo nāgneḥ /
RV_6,066.10c arcatrayo dhunayo na vīrā bhrājajjanmāno maruto adhṛṣṭāḥ //
RV_6,066.11a taṃ vṛdhantam mārutam bhrājadṛṣṭiṃ rudrasya sūnuṃ havasā vivāse /
RV_6,066.11c divaḥ śardhāya śucayo manīṣā girayo nāpa ugrā aspṛdhran //
RV_6,067.01a viśveṣāṃ vaḥ satāṃ jyeṣṭhatamā gīrbhir mitrāvaruṇā vāvṛdhadhyai /
RV_6,067.01c saṃ yā raśmeva yamatur yamiṣṭhā dvā janāṃ asamā bāhubhiḥ svaiḥ //
RV_6,067.02a iyam mad vām pra stṛṇīte manīṣopa priyā namasā barhir accha /
RV_6,067.02c yantaṃ no mitrāvaruṇāv adhṛṣṭaṃ chardir yad vāṃ varūthyaṃ sudānū //
RV_6,067.03a ā yātam mitrāvaruṇā suśasty upa priyā namasā hūyamānā /
RV_6,067.03c saṃ yāv apnastho apaseva janāñ chrudhīyataś cid yatatho mahitvā //
RV_6,067.04a aśvā na yā vājinā pūtabandhū ṛtā yad garbham aditir bharadhyai /
RV_6,067.04c pra yā mahi mahāntā jāyamānā ghorā martāya ripave ni dīdhaḥ //
RV_6,067.05a viśve yad vām maṃhanā mandamānāḥ kṣatraṃ devāso adadhuḥ sajoṣāḥ /
RV_6,067.05c pari yad bhūtho rodasī cid urvī santi spaśo adabdhāso amūrāḥ //
RV_6,067.06a tā hi kṣatraṃ dhārayethe anu dyūn dṛṃhethe sānum upamād iva dyoḥ /
RV_6,067.06c dṛḷho nakṣatra uta viśvadevo bhūmim ātān dyāṃ dhāsināyoḥ //
RV_6,067.07a tā vigraṃ dhaithe jaṭharam pṛṇadhyā ā yat sadma sabhṛtayaḥ pṛṇanti /
RV_6,067.07c na mṛṣyante yuvatayo 'vātā vi yat payo viśvajinvā bharante //
RV_6,067.08a tā jihvayā sadam edaṃ sumedhā ā yad vāṃ satyo aratir ṛte bhūt /
RV_6,067.08c tad vām mahitvaṃ ghṛtānnāv astu yuvaṃ dāśuṣe vi cayiṣṭam aṃhaḥ //
RV_6,067.09a pra yad vām mitrāvaruṇā spūrdhan priyā dhāma yuvadhitā minanti /
RV_6,067.09c na ye devāsa ohasā na martā ayajñasāco apyo na putrāḥ //
RV_6,067.10a vi yad vācaṃ kīstāso bharante śaṃsanti ke cin nivido manānāḥ /
RV_6,067.10c ād vām bravāma satyāny ukthā nakir devebhir yatatho mahitvā //
RV_6,067.11a avor itthā vāṃ chardiṣo abhiṣṭau yuvor mitrāvaruṇāv askṛdhoyu /
RV_6,067.11c anu yad gāva sphurān ṛjipyaṃ dhṛṣṇuṃ yad raṇe vṛṣaṇaṃ yunajan //
RV_6,068.01a śruṣṭī vāṃ yajña udyataḥ sajoṣā manuṣvad vṛktabarhiṣo yajadhyai /
RV_6,068.01c ā ya indrāvaruṇāv iṣe adya mahe sumnāya maha āvavartat //
RV_6,068.02a tā hi śreṣṭhā devatātā tujā śūrāṇāṃ śaviṣṭhā tā hi bhūtam /
RV_6,068.02c maghonām maṃhiṣṭhā tuviśuṣma ṛtena vṛtraturā sarvasenā //
RV_6,068.03a tā gṛṇīhi namasyebhiḥ śūṣaiḥ sumnebhir indrāvaruṇā cakānā /
RV_6,068.03c vajreṇānyaḥ śavasā hanti vṛtraṃ siṣakty anyo vṛjaneṣu vipraḥ //
RV_6,068.04a gnāś ca yan naraś ca vāvṛdhanta viśve devāso narāṃ svagūrtāḥ /
RV_6,068.04c praibhya indrāvaruṇā mahitvā dyauś ca pṛthivi bhūtam urvī //
RV_6,068.05a sa it sudānuḥ svavāṃ ṛtāvendrā yo vāṃ varuṇa dāśati tman /
RV_6,068.05c iṣā sa dviṣas tared dāsvān vaṃsad rayiṃ rayivataś ca janān //
RV_6,068.06a yaṃ yuvaṃ dāśvadhvarāya devā rayiṃ dhattho vasumantam purukṣum /
RV_6,068.06c asme sa indrāvaruṇāv api ṣyāt pra yo bhanakti vanuṣām aśastīḥ //
RV_6,068.07a uta naḥ sutrātro devagopāḥ sūribhya indrāvaruṇā rayiḥ ṣyāt /
RV_6,068.07c yeṣāṃ śuṣmaḥ pṛtanāsu sāhvān pra sadyo dyumnā tirate taturiḥ //
RV_6,068.08a nū na indrāvaruṇā gṛṇānā pṛṅktaṃ rayiṃ sauśravasāya devā /
RV_6,068.08c itthā gṛṇanto mahinasya śardho 'po na nāvā duritā tarema //
RV_6,068.09a pra samrāje bṛhate manma nu priyam arca devāya varuṇāya saprathaḥ /
RV_6,068.09c ayaṃ ya urvī mahinā mahivrataḥ kratvā vibhāty ajaro na śociṣā //
RV_6,068.10a indrāvaruṇā sutapāv imaṃ sutaṃ somam pibatam madyaṃ dhṛtavratā /
RV_6,068.10c yuvo ratho adhvaraṃ devavītaye prati svasaram upa yāti pītaye //
RV_6,068.11a indrāvaruṇā madhumattamasya vṛṣṇaḥ somasya vṛṣaṇā vṛṣethām /
RV_6,068.11c idaṃ vām andhaḥ pariṣiktam asme āsadyāsmin barhiṣi mādayethām //
RV_6,069.01a saṃ vāṃ karmaṇā sam iṣā hinomīndrāviṣṇū apasas pāre asya /
RV_6,069.01c juṣethāṃ yajñaṃ draviṇaṃ ca dhattam ariṣṭair naḥ pathibhiḥ pārayantā //
RV_6,069.02a yā viśvāsāṃ janitārā matīnām indrāviṣṇū kalaśā somadhānā /
RV_6,069.02c pra vāṃ giraḥ śasyamānā avantu pra stomāso gīyamānāso arkaiḥ //
RV_6,069.03a indrāviṣṇū madapatī madānām ā somaṃ yātaṃ draviṇo dadhānā /
RV_6,069.03c saṃ vām añjantv aktubhir matīnāṃ saṃ stomāsaḥ śasyamānāsa ukthaiḥ //
RV_6,069.04a ā vām aśvāso abhimātiṣāha indrāviṣṇū sadhamādo vahantu /
RV_6,069.04c juṣethāṃ viśvā havanā matīnām upa brahmāṇi śṛṇutaṃ giro me //
RV_6,069.05a indrāviṣṇū tat panayāyyaṃ vāṃ somasya mada uru cakramāthe /
RV_6,069.05c akṛṇutam antarikṣaṃ varīyo 'prathataṃ jīvase no rajāṃsi //
RV_6,069.06a indrāviṣṇū haviṣā vāvṛdhānāgrādvānā namasā rātahavyā /
RV_6,069.06c ghṛtāsutī draviṇaṃ dhattam asme samudra sthaḥ kalaśaḥ somadhānaḥ //
RV_6,069.07a indrāviṣṇū pibatam madhvo asya somasya dasrā jaṭharam pṛṇethām /
RV_6,069.07c ā vām andhāṃsi madirāṇy agmann upa brahmāṇi śṛṇutaṃ havam me //
RV_6,069.08a ubhā jigyathur na parā jayethe na parā jigye kataraś canainoḥ /
RV_6,069.08c indraś ca viṣṇo yad apaspṛdhethāṃ tredhā sahasraṃ vi tad airayethām //
RV_6,070.01a ghṛtavatī bhuvanānām abhiśriyorvī pṛthvī madhudughe supeśasā /
RV_6,070.01c dyāvāpṛthivī varuṇasya dharmaṇā viṣkabhite ajare bhūriretasā //
RV_6,070.02a asaścantī bhūridhāre payasvatī ghṛtaṃ duhāte sukṛte śucivrate /
RV_6,070.02c rājantī asya bhuvanasya rodasī asme retaḥ siñcataṃ yan manurhitam //
RV_6,070.03a yo vām ṛjave kramaṇāya rodasī marto dadāśa dhiṣaṇe sa sādhati /
RV_6,070.03c pra prajābhir jāyate dharmaṇas pari yuvoḥ siktā viṣurūpāṇi savratā //
RV_6,070.04a ghṛtena dyāvāpṛthivī abhīvṛte ghṛtaśriyā ghṛtapṛcā ghṛtāvṛdhā /
RV_6,070.04c urvī pṛthvī hotṛvūrye purohite te id viprā īḷate sumnam iṣṭaye //
RV_6,070.05a madhu no dyāvāpṛthivī mimikṣatām madhuścutā madhudughe madhuvrate /
RV_6,070.05c dadhāne yajñaṃ draviṇaṃ ca devatā mahi śravo vājam asme suvīryam //
RV_6,070.06a ūrjaṃ no dyauś ca pṛthivī ca pinvatām pitā mātā viśvavidā sudaṃsasā /
RV_6,070.06c saṃrarāṇe rodasī viśvaśambhuvā saniṃ vājaṃ rayim asme sam invatām //
RV_6,071.01a ud u ṣya devaḥ savitā hiraṇyayā bāhū ayaṃsta savanāya sukratuḥ /
RV_6,071.01c ghṛtena pāṇī abhi pruṣṇute makho yuvā sudakṣo rajaso vidharmaṇi //
RV_6,071.02a devasya vayaṃ savituḥ savīmani śreṣṭhe syāma vasunaś ca dāvane /
RV_6,071.02c yo viśvasya dvipado yaś catuṣpado niveśane prasave cāsi bhūmanaḥ //
RV_6,071.03a adabdhebhiḥ savitaḥ pāyubhiṣ ṭvaṃ śivebhir adya pari pāhi no gayam /
RV_6,071.03c hiraṇyajihvaḥ suvitāya navyase rakṣā mākir no aghaśaṃsa īśata //
RV_6,071.04a ud u ṣya devaḥ savitā damūnā hiraṇyapāṇiḥ pratidoṣam asthāt /
RV_6,071.04c ayohanur yajato mandrajihva ā dāśuṣe suvati bhūri vāmam //
RV_6,071.05a ud ū ayāṃ upavakteva bāhū hiraṇyayā savitā supratīkā /
RV_6,071.05c divo rohāṃsy aruhat pṛthivyā arīramat patayat kac cid abhvam //
RV_6,071.06a vāmam adya savitar vāmam u śvo dive-dive vāmam asmabhyaṃ sāvīḥ /
RV_6,071.06c vāmasya hi kṣayasya deva bhūrer ayā dhiyā vāmabhājaḥ syāma //
RV_6,072.01a indrāsomā mahi tad vām mahitvaṃ yuvam mahāni prathamāni cakrathuḥ /
RV_6,072.01c yuvaṃ sūryaṃ vividathur yuvaṃ svar viśvā tamāṃsy ahataṃ nidaś ca //
RV_6,072.02a indrāsomā vāsayatha uṣāsam ut sūryaṃ nayatho jyotiṣā saha /
RV_6,072.02c upa dyāṃ skambhathu skambhanenāprathatam pṛthivīm mātaraṃ vi //
RV_6,072.03a indrāsomāv ahim apaḥ pariṣṭhāṃ hatho vṛtram anu vāṃ dyaur amanyata /
RV_6,072.03c prārṇāṃsy airayataṃ nadīnām ā samudrāṇi paprathuḥ purūṇi //
RV_6,072.04a indrāsomā pakvam āmāsv antar ni gavām id dadhathur vakṣaṇāsu /
RV_6,072.04c jagṛbhathur anapinaddham āsu ruśac citrāsu jagatīṣv antaḥ //
RV_6,072.05a indrāsomā yuvam aṅga tarutram apatyasācaṃ śrutyaṃ rarāthe /
RV_6,072.05c yuvaṃ śuṣmaṃ naryaṃ carṣaṇibhyaḥ saṃ vivyathuḥ pṛtanāṣāham ugrā //
RV_6,073.01a yo adribhit prathamajā ṛtāvā bṛhaspatir āṅgiraso haviṣmān /
RV_6,073.01c dvibarhajmā prāgharmasat pitā na ā rodasī vṛṣabho roravīti //
RV_6,073.02a janāya cid ya īvata u lokam bṛhaspatir devahūtau cakāra /
RV_6,073.02c ghnan vṛtrāṇi vi puro dardarīti jayañ chatrūṃr amitrān pṛtsu sāhan //
RV_6,073.03a bṛhaspatiḥ sam ajayad vasūni maho vrajān gomato deva eṣaḥ /
RV_6,073.03c apaḥ siṣāsan svar apratīto bṛhaspatir hanty amitram arkaiḥ //
RV_6,074.01a somārudrā dhārayethām asuryam pra vām iṣṭayo 'ram aśnuvantu /
RV_6,074.01c dame-dame sapta ratnā dadhānā śaṃ no bhūtaṃ dvipade śaṃ catuṣpade //
RV_6,074.02a somārudrā vi vṛhataṃ viṣūcīm amīvā yā no gayam āviveśa /
RV_6,074.02c āre bādhethāṃ nirṛtim parācair asme bhadrā sauśravasāni santu //
RV_6,074.03a somārudrā yuvam etāny asme viśvā tanūṣu bheṣajāni dhattam /
RV_6,074.03c ava syatam muñcataṃ yan no asti tanūṣu baddhaṃ kṛtam eno asmat //
RV_6,074.04a tigmāyudhau tigmahetī suśevau somārudrāv iha su mṛḷataṃ naḥ /
RV_6,074.04c pra no muñcataṃ varuṇasya pāśād gopāyataṃ naḥ sumanasyamānā //
RV_6,075.01a jīmūtasyeva bhavati pratīkaṃ yad varmī yāti samadām upasthe /
RV_6,075.01c anāviddhayā tanvā jaya tvaṃ sa tvā varmaṇo mahimā pipartu //
RV_6,075.02a dhanvanā gā dhanvanājiṃ jayema dhanvanā tīvrāḥ samado jayema /
RV_6,075.02c dhanuḥ śatror apakāmaṃ kṛṇoti dhanvanā sarvāḥ pradiśo jayema //
RV_6,075.03a vakṣyantīved ā ganīganti karṇam priyaṃ sakhāyam pariṣasvajānā /
RV_6,075.03c yoṣeva śiṅkte vitatādhi dhanvañ jyā iyaṃ samane pārayantī //
RV_6,075.04a te ācarantī samaneva yoṣā māteva putram bibhṛtām upasthe /
RV_6,075.04c apa śatrūn vidhyatāṃ saṃvidāne ārtnī ime viṣphurantī amitrān //
RV_6,075.05a bahvīnām pitā bahur asya putraś ciścā kṛṇoti samanāvagatya /
RV_6,075.05c iṣudhiḥ saṅkāḥ pṛtanāś ca sarvāḥ pṛṣṭhe ninaddho jayati prasūtaḥ //
RV_6,075.06a rathe tiṣṭhan nayati vājinaḥ puro yatra-yatra kāmayate suṣārathiḥ /
RV_6,075.06c abhīśūnām mahimānam panāyata manaḥ paścād anu yacchanti raśmayaḥ //
RV_6,075.07a tīvrān ghoṣān kṛṇvate vṛṣapāṇayo 'śvā rathebhiḥ saha vājayantaḥ /
RV_6,075.07c avakrāmantaḥ prapadair amitrān kṣiṇanti śatrūṃr anapavyayantaḥ //
RV_6,075.08a rathavāhanaṃ havir asya nāma yatrāyudhaṃ nihitam asya varma /
RV_6,075.08c tatrā ratham upa śagmaṃ sadema viśvāhā vayaṃ sumanasyamānāḥ //
RV_6,075.09a svāduṣaṃsadaḥ pitaro vayodhāḥ kṛcchreśritaḥ śaktīvanto gabhīrāḥ /
RV_6,075.09c citrasenā iṣubalā amṛdhrāḥ satovīrā uravo vrātasāhāḥ //
RV_6,075.10a brāhmaṇāsaḥ pitaraḥ somyāsaḥ śive no dyāvāpṛthivī anehasā /
RV_6,075.10c pūṣā naḥ pātu duritād ṛtāvṛdho rakṣā mākir no aghaśaṃsa īśata //
RV_6,075.11a suparṇaṃ vaste mṛgo asyā danto gobhiḥ saṃnaddhā patati prasūtā /
RV_6,075.11c yatrā naraḥ saṃ ca vi ca dravanti tatrāsmabhyam iṣavaḥ śarma yaṃsan //
RV_6,075.12a ṛjīte pari vṛṅdhi no 'śmā bhavatu nas tanūḥ /
RV_6,075.12c somo adhi bravītu no 'ditiḥ śarma yacchatu //
RV_6,075.13a ā jaṅghanti sānv eṣāṃ jaghanāṃ upa jighnate /
RV_6,075.13c aśvājani pracetaso 'śvān samatsu codaya //
RV_6,075.14a ahir iva bhogaiḥ pary eti bāhuṃ jyāyā hetim paribādhamānaḥ /
RV_6,075.14c hastaghno viśvā vayunāni vidvān pumān pumāṃsam pari pātu viśvataḥ //
RV_6,075.15a ālāktā yā ruruśīrṣṇy atho yasyā ayo mukham /
RV_6,075.15c idam parjanyaretasa iṣvai devyai bṛhan namaḥ //
RV_6,075.16a avasṛṣṭā parā pata śaravye brahmasaṃśite /
RV_6,075.16c gacchāmitrān pra padyasva māmīṣāṃ kaṃ canoc chiṣaḥ //
RV_6,075.17a yatra bāṇāḥ sampatanti kumārā viśikhā iva /
RV_6,075.17c tatrā no brahmaṇas patir aditiḥ śarma yacchatu viśvāhā śarma yacchatu //
RV_6,075.18a marmāṇi te varmaṇā chādayāmi somas tvā rājāmṛtenānu vastām /
RV_6,075.18c uror varīyo varuṇas te kṛṇotu jayantaṃ tvānu devā madantu //
RV_6,075.19a yo naḥ svo araṇo yaś ca niṣṭyo jighāṃsati /
RV_6,075.19c devās taṃ sarve dhūrvantu brahma varma mamāntaram //
Ṛgveda 7
RV_7,001.01a agniṃ naro dīdhitibhir araṇyor hastacyutī janayanta praśastam /
RV_7,001.01c dūredṛśaṃ gṛhapatim atharyum //
RV_7,001.02a tam agnim aste vasavo ny ṛṇvan supraticakṣam avase kutaś cit /
RV_7,001.02c dakṣāyyo yo dama āsa nityaḥ //
RV_7,001.03a preddho agne dīdihi puro no 'jasrayā sūrmyā yaviṣṭha /
RV_7,001.03c tvāṃ śaśvanta upa yanti vājāḥ //
RV_7,001.04a pra te agnayo 'gnibhyo varaṃ niḥ suvīrāsaḥ śośucanta dyumantaḥ /
RV_7,001.04c yatrā naraḥ samāsate sujātāḥ //
RV_7,001.05a dā no agne dhiyā rayiṃ suvīraṃ svapatyaṃ sahasya praśastam /
RV_7,001.05c na yaṃ yāvā tarati yātumāvān //
RV_7,001.06a upa yam eti yuvatiḥ sudakṣaṃ doṣā vastor haviṣmatī ghṛtācī /
RV_7,001.06c upa svainam aramatir vasūyuḥ //
RV_7,001.07a viśvā agne 'pa dahārātīr yebhis tapobhir adaho jarūtham /
RV_7,001.07c pra nisvaraṃ cātayasvāmīvām //
RV_7,001.08a ā yas te agna idhate anīkaṃ vasiṣṭha śukra dīdivaḥ pāvaka /
RV_7,001.08c uto na ebhi stavathair iha syāḥ //
RV_7,001.09a vi ye te agne bhejire anīkam martā naraḥ pitryāsaḥ purutrā /
RV_7,001.09c uto na ebhiḥ sumanā iha syāḥ //
RV_7,001.10a ime naro vṛtrahatyeṣu śūrā viśvā adevīr abhi santu māyāḥ /
RV_7,001.10c ye me dhiyam panayanta praśastām //
RV_7,001.11a mā śūne agne ni ṣadāma nṛṇām māśeṣaso 'vīratā pari tvā /
RV_7,001.11c prajāvatīṣu duryāsu durya //
RV_7,001.12a yam aśvī nityam upayāti yajñam prajāvantaṃ svapatyaṃ kṣayaṃ naḥ /
RV_7,001.12c svajanmanā śeṣasā vāvṛdhānam //
RV_7,001.13a pāhi no agne rakṣaso ajuṣṭāt pāhi dhūrter araruṣo aghāyoḥ /
RV_7,001.13c tvā yujā pṛtanāyūṃr abhi ṣyām //
RV_7,001.14a sed agnir agnīṃr aty astv anyān yatra vājī tanayo vīḷupāṇiḥ /
RV_7,001.14c sahasrapāthā akṣarā sameti //
RV_7,001.15a sed agnir yo vanuṣyato nipāti sameddhāram aṃhasa uruṣyāt /
RV_7,001.15c sujātāsaḥ pari caranti vīrāḥ //
RV_7,001.16a ayaṃ so agnir āhutaḥ purutrā yam īśānaḥ sam id indhe haviṣmān /
RV_7,001.16c pari yam ety adhvareṣu hotā //
RV_7,001.17a tve agna āhavanāni bhūrīśānāsa ā juhuyāma nityā /
RV_7,001.17c ubhā kṛṇvanto vahatū miyedhe //
RV_7,001.18a imo agne vītatamāni havyājasro vakṣi devatātim accha /
RV_7,001.18c prati na īṃ surabhīṇi vyantu //
RV_7,001.19a mā no agne 'vīrate parā dā durvāsase 'mataye mā no asyai /
RV_7,001.19c mā naḥ kṣudhe mā rakṣasa ṛtāvo mā no dame mā vana ā juhūrthāḥ //
RV_7,001.20a nū me brahmāṇy agna uc chaśādhi tvaṃ deva maghavadbhyaḥ suṣūdaḥ /
RV_7,001.20c rātau syāmobhayāsa ā te yūyam pāta svastibhiḥ sadā naḥ //
RV_7,001.21a tvam agne suhavo raṇvasaṃdṛk sudītī sūno sahaso didīhi /
RV_7,001.21c mā tve sacā tanaye nitya ā dhaṅ mā vīro asman naryo vi dāsīt //
RV_7,001.22a mā no agne durbhṛtaye sacaiṣu deveddheṣv agniṣu pra vocaḥ /
RV_7,001.22c mā te asmān durmatayo bhṛmāc cid devasya sūno sahaso naśanta //
RV_7,001.23a sa marto agne svanīka revān amartye ya ājuhoti havyam /
RV_7,001.23c sa devatā vasuvaniṃ dadhāti yaṃ sūrir arthī pṛcchamāna eti //
RV_7,001.24a maho no agne suvitasya vidvān rayiṃ sūribhya ā vahā bṛhantam /
RV_7,001.24c yena vayaṃ sahasāvan mademāvikṣitāsa āyuṣā suvīrāḥ //
RV_7,001.25a nū me brahmāṇy agna uc chaśādhi tvaṃ deva maghavadbhyaḥ suṣūdaḥ /
RV_7,001.25c rātau syāmobhayāsa ā te yūyam pāta svastibhiḥ sadā naḥ //
RV_7,002.01a juṣasva naḥ samidham agne adya śocā bṛhad yajataṃ dhūmam ṛṇvan /
RV_7,002.01c upa spṛśa divyaṃ sānu stūpaiḥ saṃ raśmibhis tatanaḥ sūryasya //
RV_7,002.02a narāśaṃsasya mahimānam eṣām upa stoṣāma yajatasya yajñaiḥ /
RV_7,002.02c ye sukratavaḥ śucayo dhiyandhāḥ svadanti devā ubhayāni havyā //
RV_7,002.03a īḷenyaṃ vo asuraṃ sudakṣam antar dūtaṃ rodasī satyavācam /
RV_7,002.03c manuṣvad agnim manunā samiddhaṃ sam adhvarāya sadam in mahema //
RV_7,002.04a saparyavo bharamāṇā abhijñu pra vṛñjate namasā barhir agnau /
RV_7,002.04c ājuhvānā ghṛtapṛṣṭham pṛṣadvad adhvaryavo haviṣā marjayadhvam //
RV_7,002.05a svādhyo vi duro devayanto 'śiśrayū rathayur devatātā /
RV_7,002.05c pūrvī śiśuṃ na mātarā rihāṇe sam agruvo na samaneṣv añjan //
RV_7,002.06a uta yoṣaṇe divye mahī na uṣāsānaktā sudugheva dhenuḥ /
RV_7,002.06c barhiṣadā puruhūte maghonī ā yajñiye suvitāya śrayetām //
RV_7,002.07a viprā yajñeṣu mānuṣeṣu kārū manye vāṃ jātavedasā yajadhyai /
RV_7,002.07c ūrdhvaṃ no adhvaraṃ kṛtaṃ haveṣu tā deveṣu vanatho vāryāṇi //
RV_7,002.08a ā bhāratī bhāratībhiḥ sajoṣā iḷā devair manuṣyebhir agniḥ /
RV_7,002.08c sarasvatī sārasvatebhir arvāk tisro devīr barhir edaṃ sadantu //
RV_7,002.09a tan nas turīpam adha poṣayitnu deva tvaṣṭar vi rarāṇaḥ syasva /
RV_7,002.09c yato vīraḥ karmaṇyaḥ sudakṣo yuktagrāvā jāyate devakāmaḥ //
RV_7,002.10a vanaspate 'va sṛjopa devān agnir haviḥ śamitā sūdayāti /
RV_7,002.10c sed u hotā satyataro yajāti yathā devānāṃ janimāni veda //
RV_7,002.11a ā yāhy agne samidhāno arvāṅ indreṇa devaiḥ sarathaṃ turebhiḥ /
RV_7,002.11c barhir na āstām aditiḥ suputrā svāhā devā amṛtā mādayantām //
RV_7,003.01a agniṃ vo devam agnibhiḥ sajoṣā yajiṣṭhaṃ dūtam adhvare kṛṇudhvam /
RV_7,003.01c yo martyeṣu nidhruvir ṛtāvā tapurmūrdhā ghṛtānnaḥ pāvakaḥ //
RV_7,003.02a prothad aśvo na yavase 'viṣyan yadā mahaḥ saṃvaraṇād vy asthāt /
RV_7,003.02c ād asya vāto anu vāti śocir adha sma te vrajanaṃ kṛṣṇam asti //
RV_7,003.03a ud yasya te navajātasya vṛṣṇo 'gne caranty ajarā idhānāḥ /
RV_7,003.03c acchā dyām aruṣo dhūma eti saṃ dūto agna īyase hi devān //
RV_7,003.04a vi yasya te pṛthivyām pājo aśret tṛṣu yad annā samavṛkta jambhaiḥ /
RV_7,003.04c seneva sṛṣṭā prasitiṣ ṭa eti yavaṃ na dasma juhvā vivekṣi //
RV_7,003.05a tam id doṣā tam uṣasi yaviṣṭham agnim atyaṃ na marjayanta naraḥ /
RV_7,003.05c niśiśānā atithim asya yonau dīdāya śocir āhutasya vṛṣṇaḥ //
RV_7,003.06a susaṃdṛk te svanīka pratīkaṃ vi yad rukmo na rocasa upāke /
RV_7,003.06c divo na te tanyatur eti śuṣmaś citro na sūraḥ prati cakṣi bhānum //
RV_7,003.07a yathā vaḥ svāhāgnaye dāśema parīḷābhir ghṛtavadbhiś ca havyaiḥ /
RV_7,003.07c tebhir no agne amitair mahobhiḥ śatam pūrbhir āyasībhir ni pāhi //
RV_7,003.08a yā vā te santi dāśuṣe adhṛṣṭā giro vā yābhir nṛvatīr uruṣyāḥ /
RV_7,003.08c tābhir naḥ sūno sahaso ni pāhi smat sūrīñ jaritṝñ jātavedaḥ //
RV_7,003.09a nir yat pūteva svadhitiḥ śucir gāt svayā kṛpā tanvā rocamānaḥ /
RV_7,003.09c ā yo mātror uśenyo janiṣṭa devayajyāya sukratuḥ pāvakaḥ //
RV_7,003.10a etā no agne saubhagā didīhy api kratuṃ sucetasaṃ vatema /
RV_7,003.10c viśvā stotṛbhyo gṛṇate ca santu yūyam pāta svastibhiḥ sadā naḥ //
RV_7,004.01a pra vaḥ śukrāya bhānave bharadhvaṃ havyam matiṃ cāgnaye supūtam /
RV_7,004.01c yo daivyāni mānuṣā janūṃṣy antar viśvāni vidmanā jigāti //
RV_7,004.02a sa gṛtso agnis taruṇaś cid astu yato yaviṣṭho ajaniṣṭa mātuḥ /
RV_7,004.02c saṃ yo vanā yuvate śucidan bhūri cid annā sam id atti sadyaḥ //
RV_7,004.03a asya devasya saṃsady anīke yam martāsaḥ śyetaṃ jagṛbhre /
RV_7,004.03c ni yo gṛbham pauruṣeyīm uvoca durokam agnir āyave śuśoca //
RV_7,004.04a ayaṃ kavir akaviṣu pracetā marteṣv agnir amṛto ni dhāyi /
RV_7,004.04c sa mā no atra juhuraḥ sahasvaḥ sadā tve sumanasaḥ syāma //
RV_7,004.05a ā yo yoniṃ devakṛtaṃ sasāda kratvā hy agnir amṛtāṃ atārīt /
RV_7,004.05c tam oṣadhīś ca vaninaś ca garbham bhūmiś ca viśvadhāyasam bibharti //
RV_7,004.06a īśe hy agnir amṛtasya bhūrer īśe rāyaḥ suvīryasya dātoḥ /
RV_7,004.06c mā tvā vayaṃ sahasāvann avīrā māpsavaḥ pari ṣadāma māduvaḥ //
RV_7,004.07a pariṣadyaṃ hy araṇasya rekṇo nityasya rāyaḥ patayaḥ syāma /
RV_7,004.07c na śeṣo agne anyajātam asty acetānasya mā patho vi dukṣaḥ //
RV_7,004.08a nahi grabhāyāraṇaḥ suśevo 'nyodaryo manasā mantavā u /
RV_7,004.08c adhā cid okaḥ punar it sa ety ā no vājy abhīṣāḷ etu navyaḥ //
RV_7,004.09a tvam agne vanuṣyato ni pāhi tvam u naḥ sahasāvann avadyāt /
RV_7,004.09c saṃ tvā dhvasmanvad abhy etu pāthaḥ saṃ rayi spṛhayāyyaḥ sahasrī //
RV_7,004.10a etā no agne saubhagā didīhy api kratuṃ sucetasaṃ vatema /
RV_7,004.10c viśvā stotṛbhyo gṛṇate ca santu yūyam pāta svastibhiḥ sadā naḥ //
RV_7,005.01a prāgnaye tavase bharadhvaṃ giraṃ divo arataye pṛthivyāḥ /
RV_7,005.01c yo viśveṣām amṛtānām upasthe vaiśvānaro vāvṛdhe jāgṛvadbhiḥ //
RV_7,005.02a pṛṣṭo divi dhāyy agniḥ pṛthivyāṃ netā sindhūnāṃ vṛṣabha stiyānām /
RV_7,005.02c sa mānuṣīr abhi viśo vi bhāti vaiśvānaro vāvṛdhāno vareṇa //
RV_7,005.03a tvad bhiyā viśa āyann asiknīr asamanā jahatīr bhojanāni /
RV_7,005.03c vaiśvānara pūrave śośucānaḥ puro yad agne darayann adīdeḥ //
RV_7,005.04a tava tridhātu pṛthivī uta dyaur vaiśvānara vratam agne sacanta /
RV_7,005.04c tvam bhāsā rodasī ā tatanthājasreṇa śociṣā śośucānaḥ //
RV_7,005.05a tvām agne harito vāvaśānā giraḥ sacante dhunayo ghṛtācīḥ /
RV_7,005.05c patiṃ kṛṣṭīnāṃ rathyaṃ rayīṇāṃ vaiśvānaram uṣasāṃ ketum ahnām //
RV_7,005.06a tve asuryaṃ vasavo ny ṛṇvan kratuṃ hi te mitramaho juṣanta /
RV_7,005.06c tvaṃ dasyūṃr okaso agna āja uru jyotir janayann āryāya //
RV_7,005.07a sa jāyamānaḥ parame vyoman vāyur na pāthaḥ pari pāsi sadyaḥ /
RV_7,005.07c tvam bhuvanā janayann abhi krann apatyāya jātavedo daśasyan //
RV_7,005.08a tām agne asme iṣam erayasva vaiśvānara dyumatīṃ jātavedaḥ /
RV_7,005.08c yayā rādhaḥ pinvasi viśvavāra pṛthu śravo dāśuṣe martyāya //
RV_7,005.09a taṃ no agne maghavadbhyaḥ purukṣuṃ rayiṃ ni vājaṃ śrutyaṃ yuvasva /
RV_7,005.09c vaiśvānara mahi naḥ śarma yaccha rudrebhir agne vasubhiḥ sajoṣāḥ //
RV_7,006.01a pra samrājo asurasya praśastim puṃsaḥ kṛṣṭīnām anumādyasya /
RV_7,006.01c indrasyeva pra tavasas kṛtāni vande dāruṃ vandamāno vivakmi //
RV_7,006.02a kaviṃ ketuṃ dhāsim bhānum adrer hinvanti śaṃ rājyaṃ rodasyoḥ /
RV_7,006.02c purandarasya gīrbhir ā vivāse 'gner vratāni pūrvyā mahāni //
RV_7,006.03a ny akratūn grathino mṛdhravācaḥ paṇīṃr aśraddhāṃ avṛdhāṃ ayajñān /
RV_7,006.03c pra-pra tān dasyūṃr agnir vivāya pūrvaś cakārāparāṃ ayajyūn //
RV_7,006.04a yo apācīne tamasi madantīḥ prācīś cakāra nṛtamaḥ śacībhiḥ /
RV_7,006.04c tam īśānaṃ vasvo agniṃ gṛṇīṣe 'nānataṃ damayantam pṛtanyūn //
RV_7,006.05a yo dehyo anamayad vadhasnair yo aryapatnīr uṣasaś cakāra /
RV_7,006.05c sa nirudhyā nahuṣo yahvo agnir viśaś cakre balihṛtaḥ sahobhiḥ //
RV_7,006.06a yasya śarmann upa viśve janāsa evais tasthuḥ sumatim bhikṣamāṇāḥ /
RV_7,006.06c vaiśvānaro varam ā rodasyor āgniḥ sasāda pitror upastham //
RV_7,006.07a ā devo dade budhnyā vasūni vaiśvānara uditā sūryasya /
RV_7,006.07c ā samudrād avarād ā parasmād āgnir dade diva ā pṛthivyāḥ //
RV_7,007.01a pra vo devaṃ cit sahasānam agnim aśvaṃ na vājinaṃ hiṣe namobhiḥ /
RV_7,007.01c bhavā no dūto adhvarasya vidvān tmanā deveṣu vivide mitadruḥ //
RV_7,007.02a ā yāhy agne pathyā anu svā mandro devānāṃ sakhyaṃ juṣāṇaḥ /
RV_7,007.02c ā sānu śuṣmair nadayan pṛthivyā jambhebhir viśvam uśadhag vanāni //
RV_7,007.03a prācīno yajñaḥ sudhitaṃ hi barhiḥ prīṇīte agnir īḷito na hotā /
RV_7,007.03c ā mātarā viśvavāre huvāno yato yaviṣṭha jajñiṣe suśevaḥ //
RV_7,007.04a sadyo adhvare rathiraṃ jananta mānuṣāso vicetaso ya eṣām /
RV_7,007.04c viśām adhāyi viśpatir duroṇe 'gnir mandro madhuvacā ṛtāvā //
RV_7,007.05a asādi vṛto vahnir ājaganvān agnir brahmā nṛṣadane vidhartā /
RV_7,007.05c dyauś ca yam pṛthivī vāvṛdhāte ā yaṃ hotā yajati viśvavāram //
RV_7,007.06a ete dyumnebhir viśvam ātiranta mantraṃ ye vāraṃ naryā atakṣan /
RV_7,007.06c pra ye viśas tiranta śroṣamāṇā ā ye me asya dīdhayann ṛtasya //
RV_7,007.07a nū tvām agna īmahe vasiṣṭhā īśānaṃ sūno sahaso vasūnām /
RV_7,007.07c iṣaṃ stotṛbhyo maghavadbhya ānaḍ yūyam pāta svastibhiḥ sadā naḥ //
RV_7,008.01a indhe rājā sam aryo namobhir yasya pratīkam āhutaṃ ghṛtena /
RV_7,008.01c naro havyebhir īḷate sabādha āgnir agra uṣasām aśoci //
RV_7,008.02a ayam u ṣya sumahāṃ avedi hotā mandro manuṣo yahvo agniḥ /
RV_7,008.02c vi bhā akaḥ sasṛjānaḥ pṛthivyāṃ kṛṣṇapavir oṣadhībhir vavakṣe //
RV_7,008.03a kayā no agne vi vasaḥ suvṛktiṃ kām u svadhām ṛṇavaḥ śasyamānaḥ /
RV_7,008.03c kadā bhavema patayaḥ sudatra rāyo vantāro duṣṭarasya sādhoḥ //
RV_7,008.04a pra-prāyam agnir bharatasya śṛṇve vi yat sūryo na rocate bṛhad bhāḥ /
RV_7,008.04c abhi yaḥ pūrum pṛtanāsu tasthau dyutāno daivyo atithiḥ śuśoca //
RV_7,008.05a asann it tve āhavanāni bhūri bhuvo viśvebhiḥ sumanā anīkaiḥ /
RV_7,008.05c stutaś cid agne śṛṇviṣe gṛṇānaḥ svayaṃ vardhasva tanvaṃ sujāta //
RV_7,008.06a idaṃ vacaḥ śatasāḥ saṃsahasram ud agnaye janiṣīṣṭa dvibarhāḥ /
RV_7,008.06c śaṃ yat stotṛbhya āpaye bhavāti dyumad amīvacātanaṃ rakṣohā //
RV_7,008.07a nū tvām agna īmahe vasiṣṭhā īśānaṃ sūno sahaso vasūnām /
RV_7,008.07c iṣaṃ stotṛbhyo maghavadbhya ānaḍ yūyam pāta svastibhiḥ sadā naḥ //
RV_7,009.01a abodhi jāra uṣasām upasthād dhotā mandraḥ kavitamaḥ pāvakaḥ /
RV_7,009.01c dadhāti ketum ubhayasya jantor havyā deveṣu draviṇaṃ sukṛtsu //
RV_7,009.02a sa sukratur yo vi duraḥ paṇīnām punāno arkam purubhojasaṃ naḥ /
RV_7,009.02c hotā mandro viśāṃ damūnās tiras tamo dadṛśe rāmyāṇām //
RV_7,009.03a amūraḥ kavir aditir vivasvān susaṃsan mitro atithiḥ śivo naḥ /
RV_7,009.03c citrabhānur uṣasām bhāty agre 'pāṃ garbhaḥ prasva ā viveśa //
RV_7,009.04a īḷenyo vo manuṣo yugeṣu samanagā aśucaj jātavedāḥ /
RV_7,009.04c susaṃdṛśā bhānunā yo vibhāti prati gāvaḥ samidhānam budhanta //
RV_7,009.05a agne yāhi dūtyam mā riṣaṇyo devāṃ acchā brahmakṛtā gaṇena /
RV_7,009.05c sarasvatīm maruto aśvināpo yakṣi devān ratnadheyāya viśvān //
RV_7,009.06a tvām agne samidhāno vasiṣṭho jarūthaṃ han yakṣi rāye purandhim /
RV_7,009.06c puruṇīthā jātavedo jarasva yūyam pāta svastibhiḥ sadā naḥ //
RV_7,010.01a uṣo na jāraḥ pṛthu pājo aśred davidyutad dīdyac chośucānaḥ /
RV_7,010.01c vṛṣā hariḥ śucir ā bhāti bhāsā dhiyo hinvāna uśatīr ajīgaḥ //
RV_7,010.02a svar ṇa vastor uṣasām aroci yajñaṃ tanvānā uśijo na manma /
RV_7,010.02c agnir janmāni deva ā vi vidvān dravad dūto devayāvā vaniṣṭhaḥ //
RV_7,010.03a acchā giro matayo devayantīr agniṃ yanti draviṇam bhikṣamāṇāḥ /
RV_7,010.03c susaṃdṛśaṃ supratīkaṃ svañcaṃ havyavāham aratim mānuṣāṇām //
RV_7,010.04a indraṃ no agne vasubhiḥ sajoṣā rudraṃ rudrebhir ā vahā bṛhantam /
RV_7,010.04c ādityebhir aditiṃ viśvajanyām bṛhaspatim ṛkvabhir viśvavāram //
RV_7,010.05a mandraṃ hotāram uśijo yaviṣṭham agniṃ viśa īḷate adhvareṣu /
RV_7,010.05c sa hi kṣapāvāṃ abhavad rayīṇām atandro dūto yajathāya devān //
RV_7,011.01a mahāṃ asy adhvarasya praketo na ṛte tvad amṛtā mādayante /
RV_7,011.01c ā viśvebhiḥ sarathaṃ yāhi devair ny agne hotā prathamaḥ sadeha //
RV_7,011.02a tvām īḷate ajiraṃ dūtyāya haviṣmantaḥ sadam in mānuṣāsaḥ /
RV_7,011.02c yasya devair āsado barhir agne 'hāny asmai sudinā bhavanti //
RV_7,011.03a triś cid aktoḥ pra cikitur vasūni tve antar dāśuṣe martyāya /
RV_7,011.03c manuṣvad agna iha yakṣi devān bhavā no dūto abhiśastipāvā //
RV_7,011.04a agnir īśe bṛhato adhvarasyāgnir viśvasya haviṣaḥ kṛtasya /
RV_7,011.04c kratuṃ hy asya vasavo juṣantāthā devā dadhire havyavāham //
RV_7,011.05a āgne vaha haviradyāya devān indrajyeṣṭhāsa iha mādayantām /
RV_7,011.05c imaṃ yajñaṃ divi deveṣu dhehi yūyam pāta svastibhiḥ sadā naḥ //
RV_7,012.01a aganma mahā namasā yaviṣṭhaṃ yo dīdāya samiddhaḥ sve duroṇe /
RV_7,012.01c citrabhānuṃ rodasī antar urvī svāhutaṃ viśvataḥ pratyañcam //
RV_7,012.02a sa mahnā viśvā duritāni sāhvān agni ṣṭave dama ā jātavedāḥ /
RV_7,012.02c sa no rakṣiṣad duritād avadyād asmān gṛṇata uta no maghonaḥ //
RV_7,012.03a tvaṃ varuṇa uta mitro agne tvāṃ vardhanti matibhir vasiṣṭhāḥ /
RV_7,012.03c tve vasu suṣaṇanāni santu yūyam pāta svastibhiḥ sadā naḥ //
RV_7,013.01a prāgnaye viśvaśuce dhiyandhe 'suraghne manma dhītim bharadhvam /
RV_7,013.01c bhare havir na barhiṣi prīṇāno vaiśvānarāya yataye matīnām //
RV_7,013.02a tvam agne śociṣā śośucāna ā rodasī apṛṇā jāyamānaḥ /
RV_7,013.02c tvaṃ devāṃ abhiśaster amuñco vaiśvānara jātavedo mahitvā //
RV_7,013.03a jāto yad agne bhuvanā vy akhyaḥ paśūn na gopā iryaḥ parijmā /
RV_7,013.03c vaiśvānara brahmaṇe vinda gātuṃ yūyam pāta svastibhiḥ sadā naḥ //
RV_7,014.01a samidhā jātavedase devāya devahūtibhiḥ /
RV_7,014.01c havirbhiḥ śukraśociṣe namasvino vayaṃ dāśemāgnaye //
RV_7,014.02a vayaṃ te agne samidhā vidhema vayaṃ dāśema suṣṭutī yajatra /
RV_7,014.02c vayaṃ ghṛtenādhvarasya hotar vayaṃ deva haviṣā bhadraśoce //
RV_7,014.03a ā no devebhir upa devahūtim agne yāhi vaṣaṭkṛtiṃ juṣāṇaḥ /
RV_7,014.03c tubhyaṃ devāya dāśataḥ syāma yūyam pāta svastibhiḥ sadā naḥ //
RV_7,015.01a upasadyāya mīḷhuṣa āsye juhutā haviḥ /
RV_7,015.01c yo no nediṣṭham āpyam //
RV_7,015.02a yaḥ pañca carṣaṇīr abhi niṣasāda dame-dame /
RV_7,015.02c kavir gṛhapatir yuvā //
RV_7,015.03a sa no vedo amātyam agnī rakṣatu viśvataḥ /
RV_7,015.03c utāsmān pātv aṃhasaḥ //
RV_7,015.04a navaṃ nu stomam agnaye divaḥ śyenāya jījanam /
RV_7,015.04c vasvaḥ kuvid vanāti naḥ //
RV_7,015.05a spārhā yasya śriyo dṛśe rayir vīravato yathā /
RV_7,015.05c agre yajñasya śocataḥ //
RV_7,015.06a semāṃ vetu vaṣaṭkṛtim agnir juṣata no giraḥ /
RV_7,015.06c yajiṣṭho havyavāhanaḥ //
RV_7,015.07a ni tvā nakṣya viśpate dyumantaṃ deva dhīmahi /
RV_7,015.07c suvīram agna āhuta //
RV_7,015.08a kṣapa usraś ca dīdihi svagnayas tvayā vayam /
RV_7,015.08c suvīras tvam asmayuḥ //
RV_7,015.09a upa tvā sātaye naro viprāso yanti dhītibhiḥ /
RV_7,015.09c upākṣarā sahasriṇī //
RV_7,015.10a agnī rakṣāṃsi sedhati śukraśocir amartyaḥ /
RV_7,015.10c śuciḥ pāvaka īḍyaḥ //
RV_7,015.11a sa no rādhāṃsy ā bhareśānaḥ sahaso yaho /
RV_7,015.11c bhagaś ca dātu vāryam //
RV_7,015.12a tvam agne vīravad yaśo devaś ca savitā bhagaḥ /
RV_7,015.12c ditiś ca dāti vāryam //
RV_7,015.13a agne rakṣā ṇo aṃhasaḥ prati ṣma deva rīṣataḥ /
RV_7,015.13c tapiṣṭhair ajaro daha //
RV_7,015.14a adhā mahī na āyasy anādhṛṣṭo nṛpītaye /
RV_7,015.14c pūr bhavā śatabhujiḥ //
RV_7,015.15a tvaṃ naḥ pāhy aṃhaso doṣāvastar aghāyataḥ /
RV_7,015.15c divā naktam adābhya //
RV_7,016.01a enā vo agniṃ namasorjo napātam ā huve /
RV_7,016.01c priyaṃ cetiṣṭham aratiṃ svadhvaraṃ viśvasya dūtam amṛtam //
RV_7,016.02a sa yojate aruṣā viśvabhojasā sa dudravat svāhutaḥ /
RV_7,016.02c subrahmā yajñaḥ suśamī vasūnāṃ devaṃ rādho janānām //
RV_7,016.03a ud asya śocir asthād ājuhvānasya mīḷhuṣaḥ /
RV_7,016.03c ud dhūmāso aruṣāso divispṛśaḥ sam agnim indhate naraḥ //
RV_7,016.04a taṃ tvā dūtaṃ kṛṇmahe yaśastamaṃ devāṃ ā vītaye vaha /
RV_7,016.04c viśvā sūno sahaso martabhojanā rāsva tad yat tvemahe //
RV_7,016.05a tvam agne gṛhapatis tvaṃ hotā no adhvare /
RV_7,016.05c tvam potā viśvavāra pracetā yakṣi veṣi ca vāryam //
RV_7,016.06a kṛdhi ratnaṃ yajamānāya sukrato tvaṃ hi ratnadhā asi /
RV_7,016.06c ā na ṛte śiśīhi viśvam ṛtvijaṃ suśaṃso yaś ca dakṣate //
RV_7,016.07a tve agne svāhuta priyāsaḥ santu sūrayaḥ /
RV_7,016.07c yantāro ye maghavāno janānām ūrvān dayanta gonām //
RV_7,016.08a yeṣām iḷā ghṛtahastā duroṇa āṃ api prātā niṣīdati /
RV_7,016.08c tāṃs trāyasva sahasya druho nido yacchā naḥ śarma dīrghaśrut //
RV_7,016.09a sa mandrayā ca jihvayā vahnir āsā viduṣṭaraḥ /
RV_7,016.09c agne rayim maghavadbhyo na ā vaha havyadātiṃ ca sūdaya //
RV_7,016.10a ye rādhāṃsi dadaty aśvyā maghā kāmena śravaso mahaḥ /
RV_7,016.10c tāṃ aṃhasaḥ pipṛhi partṛbhiṣ ṭvaṃ śatam pūrbhir yaviṣṭhya //
RV_7,016.11a devo vo draviṇodāḥ pūrṇāṃ vivaṣṭy āsicam /
RV_7,016.11c ud vā siñcadhvam upa vā pṛṇadhvam ād id vo deva ohate //
RV_7,016.12a taṃ hotāram adhvarasya pracetasaṃ vahniṃ devā akṛṇvata /
RV_7,016.12c dadhāti ratnaṃ vidhate suvīryam agnir janāya dāśuṣe //
RV_7,017.01 agne bhava suṣamidhā samiddha uta barhir urviyā vi stṛṇītām //
RV_7,017.02 uta dvāra uśatīr vi śrayantām uta devāṃ uśata ā vaheha //
RV_7,017.03 agne vīhi haviṣā yakṣi devān svadhvarā kṛṇuhi jātavedaḥ //
RV_7,017.04 svadhvarā karati jātavedā yakṣad devāṃ amṛtān piprayac ca //
RV_7,017.05 vaṃsva viśvā vāryāṇi pracetaḥ satyā bhavantv āśiṣo no adya //
RV_7,017.06 tvām u te dadhire havyavāhaṃ devāso agna ūrja ā napātam //
RV_7,017.07 te te devāya dāśataḥ syāma maho no ratnā vi dadha iyānaḥ //
RV_7,018.01a tve ha yat pitaraś cin na indra viśvā vāmā jaritāro asanvan /
RV_7,018.01c tve gāvaḥ sudughās tve hy aśvās tvaṃ vasu devayate vaniṣṭhaḥ //
RV_7,018.02a rājeva hi janibhiḥ kṣeṣy evāva dyubhir abhi viduṣ kaviḥ san /
RV_7,018.02c piśā giro maghavan gobhir aśvais tvāyataḥ śiśīhi rāye asmān //
RV_7,018.03a imā u tvā paspṛdhānāso atra mandrā giro devayantīr upa sthuḥ /
RV_7,018.03c arvācī te pathyā rāya etu syāma te sumatāv indra śarman //
RV_7,018.04a dhenuṃ na tvā sūyavase dudukṣann upa brahmāṇi sasṛje vasiṣṭhaḥ /
RV_7,018.04c tvām in me gopatiṃ viśva āhā na indraḥ sumatiṃ gantv accha //
RV_7,018.05a arṇāṃsi cit paprathānā sudāsa indro gādhāny akṛṇot supārā /
RV_7,018.05c śardhantaṃ śimyum ucathasya navyaḥ śāpaṃ sindhūnām akṛṇod aśastīḥ //
RV_7,018.06a puroḷā it turvaśo yakṣur āsīd rāye matsyāso niśitā apīva /
RV_7,018.06c śruṣṭiṃ cakrur bhṛgavo druhyavaś ca sakhā sakhāyam atarad viṣūcoḥ //
RV_7,018.07a ā pakthāso bhalānaso bhanantālināso viṣāṇinaḥ śivāsaḥ /
RV_7,018.07c ā yo 'nayat sadhamā āryasya gavyā tṛtsubhyo ajagan yudhā nṝn //
RV_7,018.08a durādhyo aditiṃ srevayanto 'cetaso vi jagṛbhre paruṣṇīm /
RV_7,018.08c mahnāvivyak pṛthivīm patyamānaḥ paśuṣ kavir aśayac cāyamānaḥ //
RV_7,018.09a īyur arthaṃ na nyartham paruṣṇīm āśuś caned abhipitvaṃ jagāma /
RV_7,018.09c sudāsa indraḥ sutukāṃ amitrān arandhayan mānuṣe vadhrivācaḥ //
RV_7,018.10a īyur gāvo na yavasād agopā yathākṛtam abhi mitraṃ citāsaḥ /
RV_7,018.10c pṛśnigāvaḥ pṛśninipreṣitāsaḥ śruṣṭiṃ cakrur niyuto rantayaś ca //
RV_7,018.11a ekaṃ ca yo viṃśatiṃ ca śravasyā vaikarṇayor janān rājā ny astaḥ /
RV_7,018.11c dasmo na sadman ni śiśāti barhiḥ śūraḥ sargam akṛṇod indra eṣām //
RV_7,018.12a adha śrutaṃ kavaṣaṃ vṛddham apsv anu druhyuṃ ni vṛṇag vajrabāhuḥ /
RV_7,018.12c vṛṇānā atra sakhyāya sakhyaṃ tvāyanto ye amadann anu tvā //
RV_7,018.13a vi sadyo viśvā dṛṃhitāny eṣām indraḥ puraḥ sahasā sapta dardaḥ /
RV_7,018.13c vy ānavasya tṛtsave gayam bhāg jeṣma pūruṃ vidathe mṛdhravācam //
RV_7,018.14a ni gavyavo 'navo druhyavaś ca ṣaṣṭiḥ śatā suṣupuḥ ṣaṭ sahasrā /
RV_7,018.14c ṣaṣṭir vīrāso adhi ṣaḍ duvoyu viśved indrasya vīryā kṛtāni //
RV_7,018.15a indreṇaite tṛtsavo veviṣāṇā āpo na sṛṣṭā adhavanta nīcīḥ /
RV_7,018.15c durmitrāsaḥ prakalavin mimānā jahur viśvāni bhojanā sudāse //
RV_7,018.16a ardhaṃ vīrasya śṛtapām anindram parā śardhantaṃ nunude abhi kṣām /
RV_7,018.16c indro manyum manyumyo mimāya bheje patho vartanim patyamānaḥ //
RV_7,018.17a ādhreṇa cit tad v ekaṃ cakāra siṃhyaṃ cit petvenā jaghāna /
RV_7,018.17c ava sraktīr veśyāvṛścad indraḥ prāyacchad viśvā bhojanā sudāse //
RV_7,018.18a śaśvanto hi śatravo rāradhuṣ ṭe bhedasya cic chardhato vinda randhim /
RV_7,018.18c martāṃ ena stuvato yaḥ kṛṇoti tigmaṃ tasmin ni jahi vajram indra //
RV_7,018.19a āvad indraṃ yamunā tṛtsavaś ca prātra bhedaṃ sarvatātā muṣāyat /
RV_7,018.19c ajāsaś ca śigravo yakṣavaś ca baliṃ śīrṣāṇi jabhrur aśvyāni //
RV_7,018.20a na ta indra sumatayo na rāyaḥ saṃcakṣe pūrvā uṣaso na nūtnāḥ /
RV_7,018.20c devakaṃ cin mānyamānaṃ jaghanthāva tmanā bṛhataḥ śambaram bhet //
RV_7,018.21a pra ye gṛhād amamadus tvāyā parāśaraḥ śatayātur vasiṣṭhaḥ /
RV_7,018.21c na te bhojasya sakhyam mṛṣantādhā sūribhyaḥ sudinā vy ucchān //
RV_7,018.22a dve naptur devavataḥ śate gor dvā rathā vadhūmantā sudāsaḥ /
RV_7,018.22c arhann agne paijavanasya dānaṃ hoteva sadma pary emi rebhan //
RV_7,018.23a catvāro mā paijavanasya dānāḥ smaddiṣṭayaḥ kṛśanino nireke /
RV_7,018.23c ṛjrāso mā pṛthiviṣṭhāḥ sudāsas tokaṃ tokāya śravase vahanti //
RV_7,018.24a yasya śravo rodasī antar urvī śīrṣṇe-śīrṣṇe vibabhājā vibhaktā /
RV_7,018.24c sapted indraṃ na sravato gṛṇanti ni yudhyāmadhim aśiśād abhīke //
RV_7,018.25a imaṃ naro marutaḥ saścatānu divodāsaṃ na pitaraṃ sudāsaḥ /
RV_7,018.25c aviṣṭanā paijavanasya ketaṃ dūṇāśaṃ kṣatram ajaraṃ duvoyu //
RV_7,019.01a yas tigmaśṛṅgo vṛṣabho na bhīma ekaḥ kṛṣṭīś cyāvayati pra viśvāḥ /
RV_7,019.01c yaḥ śaśvato adāśuṣo gayasya prayantāsi suṣvitarāya vedaḥ //
RV_7,019.02a tvaṃ ha tyad indra kutsam āvaḥ śuśrūṣamāṇas tanvā samarye /
RV_7,019.02c dāsaṃ yac chuṣṇaṃ kuyavaṃ ny asmā arandhaya ārjuneyāya śikṣan //
RV_7,019.03a tvaṃ dhṛṣṇo dhṛṣatā vītahavyam prāvo viśvābhir ūtibhiḥ sudāsam /
RV_7,019.03c pra paurukutsiṃ trasadasyum āvaḥ kṣetrasātā vṛtrahatyeṣu pūrum //
RV_7,019.04a tvaṃ nṛbhir nṛmaṇo devavītau bhūrīṇi vṛtrā haryaśva haṃsi /
RV_7,019.04c tvaṃ ni dasyuṃ cumuriṃ dhuniṃ cāsvāpayo dabhītaye suhantu //
RV_7,019.05a tava cyautnāni vajrahasta tāni nava yat puro navatiṃ ca sadyaḥ /
RV_7,019.05c niveśane śatatamāviveṣīr ahañ ca vṛtraṃ namucim utāhan //
RV_7,019.06a sanā tā ta indra bhojanāni rātahavyāya dāśuṣe sudāse /
RV_7,019.06c vṛṣṇe te harī vṛṣaṇā yunajmi vyantu brahmāṇi puruśāka vājam //
RV_7,019.07a mā te asyāṃ sahasāvan pariṣṭāv aghāya bhūma harivaḥ parādai /
RV_7,019.07c trāyasva no 'vṛkebhir varūthais tava priyāsaḥ sūriṣu syāma //
RV_7,019.08a priyāsa it te maghavann abhiṣṭau naro madema śaraṇe sakhāyaḥ /
RV_7,019.08c ni turvaśaṃ ni yādvaṃ śiśīhy atithigvāya śaṃsyaṃ kariṣyan //
RV_7,019.09a sadyaś cin nu te maghavann abhiṣṭau naraḥ śaṃsanty ukthaśāsa ukthā /
RV_7,019.09c ye te havebhir vi paṇīṃr adāśann asmān vṛṇīṣva yujyāya tasmai //
RV_7,019.10a ete stomā narāṃ nṛtama tubhyam asmadryañco dadato maghāni /
RV_7,019.10c teṣām indra vṛtrahatye śivo bhūḥ sakhā ca śūro 'vitā ca nṛṇām //
RV_7,019.11a nū indra śūra stavamāna ūtī brahmajūtas tanvā vāvṛdhasva /
RV_7,019.11c upa no vājān mimīhy upa stīn yūyam pāta svastibhiḥ sadā naḥ //
RV_7,020.01a ugro jajñe vīryāya svadhāvāñ cakrir apo naryo yat kariṣyan /
RV_7,020.01c jagmir yuvā nṛṣadanam avobhis trātā na indra enaso mahaś cit //
RV_7,020.02a hantā vṛtram indraḥ śūśuvānaḥ prāvīn nu vīro jaritāram ūtī /
RV_7,020.02c kartā sudāse aha vā u lokaṃ dātā vasu muhur ā dāśuṣe bhūt //
RV_7,020.03a yudhmo anarvā khajakṛt samadvā śūraḥ satrāṣāḍ januṣem aṣāḷhaḥ /
RV_7,020.03c vy āsa indraḥ pṛtanāḥ svojā adhā viśvaṃ śatrūyantaṃ jaghāna //
RV_7,020.04a ubhe cid indra rodasī mahitvā paprātha taviṣībhis tuviṣmaḥ /
RV_7,020.04c ni vajram indro harivān mimikṣan sam andhasā madeṣu vā uvoca //
RV_7,020.05a vṛṣā jajāna vṛṣaṇaṃ raṇāya tam u cin nārī naryaṃ sasūva /
RV_7,020.05c pra yaḥ senānīr adha nṛbhyo astīnaḥ satvā gaveṣaṇaḥ sa dhṛṣṇuḥ //
RV_7,020.06a nū cit sa bhreṣate jano na reṣan mano yo asya ghoram āvivāsāt /
RV_7,020.06c yajñair ya indre dadhate duvāṃsi kṣayat sa rāya ṛtapā ṛtejāḥ //
RV_7,020.07a yad indra pūrvo aparāya śikṣann ayaj jyāyān kanīyaso deṣṇam /
RV_7,020.07c amṛta it pary āsīta dūram ā citra citryam bharā rayiṃ naḥ //
RV_7,020.08a yas ta indra priyo jano dadāśad asan nireke adrivaḥ sakhā te /
RV_7,020.08c vayaṃ te asyāṃ sumatau caniṣṭhāḥ syāma varūthe aghnato nṛpītau //
RV_7,020.09a eṣa stomo acikradad vṛṣā ta uta stāmur maghavann akrapiṣṭa /
RV_7,020.09c rāyas kāmo jaritāraṃ ta āgan tvam aṅga śakra vasva ā śako naḥ //
RV_7,020.10a sa na indra tvayatāyā iṣe dhās tmanā ca ye maghavāno junanti /
RV_7,020.10c vasvī ṣu te jaritre astu śaktir yūyam pāta svastibhiḥ sadā naḥ //
RV_7,021.01a asāvi devaṃ goṛjīkam andho ny asminn indro januṣem uvoca /
RV_7,021.01c bodhāmasi tvā haryaśva yajñair bodhā na stomam andhaso madeṣu //
RV_7,021.02a pra yanti yajñaṃ vipayanti barhiḥ somamādo vidathe dudhravācaḥ /
RV_7,021.02c ny u bhriyante yaśaso gṛbhād ā dūraupabdo vṛṣaṇo nṛṣācaḥ //
RV_7,021.03a tvam indra sravitavā apas kaḥ pariṣṭhitā ahinā śūra pūrvīḥ /
RV_7,021.03c tvad vāvakre rathyo na dhenā rejante viśvā kṛtrimāṇi bhīṣā //
RV_7,021.04a bhīmo viveṣāyudhebhir eṣām apāṃsi viśvā naryāṇi vidvān /
RV_7,021.04c indraḥ puro jarhṛṣāṇo vi dūdhod vi vajrahasto mahinā jaghāna //
RV_7,021.05a na yātava indra jūjuvur no na vandanā śaviṣṭha vedyābhiḥ /
RV_7,021.05c sa śardhad aryo viṣuṇasya jantor mā śiśnadevā api gur ṛtaṃ naḥ //
RV_7,021.06a abhi kratvendra bhūr adha jman na te vivyaṅ mahimānaṃ rajāṃsi /
RV_7,021.06c svenā hi vṛtraṃ śavasā jaghantha na śatrur antaṃ vividad yudhā te //
RV_7,021.07a devāś cit te asuryāya pūrve 'nu kṣatrāya mamire sahāṃsi /
RV_7,021.07c indro maghāni dayate viṣahyendraṃ vājasya johuvanta sātau //
RV_7,021.08a kīriś cid dhi tvām avase juhāveśānam indra saubhagasya bhūreḥ /
RV_7,021.08c avo babhūtha śatamūte asme abhikṣattus tvāvato varūtā //
RV_7,021.09a sakhāyas ta indra viśvaha syāma namovṛdhāso mahinā tarutra /
RV_7,021.09c vanvantu smā te 'vasā samīke 'bhītim aryo vanuṣāṃ śavāṃsi //
RV_7,021.10a sa na indra tvayatāyā iṣe dhās tmanā ca ye maghavāno junanti /
RV_7,021.10c vasvī ṣu te jaritre astu śaktir yūyam pāta svastibhiḥ sadā naḥ //
RV_7,022.01a pibā somam indra mandatu tvā yaṃ te suṣāva haryaśvādriḥ /
RV_7,022.01c sotur bāhubhyāṃ suyato nārvā //
RV_7,022.02a yas te mado yujyaś cārur asti yena vṛtrāṇi haryaśva haṃsi /
RV_7,022.02c sa tvām indra prabhūvaso mamattu //
RV_7,022.03a bodhā su me maghavan vācam emāṃ yāṃ te vasiṣṭho arcati praśastim /
RV_7,022.03c imā brahma sadhamāde juṣasva //
RV_7,022.04a śrudhī havaṃ vipipānasyādrer bodhā viprasyārcato manīṣām /
RV_7,022.04c kṛṣvā duvāṃsy antamā sacemā //
RV_7,022.05a na te giro api mṛṣye turasya na suṣṭutim asuryasya vidvān /
RV_7,022.05c sadā te nāma svayaśo vivakmi //
RV_7,022.06a bhūri hi te savanā mānuṣeṣu bhūri manīṣī havate tvām it /
RV_7,022.06c māre asman maghavañ jyok kaḥ //
RV_7,022.07a tubhyed imā savanā śūra viśvā tubhyam brahmāṇi vardhanā kṛṇomi /
RV_7,022.07c tvaṃ nṛbhir havyo viśvadhāsi //
RV_7,022.08a nū cin nu te manyamānasya dasmod aśnuvanti mahimānam ugra /
RV_7,022.08c na vīryam indra te na rādhaḥ //
RV_7,022.09a ye ca pūrva ṛṣayo ye ca nūtnā indra brahmāṇi janayanta viprāḥ /
RV_7,022.09c asme te santu sakhyā śivāni yūyam pāta svastibhiḥ sadā naḥ //
RV_7,023.01a ud u brahmāṇy airata śravasyendraṃ samarye mahayā vasiṣṭha /
RV_7,023.01c ā yo viśvāni śavasā tatānopaśrotā ma īvato vacāṃsi //
RV_7,023.02a ayāmi ghoṣa indra devajāmir irajyanta yac churudho vivāci /
RV_7,023.02c nahi svam āyuś cikite janeṣu tānīd aṃhāṃsy ati parṣy asmān //
RV_7,023.03a yuje rathaṃ gaveṣaṇaṃ haribhyām upa brahmāṇi jujuṣāṇam asthuḥ /
RV_7,023.03c vi bādhiṣṭa sya rodasī mahitvendro vṛtrāṇy apratī jaghanvān //
RV_7,023.04a āpaś cit pipyu staryo na gāvo nakṣann ṛtaṃ jaritāras ta indra /
RV_7,023.04c yāhi vāyur na niyuto no acchā tvaṃ hi dhībhir dayase vi vājān //
RV_7,023.05a te tvā madā indra mādayantu śuṣmiṇaṃ tuvirādhasaṃ jaritre /
RV_7,023.05c eko devatrā dayase hi martān asmiñ chūra savane mādayasva //
RV_7,023.06a eved indraṃ vṛṣaṇaṃ vajrabāhuṃ vasiṣṭhāso abhy arcanty arkaiḥ /
RV_7,023.06c sa na stuto vīravad dhātu gomad yūyam pāta svastibhiḥ sadā naḥ //
RV_7,024.01a yoniṣ ṭa indra sadane akāri tam ā nṛbhiḥ puruhūta pra yāhi /
RV_7,024.01c aso yathā no 'vitā vṛdhe ca dado vasūni mamadaś ca somaiḥ //
RV_7,024.02a gṛbhītaṃ te mana indra dvibarhāḥ sutaḥ somaḥ pariṣiktā madhūni /
RV_7,024.02c visṛṣṭadhenā bharate suvṛktir iyam indraṃ johuvatī manīṣā //
RV_7,024.03a ā no diva ā pṛthivyā ṛjīṣinn idam barhiḥ somapeyāya yāhi /
RV_7,024.03c vahantu tvā harayo madryañcam āṅgūṣam acchā tavasam madāya //
RV_7,024.04a ā no viśvābhir ūtibhiḥ sajoṣā brahma juṣāṇo haryaśva yāhi /
RV_7,024.04c varīvṛjat sthavirebhiḥ suśiprāsme dadhad vṛṣaṇaṃ śuṣmam indra //
RV_7,024.05a eṣa stomo maha ugrāya vāhe dhurīvātyo na vājayann adhāyi /
RV_7,024.05c indra tvāyam arka īṭṭe vasūnāṃ divīva dyām adhi naḥ śromataṃ dhāḥ //
RV_7,024.06a evā na indra vāryasya pūrdhi pra te mahīṃ sumatiṃ vevidāma /
RV_7,024.06c iṣam pinva maghavadbhyaḥ suvīrāṃ yūyam pāta svastibhiḥ sadā naḥ //
RV_7,025.01a ā te maha indroty ugra samanyavo yat samaranta senāḥ /
RV_7,025.01c patāti didyun naryasya bāhvor mā te mano viṣvadryag vi cārīt //
RV_7,025.02a ni durga indra śnathihy amitrāṃ abhi ye no martāso amanti /
RV_7,025.02c āre taṃ śaṃsaṃ kṛṇuhi ninitsor ā no bhara sambharaṇaṃ vasūnām //
RV_7,025.03a śataṃ te śiprinn ūtayaḥ sudāse sahasraṃ śaṃsā uta rātir astu /
RV_7,025.03c jahi vadhar vanuṣo martyasyāsme dyumnam adhi ratnaṃ ca dhehi //
RV_7,025.04a tvāvato hīndra kratve asmi tvāvato 'vituḥ śūra rātau /
RV_7,025.04c viśved ahāni taviṣīva ugraṃ okaḥ kṛṇuṣva harivo na mardhīḥ //
RV_7,025.05a kutsā ete haryaśvāya śūṣam indre saho devajūtam iyānāḥ /
RV_7,025.05c satrā kṛdhi suhanā śūra vṛtrā vayaṃ tarutrāḥ sanuyāma vājam //
RV_7,025.06a evā na indra vāryasya pūrdhi pra te mahīṃ sumatiṃ vevidāma /
RV_7,025.06c iṣam pinva maghavadbhyaḥ suvīrāṃ yūyam pāta svastibhiḥ sadā naḥ //
RV_7,026.01a na soma indram asuto mamāda nābrahmāṇo maghavānaṃ sutāsaḥ /
RV_7,026.01c tasmā ukthaṃ janaye yaj jujoṣan nṛvan navīyaḥ śṛṇavad yathā naḥ //
RV_7,026.02a uktha-ukthe soma indram mamāda nīthe-nīthe maghavānaṃ sutāsaḥ /
RV_7,026.02c yad īṃ sabādhaḥ pitaraṃ na putrāḥ samānadakṣā avase havante //
RV_7,026.03a cakāra tā kṛṇavan nūnam anyā yāni bruvanti vedhasaḥ suteṣu /
RV_7,026.03c janīr iva patir ekaḥ samāno ni māmṛje pura indraḥ su sarvāḥ //
RV_7,026.04a evā tam āhur uta śṛṇva indra eko vibhaktā taraṇir maghānām /
RV_7,026.04c mithastura ūtayo yasya pūrvīr asme bhadrāṇi saścata priyāṇi //
RV_7,026.05a evā vasiṣṭha indram ūtaye nṝn kṛṣṭīnāṃ vṛṣabhaṃ sute gṛṇāti /
RV_7,026.05c sahasriṇa upa no māhi vājān yūyam pāta svastibhiḥ sadā naḥ //
RV_7,027.01a indraṃ naro nemadhitā havante yat pāryā yunajate dhiyas tāḥ /
RV_7,027.01c śūro nṛṣātā śavasaś cakāna ā gomati vraje bhajā tvaṃ naḥ //
RV_7,027.02a ya indra śuṣmo maghavan te asti śikṣā sakhibhyaḥ puruhūta nṛbhyaḥ /
RV_7,027.02c tvaṃ hi dṛḷhā maghavan vicetā apā vṛdhi parivṛtaṃ na rādhaḥ //
RV_7,027.03a indro rājā jagataś carṣaṇīnām adhi kṣami viṣurūpaṃ yad asti /
RV_7,027.03c tato dadāti dāśuṣe vasūni codad rādha upastutaś cid arvāk //
RV_7,027.04a nū cin na indro maghavā sahūtī dāno vājaṃ ni yamate na ūtī /
RV_7,027.04c anūnā yasya dakṣiṇā pīpāya vāmaṃ nṛbhyo abhivītā sakhibhyaḥ //
RV_7,027.05a nū indra rāye varivas kṛdhī na ā te mano vavṛtyāma maghāya /
RV_7,027.05c gomad aśvāvad rathavad vyanto yūyam pāta svastibhiḥ sadā naḥ //
RV_7,028.01a brahmā ṇa indropa yāhi vidvān arvāñcas te harayaḥ santu yuktāḥ /
RV_7,028.01c viśve cid dhi tvā vihavanta martā asmākam ic chṛṇuhi viśvaminva //
RV_7,028.02a havaṃ ta indra mahimā vy ānaḍ brahma yat pāsi śavasinn ṛṣīṇām /
RV_7,028.02c ā yad vajraṃ dadhiṣe hasta ugra ghoraḥ san kratvā janiṣṭhā aṣāḷhaḥ //
RV_7,028.03a tava praṇītīndra johuvānān saṃ yan nṝn na rodasī ninetha /
RV_7,028.03c mahe kṣatrāya śavase hi jajñe 'tūtujiṃ cit tūtujir aśiśnat //
RV_7,028.04a ebhir na indrāhabhir daśasya durmitrāso hi kṣitayaḥ pavante /
RV_7,028.04c prati yac caṣṭe anṛtam anenā ava dvitā varuṇo māyī naḥ sāt //
RV_7,028.05a vocemed indram maghavānam enam maho rāyo rādhaso yad dadan naḥ /
RV_7,028.05c yo arcato brahmakṛtim aviṣṭho yūyam pāta svastibhiḥ sadā naḥ //
RV_7,029.01a ayaṃ soma indra tubhyaṃ sunva ā tu pra yāhi harivas tadokāḥ /
RV_7,029.01c pibā tv asya suṣutasya cāror dado maghāni maghavann iyānaḥ //
RV_7,029.02a brahman vīra brahmakṛtiṃ juṣāṇo 'rvācīno haribhir yāhi tūyam /
RV_7,029.02c asminn ū ṣu savane mādayasvopa brahmāṇi śṛṇava imā naḥ //
RV_7,029.03a kā te asty araṅkṛtiḥ sūktaiḥ kadā nūnaṃ te maghavan dāśema /
RV_7,029.03c viśvā matīr ā tatane tvāyādhā ma indra śṛṇavo havemā //
RV_7,029.04a uto ghā te puruṣyā id āsan yeṣām pūrveṣām aśṛṇor ṛṣīṇām /
RV_7,029.04c adhāhaṃ tvā maghavañ johavīmi tvaṃ na indrāsi pramatiḥ piteva //
RV_7,029.05a vocemed indram maghavānam enam maho rāyo rādhaso yad dadan naḥ /
RV_7,029.05c yo arcato brahmakṛtim aviṣṭho yūyam pāta svastibhiḥ sadā naḥ //
RV_7,030.01a ā no deva śavasā yāhi śuṣmin bhavā vṛdha indra rāyo asya /
RV_7,030.01c mahe nṛmṇāya nṛpate suvajra mahi kṣatrāya pauṃsyāya śūra //
RV_7,030.02a havanta u tvā havyaṃ vivāci tanūṣu śūrāḥ sūryasya sātau /
RV_7,030.02c tvaṃ viśveṣu senyo janeṣu tvaṃ vṛtrāṇi randhayā suhantu //
RV_7,030.03a ahā yad indra sudinā vyucchān dadho yat ketum upamaṃ samatsu /
RV_7,030.03c ny agniḥ sīdad asuro na hotā huvāno atra subhagāya devān //
RV_7,030.04a vayaṃ te ta indra ye ca deva stavanta śūra dadato maghāni /
RV_7,030.04c yacchā sūribhya upamaṃ varūthaṃ svābhuvo jaraṇām aśnavanta //
RV_7,030.05a vocemed indram maghavānam enam maho rāyo rādhaso yad dadan naḥ /
RV_7,030.05c yo arcato brahmakṛtim aviṣṭho yūyam pāta svastibhiḥ sadā naḥ //
RV_7,031.01a pra va indrāya mādanaṃ haryaśvāya gāyata /
RV_7,031.01c sakhāyaḥ somapāvne //
RV_7,031.02a śaṃsed ukthaṃ sudānava uta dyukṣaṃ yathā naraḥ /
RV_7,031.02c cakṛmā satyarādhase //
RV_7,031.03a tvaṃ na indra vājayus tvaṃ gavyuḥ śatakrato /
RV_7,031.03c tvaṃ hiraṇyayur vaso //
RV_7,031.04a vayam indra tvāyavo 'bhi pra ṇonumo vṛṣan /
RV_7,031.04c viddhī tv asya no vaso //
RV_7,031.05a mā no nide ca vaktave 'ryo randhīr arāvṇe /
RV_7,031.05c tve api kratur mama //
RV_7,031.06a tvaṃ varmāsi saprathaḥ puroyodhaś ca vṛtrahan /
RV_7,031.06c tvayā prati bruve yujā //
RV_7,031.07a mahāṃ utāsi yasya te 'nu svadhāvarī sahaḥ /
RV_7,031.07c mamnāte indra rodasī //
RV_7,031.08a taṃ tvā marutvatī pari bhuvad vāṇī sayāvarī /
RV_7,031.08c nakṣamāṇā saha dyubhiḥ //
RV_7,031.09a ūrdhvāsas tvānv indavo bhuvan dasmam upa dyavi /
RV_7,031.09c saṃ te namanta kṛṣṭayaḥ //
RV_7,031.10a pra vo mahe mahivṛdhe bharadhvam pracetase pra sumatiṃ kṛṇudhvam /
RV_7,031.10c viśaḥ pūrvīḥ pra carā carṣaṇiprāḥ //
RV_7,031.11a uruvyacase mahine suvṛktim indrāya brahma janayanta viprāḥ /
RV_7,031.11c tasya vratāni na minanti dhīrāḥ //
RV_7,031.12a indraṃ vāṇīr anuttamanyum eva satrā rājānaṃ dadhire sahadhyai /
RV_7,031.12c haryaśvāya barhayā sam āpīn //
RV_7,032.01a mo ṣu tvā vāghataś canāre asman ni rīraman /
RV_7,032.01c ārāttāc cit sadhamādaṃ na ā gahīha vā sann upa śrudhi //
RV_7,032.02a ime hi te brahmakṛtaḥ sute sacā madhau na makṣa āsate /
RV_7,032.02c indre kāmaṃ jaritāro vasūyavo rathe na pādam ā dadhuḥ //
RV_7,032.03 rāyaskāmo vajrahastaṃ sudakṣiṇam putro na pitaraṃ huve //
RV_7,032.04a ima indrāya sunvire somāso dadhyāśiraḥ /
RV_7,032.04c tāṃ ā madāya vajrahasta pītaye haribhyāṃ yāhy oka ā //
RV_7,032.05a śravac chrutkarṇa īyate vasūnāṃ nū cin no mardhiṣad giraḥ /
RV_7,032.05c sadyaś cid yaḥ sahasrāṇi śatā dadan nakir ditsantam ā minat //
RV_7,032.06a sa vīro apratiṣkuta indreṇa śūśuve nṛbhiḥ /
RV_7,032.06c yas te gabhīrā savanāni vṛtrahan sunoty ā ca dhāvati //
RV_7,032.07a bhavā varūtham maghavan maghonāṃ yat samajāsi śardhataḥ /
RV_7,032.07c vi tvāhatasya vedanam bhajemahy ā dūṇāśo bharā gayam //
RV_7,032.08a sunotā somapāvne somam indrāya vajriṇe /
RV_7,032.08c pacatā paktīr avase kṛṇudhvam it pṛṇann it pṛṇate mayaḥ //
RV_7,032.09a mā sredhata somino dakṣatā mahe kṛṇudhvaṃ rāya ātuje /
RV_7,032.09c taraṇir ij jayati kṣeti puṣyati na devāsaḥ kavatnave //
RV_7,032.10a nakiḥ sudāso ratham pary āsa na rīramat /
RV_7,032.10c indro yasyāvitā yasya maruto gamat sa gomati vraje //
RV_7,032.11a gamad vājaṃ vājayann indra martyo yasya tvam avitā bhuvaḥ /
RV_7,032.11c asmākam bodhy avitā rathānām asmākaṃ śūra nṛṇām //
RV_7,032.12a ud in nv asya ricyate 'ṃśo dhanaṃ na jigyuṣaḥ /
RV_7,032.12c ya indro harivān na dabhanti taṃ ripo dakṣaṃ dadhāti somini //
RV_7,032.13a mantram akharvaṃ sudhitaṃ supeśasaṃ dadhāta yajñiyeṣv ā /
RV_7,032.13c pūrvīś cana prasitayas taranti taṃ ya indre karmaṇā bhuvat //
RV_7,032.14a kas tam indra tvāvasum ā martyo dadharṣati /
RV_7,032.14c śraddhā it te maghavan pārye divi vājī vājaṃ siṣāsati //
RV_7,032.15a maghonaḥ sma vṛtrahatyeṣu codaya ye dadati priyā vasu /
RV_7,032.15c tava praṇītī haryaśva sūribhir viśvā tarema duritā //
RV_7,032.16a taved indrāvamaṃ vasu tvam puṣyasi madhyamam /
RV_7,032.16c satrā viśvasya paramasya rājasi nakiṣ ṭvā goṣu vṛṇvate //
RV_7,032.17a tvaṃ viśvasya dhanadā asi śruto ya īm bhavanty ājayaḥ /
RV_7,032.17c tavāyaṃ viśvaḥ puruhūta pārthivo 'vasyur nāma bhikṣate //
RV_7,032.18a yad indra yāvatas tvam etāvad aham īśīya /
RV_7,032.18c stotāram id didhiṣeya radāvaso na pāpatvāya rāsīya //
RV_7,032.19a śikṣeyam in mahayate dive-dive rāya ā kuhacidvide /
RV_7,032.19c nahi tvad anyan maghavan na āpyaṃ vasyo asti pitā cana //
RV_7,032.20a taraṇir it siṣāsati vājam purandhyā yujā /
RV_7,032.20c ā va indram puruhūtaṃ name girā nemiṃ taṣṭeva sudrvam //
RV_7,032.21a na duṣṭutī martyo vindate vasu na sredhantaṃ rayir naśat /
RV_7,032.21c suśaktir in maghavan tubhyam māvate deṣṇaṃ yat pārye divi //
RV_7,032.22a abhi tvā śūra nonumo 'dugdhā iva dhenavaḥ /
RV_7,032.22c īśānam asya jagataḥ svardṛśam īśānam indra tasthuṣaḥ //
RV_7,032.23a na tvāvāṃ anyo divyo na pārthivo na jāto na janiṣyate /
RV_7,032.23c aśvāyanto maghavann indra vājino gavyantas tvā havāmahe //
RV_7,032.24a abhī ṣatas tad ā bharendra jyāyaḥ kanīyasaḥ /
RV_7,032.24c purūvasur hi maghavan sanād asi bhare-bhare ca havyaḥ //
RV_7,032.25a parā ṇudasva maghavann amitrān suvedā no vasū kṛdhi /
RV_7,032.25c asmākam bodhy avitā mahādhane bhavā vṛdhaḥ sakhīnām //
RV_7,032.26a indra kratuṃ na ā bhara pitā putrebhyo yathā /
RV_7,032.26c śikṣā ṇo asmin puruhūta yāmani jīvā jyotir aśīmahi //
RV_7,032.27a mā no ajñātā vṛjanā durādhyo māśivāso ava kramuḥ /
RV_7,032.27c tvayā vayam pravataḥ śaśvatīr apo 'ti śūra tarāmasi //
RV_7,033.01a śvityañco mā dakṣiṇataskapardā dhiyañjinvāso abhi hi pramanduḥ /
RV_7,033.01c uttiṣṭhan voce pari barhiṣo nṝn na me dūrād avitave vasiṣṭhāḥ //
RV_7,033.02a dūrād indram anayann ā sutena tiro vaiśantam ati pāntam ugram /
RV_7,033.02c pāśadyumnasya vāyatasya somāt sutād indro 'vṛṇītā vasiṣṭhān //
RV_7,033.03a even nu kaṃ sindhum ebhis tatāreven nu kam bhedam ebhir jaghāna /
RV_7,033.03c even nu kaṃ dāśarājñe sudāsam prāvad indro brahmaṇā vo vasiṣṭhāḥ //
RV_7,033.04a juṣṭī naro brahmaṇā vaḥ pitṝṇām akṣam avyayaṃ na kilā riṣātha /
RV_7,033.04c yac chakvarīṣu bṛhatā raveṇendre śuṣmam adadhātā vasiṣṭhāḥ //
RV_7,033.05a ud dyām ivet tṛṣṇajo nāthitāso 'dīdhayur dāśarājñe vṛtāsaḥ /
RV_7,033.05c vasiṣṭhasya stuvata indro aśrod uruṃ tṛtsubhyo akṛṇod u lokam //
RV_7,033.06a daṇḍā ived goajanāsa āsan paricchinnā bharatā arbhakāsaḥ /
RV_7,033.06c abhavac ca puraetā vasiṣṭha ād it tṛtsūnāṃ viśo aprathanta //
RV_7,033.07a trayaḥ kṛṇvanti bhuvaneṣu retas tisraḥ prajā āryā jyotiragrāḥ /
RV_7,033.07c trayo gharmāsa uṣasaṃ sacante sarvāṃ it tāṃ anu vidur vasiṣṭhāḥ //
RV_7,033.08a sūryasyeva vakṣatho jyotir eṣāṃ samudrasyeva mahimā gabhīraḥ /
RV_7,033.08c vātasyeva prajavo nānyena stomo vasiṣṭhā anvetave vaḥ //
RV_7,033.09a ta in niṇyaṃ hṛdayasya praketaiḥ sahasravalśam abhi saṃ caranti /
RV_7,033.09c yamena tatam paridhiṃ vayanto 'psarasa upa sedur vasiṣṭhāḥ //
RV_7,033.10a vidyuto jyotiḥ pari saṃjihānam mitrāvaruṇā yad apaśyatāṃ tvā /
RV_7,033.10c tat te janmotaikaṃ vasiṣṭhāgastyo yat tvā viśa ājabhāra //
RV_7,033.11a utāsi maitrāvaruṇo vasiṣṭhorvaśyā brahman manaso 'dhi jātaḥ /
RV_7,033.11c drapsaṃ skannam brahmaṇā daivyena viśve devāḥ puṣkare tvādadanta //
RV_7,033.12a sa praketa ubhayasya pravidvān sahasradāna uta vā sadānaḥ /
RV_7,033.12c yamena tatam paridhiṃ vayiṣyann apsarasaḥ pari jajñe vasiṣṭhaḥ //
RV_7,033.13a satre ha jātāv iṣitā namobhiḥ kumbhe retaḥ siṣicatuḥ samānam /
RV_7,033.13c tato ha māna ud iyāya madhyāt tato jātam ṛṣim āhur vasiṣṭham //
RV_7,033.14a ukthabhṛtaṃ sāmabhṛtam bibharti grāvāṇam bibhrat pra vadāty agre /
RV_7,033.14c upainam ādhvaṃ sumanasyamānā ā vo gacchāti pratṛdo vasiṣṭhaḥ //
RV_7,034.01 pra śukraitu devī manīṣā asmat sutaṣṭo ratho na vājī //
RV_7,034.02 viduḥ pṛthivyā divo janitraṃ śṛṇvanty āpo adha kṣarantīḥ //
RV_7,034.03 āpaś cid asmai pinvanta pṛthvīr vṛtreṣu śūrā maṃsanta ugrāḥ //
RV_7,034.04 ā dhūrṣv asmai dadhātāśvān indro na vajrī hiraṇyabāhuḥ //
RV_7,034.05 abhi pra sthātāheva yajñaṃ yāteva patman tmanā hinota //
RV_7,034.06 tmanā samatsu hinota yajñaṃ dadhāta ketuṃ janāya vīram //
RV_7,034.07 ud asya śuṣmād bhānur nārta bibharti bhāram pṛthivī na bhūma //
RV_7,034.08 hvayāmi devāṃ ayātur agne sādhann ṛtena dhiyaṃ dadhāmi //
RV_7,034.09 abhi vo devīṃ dhiyaṃ dadhidhvam pra vo devatrā vācaṃ kṛṇudhvam //
RV_7,034.10 ā caṣṭa āsām pātho nadīnāṃ varuṇa ugraḥ sahasracakṣāḥ //
RV_7,034.11 rājā rāṣṭrānām peśo nadīnām anuttam asmai kṣatraṃ viśvāyu //
RV_7,034.12 aviṣṭo asmān viśvāsu vikṣv adyuṃ kṛṇota śaṃsaṃ ninitsoḥ //
RV_7,034.13 vy etu didyud dviṣām aśevā yuyota viṣvag rapas tanūnām //
RV_7,034.14 avīn no agnir havyān namobhiḥ preṣṭho asmā adhāyi stomaḥ //
RV_7,034.15 sajūr devebhir apāṃ napātaṃ sakhāyaṃ kṛdhvaṃ śivo no astu //
RV_7,034.16 abjām ukthair ahiṃ gṛṇīṣe budhne nadīnāṃ rajassu ṣīdan //
RV_7,034.17 mā no 'hir budhnyo riṣe dhān mā yajño asya sridhad ṛtāyoḥ //
RV_7,034.18 uta na eṣu nṛṣu śravo dhuḥ pra rāye yantu śardhanto aryaḥ //
RV_7,034.19 tapanti śatruṃ svar ṇa bhūmā mahāsenāso amebhir eṣām //
RV_7,034.20 ā yan naḥ patnīr gamanty acchā tvaṣṭā supāṇir dadhātu vīrān //
RV_7,034.21 prati na stomaṃ tvaṣṭā juṣeta syād asme aramatir vasūyuḥ //
RV_7,034.22a tā no rāsan rātiṣāco vasūny ā rodasī varuṇānī śṛṇotu /
RV_7,034.22c varūtrībhiḥ suśaraṇo no astu tvaṣṭā sudatro vi dadhātu rāyaḥ //
RV_7,034.23a tan no rāyaḥ parvatās tan na āpas tad rātiṣāca oṣadhīr uta dyauḥ /
RV_7,034.23c vanaspatibhiḥ pṛthivī sajoṣā ubhe rodasī pari pāsato naḥ //
RV_7,034.24a anu tad urvī rodasī jihātām anu dyukṣo varuṇa indrasakhā /
RV_7,034.24c anu viśve maruto ye sahāso rāyaḥ syāma dharuṇaṃ dhiyadhyai //
RV_7,034.25a tan na indro varuṇo mitro agnir āpa oṣadhīr vanino juṣanta /
RV_7,034.25c śarman syāma marutām upasthe yūyam pāta svastibhiḥ sadā naḥ //
RV_7,035.01a śaṃ na indrāgnī bhavatām avobhiḥ śaṃ na indrāvaruṇā rātahavyā /
RV_7,035.01c śam indrāsomā suvitāya śaṃ yoḥ śaṃ na indrāpūṣaṇā vājasātau //
RV_7,035.02a śaṃ no bhagaḥ śam u naḥ śaṃso astu śaṃ naḥ purandhiḥ śam u santu rāyaḥ /
RV_7,035.02c śaṃ naḥ satyasya suyamasya śaṃsaḥ śaṃ no aryamā purujāto astu //
RV_7,035.03a śaṃ no dhātā śam u dhartā no astu śaṃ na urūcī bhavatu svadhābhiḥ /
RV_7,035.03c śaṃ rodasī bṛhatī śaṃ no adriḥ śaṃ no devānāṃ suhavāni santu //
RV_7,035.04a śaṃ no agnir jyotiranīko astu śaṃ no mitrāvaruṇāv aśvinā śam /
RV_7,035.04c śaṃ naḥ sukṛtāṃ sukṛtāni santu śaṃ na iṣiro abhi vātu vātaḥ //
RV_7,035.05a śaṃ no dyāvāpṛthivī pūrvahūtau śam antarikṣaṃ dṛśaye no astu /
RV_7,035.05c śaṃ na oṣadhīr vanino bhavantu śaṃ no rajasas patir astu jiṣṇuḥ //
RV_7,035.06a śaṃ na indro vasubhir devo astu śam ādityebhir varuṇaḥ suśaṃsaḥ /
RV_7,035.06c śaṃ no rudro rudrebhir jalāṣaḥ śaṃ nas tvaṣṭā gnābhir iha śṛṇotu //
RV_7,035.07a śaṃ naḥ somo bhavatu brahma śaṃ naḥ śaṃ no grāvāṇaḥ śam u santu yajñāḥ /
RV_7,035.07c śaṃ naḥ svarūṇām mitayo bhavantu śaṃ naḥ prasvaḥ śam v astu vediḥ //
RV_7,035.08a śaṃ naḥ sūrya urucakṣā ud etu śaṃ naś catasraḥ pradiśo bhavantu /
RV_7,035.08c śaṃ naḥ parvatā dhruvayo bhavantu śaṃ naḥ sindhavaḥ śam u santv āpaḥ //
RV_7,035.09a śaṃ no aditir bhavatu vratebhiḥ śaṃ no bhavantu marutaḥ svarkāḥ /
RV_7,035.09c śaṃ no viṣṇuḥ śam u pūṣā no astu śaṃ no bhavitraṃ śam v astu vāyuḥ //
RV_7,035.10a śaṃ no devaḥ savitā trāyamāṇaḥ śaṃ no bhavantūṣaso vibhātīḥ /
RV_7,035.10c śaṃ naḥ parjanyo bhavatu prajābhyaḥ śaṃ naḥ kṣetrasya patir astu śambhuḥ //
RV_7,035.11a śaṃ no devā viśvadevā bhavantu śaṃ sarasvatī saha dhībhir astu /
RV_7,035.11c śam abhiṣācaḥ śam u rātiṣācaḥ śaṃ no divyāḥ pārthivāḥ śaṃ no apyāḥ //
RV_7,035.12a śaṃ naḥ satyasya patayo bhavantu śaṃ no arvantaḥ śam u santu gāvaḥ /
RV_7,035.12c śaṃ na ṛbhavaḥ sukṛtaḥ suhastāḥ śaṃ no bhavantu pitaro haveṣu //
RV_7,035.13a śaṃ no aja ekapād devo astu śaṃ no 'hir budhnyaḥ śaṃ samudraḥ /
RV_7,035.13c śaṃ no apāṃ napāt perur astu śaṃ naḥ pṛśnir bhavatu devagopā //
RV_7,035.14a ādityā rudrā vasavo juṣantedam brahma kriyamāṇaṃ navīyaḥ /
RV_7,035.14c śṛṇvantu no divyāḥ pārthivāso gojātā uta ye yajñiyāsaḥ //
RV_7,035.15a ye devānāṃ yajñiyā yajñiyānām manor yajatrā amṛtā ṛtajñāḥ /
RV_7,035.15c te no rāsantām urugāyam adya yūyam pāta svastibhiḥ sadā naḥ //
RV_7,036.01a pra brahmaitu sadanād ṛtasya vi raśmibhiḥ sasṛje sūryo gāḥ /
RV_7,036.01c vi sānunā pṛthivī sasra urvī pṛthu pratīkam adhy edhe agniḥ //
RV_7,036.02a imāṃ vām mitrāvaruṇā suvṛktim iṣaṃ na kṛṇve asurā navīyaḥ /
RV_7,036.02c ino vām anyaḥ padavīr adabdho janaṃ ca mitro yatati bruvāṇaḥ //
RV_7,036.03a ā vātasya dhrajato ranta ityā apīpayanta dhenavo na sūdāḥ /
RV_7,036.03c maho divaḥ sadane jāyamāno 'cikradad vṛṣabhaḥ sasminn ūdhan //
RV_7,036.04a girā ya etā yunajad dharī ta indra priyā surathā śūra dhāyū /
RV_7,036.04c pra yo manyuṃ ririkṣato mināty ā sukratum aryamaṇaṃ vavṛtyām //
RV_7,036.05a yajante asya sakhyaṃ vayaś ca namasvinaḥ sva ṛtasya dhāman /
RV_7,036.05c vi pṛkṣo bābadhe nṛbhi stavāna idaṃ namo rudrāya preṣṭham //
RV_7,036.06a ā yat sākaṃ yaśaso vāvaśānāḥ sarasvatī saptathī sindhumātā /
RV_7,036.06c yāḥ suṣvayanta sudughāḥ sudhārā abhi svena payasā pīpyānāḥ //
RV_7,036.07a uta tye no maruto mandasānā dhiyaṃ tokaṃ ca vājino 'vantu /
RV_7,036.07c mā naḥ pari khyad akṣarā caranty avīvṛdhan yujyaṃ te rayiṃ naḥ //
RV_7,036.08a pra vo mahīm aramatiṃ kṛṇudhvam pra pūṣaṇaṃ vidathyaṃ na vīram /
RV_7,036.08c bhagaṃ dhiyo 'vitāraṃ no asyāḥ sātau vājaṃ rātiṣācam purandhim //
RV_7,036.09a acchāyaṃ vo marutaḥ śloka etv acchā viṣṇuṃ niṣiktapām avobhiḥ /
RV_7,036.09c uta prajāyai gṛṇate vayo dhur yūyam pāta svastibhiḥ sadā naḥ //
RV_7,037.01a ā vo vāhiṣṭho vahatu stavadhyai ratho vājā ṛbhukṣaṇo amṛktaḥ /
RV_7,037.01c abhi tripṛṣṭhaiḥ savaneṣu somair made suśiprā mahabhiḥ pṛṇadhvam //
RV_7,037.02a yūyaṃ ha ratnam maghavatsu dhattha svardṛśa ṛbhukṣaṇo amṛktam /
RV_7,037.02c saṃ yajñeṣu svadhāvantaḥ pibadhvaṃ vi no rādhāṃsi matibhir dayadhvam //
RV_7,037.03a uvocitha hi maghavan deṣṇam maho arbhasya vasuno vibhāge /
RV_7,037.03c ubhā te pūrṇā vasunā gabhastī na sūnṛtā ni yamate vasavyā //
RV_7,037.04a tvam indra svayaśā ṛbhukṣā vājo na sādhur astam eṣy ṛkvā /
RV_7,037.04c vayaṃ nu te dāśvāṃsaḥ syāma brahma kṛṇvanto harivo vasiṣṭhāḥ //
RV_7,037.05a sanitāsi pravato dāśuṣe cid yābhir viveṣo haryaśva dhībhiḥ /
RV_7,037.05c vavanmā nu te yujyābhir ūtī kadā na indra rāya ā daśasyeḥ //
RV_7,037.06a vāsayasīva vedhasas tvaṃ naḥ kadā na indra vacaso bubodhaḥ /
RV_7,037.06c astaṃ tātyā dhiyā rayiṃ suvīram pṛkṣo no arvā ny uhīta vājī //
RV_7,037.07a abhi yaṃ devī nirṛtiś cid īśe nakṣanta indraṃ śaradaḥ supṛkṣaḥ /
RV_7,037.07c upa tribandhur jaradaṣṭim ety asvaveśaṃ yaṃ kṛṇavanta martāḥ //
RV_7,037.08a ā no rādhāṃsi savita stavadhyā ā rāyo yantu parvatasya rātau /
RV_7,037.08c sadā no divyaḥ pāyuḥ siṣaktu yūyam pāta svastibhiḥ sadā naḥ //
RV_7,038.01a ud u ṣya devaḥ savitā yayāma hiraṇyayīm amatiṃ yām aśiśret /
RV_7,038.01c nūnam bhago havyo mānuṣebhir vi yo ratnā purūvasur dadhāti //
RV_7,038.02a ud u tiṣṭha savitaḥ śrudhy asya hiraṇyapāṇe prabhṛtāv ṛtasya /
RV_7,038.02c vy urvīm pṛthvīm amatiṃ sṛjāna ā nṛbhyo martabhojanaṃ suvānaḥ //
RV_7,038.03a api ṣṭutaḥ savitā devo astu yam ā cid viśve vasavo gṛṇanti /
RV_7,038.03c sa na stomān namasyaś cano dhād viśvebhiḥ pātu pāyubhir ni sūrīn //
RV_7,038.04a abhi yaṃ devy aditir gṛṇāti savaṃ devasya savitur juṣāṇā /
RV_7,038.04c abhi samrājo varuṇo gṛṇanty abhi mitrāso aryamā sajoṣāḥ //
RV_7,038.05a abhi ye mitho vanuṣaḥ sapante rātiṃ divo rātiṣācaḥ pṛthivyāḥ /
RV_7,038.05c ahir budhnya uta naḥ śṛṇotu varūtry ekadhenubhir ni pātu //
RV_7,038.06a anu tan no jāspatir maṃsīṣṭa ratnaṃ devasya savitur iyānaḥ /
RV_7,038.06c bhagam ugro 'vase johavīti bhagam anugro adha yāti ratnam //
RV_7,038.07a śaṃ no bhavantu vājino haveṣu devatātā mitadravaḥ svarkāḥ /
RV_7,038.07c jambhayanto 'hiṃ vṛkaṃ rakṣāṃsi sanemy asmad yuyavann amīvāḥ //
RV_7,038.08a vāje-vāje 'vata vājino no dhaneṣu viprā amṛtā ṛtajñāḥ /
RV_7,038.08c asya madhvaḥ pibata mādayadhvaṃ tṛptā yāta pathibhir devayānaiḥ //
RV_7,039.01a ūrdhvo agniḥ sumatiṃ vasvo aśret pratīcī jūrṇir devatātim eti /
RV_7,039.01c bhejāte adrī rathyeva panthām ṛtaṃ hotā na iṣito yajāti //
RV_7,039.02a pra vāvṛje suprayā barhir eṣām ā viśpatīva bīriṭa iyāte /
RV_7,039.02c viśām aktor uṣasaḥ pūrvahūtau vāyuḥ pūṣā svastaye niyutvān //
RV_7,039.03a jmayā atra vasavo ranta devā urāv antarikṣe marjayanta śubhrāḥ /
RV_7,039.03c arvāk patha urujrayaḥ kṛṇudhvaṃ śrotā dūtasya jagmuṣo no asya //
RV_7,039.04a te hi yajñeṣu yajñiyāsa ūmāḥ sadhasthaṃ viśve abhi santi devāḥ /
RV_7,039.04c tāṃ adhvara uśato yakṣy agne śruṣṭī bhagaṃ nāsatyā purandhim //
RV_7,039.05a āgne giro diva ā pṛthivyā mitraṃ vaha varuṇam indram agnim /
RV_7,039.05c āryamaṇam aditiṃ viṣṇum eṣāṃ sarasvatī maruto mādayantām //
RV_7,039.06a rare havyam matibhir yajñiyānāṃ nakṣat kāmam martyānām asinvan /
RV_7,039.06c dhātā rayim avidasyaṃ sadāsāṃ sakṣīmahi yujyebhir nu devaiḥ //
RV_7,039.07a nū rodasī abhiṣṭute vasiṣṭhair ṛtāvāno varuṇo mitro agniḥ /
RV_7,039.07c yacchantu candrā upamaṃ no arkaṃ yūyam pāta svastibhiḥ sadā naḥ //
RV_7,040.01a o śruṣṭir vidathyā sam etu prati stomaṃ dadhīmahi turāṇām /
RV_7,040.01c yad adya devaḥ savitā suvāti syāmāsya ratnino vibhāge //
RV_7,040.02a mitras tan no varuṇo rodasī ca dyubhaktam indro aryamā dadātu /
RV_7,040.02c dideṣṭu devy aditī rekṇo vāyuś ca yan niyuvaite bhagaś ca //
RV_7,040.03a sed ugro astu marutaḥ sa śuṣmī yam martyam pṛṣadaśvā avātha /
RV_7,040.03c utem agniḥ sarasvatī junanti na tasya rāyaḥ paryetāsti //
RV_7,040.04a ayaṃ hi netā varuṇa ṛtasya mitro rājāno aryamāpo dhuḥ /
RV_7,040.04c suhavā devy aditir anarvā te no aṃho ati parṣann ariṣṭān //
RV_7,040.05a asya devasya mīḷhuṣo vayā viṣṇor eṣasya prabhṛthe havirbhiḥ /
RV_7,040.05c vide hi rudro rudriyam mahitvaṃ yāsiṣṭaṃ vartir aśvināv irāvat //
RV_7,040.06a mātra pūṣann āghṛṇa irasyo varūtrī yad rātiṣācaś ca rāsan /
RV_7,040.06c mayobhuvo no arvanto ni pāntu vṛṣṭim parijmā vāto dadātu //
RV_7,040.07a nū rodasī abhiṣṭute vasiṣṭhair ṛtāvāno varuṇo mitro agniḥ /
RV_7,040.07c yacchantu candrā upamaṃ no arkaṃ yūyam pāta svastibhiḥ sadā naḥ //
RV_7,041.01a prātar agnim prātar indraṃ havāmahe prātar mitrāvaruṇā prātar aśvinā /
RV_7,041.01c prātar bhagam pūṣaṇam brahmaṇas patim prātaḥ somam uta rudraṃ huvema //
RV_7,041.02a prātarjitam bhagam ugraṃ huvema vayam putram aditer yo vidhartā /
RV_7,041.02c ādhraś cid yam manyamānas turaś cid rājā cid yam bhagam bhakṣīty āha //
RV_7,041.03a bhaga praṇetar bhaga satyarādho bhagemāṃ dhiyam ud avā dadan naḥ /
RV_7,041.03c bhaga pra ṇo janaya gobhir aśvair bhaga pra nṛbhir nṛvantaḥ syāma //
RV_7,041.04a utedānīm bhagavantaḥ syāmota prapitva uta madhye ahnām /
RV_7,041.04c utoditā maghavan sūryasya vayaṃ devānāṃ sumatau syāma //
RV_7,041.05a bhaga eva bhagavāṃ astu devās tena vayam bhagavantaḥ syāma /
RV_7,041.05c taṃ tvā bhaga sarva ij johavīti sa no bhaga puraetā bhaveha //
RV_7,041.06a sam adhvarāyoṣaso namanta dadhikrāveva śucaye padāya /
RV_7,041.06c arvācīnaṃ vasuvidam bhagaṃ no ratham ivāśvā vājina ā vahantu //
RV_7,041.07a aśvāvatīr gomatīr na uṣāso vīravatīḥ sadam ucchantu bhadrāḥ /
RV_7,041.07c ghṛtaṃ duhānā viśvataḥ prapītā yūyam pāta svastibhiḥ sadā naḥ //
RV_7,042.01a pra brahmāṇo aṅgiraso nakṣanta pra krandanur nabhanyasya vetu /
RV_7,042.01c pra dhenava udapruto navanta yujyātām adrī adhvarasya peśaḥ //
RV_7,042.02a sugas te agne sanavitto adhvā yukṣvā sute harito rohitaś ca /
RV_7,042.02c ye vā sadmann aruṣā vīravāho huve devānāṃ janimāni sattaḥ //
RV_7,042.03a sam u vo yajñam mahayan namobhiḥ pra hotā mandro ririca upāke /
RV_7,042.03c yajasva su purvaṇīka devān ā yajñiyām aramatiṃ vavṛtyāḥ //
RV_7,042.04a yadā vīrasya revato duroṇe syonaśīr atithir āciketat /
RV_7,042.04c suprīto agniḥ sudhito dama ā sa viśe dāti vāryam iyatyai //
RV_7,042.05a imaṃ no agne adhvaraṃ juṣasva marutsv indre yaśasaṃ kṛdhī naḥ /
RV_7,042.05c ā naktā barhiḥ sadatām uṣāsośantā mitrāvaruṇā yajeha //
RV_7,042.06a evāgniṃ sahasyaṃ vasiṣṭho rāyaskāmo viśvapsnyasya staut /
RV_7,042.06c iṣaṃ rayim paprathad vājam asme yūyam pāta svastibhiḥ sadā naḥ //
RV_7,043.01a pra vo yajñeṣu devayanto arcan dyāvā namobhiḥ pṛthivī iṣadhyai /
RV_7,043.01c yeṣām brahmāṇy asamāni viprā viṣvag viyanti vanino na śākhāḥ //
RV_7,043.02a pra yajña etu hetvo na saptir ud yacchadhvaṃ samanaso ghṛtācīḥ /
RV_7,043.02c stṛṇīta barhir adhvarāya sādhūrdhvā śocīṃṣi devayūny asthuḥ //
RV_7,043.03a ā putrāso na mātaraṃ vibhṛtrāḥ sānau devāso barhiṣaḥ sadantu /
RV_7,043.03c ā viśvācī vidathyām anaktv agne mā no devatātā mṛdhas kaḥ //
RV_7,043.04a te sīṣapanta joṣam ā yajatrā ṛtasya dhārāḥ sudughā duhānāḥ /
RV_7,043.04c jyeṣṭhaṃ vo adya maha ā vasūnām ā gantana samanaso yati ṣṭha //
RV_7,043.05a evā no agne vikṣv ā daśasya tvayā vayaṃ sahasāvann āskrāḥ /
RV_7,043.05c rāyā yujā sadhamādo ariṣṭā yūyam pāta svastibhiḥ sadā naḥ //
RV_7,044.01a dadhikrāṃ vaḥ prathamam aśvinoṣasam agniṃ samiddham bhagam ūtaye huve /
RV_7,044.01c indraṃ viṣṇum pūṣaṇam brahmaṇas patim ādityān dyāvāpṛthivī apaḥ svaḥ //
RV_7,044.02a dadhikrām u namasā bodhayanta udīrāṇā yajñam upaprayantaḥ /
RV_7,044.02c iḷāṃ devīm barhiṣi sādayanto 'śvinā viprā suhavā huvema //
RV_7,044.03a dadhikrāvāṇam bubudhāno agnim upa bruva uṣasaṃ sūryaṃ gām /
RV_7,044.03c bradhnam māṃścator varuṇasya babhruṃ te viśvāsmad duritā yāvayantu //
RV_7,044.04a dadhikrāvā prathamo vājy arvāgre rathānām bhavati prajānan /
RV_7,044.04c saṃvidāna uṣasā sūryeṇādityebhir vasubhir aṅgirobhiḥ //
RV_7,044.05a ā no dadhikrāḥ pathyām anaktv ṛtasya panthām anvetavā u /
RV_7,044.05c śṛṇotu no daivyaṃ śardho agniḥ śṛṇvantu viśve mahiṣā amūrāḥ //
RV_7,045.01a ā devo yātu savitā suratno 'ntarikṣaprā vahamāno aśvaiḥ /
RV_7,045.01c haste dadhāno naryā purūṇi niveśayañ ca prasuvañ ca bhūma //
RV_7,045.02a ud asya bāhū śithirā bṛhantā hiraṇyayā divo antāṃ anaṣṭām /
RV_7,045.02c nūnaṃ so asya mahimā paniṣṭa sūraś cid asmā anu dād apasyām //
RV_7,045.03a sa ghā no devaḥ savitā sahāvā sāviṣad vasupatir vasūni /
RV_7,045.03c viśrayamāṇo amatim urūcīm martabhojanam adha rāsate naḥ //
RV_7,045.04a imā giraḥ savitāraṃ sujihvam pūrṇagabhastim īḷate supāṇim /
RV_7,045.04c citraṃ vayo bṛhad asme dadhātu yūyam pāta svastibhiḥ sadā naḥ //
RV_7,046.01a imā rudrāya sthiradhanvane giraḥ kṣipreṣave devāya svadhāvne /
RV_7,046.01c aṣāḷhāya sahamānāya vedhase tigmāyudhāya bharatā śṛṇotu naḥ //
RV_7,046.02a sa hi kṣayeṇa kṣamyasya janmanaḥ sāmrājyena divyasya cetati /
RV_7,046.02c avann avantīr upa no duraś carānamīvo rudra jāsu no bhava //
RV_7,046.03a yā te didyud avasṛṣṭā divas pari kṣmayā carati pari sā vṛṇaktu naḥ /
RV_7,046.03c sahasraṃ te svapivāta bheṣajā mā nas tokeṣu tanayeṣu rīriṣaḥ //
RV_7,046.04a mā no vadhī rudra mā parā dā mā te bhūma prasitau hīḷitasya /
RV_7,046.04c ā no bhaja barhiṣi jīvaśaṃse yūyam pāta svastibhiḥ sadā naḥ //
RV_7,047.01a āpo yaṃ vaḥ prathamaṃ devayanta indrapānam ūrmim akṛṇvateḷaḥ /
RV_7,047.01c taṃ vo vayaṃ śucim aripram adya ghṛtapruṣam madhumantaṃ vanema //
RV_7,047.02a tam ūrmim āpo madhumattamaṃ vo 'pāṃ napād avatv āśuhemā /
RV_7,047.02c yasminn indro vasubhir mādayāte tam aśyāma devayanto vo adya //
RV_7,047.03a śatapavitrāḥ svadhayā madantīr devīr devānām api yanti pāthaḥ /
RV_7,047.03c tā indrasya na minanti vratāni sindhubhyo havyaṃ ghṛtavaj juhota //
RV_7,047.04a yāḥ sūryo raśmibhir ātatāna yābhya indro aradad gātum ūrmim /
RV_7,047.04c te sindhavo varivo dhātanā no yūyam pāta svastibhiḥ sadā naḥ //
RV_7,048.01a ṛbhukṣaṇo vājā mādayadhvam asme naro maghavānaḥ sutasya /
RV_7,048.01c ā vo 'rvācaḥ kratavo na yātāṃ vibhvo rathaṃ naryaṃ vartayantu //
RV_7,048.02a ṛbhur ṛbhubhir abhi vaḥ syāma vibhvo vibhubhiḥ śavasā śavāṃsi /
RV_7,048.02c vājo asmāṃ avatu vājasātāv indreṇa yujā taruṣema vṛtram //
RV_7,048.03a te cid dhi pūrvīr abhi santi śāsā viśvāṃ arya uparatāti vanvan /
RV_7,048.03c indro vibhvāṃ ṛbhukṣā vājo aryaḥ śatror mithatyā kṛṇavan vi nṛmṇam //
RV_7,048.04a nū devāso varivaḥ kartanā no bhūta no viśve 'vase sajoṣāḥ /
RV_7,048.04c sam asme iṣaṃ vasavo dadīran yūyam pāta svastibhiḥ sadā naḥ //
RV_7,049.01a samudrajyeṣṭhāḥ salilasya madhyāt punānā yanty aniviśamānāḥ /
RV_7,049.01c indro yā vajrī vṛṣabho rarāda tā āpo devīr iha mām avantu //
RV_7,049.02a yā āpo divyā uta vā sravanti khanitrimā uta vā yāḥ svayañjāḥ /
RV_7,049.02c samudrārthā yāḥ śucayaḥ pāvakās tā āpo devīr iha mām avantu //
RV_7,049.03a yāsāṃ rājā varuṇo yāti madhye satyānṛte avapaśyañ janānām /
RV_7,049.03c madhuścutaḥ śucayo yāḥ pāvakās tā āpo devīr iha mām avantu //
RV_7,049.04a yāsu rājā varuṇo yāsu somo viśve devā yāsūrjam madanti /
RV_7,049.04c vaiśvānaro yāsv agniḥ praviṣṭas tā āpo devīr iha mām avantu //
RV_7,050.01a ā mām mitrāvaruṇeha rakṣataṃ kulāyayad viśvayan mā na ā gan /
RV_7,050.01c ajakāvaṃ durdṛśīkaṃ tiro dadhe mā mām padyena rapasā vidat tsaruḥ //
RV_7,050.02a yad vijāman paruṣi vandanam bhuvad aṣṭhīvantau pari kulphau ca dehat /
RV_7,050.02c agniṣ ṭac chocann apa bādhatām ito mā mām padyena rapasā vidat tsaruḥ //
RV_7,050.03a yac chalmalau bhavati yan nadīṣu yad oṣadhībhyaḥ pari jāyate viṣam /
RV_7,050.03c viśve devā nir itas tat suvantu mā mām padyena rapasā vidat tsaruḥ //
RV_7,050.04a yāḥ pravato nivata udvata udanvatīr anudakāś ca yāḥ /
RV_7,050.04c tā asmabhyam payasā pinvamānāḥ śivā devīr aśipadā bhavantu sarvā nadyo aśimidā bhavantu //
RV_7,051.01a ādityānām avasā nūtanena sakṣīmahi śarmaṇā śantamena /
RV_7,051.01c anāgāstve adititve turāsa imaṃ yajñaṃ dadhatu śroṣamāṇāḥ //
RV_7,051.02a ādityāso aditir mādayantām mitro aryamā varuṇo rajiṣṭhāḥ /
RV_7,051.02c asmākaṃ santu bhuvanasya gopāḥ pibantu somam avase no adya //
RV_7,051.03a ādityā viśve marutaś ca viśve devāś ca viśva ṛbhavaś ca viśve /
RV_7,051.03c indro agnir aśvinā tuṣṭuvānā yūyam pāta svastibhiḥ sadā naḥ //
RV_7,052.01a ādityāso aditayaḥ syāma pūr devatrā vasavo martyatrā /
RV_7,052.01c sanema mitrāvaruṇā sananto bhavema dyāvāpṛthivī bhavantaḥ //
RV_7,052.02a mitras tan no varuṇo māmahanta śarma tokāya tanayāya gopāḥ /
RV_7,052.02c mā vo bhujemānyajātam eno mā tat karma vasavo yac cayadhve //
RV_7,052.03a turaṇyavo 'ṅgiraso nakṣanta ratnaṃ devasya savitur iyānāḥ /
RV_7,052.03c pitā ca tan no mahān yajatro viśve devāḥ samanaso juṣanta //
RV_7,053.01a pra dyāvā yajñaiḥ pṛthivī namobhiḥ sabādha īḷe bṛhatī yajatre /
RV_7,053.01c te cid dhi pūrve kavayo gṛṇantaḥ puro mahī dadhire devaputre //
RV_7,053.02a pra pūrvaje pitarā navyasībhir gīrbhiḥ kṛṇudhvaṃ sadane ṛtasya /
RV_7,053.02c ā no dyāvāpṛthivī daivyena janena yātam mahi vāṃ varūtham //
RV_7,053.03a uto hi vāṃ ratnadheyāni santi purūṇi dyāvāpṛthivī sudāse /
RV_7,053.03c asme dhattaṃ yad asad askṛdhoyu yūyam pāta svastibhiḥ sadā naḥ //
RV_7,054.01a vāstoṣ pate prati jānīhy asmān svāveśo anamīvo bhavā naḥ /
RV_7,054.01c yat tvemahe prati tan no juṣasva śaṃ no bhava dvipade śaṃ catuṣpade //
RV_7,054.02a vāstoṣ pate prataraṇo na edhi gayasphāno gobhir aśvebhir indo /
RV_7,054.02c ajarāsas te sakhye syāma piteva putrān prati no juṣasva //
RV_7,054.03a vāstoṣ pate śagmayā saṃsadā te sakṣīmahi raṇvayā gātumatyā /
RV_7,054.03c pāhi kṣema uta yoge varaṃ no yūyam pāta svastibhiḥ sadā naḥ //
RV_7,055.01a amīvahā vāstoṣ pate viśvā rūpāṇy āviśan /
RV_7,055.01c sakhā suśeva edhi naḥ //
RV_7,055.02a yad arjuna sārameya dataḥ piśaṅga yacchase /
RV_7,055.02c vīva bhrājanta ṛṣṭaya upa srakveṣu bapsato ni ṣu svapa //
RV_7,055.03a stenaṃ rāya sārameya taskaraṃ vā punaḥsara /
RV_7,055.03c stotṝn indrasya rāyasi kim asmān ducchunāyase ni ṣu svapa //
RV_7,055.04a tvaṃ sūkarasya dardṛhi tava dardartu sūkaraḥ /
RV_7,055.04c stotṝn indrasya rāyasi kim asmān ducchunāyase ni ṣu svapa //
RV_7,055.05a sastu mātā sastu pitā sastu śvā sastu viśpatiḥ /
RV_7,055.05c sasantu sarve jñātayaḥ sastv ayam abhito janaḥ //
RV_7,055.06a ya āste yaś ca carati yaś ca paśyati no janaḥ /
RV_7,055.06c teṣāṃ saṃ hanmo akṣāṇi yathedaṃ harmyaṃ tathā //
RV_7,055.07a sahasraśṛṅgo vṛṣabho yaḥ samudrād udācarat /
RV_7,055.07c tenā sahasyenā vayaṃ ni janān svāpayāmasi //
RV_7,055.08a proṣṭheśayā vahyeśayā nārīr yās talpaśīvarīḥ /
RV_7,055.08c striyo yāḥ puṇyagandhās tāḥ sarvāḥ svāpayāmasi //
RV_7,056.01a ka īṃ vyaktā naraḥ sanīḷā rudrasya maryā adha svaśvāḥ //
RV_7,056.02a nakir hy eṣāṃ janūṃṣi veda te aṅga vidre mitho janitram //
RV_7,056.03a abhi svapūbhir mitho vapanta vātasvanasaḥ śyenā aspṛdhran //
RV_7,056.04a etāni dhīro niṇyā ciketa pṛśnir yad ūdho mahī jabhāra //
RV_7,056.05a sā viṭ suvīrā marudbhir astu sanāt sahantī puṣyantī nṛmṇam //
RV_7,056.06a yāmaṃ yeṣṭhāḥ śubhā śobhiṣṭhāḥ śriyā sammiślā ojobhir ugrāḥ //
RV_7,056.07a ugraṃ va oja sthirā śavāṃsy adhā marudbhir gaṇas tuviṣmān //
RV_7,056.08a śubhro vaḥ śuṣmaḥ krudhmī manāṃsi dhunir munir iva śardhasya dhṛṣṇoḥ //
RV_7,056.09a sanemy asmad yuyota didyum mā vo durmatir iha praṇaṅ naḥ //
RV_7,056.10a priyā vo nāma huve turāṇām ā yat tṛpan maruto vāvaśānāḥ //
RV_7,056.11a svāyudhāsa iṣmiṇaḥ suniṣkā uta svayaṃ tanvaḥ śumbhamānāḥ //
RV_7,056.12a śucī vo havyā marutaḥ śucīnāṃ śuciṃ hinomy adhvaraṃ śucibhyaḥ /
RV_7,056.12c ṛtena satyam ṛtasāpa āyañ chucijanmānaḥ śucayaḥ pāvakāḥ //
RV_7,056.13a aṃseṣv ā marutaḥ khādayo vo vakṣassu rukmā upaśiśriyāṇāḥ /
RV_7,056.13c vi vidyuto na vṛṣṭibhī rucānā anu svadhām āyudhair yacchamānāḥ //
RV_7,056.14a pra budhnyā va īrate mahāṃsi pra nāmāni prayajyavas tiradhvam /
RV_7,056.14c sahasriyaṃ damyam bhāgam etaṃ gṛhamedhīyam maruto juṣadhvam //
RV_7,056.15a yadi stutasya maruto adhīthetthā viprasya vājino havīman /
RV_7,056.15c makṣū rāyaḥ suvīryasya dāta nū cid yam anya ādabhad arāvā //
RV_7,056.16a atyāso na ye marutaḥ svañco yakṣadṛśo na śubhayanta maryāḥ /
RV_7,056.16c te harmyeṣṭhāḥ śiśavo na śubhrā vatsāso na prakrīḷinaḥ payodhāḥ //
RV_7,056.17a daśasyanto no maruto mṛḷantu varivasyanto rodasī sumeke /
RV_7,056.17c āre gohā nṛhā vadho vo astu sumnebhir asme vasavo namadhvam //
RV_7,056.18a ā vo hotā johavīti sattaḥ satrācīṃ rātim maruto gṛṇānaḥ /
RV_7,056.18c ya īvato vṛṣaṇo asti gopāḥ so advayāvī havate va ukthaiḥ //
RV_7,056.19a ime turam maruto rāmayantīme sahaḥ sahasa ā namanti /
RV_7,056.19c ime śaṃsaṃ vanuṣyato ni pānti guru dveṣo araruṣe dadhanti //
RV_7,056.20a ime radhraṃ cin maruto junanti bhṛmiṃ cid yathā vasavo juṣanta /
RV_7,056.20c apa bādhadhvaṃ vṛṣaṇas tamāṃsi dhatta viśvaṃ tanayaṃ tokam asme //
RV_7,056.21a mā vo dātrān maruto nir arāma mā paścād daghma rathyo vibhāge /
RV_7,056.21c ā na spārhe bhajatanā vasavye yad īṃ sujātaṃ vṛṣaṇo vo asti //
RV_7,056.22a saṃ yad dhananta manyubhir janāsaḥ śūrā yahvīṣv oṣadhīṣu vikṣu /
RV_7,056.22c adha smā no maruto rudriyāsas trātāro bhūta pṛtanāsv aryaḥ //
RV_7,056.23a bhūri cakra marutaḥ pitryāṇy ukthāni yā vaḥ śasyante purā cit /
RV_7,056.23c marudbhir ugraḥ pṛtanāsu sāḷhā marudbhir it sanitā vājam arvā //
RV_7,056.24a asme vīro marutaḥ śuṣmy astu janānāṃ yo asuro vidhartā /
RV_7,056.24c apo yena sukṣitaye taremādha svam oko abhi vaḥ syāma //
RV_7,056.25a tan na indro varuṇo mitro agnir āpa oṣadhīr vanino juṣanta /
RV_7,056.25c śarman syāma marutām upasthe yūyam pāta svastibhiḥ sadā naḥ //
RV_7,057.01a madhvo vo nāma mārutaṃ yajatrāḥ pra yajñeṣu śavasā madanti /
RV_7,057.01c ye rejayanti rodasī cid urvī pinvanty utsaṃ yad ayāsur ugrāḥ //
RV_7,057.02a nicetāro hi maruto gṛṇantam praṇetāro yajamānasya manma /
RV_7,057.02c asmākam adya vidatheṣu barhir ā vītaye sadata pipriyāṇāḥ //
RV_7,057.03a naitāvad anye maruto yatheme bhrājante rukmair āyudhais tanūbhiḥ /
RV_7,057.03c ā rodasī viśvapiśaḥ piśānāḥ samānam añjy añjate śubhe kam //
RV_7,057.04a ṛdhak sā vo maruto didyud astu yad va āgaḥ puruṣatā karāma /
RV_7,057.04c mā vas tasyām api bhūmā yajatrā asme vo astu sumatiś caniṣṭhā //
RV_7,057.05a kṛte cid atra maruto raṇantānavadyāsaḥ śucayaḥ pāvakāḥ /
RV_7,057.05c pra ṇo 'vata sumatibhir yajatrāḥ pra vājebhis tirata puṣyase naḥ //
RV_7,057.06a uta stutāso maruto vyantu viśvebhir nāmabhir naro havīṃṣi /
RV_7,057.06c dadāta no amṛtasya prajāyai jigṛta rāyaḥ sūnṛtā maghāni //
RV_7,057.07a ā stutāso maruto viśva ūtī acchā sūrīn sarvatātā jigāta /
RV_7,057.07c ye nas tmanā śatino vardhayanti yūyam pāta svastibhiḥ sadā naḥ //
RV_7,058.01a pra sākamukṣe arcatā gaṇāya yo daivyasya dhāmnas tuviṣmān /
RV_7,058.01c uta kṣodanti rodasī mahitvā nakṣante nākaṃ nirṛter avaṃśāt //
RV_7,058.02a janūś cid vo marutas tveṣyeṇa bhīmāsas tuvimanyavo 'yāsaḥ /
RV_7,058.02c pra ye mahobhir ojasota santi viśvo vo yāman bhayate svardṛk //
RV_7,058.03a bṛhad vayo maghavadbhyo dadhāta jujoṣann in marutaḥ suṣṭutiṃ naḥ /
RV_7,058.03c gato nādhvā vi tirāti jantum pra ṇa spārhābhir ūtibhis tireta //
RV_7,058.04a yuṣmoto vipro marutaḥ śatasvī yuṣmoto arvā sahuriḥ sahasrī /
RV_7,058.04c yuṣmotaḥ samrāḷ uta hanti vṛtram pra tad vo astu dhūtayo deṣṇam //
RV_7,058.05a tāṃ ā rudrasya mīḷhuṣo vivāse kuvin naṃsante marutaḥ punar naḥ /
RV_7,058.05c yat sasvartā jihīḷire yad āvir ava tad ena īmahe turāṇām //
RV_7,058.06a pra sā vāci suṣṭutir maghonām idaṃ sūktam maruto juṣanta /
RV_7,058.06c ārāc cid dveṣo vṛṣaṇo yuyota yūyam pāta svastibhiḥ sadā naḥ //
RV_7,059.01a yaṃ trāyadhva idam-idaṃ devāso yaṃ ca nayatha /
RV_7,059.01c tasmā agne varuṇa mitrāryaman marutaḥ śarma yacchata //
RV_7,059.02a yuṣmākaṃ devā avasāhani priya ījānas tarati dviṣaḥ /
RV_7,059.02c pra sa kṣayaṃ tirate vi mahīr iṣo yo vo varāya dāśati //
RV_7,059.03a nahi vaś caramaṃ cana vasiṣṭhaḥ parimaṃsate /
RV_7,059.03c asmākam adya marutaḥ sute sacā viśve pibata kāminaḥ //
RV_7,059.04a nahi va ūtiḥ pṛtanāsu mardhati yasmā arādhvaṃ naraḥ /
RV_7,059.04c abhi va āvart sumatir navīyasī tūyaṃ yāta pipīṣavaḥ //
RV_7,059.05a o ṣu ghṛṣvirādhaso yātanāndhāṃsi pītaye /
RV_7,059.05c imā vo havyā maruto rare hi kam mo ṣv anyatra gantana //
RV_7,059.06a ā ca no barhiḥ sadatāvitā ca na spārhāṇi dātave vasu /
RV_7,059.06c asredhanto marutaḥ somye madhau svāheha mādayādhvai //
RV_7,059.07a sasvaś cid dhi tanvaḥ śumbhamānā ā haṃsāso nīlapṛṣṭhā apaptan /
RV_7,059.07c viśvaṃ śardho abhito mā ni ṣeda naro na raṇvāḥ savane madantaḥ //
RV_7,059.08a yo no maruto abhi durhṛṇāyus tiraś cittāni vasavo jighāṃsati /
RV_7,059.08c druhaḥ pāśān prati sa mucīṣṭa tapiṣṭhena hanmanā hantanā tam //
RV_7,059.09a sāṃtapanā idaṃ havir marutas taj jujuṣṭana /
RV_7,059.09c yuṣmākotī riśādasaḥ //
RV_7,059.10a gṛhamedhāsa ā gata maruto māpa bhūtana /
RV_7,059.10c yuṣmākotī sudānavaḥ //
RV_7,059.11a iheha vaḥ svatavasaḥ kavayaḥ sūryatvacaḥ /
RV_7,059.11c yajñam maruta ā vṛṇe //
RV_7,059.12a tryambakaṃ yajāmahe sugandhim puṣṭivardhanam /
RV_7,059.12c urvārukam iva bandhanān mṛtyor mukṣīya māmṛtāt //
RV_7,060.01a yad adya sūrya bravo 'nāgā udyan mitrāya varuṇāya satyam /
RV_7,060.01c vayaṃ devatrādite syāma tava priyāso aryaman gṛṇantaḥ //
RV_7,060.02a eṣa sya mitrāvaruṇā nṛcakṣā ubhe ud eti sūryo abhi jman /
RV_7,060.02c viśvasya sthātur jagataś ca gopā ṛju marteṣu vṛjinā ca paśyan //
RV_7,060.03a ayukta sapta haritaḥ sadhasthād yā īṃ vahanti sūryaṃ ghṛtācīḥ /
RV_7,060.03c dhāmāni mitrāvaruṇā yuvākuḥ saṃ yo yūtheva janimāni caṣṭe //
RV_7,060.04a ud vām pṛkṣāso madhumanto asthur ā sūryo aruhac chukram arṇaḥ /
RV_7,060.04c yasmā ādityā adhvano radanti mitro aryamā varuṇaḥ sajoṣāḥ //
RV_7,060.05a ime cetāro anṛtasya bhūrer mitro aryamā varuṇo hi santi /
RV_7,060.05c ima ṛtasya vāvṛdhur duroṇe śagmāsaḥ putrā aditer adabdhāḥ //
RV_7,060.06a ime mitro varuṇo dūḷabhāso 'cetasaṃ cic citayanti dakṣaiḥ /
RV_7,060.06c api kratuṃ sucetasaṃ vatantas tiraś cid aṃhaḥ supathā nayanti //
RV_7,060.07a ime divo animiṣā pṛthivyāś cikitvāṃso acetasaṃ nayanti /
RV_7,060.07c pravrāje cin nadyo gādham asti pāraṃ no asya viṣpitasya parṣan //
RV_7,060.08a yad gopāvad aditiḥ śarma bhadram mitro yacchanti varuṇaḥ sudāse /
RV_7,060.08c tasminn ā tokaṃ tanayaṃ dadhānā mā karma devaheḷanaṃ turāsaḥ //
RV_7,060.09a ava vediṃ hotrābhir yajeta ripaḥ kāś cid varuṇadhrutaḥ saḥ /
RV_7,060.09c pari dveṣobhir aryamā vṛṇaktūruṃ sudāse vṛṣaṇā u lokam //
RV_7,060.10a sasvaś cid dhi samṛtis tveṣy eṣām apīcyena sahasā sahante /
RV_7,060.10c yuṣmad bhiyā vṛṣaṇo rejamānā dakṣasya cin mahinā mṛḷatā naḥ //
RV_7,060.11a yo brahmaṇe sumatim āyajāte vājasya sātau paramasya rāyaḥ /
RV_7,060.11c sīkṣanta manyum maghavāno arya uru kṣayāya cakrire sudhātu //
RV_7,060.12a iyaṃ deva purohitir yuvabhyāṃ yajñeṣu mitrāvaruṇāv akāri /
RV_7,060.12c viśvāni durgā pipṛtaṃ tiro no yūyam pāta svastibhiḥ sadā naḥ //
RV_7,061.01a ud vāṃ cakṣur varuṇa supratīkaṃ devayor eti sūryas tatanvān /
RV_7,061.01c abhi yo viśvā bhuvanāni caṣṭe sa manyum martyeṣv ā ciketa //
RV_7,061.02a pra vāṃ sa mitrāvaruṇāv ṛtāvā vipro manmāni dīrghaśrud iyarti /
RV_7,061.02c yasya brahmāṇi sukratū avātha ā yat kratvā na śaradaḥ pṛṇaithe //
RV_7,061.03a proror mitrāvaruṇā pṛthivyāḥ pra diva ṛṣvād bṛhataḥ sudānū /
RV_7,061.03c spaśo dadhāthe oṣadhīṣu vikṣv ṛdhag yato animiṣaṃ rakṣamāṇā //
RV_7,061.04a śaṃsā mitrasya varuṇasya dhāma śuṣmo rodasī badbadhe mahitvā /
RV_7,061.04c ayan māsā ayajvanām avīrāḥ pra yajñamanmā vṛjanaṃ tirāte //
RV_7,061.05a amūrā viśvā vṛṣaṇāv imā vāṃ na yāsu citraṃ dadṛśe na yakṣam /
RV_7,061.05c druhaḥ sacante anṛtā janānāṃ na vāṃ niṇyāny acite abhūvan //
RV_7,061.06a sam u vāṃ yajñam mahayaṃ namobhir huve vām mitrāvaruṇā sabādhaḥ /
RV_7,061.06c pra vām manmāny ṛcase navāni kṛtāni brahma jujuṣann imāni //
RV_7,061.07a iyaṃ deva purohitir yuvabhyāṃ yajñeṣu mitrāvaruṇāv akāri /
RV_7,061.07c viśvāni durgā pipṛtaṃ tiro no yūyam pāta svastibhiḥ sadā naḥ //
RV_7,062.01a ut sūryo bṛhad arcīṃṣy aśret puru viśvā janima mānuṣāṇām /
RV_7,062.01c samo divā dadṛśe rocamānaḥ kratvā kṛtaḥ sukṛtaḥ kartṛbhir bhūt //
RV_7,062.02a sa sūrya prati puro na ud gā ebhi stomebhir etaśebhir evaiḥ /
RV_7,062.02c pra no mitrāya varuṇāya voco 'nāgaso aryamṇe agnaye ca //
RV_7,062.03a vi naḥ sahasraṃ śurudho radantv ṛtāvāno varuṇo mitro agniḥ /
RV_7,062.03c yacchantu candrā upamaṃ no arkam ā naḥ kāmam pūpurantu stavānāḥ //
RV_7,062.04a dyāvābhūmī adite trāsīthāṃ no ye vāṃ jajñuḥ sujanimāna ṛṣve /
RV_7,062.04c mā heḷe bhūma varuṇasya vāyor mā mitrasya priyatamasya nṛṇām //
RV_7,062.05a pra bāhavā sisṛtaṃ jīvase na ā no gavyūtim ukṣataṃ ghṛtena /
RV_7,062.05c ā no jane śravayataṃ yuvānā śrutam me mitrāvaruṇā havemā //
RV_7,062.06a nū mitro varuṇo aryamā nas tmane tokāya varivo dadhantu /
RV_7,062.06c sugā no viśvā supathāni santu yūyam pāta svastibhiḥ sadā naḥ //
RV_7,063.01a ud v eti subhago viśvacakṣāḥ sādhāraṇaḥ sūryo mānuṣāṇām /
RV_7,063.01c cakṣur mitrasya varuṇasya devaś carmeva yaḥ samavivyak tamāṃsi //
RV_7,063.02a ud v eti prasavītā janānām mahān ketur arṇavaḥ sūryasya /
RV_7,063.02c samānaṃ cakram paryāvivṛtsan yad etaśo vahati dhūrṣu yuktaḥ //
RV_7,063.03a vibhrājamāna uṣasām upasthād rebhair ud ety anumadyamānaḥ /
RV_7,063.03c eṣa me devaḥ savitā cacchanda yaḥ samānaṃ na pramināti dhāma //
RV_7,063.04a divo rukma urucakṣā ud eti dūrearthas taraṇir bhrājamānaḥ /
RV_7,063.04c nūnaṃ janāḥ sūryeṇa prasūtā ayann arthāni kṛṇavann apāṃsi //
RV_7,063.05a yatrā cakrur amṛtā gātum asmai śyeno na dīyann anv eti pāthaḥ /
RV_7,063.05c prati vāṃ sūra udite vidhema namobhir mitrāvaruṇota havyaiḥ //
RV_7,063.06a nū mitro varuṇo aryamā nas tmane tokāya varivo dadhantu /
RV_7,063.06c sugā no viśvā supathāni santu yūyam pāta svastibhiḥ sadā naḥ //
RV_7,064.01a divi kṣayantā rajasaḥ pṛthivyām pra vāṃ ghṛtasya nirṇijo dadīran /
RV_7,064.01c havyaṃ no mitro aryamā sujāto rājā sukṣatro varuṇo juṣanta //
RV_7,064.02a ā rājānā maha ṛtasya gopā sindhupatī kṣatriyā yātam arvāk /
RV_7,064.02c iḷāṃ no mitrāvaruṇota vṛṣṭim ava diva invataṃ jīradānū //
RV_7,064.03a mitras tan no varuṇo devo aryaḥ pra sādhiṣṭhebhiḥ pathibhir nayantu /
RV_7,064.03c bravad yathā na ād ariḥ sudāsa iṣā madema saha devagopāḥ //
RV_7,064.04a yo vāṃ gartam manasā takṣad etam ūrdhvāṃ dhītiṃ kṛṇavad dhārayac ca /
RV_7,064.04c ukṣethām mitrāvaruṇā ghṛtena tā rājānā sukṣitīs tarpayethām //
RV_7,064.05a eṣa stomo varuṇa mitra tubhyaṃ somaḥ śukro na vāyave 'yāmi /
RV_7,064.05c aviṣṭaṃ dhiyo jigṛtam purandhīr yūyam pāta svastibhiḥ sadā naḥ //
RV_7,065.01a prati vāṃ sūra udite sūktair mitraṃ huve varuṇam pūtadakṣam /
RV_7,065.01c yayor asuryam akṣitaṃ jyeṣṭhaṃ viśvasya yāmann ācitā jigatnu //
RV_7,065.02a tā hi devānām asurā tāv aryā tā naḥ kṣitīḥ karatam ūrjayantīḥ /
RV_7,065.02c aśyāma mitrāvaruṇā vayaṃ vāṃ dyāvā ca yatra pīpayann ahā ca //
RV_7,065.03a tā bhūripāśāv anṛtasya setū duratyetū ripave martyāya /
RV_7,065.03c ṛtasya mitrāvaruṇā pathā vām apo na nāvā duritā tarema //
RV_7,065.04a ā no mitrāvaruṇā havyajuṣṭiṃ ghṛtair gavyūtim ukṣatam iḷābhiḥ /
RV_7,065.04c prati vām atra varam ā janāya pṛṇītam udno divyasya cāroḥ //
RV_7,065.05a eṣa stomo varuṇa mitra tubhyaṃ somaḥ śukro na vāyave 'yāmi /
RV_7,065.05c aviṣṭaṃ dhiyo jigṛtam purandhīr yūyam pāta svastibhiḥ sadā naḥ //
RV_7,066.01a pra mitrayor varuṇayo stomo na etu śūṣyaḥ /
RV_7,066.01c namasvān tuvijātayoḥ //
RV_7,066.02a yā dhārayanta devāḥ sudakṣā dakṣapitarā /
RV_7,066.02c asuryāya pramahasā //
RV_7,066.03a tā na stipā tanūpā varuṇa jaritṝṇām /
RV_7,066.03c mitra sādhayataṃ dhiyaḥ //
RV_7,066.04a yad adya sūra udite 'nāgā mitro aryamā /
RV_7,066.04c suvāti savitā bhagaḥ //
RV_7,066.05a suprāvīr astu sa kṣayaḥ pra nu yāman sudānavaḥ /
RV_7,066.05c ye no aṃho 'tipiprati //
RV_7,066.06a uta svarājo aditir adabdhasya vratasya ye /
RV_7,066.06c maho rājāna īśate //
RV_7,066.07a prati vāṃ sūra udite mitraṃ gṛṇīṣe varuṇam /
RV_7,066.07c aryamaṇaṃ riśādasam //
RV_7,066.08a rāyā hiraṇyayā matir iyam avṛkāya śavase /
RV_7,066.08c iyaṃ viprā medhasātaye //
RV_7,066.09a te syāma deva varuṇa te mitra sūribhiḥ saha /
RV_7,066.09c iṣaṃ svaś ca dhīmahi //
RV_7,066.10a bahavaḥ sūracakṣaso 'gnijihvā ṛtāvṛdhaḥ /
RV_7,066.10c trīṇi ye yemur vidathāni dhītibhir viśvāni paribhūtibhiḥ //
RV_7,066.11a vi ye dadhuḥ śaradam māsam ād ahar yajñam aktuṃ cād ṛcam /
RV_7,066.11c anāpyaṃ varuṇo mitro aryamā kṣatraṃ rājāna āśata //
RV_7,066.12a tad vo adya manāmahe sūktaiḥ sūra udite /
RV_7,066.12c yad ohate varuṇo mitro aryamā yūyam ṛtasya rathyaḥ //
RV_7,066.13a ṛtāvāna ṛtajātā ṛtāvṛdho ghorāso anṛtadviṣaḥ /
RV_7,066.13c teṣāṃ vaḥ sumne succhardiṣṭame naraḥ syāma ye ca sūrayaḥ //
RV_7,066.14a ud u tyad darśataṃ vapur diva eti pratihvare /
RV_7,066.14c yad īm āśur vahati deva etaśo viśvasmai cakṣase aram //
RV_7,066.15a śīrṣṇaḥ-śīrṣṇo jagatas tasthuṣas patiṃ samayā viśvam ā rajaḥ /
RV_7,066.15c sapta svasāraḥ suvitāya sūryaṃ vahanti harito rathe //
RV_7,066.16a tac cakṣur devahitaṃ śukram uccarat /
RV_7,066.16b paśyema śaradaḥ śataṃ jīvema śaradaḥ śatam //
RV_7,066.17a kāvyebhir adābhyā yātaṃ varuṇa dyumat /
RV_7,066.17c mitraś ca somapītaye //
RV_7,066.18a divo dhāmabhir varuṇa mitraś cā yātam adruhā /
RV_7,066.18c pibataṃ somam ātujī //
RV_7,066.19a ā yātam mitrāvaruṇā juṣāṇāv āhutiṃ narā /
RV_7,066.19c pātaṃ somam ṛtāvṛdhā //
RV_7,067.01a prati vāṃ rathaṃ nṛpatī jaradhyai haviṣmatā manasā yajñiyena /
RV_7,067.01c yo vāṃ dūto na dhiṣṇyāv ajīgar acchā sūnur na pitarā vivakmi //
RV_7,067.02a aśocy agniḥ samidhāno asme upo adṛśran tamasaś cid antāḥ /
RV_7,067.02c aceti ketur uṣasaḥ purastāc chriye divo duhitur jāyamānaḥ //
RV_7,067.03a abhi vāṃ nūnam aśvinā suhotā stomaiḥ siṣakti nāsatyā vivakvān /
RV_7,067.03c pūrvībhir yātam pathyābhir arvāk svarvidā vasumatā rathena //
RV_7,067.04a avor vāṃ nūnam aśvinā yuvākur huve yad vāṃ sute mādhvī vasūyuḥ /
RV_7,067.04c ā vāṃ vahantu sthavirāso aśvāḥ pibātho asme suṣutā madhūni //
RV_7,067.05a prācīm u devāśvinā dhiyam me 'mṛdhrāṃ sātaye kṛtaṃ vasūyum /
RV_7,067.05c viśvā aviṣṭaṃ vāja ā purandhīs tā naḥ śaktaṃ śacīpatī śacībhiḥ //
RV_7,067.06a aviṣṭaṃ dhīṣv aśvinā na āsu prajāvad reto ahrayaṃ no astu /
RV_7,067.06c ā vāṃ toke tanaye tūtujānāḥ suratnāso devavītiṃ gamema //
RV_7,067.07a eṣa sya vām pūrvagatveva sakhye nidhir hito mādhvī rāto asme /
RV_7,067.07c aheḷatā manasā yātam arvāg aśnantā havyam mānuṣīṣu vikṣu //
RV_7,067.08a ekasmin yoge bhuraṇā samāne pari vāṃ sapta sravato ratho gāt /
RV_7,067.08c na vāyanti subhvo devayuktā ye vāṃ dhūrṣu taraṇayo vahanti //
RV_7,067.09a asaścatā maghavadbhyo hi bhūtaṃ ye rāyā maghadeyaṃ junanti /
RV_7,067.09c pra ye bandhuṃ sūnṛtābhis tirante gavyā pṛñcanto aśvyā maghāni //
RV_7,067.10a nū me havam ā śṛṇutaṃ yuvānā yāsiṣṭaṃ vartir aśvināv irāvat /
RV_7,067.10c dhattaṃ ratnāni jarataṃ ca sūrīn yūyam pāta svastibhiḥ sadā naḥ //
RV_7,068.01a ā śubhrā yātam aśvinā svaśvā giro dasrā jujuṣāṇā yuvākoḥ /
RV_7,068.01c havyāni ca pratibhṛtā vītaṃ naḥ //
RV_7,068.02a pra vām andhāṃsi madyāny asthur araṃ gantaṃ haviṣo vītaye me /
RV_7,068.02c tiro aryo havanāni śrutaṃ naḥ //
RV_7,068.03a pra vāṃ ratho manojavā iyarti tiro rajāṃsy aśvinā śatotiḥ /
RV_7,068.03c asmabhyaṃ sūryāvasū iyānaḥ //
RV_7,068.04a ayaṃ ha yad vāṃ devayā u adrir ūrdhvo vivakti somasud yuvabhyām /
RV_7,068.04c ā valgū vipro vavṛtīta havyaiḥ //
RV_7,068.05a citraṃ ha yad vām bhojanaṃ nv asti ny atraye mahiṣvantaṃ yuyotam /
RV_7,068.05c yo vām omānaṃ dadhate priyaḥ san //
RV_7,068.06a uta tyad vāṃ jurate aśvinā bhūc cyavānāya pratītyaṃ havirde /
RV_7,068.06c adhi yad varpa itaūti dhatthaḥ //
RV_7,068.07a uta tyam bhujyum aśvinā sakhāyo madhye jahur durevāsaḥ samudre /
RV_7,068.07c nir īm parṣad arāvā yo yuvākuḥ //
RV_7,068.08a vṛkāya cij jasamānāya śaktam uta śrutaṃ śayave hūyamānā /
RV_7,068.08c yāv aghnyām apinvatam apo na staryaṃ cic chakty aśvinā śacībhiḥ //
RV_7,068.09a eṣa sya kārur jarate sūktair agre budhāna uṣasāṃ sumanmā /
RV_7,068.09c iṣā taṃ vardhad aghnyā payobhir yūyam pāta svastibhiḥ sadā naḥ //
RV_7,069.01a ā vāṃ ratho rodasī badbadhāno hiraṇyayo vṛṣabhir yātv aśvaiḥ /
RV_7,069.01c ghṛtavartaniḥ pavibhī rucāna iṣāṃ voḷhā nṛpatir vājinīvān //
RV_7,069.02a sa paprathāno abhi pañca bhūmā trivandhuro manasā yātu yuktaḥ /
RV_7,069.02c viśo yena gacchatho devayantīḥ kutrā cid yāmam aśvinā dadhānā //
RV_7,069.03a svaśvā yaśasā yātam arvāg dasrā nidhim madhumantam pibāthaḥ /
RV_7,069.03c vi vāṃ ratho vadhvā yādamāno 'ntān divo bādhate vartanibhyām //
RV_7,069.04a yuvoḥ śriyam pari yoṣāvṛṇīta sūro duhitā paritakmyāyām /
RV_7,069.04c yad devayantam avathaḥ śacībhiḥ pari ghraṃsam omanā vāṃ vayo gāt //
RV_7,069.05a yo ha sya vāṃ rathirā vasta usrā ratho yujānaḥ pariyāti vartiḥ /
RV_7,069.05c tena naḥ śaṃ yor uṣaso vyuṣṭau ny aśvinā vahataṃ yajñe asmin //
RV_7,069.06a narā gaureva vidyutaṃ tṛṣāṇāsmākam adya savanopa yātam /
RV_7,069.06c purutrā hi vām matibhir havante mā vām anye ni yaman devayantaḥ //
RV_7,069.07a yuvam bhujyum avaviddhaṃ samudra ud ūhathur arṇaso asridhānaiḥ /
RV_7,069.07c patatribhir aśramair avyathibhir daṃsanābhir aśvinā pārayantā //
RV_7,069.08a nū me havam ā śṛṇutaṃ yuvānā yāsiṣṭaṃ vartir aśvināv irāvat /
RV_7,069.08c dhattaṃ ratnāni jarataṃ ca sūrīn yūyam pāta svastibhiḥ sadā naḥ //
RV_7,070.01a ā viśvavārāśvinā gataṃ naḥ pra tat sthānam avāci vām pṛthivyām /
RV_7,070.01c aśvo na vājī śunapṛṣṭho asthād ā yat sedathur dhruvase na yonim //
RV_7,070.02a siṣakti sā vāṃ sumatiś caniṣṭhātāpi gharmo manuṣo duroṇe /
RV_7,070.02c yo vāṃ samudrān saritaḥ piparty etagvā cin na suyujā yujānaḥ //
RV_7,070.03a yāni sthānāny aśvinā dadhāthe divo yahvīṣv oṣadhīṣu vikṣu /
RV_7,070.03c ni parvatasya mūrdhani sadanteṣaṃ janāya dāśuṣe vahantā //
RV_7,070.04a caniṣṭaṃ devā oṣadhīṣv apsu yad yogyā aśnavaithe ṛṣīṇām /
RV_7,070.04c purūṇi ratnā dadhatau ny asme anu pūrvāṇi cakhyathur yugāni //
RV_7,070.05a śuśruvāṃsā cid aśvinā purūṇy abhi brahmāṇi cakṣāthe ṛṣīṇām /
RV_7,070.05c prati pra yātaṃ varam ā janāyāsme vām astu sumatiś caniṣṭhā //
RV_7,070.06a yo vāṃ yajño nāsatyā haviṣmān kṛtabrahmā samaryo bhavāti /
RV_7,070.06c upa pra yātaṃ varam ā vasiṣṭham imā brahmāṇy ṛcyante yuvabhyām //
RV_7,070.07a iyam manīṣā iyam aśvinā gīr imāṃ suvṛktiṃ vṛṣaṇā juṣethām /
RV_7,070.07c imā brahmāṇi yuvayūny agman yūyam pāta svastibhiḥ sadā naḥ //
RV_7,071.01a apa svasur uṣaso nag jihīte riṇakti kṛṣṇīr aruṣāya panthām /
RV_7,071.01c aśvāmaghā gomaghā vāṃ huvema divā naktaṃ śarum asmad yuyotam //
RV_7,071.02a upāyātaṃ dāśuṣe martyāya rathena vāmam aśvinā vahantā /
RV_7,071.02c yuyutam asmad anirām amīvāṃ divā naktam mādhvī trāsīthāṃ naḥ //
RV_7,071.03a ā vāṃ ratham avamasyāṃ vyuṣṭau sumnāyavo vṛṣaṇo vartayantu /
RV_7,071.03c syūmagabhastim ṛtayugbhir aśvair āśvinā vasumantaṃ vahethām //
RV_7,071.04a yo vāṃ ratho nṛpatī asti voḷhā trivandhuro vasumāṃ usrayāmā /
RV_7,071.04c ā na enā nāsatyopa yātam abhi yad vāṃ viśvapsnyo jigāti //
RV_7,071.05a yuvaṃ cyavānaṃ jaraso 'mumuktaṃ ni pedava ūhathur āśum aśvam /
RV_7,071.05c nir aṃhasas tamasa spartam atriṃ ni jāhuṣaṃ śithire dhātam antaḥ //
RV_7,071.06a iyam manīṣā iyam aśvinā gīr imāṃ suvṛktiṃ vṛṣaṇā juṣethām /
RV_7,071.06c imā brahmāṇi yuvayūny agman yūyam pāta svastibhiḥ sadā naḥ //
RV_7,072.01a ā gomatā nāsatyā rathenāśvāvatā puruścandreṇa yātam /
RV_7,072.01c abhi vāṃ viśvā niyutaḥ sacante spārhayā śriyā tanvā śubhānā //
RV_7,072.02a ā no devebhir upa yātam arvāk sajoṣasā nāsatyā rathena /
RV_7,072.02c yuvor hi naḥ sakhyā pitryāṇi samāno bandhur uta tasya vittam //
RV_7,072.03a ud u stomāso aśvinor abudhrañ jāmi brahmāṇy uṣasaś ca devīḥ /
RV_7,072.03c āvivāsan rodasī dhiṣṇyeme acchā vipro nāsatyā vivakti //
RV_7,072.04a vi ced ucchanty aśvinā uṣāsaḥ pra vām brahmāṇi kāravo bharante /
RV_7,072.04c ūrdhvam bhānuṃ savitā devo aśred bṛhad agnayaḥ samidhā jarante //
RV_7,072.05a ā paścātān nāsatyā purastād āśvinā yātam adharād udaktāt /
RV_7,072.05c ā viśvataḥ pāñcajanyena rāyā yūyam pāta svastibhiḥ sadā naḥ //
RV_7,073.01a atāriṣma tamasas pāram asya prati stomaṃ devayanto dadhānāḥ /
RV_7,073.01c purudaṃsā purutamā purājāmartyā havate aśvinā gīḥ //
RV_7,073.02a ny u priyo manuṣaḥ sādi hotā nāsatyā yo yajate vandate ca /
RV_7,073.02c aśnītam madhvo aśvinā upāka ā vāṃ voce vidatheṣu prayasvān //
RV_7,073.03a ahema yajñam pathām urāṇā imāṃ suvṛktiṃ vṛṣaṇā juṣethām /
RV_7,073.03c śruṣṭīveva preṣito vām abodhi prati stomair jaramāṇo vasiṣṭhaḥ //
RV_7,073.04a upa tyā vahnī gamato viśaṃ no rakṣohaṇā sambhṛtā vīḷupāṇī /
RV_7,073.04c sam andhāṃsy agmata matsarāṇi mā no mardhiṣṭam ā gataṃ śivena //
RV_7,073.05a ā paścātān nāsatyā purastād āśvinā yātam adharād udaktāt /
RV_7,073.05c ā viśvataḥ pāñcajanyena rāyā yūyam pāta svastibhiḥ sadā naḥ //
RV_7,074.01a imā u vāṃ diviṣṭaya usrā havante aśvinā /
RV_7,074.01c ayaṃ vām ahve 'vase śacīvasū viśaṃ-viśaṃ hi gacchathaḥ //
RV_7,074.02a yuvaṃ citraṃ dadathur bhojanaṃ narā codethāṃ sūnṛtāvate /
RV_7,074.02c arvāg rathaṃ samanasā ni yacchatam pibataṃ somyam madhu //
RV_7,074.03a ā yātam upa bhūṣatam madhvaḥ pibatam aśvinā /
RV_7,074.03c dugdham payo vṛṣaṇā jenyāvasū mā no mardhiṣṭam ā gatam //
RV_7,074.04a aśvāso ye vām upa dāśuṣo gṛhaṃ yuvāṃ dīyanti bibhrataḥ /
RV_7,074.04c makṣūyubhir narā hayebhir aśvinā devā yātam asmayū //
RV_7,074.05a adhā ha yanto aśvinā pṛkṣaḥ sacanta sūrayaḥ /
RV_7,074.05c tā yaṃsato maghavadbhyo dhruvaṃ yaśaś chardir asmabhyaṃ nāsatyā //
RV_7,074.06a pra ye yayur avṛkāso rathā iva nṛpātāro janānām /
RV_7,074.06c uta svena śavasā śūśuvur nara uta kṣiyanti sukṣitim //
RV_7,075.01a vy uṣā āvo divijā ṛtenāviṣkṛṇvānā mahimānam āgāt /
RV_7,075.01c apa druhas tama āvar ajuṣṭam aṅgirastamā pathyā ajīgaḥ //
RV_7,075.02a mahe no adya suvitāya bodhy uṣo mahe saubhagāya pra yandhi /
RV_7,075.02c citraṃ rayiṃ yaśasaṃ dhehy asme devi marteṣu mānuṣi śravasyum //
RV_7,075.03a ete tye bhānavo darśatāyāś citrā uṣaso amṛtāsa āguḥ /
RV_7,075.03c janayanto daivyāni vratāny āpṛṇanto antarikṣā vy asthuḥ //
RV_7,075.04a eṣā syā yujānā parākāt pañca kṣitīḥ pari sadyo jigāti /
RV_7,075.04c abhipaśyantī vayunā janānāṃ divo duhitā bhuvanasya patnī //
RV_7,075.05a vājinīvatī sūryasya yoṣā citrāmaghā rāya īśe vasūnām /
RV_7,075.05c ṛṣiṣṭutā jarayantī maghony uṣā ucchati vahnibhir gṛṇānā //
RV_7,075.06a prati dyutānām aruṣāso aśvāś citrā adṛśrann uṣasaṃ vahantaḥ /
RV_7,075.06c yāti śubhrā viśvapiśā rathena dadhāti ratnaṃ vidhate janāya //
RV_7,075.07a satyā satyebhir mahatī mahadbhir devī devebhir yajatā yajatraiḥ /
RV_7,075.07c rujad dṛḷhāni dadad usriyāṇām prati gāva uṣasaṃ vāvaśanta //
RV_7,075.08a nū no gomad vīravad dhehi ratnam uṣo aśvāvat purubhojo asme /
RV_7,075.08c mā no barhiḥ puruṣatā nide kar yūyam pāta svastibhiḥ sadā naḥ //
RV_7,076.01a ud u jyotir amṛtaṃ viśvajanyaṃ viśvānaraḥ savitā devo aśret /
RV_7,076.01c kratvā devānām ajaniṣṭa cakṣur āvir akar bhuvanaṃ viśvam uṣāḥ //
RV_7,076.02a pra me panthā devayānā adṛśrann amardhanto vasubhir iṣkṛtāsaḥ /
RV_7,076.02c abhūd u ketur uṣasaḥ purastāt pratīcy āgād adhi harmyebhyaḥ //
RV_7,076.03a tānīd ahāni bahulāny āsan yā prācīnam uditā sūryasya /
RV_7,076.03c yataḥ pari jāra ivācaranty uṣo dadṛkṣe na punar yatīva //
RV_7,076.04a ta id devānāṃ sadhamāda āsann ṛtāvānaḥ kavayaḥ pūrvyāsaḥ /
RV_7,076.04c gūḷhaṃ jyotiḥ pitaro anv avindan satyamantrā ajanayann uṣāsam //
RV_7,076.05a samāna ūrve adhi saṃgatāsaḥ saṃ jānate na yatante mithas te /
RV_7,076.05c te devānāṃ na minanti vratāny amardhanto vasubhir yādamānāḥ //
RV_7,076.06a prati tvā stomair īḷate vasiṣṭhā uṣarbudhaḥ subhage tuṣṭuvāṃsaḥ /
RV_7,076.06c gavāṃ netrī vājapatnī na ucchoṣaḥ sujāte prathamā jarasva //
RV_7,076.07a eṣā netrī rādhasaḥ sūnṛtānām uṣā ucchantī ribhyate vasiṣṭhaiḥ /
RV_7,076.07c dīrghaśrutaṃ rayim asme dadhānā yūyam pāta svastibhiḥ sadā naḥ //
RV_7,077.01a upo ruruce yuvatir na yoṣā viśvaṃ jīvam prasuvantī carāyai /
RV_7,077.01c abhūd agniḥ samidhe mānuṣāṇām akar jyotir bādhamānā tamāṃsi //
RV_7,077.02a viśvam pratīcī saprathā ud asthād ruśad vāso bibhratī śukram aśvait /
RV_7,077.02c hiraṇyavarṇā sudṛśīkasaṃdṛg gavām mātā netry ahnām aroci //
RV_7,077.03a devānāṃ cakṣuḥ subhagā vahantī śvetaṃ nayantī sudṛśīkam aśvam /
RV_7,077.03c uṣā adarśi raśmibhir vyaktā citrāmaghā viśvam anu prabhūtā //
RV_7,077.04a antivāmā dūre amitram ucchorvīṃ gavyūtim abhayaṃ kṛdhī naḥ /
RV_7,077.04c yāvaya dveṣa ā bharā vasūni codaya rādho gṛṇate maghoni //
RV_7,077.05a asme śreṣṭhebhir bhānubhir vi bhāhy uṣo devi pratirantī na āyuḥ /
RV_7,077.05c iṣaṃ ca no dadhatī viśvavāre gomad aśvāvad rathavac ca rādhaḥ //
RV_7,077.06a yāṃ tvā divo duhitar vardhayanty uṣaḥ sujāte matibhir vasiṣṭhāḥ /
RV_7,077.06c sāsmāsu dhā rayim ṛṣvam bṛhantaṃ yūyam pāta svastibhiḥ sadā naḥ //
RV_7,078.01a prati ketavaḥ prathamā adṛśrann ūrdhvā asyā añjayo vi śrayante /
RV_7,078.01c uṣo arvācā bṛhatā rathena jyotiṣmatā vāmam asmabhyaṃ vakṣi //
RV_7,078.02a prati ṣīm agnir jarate samiddhaḥ prati viprāso matibhir gṛṇantaḥ /
RV_7,078.02c uṣā yāti jyotiṣā bādhamānā viśvā tamāṃsi duritāpa devī //
RV_7,078.03a etā u tyāḥ praty adṛśran purastāj jyotir yacchantīr uṣaso vibhātīḥ /
RV_7,078.03c ajījanan sūryaṃ yajñam agnim apācīnaṃ tamo agād ajuṣṭam //
RV_7,078.04a aceti divo duhitā maghonī viśve paśyanty uṣasaṃ vibhātīm /
RV_7,078.04c āsthād rathaṃ svadhayā yujyamānam ā yam aśvāsaḥ suyujo vahanti //
RV_7,078.05a prati tvādya sumanaso budhantāsmākāso maghavāno vayaṃ ca /
RV_7,078.05c tilvilāyadhvam uṣaso vibhātīr yūyam pāta svastibhiḥ sadā naḥ //
RV_7,079.01a vy uṣā āvaḥ pathyā janānām pañca kṣitīr mānuṣīr bodhayantī /
RV_7,079.01c susaṃdṛgbhir ukṣabhir bhānum aśred vi sūryo rodasī cakṣasāvaḥ //
RV_7,079.02a vy añjate divo anteṣv aktūn viśo na yuktā uṣaso yatante /
RV_7,079.02c saṃ te gāvas tama ā vartayanti jyotir yacchanti saviteva bāhū //
RV_7,079.03a abhūd uṣā indratamā maghony ajījanat suvitāya śravāṃsi /
RV_7,079.03c vi divo devī duhitā dadhāty aṅgirastamā sukṛte vasūni //
RV_7,079.04a tāvad uṣo rādho asmabhyaṃ rāsva yāvat stotṛbhyo arado gṛṇānā /
RV_7,079.04c yāṃ tvā jajñur vṛṣabhasyā raveṇa vi dṛḷhasya duro adrer aurṇoḥ //
RV_7,079.05a devaṃ-devaṃ rādhase codayanty asmadryak sūnṛtā īrayantī /
RV_7,079.05c vyucchantī naḥ sanaye dhiyo dhā yūyam pāta svastibhiḥ sadā naḥ //
RV_7,080.01a prati stomebhir uṣasaṃ vasiṣṭhā gīrbhir viprāsaḥ prathamā abudhran /
RV_7,080.01c vivartayantīṃ rajasī samante āviṣkṛṇvatīm bhuvanāni viśvā //
RV_7,080.02a eṣā syā navyam āyur dadhānā gūḍhvī tamo jyotiṣoṣā abodhi /
RV_7,080.02c agra eti yuvatir ahrayāṇā prācikitat sūryaṃ yajñam agnim //
RV_7,080.03a aśvāvatīr gomatīr na uṣāso vīravatīḥ sadam ucchantu bhadrāḥ /
RV_7,080.03c ghṛtaṃ duhānā viśvataḥ prapītā yūyam pāta svastibhiḥ sadā naḥ //
RV_7,081.01a praty u adarśy āyaty ucchantī duhitā divaḥ /
RV_7,081.01c apo mahi vyayati cakṣase tamo jyotiṣ kṛṇoti sūnarī //
RV_7,081.02a ud usriyāḥ sṛjate sūryaḥ sacāṃ udyan nakṣatram arcivat /
RV_7,081.02c taved uṣo vyuṣi sūryasya ca sam bhaktena gamemahi //
RV_7,081.03a prati tvā duhitar diva uṣo jīrā abhutsmahi /
RV_7,081.03c yā vahasi puru spārhaṃ vananvati ratnaṃ na dāśuṣe mayaḥ //
RV_7,081.04a ucchantī yā kṛṇoṣi maṃhanā mahi prakhyai devi svar dṛśe /
RV_7,081.04c tasyās te ratnabhāja īmahe vayaṃ syāma mātur na sūnavaḥ //
RV_7,081.05a tac citraṃ rādha ā bharoṣo yad dīrghaśruttamam /
RV_7,081.05c yat te divo duhitar martabhojanaṃ tad rāsva bhunajāmahai //
RV_7,081.06a śravaḥ sūribhyo amṛtaṃ vasutvanaṃ vājāṃ asmabhyaṃ gomataḥ /
RV_7,081.06c codayitrī maghonaḥ sūnṛtāvaty uṣā ucchad apa sridhaḥ //
RV_7,082.01a indrāvaruṇā yuvam adhvarāya no viśe janāya mahi śarma yacchatam /
RV_7,082.01c dīrghaprayajyum ati yo vanuṣyati vayaṃ jayema pṛtanāsu dūḍhyaḥ //
RV_7,082.02a samrāḷ anyaḥ svarāḷ anya ucyate vām mahāntāv indrāvaruṇā mahāvasū /
RV_7,082.02c viśve devāsaḥ parame vyomani saṃ vām ojo vṛṣaṇā sam balaṃ dadhuḥ //
RV_7,082.03a anv apāṃ khāny atṛntam ojasā sūryam airayataṃ divi prabhum /
RV_7,082.03c indrāvaruṇā made asya māyino 'pinvatam apitaḥ pinvataṃ dhiyaḥ //
RV_7,082.04a yuvām id yutsu pṛtanāsu vahnayo yuvāṃ kṣemasya prasave mitajñavaḥ /
RV_7,082.04c īśānā vasva ubhayasya kārava indrāvaruṇā suhavā havāmahe //
RV_7,082.05a indrāvaruṇā yad imāni cakrathur viśvā jātāni bhuvanasya majmanā /
RV_7,082.05c kṣemeṇa mitro varuṇaṃ duvasyati marudbhir ugraḥ śubham anya īyate //
RV_7,082.06a mahe śulkāya varuṇasya nu tviṣa ojo mimāte dhruvam asya yat svam /
RV_7,082.06c ajāmim anyaḥ śnathayantam ātirad dabhrebhir anyaḥ pra vṛṇoti bhūyasaḥ //
RV_7,082.07a na tam aṃho na duritāni martyam indrāvaruṇā na tapaḥ kutaś cana /
RV_7,082.07c yasya devā gacchatho vītho adhvaraṃ na tam martasya naśate parihvṛtiḥ //
RV_7,082.08a arvāṅ narā daivyenāvasā gataṃ śṛṇutaṃ havaṃ yadi me jujoṣathaḥ /
RV_7,082.08c yuvor hi sakhyam uta vā yad āpyam mārḍīkam indrāvaruṇā ni yacchatam //
RV_7,082.09a asmākam indrāvaruṇā bhare-bhare puroyodhā bhavataṃ kṛṣṭyojasā /
RV_7,082.09c yad vāṃ havanta ubhaye adha spṛdhi naras tokasya tanayasya sātiṣu //
RV_7,082.10a asme indro varuṇo mitro aryamā dyumnaṃ yacchantu mahi śarma saprathaḥ /
RV_7,082.10c avadhraṃ jyotir aditer ṛtāvṛdho devasya ślokaṃ savitur manāmahe //
RV_7,083.01a yuvāṃ narā paśyamānāsa āpyam prācā gavyantaḥ pṛthuparśavo yayuḥ /
RV_7,083.01c dāsā ca vṛtrā hatam āryāṇi ca sudāsam indrāvaruṇāvasāvatam //
RV_7,083.02a yatrā naraḥ samayante kṛtadhvajo yasminn ājā bhavati kiṃ cana priyam /
RV_7,083.02c yatrā bhayante bhuvanā svardṛśas tatrā na indrāvaruṇādhi vocatam //
RV_7,083.03a sam bhūmyā antā dhvasirā adṛkṣatendrāvaruṇā divi ghoṣa āruhat /
RV_7,083.03c asthur janānām upa mām arātayo 'rvāg avasā havanaśrutā gatam //
RV_7,083.04a indrāvaruṇā vadhanābhir aprati bhedaṃ vanvantā pra sudāsam āvatam /
RV_7,083.04c brahmāṇy eṣāṃ śṛṇutaṃ havīmani satyā tṛtsūnām abhavat purohitiḥ //
RV_7,083.05a indrāvaruṇāv abhy ā tapanti māghāny aryo vanuṣām arātayaḥ /
RV_7,083.05c yuvaṃ hi vasva ubhayasya rājatho 'dha smā no 'vatam pārye divi //
RV_7,083.06a yuvāṃ havanta ubhayāsa ājiṣv indraṃ ca vasvo varuṇaṃ ca sātaye /
RV_7,083.06c yatra rājabhir daśabhir nibādhitam pra sudāsam āvataṃ tṛtsubhiḥ saha //
RV_7,083.07a daśa rājānaḥ samitā ayajyavaḥ sudāsam indrāvaruṇā na yuyudhuḥ /
RV_7,083.07c satyā nṛṇām admasadām upastutir devā eṣām abhavan devahūtiṣu //
RV_7,083.08a dāśarājñe pariyattāya viśvataḥ sudāsa indrāvaruṇāv aśikṣatam /
RV_7,083.08c śvityañco yatra namasā kapardino dhiyā dhīvanto asapanta tṛtsavaḥ //
RV_7,083.09a vṛtrāṇy anyaḥ samitheṣu jighnate vratāny anyo abhi rakṣate sadā /
RV_7,083.09c havāmahe vāṃ vṛṣaṇā suvṛktibhir asme indrāvaruṇā śarma yacchatam //
RV_7,083.10a asme indro varuṇo mitro aryamā dyumnaṃ yacchantu mahi śarma saprathaḥ /
RV_7,083.10c avadhraṃ jyotir aditer ṛtāvṛdho devasya ślokaṃ savitur manāmahe //
RV_7,084.01a ā vāṃ rājānāv adhvare vavṛtyāṃ havyebhir indrāvaruṇā namobhiḥ /
RV_7,084.01c pra vāṃ ghṛtācī bāhvor dadhānā pari tmanā viṣurūpā jigāti //
RV_7,084.02a yuvo rāṣṭram bṛhad invati dyaur yau setṛbhir arajjubhiḥ sinīthaḥ /
RV_7,084.02c pari no heḷo varuṇasya vṛjyā uruṃ na indraḥ kṛṇavad u lokam //
RV_7,084.03a kṛtaṃ no yajñaṃ vidatheṣu cāruṃ kṛtam brahmāṇi sūriṣu praśastā /
RV_7,084.03c upo rayir devajūto na etu pra ṇa spārhābhir ūtibhis tiretam //
RV_7,084.04a asme indrāvaruṇā viśvavāraṃ rayiṃ dhattaṃ vasumantam purukṣum /
RV_7,084.04c pra ya ādityo anṛtā mināty amitā śūro dayate vasūni //
RV_7,084.05a iyam indraṃ varuṇam aṣṭa me gīḥ prāvat toke tanaye tūtujānā /
RV_7,084.05c suratnāso devavītiṃ gamema yūyam pāta svastibhiḥ sadā naḥ //
RV_7,085.01a punīṣe vām arakṣasam manīṣāṃ somam indrāya varuṇāya juhvat /
RV_7,085.01c ghṛtapratīkām uṣasaṃ na devīṃ tā no yāmann uruṣyatām abhīke //
RV_7,085.02a spardhante vā u devahūye atra yeṣu dhvajeṣu didyavaḥ patanti /
RV_7,085.02c yuvaṃ tāṃ indrāvaruṇāv amitrān hatam parācaḥ śarvā viṣūcaḥ //
RV_7,085.03a āpaś cid dhi svayaśasaḥ sadassu devīr indraṃ varuṇaṃ devatā dhuḥ /
RV_7,085.03c kṛṣṭīr anyo dhārayati praviktā vṛtrāṇy anyo apratīni hanti //
RV_7,085.04a sa sukratur ṛtacid astu hotā ya āditya śavasā vāṃ namasvān /
RV_7,085.04c āvavartad avase vāṃ haviṣmān asad it sa suvitāya prayasvān //
RV_7,085.05a iyam indraṃ varuṇam aṣṭa me gīḥ prāvat toke tanaye tūtujānā /
RV_7,085.05c suratnāso devavītiṃ gamema yūyam pāta svastibhiḥ sadā naḥ //
RV_7,086.01a dhīrā tv asya mahinā janūṃṣi vi yas tastambha rodasī cid urvī /
RV_7,086.01c pra nākam ṛṣvaṃ nunude bṛhantaṃ dvitā nakṣatram paprathac ca bhūma //
RV_7,086.02a uta svayā tanvā saṃ vade tat kadā nv antar varuṇe bhuvāni /
RV_7,086.02c kim me havyam ahṛṇāno juṣeta kadā mṛḷīkaṃ sumanā abhi khyam //
RV_7,086.03a pṛcche tad eno varuṇa didṛkṣūpo emi cikituṣo vipṛccham /
RV_7,086.03c samānam in me kavayaś cid āhur ayaṃ ha tubhyaṃ varuṇo hṛṇīte //
RV_7,086.04a kim āga āsa varuṇa jyeṣṭhaṃ yat stotāraṃ jighāṃsasi sakhāyam /
RV_7,086.04c pra tan me voco dūḷabha svadhāvo 'va tvānenā namasā tura iyām //
RV_7,086.05a ava drugdhāni pitryā sṛjā no 'va yā vayaṃ cakṛmā tanūbhiḥ /
RV_7,086.05c ava rājan paśutṛpaṃ na tāyuṃ sṛjā vatsaṃ na dāmno vasiṣṭham //
RV_7,086.06a na sa svo dakṣo varuṇa dhrutiḥ sā surā manyur vibhīdako acittiḥ /
RV_7,086.06c asti jyāyān kanīyasa upāre svapnaś caned anṛtasya prayotā //
RV_7,086.07a araṃ dāso na mīḷhuṣe karāṇy ahaṃ devāya bhūrṇaye 'nāgāḥ /
RV_7,086.07c acetayad acito devo aryo gṛtsaṃ rāye kavitaro junāti //
RV_7,086.08a ayaṃ su tubhyaṃ varuṇa svadhāvo hṛdi stoma upaśritaś cid astu /
RV_7,086.08c śaṃ naḥ kṣeme śam u yoge no astu yūyam pāta svastibhiḥ sadā naḥ //
RV_7,087.01a radat patho varuṇaḥ sūryāya prārṇāṃsi samudriyā nadīnām /
RV_7,087.01c sargo na sṛṣṭo arvatīr ṛtāyañ cakāra mahīr avanīr ahabhyaḥ //
RV_7,087.02a ātmā te vāto raja ā navīnot paśur na bhūrṇir yavase sasavān /
RV_7,087.02c antar mahī bṛhatī rodasīme viśvā te dhāma varuṇa priyāṇi //
RV_7,087.03a pari spaśo varuṇasya smadiṣṭā ubhe paśyanti rodasī sumeke /
RV_7,087.03c ṛtāvānaḥ kavayo yajñadhīrāḥ pracetaso ya iṣayanta manma //
RV_7,087.04a uvāca me varuṇo medhirāya triḥ sapta nāmāghnyā bibharti /
RV_7,087.04c vidvān padasya guhyā na vocad yugāya vipra uparāya śikṣan //
RV_7,087.05a tisro dyāvo nihitā antar asmin tisro bhūmīr uparāḥ ṣaḍvidhānāḥ /
RV_7,087.05c gṛtso rājā varuṇaś cakra etaṃ divi preṅkhaṃ hiraṇyayaṃ śubhe kam //
RV_7,087.06a ava sindhuṃ varuṇo dyaur iva sthād drapso na śveto mṛgas tuviṣmān /
RV_7,087.06c gambhīraśaṃso rajaso vimānaḥ supārakṣatraḥ sato asya rājā //
RV_7,087.07a yo mṛḷayāti cakruṣe cid āgo vayaṃ syāma varuṇe anāgāḥ /
RV_7,087.07c anu vratāny aditer ṛdhanto yūyam pāta svastibhiḥ sadā naḥ //
RV_7,088.01a pra śundhyuvaṃ varuṇāya preṣṭhām matiṃ vasiṣṭha mīḷhuṣe bharasva /
RV_7,088.01c ya īm arvāñcaṃ karate yajatraṃ sahasrāmaghaṃ vṛṣaṇam bṛhantam //
RV_7,088.02a adhā nv asya saṃdṛśaṃ jaganvān agner anīkaṃ varuṇasya maṃsi /
RV_7,088.02c svar yad aśmann adhipā u andho 'bhi mā vapur dṛśaye ninīyāt //
RV_7,088.03a ā yad ruhāva varuṇaś ca nāvam pra yat samudram īrayāva madhyam /
RV_7,088.03c adhi yad apāṃ snubhiś carāva pra preṅkha īṅkhayāvahai śubhe kam //
RV_7,088.04a vasiṣṭhaṃ ha varuṇo nāvy ādhād ṛṣiṃ cakāra svapā mahobhiḥ /
RV_7,088.04c stotāraṃ vipraḥ sudinatve ahnāṃ yān nu dyāvas tatanan yād uṣāsaḥ //
RV_7,088.05a kva tyāni nau sakhyā babhūvuḥ sacāvahe yad avṛkam purā cit /
RV_7,088.05c bṛhantam mānaṃ varuṇa svadhāvaḥ sahasradvāraṃ jagamā gṛhaṃ te //
RV_7,088.06a ya āpir nityo varuṇa priyaḥ san tvām āgāṃsi kṛṇavat sakhā te /
RV_7,088.06c mā ta enasvanto yakṣin bhujema yandhi ṣmā vipra stuvate varūtham //
RV_7,088.07a dhruvāsu tvāsu kṣitiṣu kṣiyanto vy asmat pāśaṃ varuṇo mumocat /
RV_7,088.07c avo vanvānā aditer upasthād yūyam pāta svastibhiḥ sadā naḥ //
RV_7,089.01a mo ṣu varuṇa mṛnmayaṃ gṛhaṃ rājann ahaṃ gamam /
RV_7,089.01c mṛḷā sukṣatra mṛḷaya //
RV_7,089.02a yad emi prasphurann iva dṛtir na dhmāto adrivaḥ /
RV_7,089.02c mṛḷā sukṣatra mṛḷaya //
RV_7,089.03a kratvaḥ samaha dīnatā pratīpaṃ jagamā śuce /
RV_7,089.03c mṛḷā sukṣatra mṛḷaya //
RV_7,089.04a apām madhye tasthivāṃsaṃ tṛṣṇāvidaj jaritāram /
RV_7,089.04c mṛḷā sukṣatra mṛḷaya //
RV_7,089.05a yat kiṃ cedaṃ varuṇa daivye jane 'bhidroham manuṣyāś carāmasi /
RV_7,089.05c acittī yat tava dharmā yuyopima mā nas tasmād enaso deva rīriṣaḥ //
RV_7,090.01a pra vīrayā śucayo dadrire vām adhvaryubhir madhumantaḥ sutāsaḥ /
RV_7,090.01c vaha vāyo niyuto yāhy acchā pibā sutasyāndhaso madāya //
RV_7,090.02a īśānāya prahutiṃ yas ta ānaṭ chuciṃ somaṃ śucipās tubhyaṃ vāyo /
RV_7,090.02c kṛṇoṣi tam martyeṣu praśastaṃ jāto-jāto jāyate vājy asya //
RV_7,090.03a rāye nu yaṃ jajñatū rodasīme rāye devī dhiṣaṇā dhāti devam /
RV_7,090.03c adha vāyuṃ niyutaḥ saścata svā uta śvetaṃ vasudhitiṃ nireke //
RV_7,090.04a ucchann uṣasaḥ sudinā ariprā uru jyotir vividur dīdhyānāḥ /
RV_7,090.04c gavyaṃ cid ūrvam uśijo vi vavrus teṣām anu pradivaḥ sasrur āpaḥ //
RV_7,090.05a te satyena manasā dīdhyānāḥ svena yuktāsaḥ kratunā vahanti /
RV_7,090.05c indravāyū vīravāhaṃ rathaṃ vām īśānayor abhi pṛkṣaḥ sacante //
RV_7,090.06a īśānāso ye dadhate svar ṇo gobhir aśvebhir vasubhir hiraṇyaiḥ /
RV_7,090.06c indravāyū sūrayo viśvam āyur arvadbhir vīraiḥ pṛtanāsu sahyuḥ //
RV_7,090.07a arvanto na śravaso bhikṣamāṇā indravāyū suṣṭutibhir vasiṣṭhāḥ /
RV_7,090.07c vājayantaḥ sv avase huvema yūyam pāta svastibhiḥ sadā naḥ //
RV_7,091.01a kuvid aṅga namasā ye vṛdhāsaḥ purā devā anavadyāsa āsan /
RV_7,091.01c te vāyave manave bādhitāyāvāsayann uṣasaṃ sūryeṇa //
RV_7,091.02a uśantā dūtā na dabhāya gopā māsaś ca pāthaḥ śaradaś ca pūrvīḥ /
RV_7,091.02c indravāyū suṣṭutir vām iyānā mārḍīkam īṭṭe suvitaṃ ca navyam //
RV_7,091.03a pīvoannāṃ rayivṛdhaḥ sumedhāḥ śvetaḥ siṣakti niyutām abhiśrīḥ /
RV_7,091.03c te vāyave samanaso vi tasthur viśven naraḥ svapatyāni cakruḥ //
RV_7,091.04a yāvat taras tanvo yāvad ojo yāvan naraś cakṣasā dīdhyānāḥ /
RV_7,091.04c śuciṃ somaṃ śucipā pātam asme indravāyū sadatam barhir edam //
RV_7,091.05a niyuvānā niyuta spārhavīrā indravāyū sarathaṃ yātam arvāk /
RV_7,091.05c idaṃ hi vām prabhṛtam madhvo agram adha prīṇānā vi mumuktam asme //
RV_7,091.06a yā vāṃ śataṃ niyuto yāḥ sahasram indravāyū viśvavārāḥ sacante /
RV_7,091.06c ābhir yātaṃ suvidatrābhir arvāk pātaṃ narā pratibhṛtasya madhvaḥ //
RV_7,091.07a arvanto na śravaso bhikṣamāṇā indravāyū suṣṭutibhir vasiṣṭhāḥ /
RV_7,091.07c vājayantaḥ sv avase huvema yūyam pāta svastibhiḥ sadā naḥ //
RV_7,092.01a ā vāyo bhūṣa śucipā upa naḥ sahasraṃ te niyuto viśvavāra /
RV_7,092.01c upo te andho madyam ayāmi yasya deva dadhiṣe pūrvapeyam //
RV_7,092.02a pra sotā jīro adhvareṣv asthāt somam indrāya vāyave pibadhyai /
RV_7,092.02c pra yad vām madhvo agriyam bharanty adhvaryavo devayantaḥ śacībhiḥ //
RV_7,092.03a pra yābhir yāsi dāśvāṃsam acchā niyudbhir vāyav iṣṭaye duroṇe /
RV_7,092.03c ni no rayiṃ subhojasaṃ yuvasva ni vīraṃ gavyam aśvyaṃ ca rādhaḥ //
RV_7,092.04a ye vāyava indramādanāsa ādevāso nitośanāso aryaḥ /
RV_7,092.04c ghnanto vṛtrāṇi sūribhiḥ ṣyāma sāsahvāṃso yudhā nṛbhir amitrān //
RV_7,092.05a ā no niyudbhiḥ śatinībhir adhvaraṃ sahasriṇībhir upa yāhi yajñam /
RV_7,092.05c vāyo asmin savane mādayasva yūyam pāta svastibhiḥ sadā naḥ //
RV_7,093.01a śuciṃ nu stomaṃ navajātam adyendrāgnī vṛtrahaṇā juṣethām /
RV_7,093.01c ubhā hi vāṃ suhavā johavīmi tā vājaṃ sadya uśate dheṣṭhā //
RV_7,093.02a tā sānasī śavasānā hi bhūtaṃ sākaṃvṛdhā śavasā śūśuvāṃsā /
RV_7,093.02c kṣayantau rāyo yavasasya bhūreḥ pṛṅktaṃ vājasya sthavirasya ghṛṣveḥ //
RV_7,093.03a upo ha yad vidathaṃ vājino gur dhībhir viprāḥ pramatim icchamānāḥ /
RV_7,093.03c arvanto na kāṣṭhāṃ nakṣamāṇā indrāgnī johuvato naras te //
RV_7,093.04a gīrbhir vipraḥ pramatim icchamāna īṭṭe rayiṃ yaśasam pūrvabhājam /
RV_7,093.04c indrāgnī vṛtrahaṇā suvajrā pra no navyebhis tirataṃ deṣṇaiḥ //
RV_7,093.05a saṃ yan mahī mithatī spardhamāne tanūrucā śūrasātā yataite /
RV_7,093.05c adevayuṃ vidathe devayubhiḥ satrā hataṃ somasutā janena //
RV_7,093.06a imām u ṣu somasutim upa na endrāgnī saumanasāya yātam /
RV_7,093.06c nū cid dhi parimamnāthe asmān ā vāṃ śaśvadbhir vavṛtīya vājaiḥ //
RV_7,093.07a so agna enā namasā samiddho 'cchā mitraṃ varuṇam indraṃ voceḥ /
RV_7,093.07c yat sīm āgaś cakṛmā tat su mṛḷa tad aryamāditiḥ śiśrathantu //
RV_7,093.08a etā agna āśuṣāṇāsa iṣṭīr yuvoḥ sacābhy aśyāma vājān /
RV_7,093.08c mendro no viṣṇur marutaḥ pari khyan yūyam pāta svastibhiḥ sadā naḥ //
RV_7,094.01a iyaṃ vām asya manmana indrāgnī pūrvyastutiḥ /
RV_7,094.01c abhrād vṛṣṭir ivājani //
RV_7,094.02a śṛṇutaṃ jaritur havam indrāgnī vanataṃ giraḥ /
RV_7,094.02c īśānā pipyataṃ dhiyaḥ //
RV_7,094.03a mā pāpatvāya no narendrāgnī mābhiśastaye /
RV_7,094.03c mā no rīradhataṃ nide //
RV_7,094.04a indre agnā namo bṛhat suvṛktim erayāmahe /
RV_7,094.04c dhiyā dhenā avasyavaḥ //
RV_7,094.05a tā hi śaśvanta īḷata itthā viprāsa ūtaye /
RV_7,094.05c sabādho vājasātaye //
RV_7,094.06a tā vāṃ gīrbhir vipanyavaḥ prayasvanto havāmahe /
RV_7,094.06c medhasātā saniṣyavaḥ //
RV_7,094.07a indrāgnī avasā gatam asmabhyaṃ carṣaṇīsahā /
RV_7,094.07c mā no duḥśaṃsa īśata //
RV_7,094.08a mā kasya no araruṣo dhūrtiḥ praṇaṅ martyasya /
RV_7,094.08c indrāgnī śarma yacchatam //
RV_7,094.09a gomad dhiraṇyavad vasu yad vām aśvāvad īmahe /
RV_7,094.09c indrāgnī tad vanemahi //
RV_7,094.10a yat soma ā sute nara indrāgnī ajohavuḥ /
RV_7,094.10c saptīvantā saparyavaḥ //
RV_7,094.11a ukthebhir vṛtrahantamā yā mandānā cid ā girā /
RV_7,094.11c āṅgūṣair āvivāsataḥ //
RV_7,094.12a tāv id duḥśaṃsam martyaṃ durvidvāṃsaṃ rakṣasvinam /
RV_7,094.12c ābhogaṃ hanmanā hatam udadhiṃ hanmanā hatam //
RV_7,095.01a pra kṣodasā dhāyasā sasra eṣā sarasvatī dharuṇam āyasī pūḥ /
RV_7,095.01c prabābadhānā rathyeva yāti viśvā apo mahinā sindhur anyāḥ //
RV_7,095.02a ekācetat sarasvatī nadīnāṃ śucir yatī giribhya ā samudrāt /
RV_7,095.02c rāyaś cetantī bhuvanasya bhūrer ghṛtam payo duduhe nāhuṣāya //
RV_7,095.03a sa vāvṛdhe naryo yoṣaṇāsu vṛṣā śiśur vṛṣabho yajñiyāsu /
RV_7,095.03c sa vājinam maghavadbhyo dadhāti vi sātaye tanvam māmṛjīta //
RV_7,095.04a uta syā naḥ sarasvatī juṣāṇopa śravat subhagā yajṇe asmin /
RV_7,095.04c mitajñubhir namasyair iyānā rāyā yujā cid uttarā sakhibhyaḥ //
RV_7,095.05a imā juhvānā yuṣmad ā namobhiḥ prati stomaṃ sarasvati juṣasva /
RV_7,095.05c tava śarman priyatame dadhānā upa stheyāma śaraṇaṃ na vṛkṣam //
RV_7,095.06a ayam u te sarasvati vasiṣṭho dvārāv ṛtasya subhage vy āvaḥ /
RV_7,095.06c vardha śubhre stuvate rāsi vājān yūyam pāta svastibhiḥ sadā naḥ //
RV_7,096.01a bṛhad u gāyiṣe vaco 'suryā nadīnām /
RV_7,096.01c sarasvatīm in mahayā suvṛktibhi stomair vasiṣṭha rodasī //
RV_7,096.02a ubhe yat te mahinā śubhre andhasī adhikṣiyanti pūravaḥ /
RV_7,096.02c sā no bodhy avitrī marutsakhā coda rādho maghonām //
RV_7,096.03a bhadram id bhadrā kṛṇavat sarasvaty akavārī cetati vājinīvatī /
RV_7,096.03c gṛṇānā jamadagnivat stuvānā ca vasiṣṭhavat //
RV_7,096.04a janīyanto nv agravaḥ putrīyantaḥ sudānavaḥ /
RV_7,096.04c sarasvantaṃ havāmahe //
RV_7,096.05a ye te sarasva ūrmayo madhumanto ghṛtaścutaḥ /
RV_7,096.05c tebhir no 'vitā bhava //
RV_7,096.06a pīpivāṃsaṃ sarasvata stanaṃ yo viśvadarśataḥ /
RV_7,096.06c bhakṣīmahi prajām iṣam //
RV_7,097.01a yajñe divo nṛṣadane pṛthivyā naro yatra devayavo madanti /
RV_7,097.01c indrāya yatra savanāni sunve gaman madāya prathamaṃ vayaś ca //
RV_7,097.02a ā daivyā vṛṇīmahe 'vāṃsi bṛhaspatir no maha ā sakhāyaḥ /
RV_7,097.02c yathā bhavema mīḷhuṣe anāgā yo no dātā parāvataḥ piteva //
RV_7,097.03a tam u jyeṣṭhaṃ namasā havirbhiḥ suśevam brahmaṇas patiṃ gṛṇīṣe /
RV_7,097.03c indraṃ śloko mahi daivyaḥ siṣaktu yo brahmaṇo devakṛtasya rājā //
RV_7,097.04a sa ā no yoniṃ sadatu preṣṭho bṛhaspatir viśvavāro yo asti /
RV_7,097.04c kāmo rāyaḥ suvīryasya taṃ dāt parṣan no ati saścato ariṣṭān //
RV_7,097.05a tam ā no arkam amṛtāya juṣṭam ime dhāsur amṛtāsaḥ purājāḥ /
RV_7,097.05c śucikrandaṃ yajatam pastyānām bṛhaspatim anarvāṇaṃ huvema //
RV_7,097.06a taṃ śagmāso aruṣāso aśvā bṛhaspatiṃ sahavāho vahanti /
RV_7,097.06c sahaś cid yasya nīlavat sadhasthaṃ nabho na rūpam aruṣaṃ vasānāḥ //
RV_7,097.07a sa hi śuciḥ śatapatraḥ sa śundhyur hiraṇyavāśīr iṣiraḥ svarṣāḥ /
RV_7,097.07c bṛhaspatiḥ sa svāveśa ṛṣvaḥ purū sakhibhya āsutiṃ kariṣṭhaḥ //
RV_7,097.08a devī devasya rodasī janitrī bṛhaspatiṃ vāvṛdhatur mahitvā /
RV_7,097.08c dakṣāyyāya dakṣatā sakhāyaḥ karad brahmaṇe sutarā sugādhā //
RV_7,097.09a iyaṃ vām brahmaṇas pate suvṛktir brahmendrāya vajriṇe akāri /
RV_7,097.09c aviṣṭaṃ dhiyo jigṛtam purandhīr jajastam aryo vanuṣām arātīḥ //
RV_7,097.10a bṛhaspate yuvam indraś ca vasvo divyasyeśāthe uta pārthivasya /
RV_7,097.10c dhattaṃ rayiṃ stuvate kīraye cid yūyam pāta svastibhiḥ sadā naḥ //
RV_7,098.01a adhvaryavo 'ruṇaṃ dugdham aṃśuṃ juhotana vṛṣabhāya kṣitīnām /
RV_7,098.01c gaurād vedīyāṃ avapānam indro viśvāhed yāti sutasomam icchan //
RV_7,098.02a yad dadhiṣe pradivi cārv annaṃ dive-dive pītim id asya vakṣi /
RV_7,098.02c uta hṛdota manasā juṣāṇa uśann indra prasthitān pāhi somān //
RV_7,098.03a jajñānaḥ somaṃ sahase papātha pra te mātā mahimānam uvāca /
RV_7,098.03c endra paprāthorv antarikṣaṃ yudhā devebhyo varivaś cakartha //
RV_7,098.04a yad yodhayā mahato manyamānān sākṣāma tān bāhubhiḥ śāśadānān /
RV_7,098.04c yad vā nṛbhir vṛta indrābhiyudhyās taṃ tvayājiṃ sauśravasaṃ jayema //
RV_7,098.05a prendrasya vocam prathamā kṛtāni pra nūtanā maghavā yā cakāra /
RV_7,098.05c yaded adevīr asahiṣṭa māyā athābhavat kevalaḥ somo asya //
RV_7,098.06a tavedaṃ viśvam abhitaḥ paśavyaṃ yat paśyasi cakṣasā sūryasya /
RV_7,098.06c gavām asi gopatir eka indra bhakṣīmahi te prayatasya vasvaḥ //
RV_7,098.07a bṛhaspate yuvam indraś ca vasvo divyasyeśāthe uta pārthivasya /
RV_7,098.07c dhattaṃ rayiṃ stuvate kīraye cid yūyam pāta svastibhiḥ sadā naḥ //
RV_7,099.01a paro mātrayā tanvā vṛdhāna na te mahitvam anv aśnuvanti /
RV_7,099.01c ubhe te vidma rajasī pṛthivyā viṣṇo deva tvam paramasya vitse //
RV_7,099.02a na te viṣṇo jāyamāno na jāto deva mahimnaḥ param antam āpa /
RV_7,099.02c ud astabhnā nākam ṛṣvam bṛhantaṃ dādhartha prācīṃ kakubham pṛthivyāḥ //
RV_7,099.03a irāvatī dhenumatī hi bhūtaṃ sūyavasinī manuṣe daśasyā /
RV_7,099.03c vy astabhnā rodasī viṣṇav ete dādhartha pṛthivīm abhito mayūkhaiḥ //
RV_7,099.04a uruṃ yajñāya cakrathur u lokaṃ janayantā sūryam uṣāsam agnim /
RV_7,099.04c dāsasya cid vṛṣaśiprasya māyā jaghnathur narā pṛtanājyeṣu //
RV_7,099.05a indrāviṣṇū dṛṃhitāḥ śambarasya nava puro navatiṃ ca śnathiṣṭam /
RV_7,099.05c śataṃ varcinaḥ sahasraṃ ca sākaṃ hatho apraty asurasya vīrān //
RV_7,099.06a iyam manīṣā bṛhatī bṛhantorukramā tavasā vardhayantī /
RV_7,099.06c rare vāṃ stomaṃ vidatheṣu viṣṇo pinvatam iṣo vṛjaneṣv indra //
RV_7,099.07a vaṣaṭ te viṣṇav āsa ā kṛṇomi tan me juṣasva śipiviṣṭa havyam /
RV_7,099.07c vardhantu tvā suṣṭutayo giro me yūyam pāta svastibhiḥ sadā naḥ //
RV_7,100.01a nū marto dayate saniṣyan yo viṣṇava urugāyāya dāśat /
RV_7,100.01c pra yaḥ satrācā manasā yajāta etāvantaṃ naryam āvivāsāt //
RV_7,100.02a tvaṃ viṣṇo sumatiṃ viśvajanyām aprayutām evayāvo matiṃ dāḥ /
RV_7,100.02c parco yathā naḥ suvitasya bhūrer aśvāvataḥ puruścandrasya rāyaḥ //
RV_7,100.03a trir devaḥ pṛthivīm eṣa etāṃ vi cakrame śatarcasam mahitvā /
RV_7,100.03c pra viṣṇur astu tavasas tavīyān tveṣaṃ hy asya sthavirasya nāma //
RV_7,100.04a vi cakrame pṛthivīm eṣa etāṃ kṣetrāya viṣṇur manuṣe daśasyan /
RV_7,100.04c dhruvāso asya kīrayo janāsa urukṣitiṃ sujanimā cakāra //
RV_7,100.05a pra tat te adya śipiviṣṭa nāmāryaḥ śaṃsāmi vayunāni vidvān /
RV_7,100.05c taṃ tvā gṛṇāmi tavasam atavyān kṣayantam asya rajasaḥ parāke //
RV_7,100.06a kim it te viṣṇo paricakṣyam bhūt pra yad vavakṣe śipiviṣṭo asmi /
RV_7,100.06c mā varpo asmad apa gūha etad yad anyarūpaḥ samithe babhūtha //
RV_7,100.07a vaṣaṭ te viṣṇav āsa ā kṛṇomi tan me juṣasva śipiviṣṭa havyam /
RV_7,100.07c vardhantu tvā suṣṭutayo giro me yūyam pāta svastibhiḥ sadā naḥ //
RV_7,101.01a tisro vācaḥ pra vada jyotiragrā yā etad duhre madhudogham ūdhaḥ /
RV_7,101.01c sa vatsaṃ kṛṇvan garbham oṣadhīnāṃ sadyo jāto vṛṣabho roravīti //
RV_7,101.02a yo vardhana oṣadhīnāṃ yo apāṃ yo viśvasya jagato deva īśe /
RV_7,101.02c sa tridhātu śaraṇaṃ śarma yaṃsat trivartu jyotiḥ svabhiṣṭy asme //
RV_7,101.03a starīr u tvad bhavati sūta u tvad yathāvaśaṃ tanvaṃ cakra eṣaḥ /
RV_7,101.03c pituḥ payaḥ prati gṛbhṇāti mātā tena pitā vardhate tena putraḥ //
RV_7,101.04a yasmin viśvāni bhuvanāni tasthus tisro dyāvas tredhā sasrur āpaḥ /
RV_7,101.04c trayaḥ kośāsa upasecanāso madhva ścotanty abhito virapśam //
RV_7,101.05a idaṃ vacaḥ parjanyāya svarāje hṛdo astv antaraṃ taj jujoṣat /
RV_7,101.05c mayobhuvo vṛṣṭayaḥ santv asme supippalā oṣadhīr devagopāḥ //
RV_7,101.06a sa retodhā vṛṣabhaḥ śaśvatīnāṃ tasminn ātmā jagatas tasthuṣaś ca /
RV_7,101.06c tan ma ṛtam pātu śataśāradāya yūyam pāta svastibhiḥ sadā naḥ //
RV_7,102.01a parjanyāya pra gāyata divas putrāya mīḷhuṣe /
RV_7,102.01c sa no yavasam icchatu //
RV_7,102.02a yo garbham oṣadhīnāṃ gavāṃ kṛṇoty arvatām /
RV_7,102.02c parjanyaḥ puruṣīṇām //
RV_7,102.03a tasmā id āsye havir juhotā madhumattamam /
RV_7,102.03c iḷāṃ naḥ saṃyataṃ karat //
RV_7,103.01a saṃvatsaraṃ śaśayānā brāhmaṇā vratacāriṇaḥ /
RV_7,103.01c vācam parjanyajinvitām pra maṇḍūkā avādiṣuḥ //
RV_7,103.02a divyā āpo abhi yad enam āyan dṛtiṃ na śuṣkaṃ sarasī śayānam /
RV_7,103.02c gavām aha na māyur vatsinīnām maṇḍūkānāṃ vagnur atrā sam eti //
RV_7,103.03a yad īm enāṃ uśato abhy avarṣīt tṛṣyāvataḥ prāvṛṣy āgatāyām /
RV_7,103.03c akhkhalīkṛtyā pitaraṃ na putro anyo anyam upa vadantam eti //
RV_7,103.04a anyo anyam anu gṛbhṇāty enor apām prasarge yad amandiṣātām /
RV_7,103.04c maṇḍūko yad abhivṛṣṭaḥ kaniṣkan pṛśniḥ sampṛṅkte haritena vācam //
RV_7,103.05a yad eṣām anyo anyasya vācaṃ śāktasyeva vadati śikṣamāṇaḥ /
RV_7,103.05c sarvaṃ tad eṣāṃ samṛdheva parva yat suvāco vadathanādhy apsu //
RV_7,103.06a gomāyur eko ajamāyur ekaḥ pṛśnir eko harita eka eṣām /
RV_7,103.06c samānaṃ nāma bibhrato virūpāḥ purutrā vācam pipiśur vadantaḥ //
RV_7,103.07a brāhmaṇāso atirātre na some saro na pūrṇam abhito vadantaḥ /
RV_7,103.07c saṃvatsarasya tad ahaḥ pari ṣṭha yan maṇḍūkāḥ prāvṛṣīṇam babhūva //
RV_7,103.08a brāhmaṇāsaḥ somino vācam akrata brahma kṛṇvantaḥ parivatsarīṇam /
RV_7,103.08c adhvaryavo gharmiṇaḥ siṣvidānā āvir bhavanti guhyā na ke cit //
RV_7,103.09a devahitiṃ jugupur dvādaśasya ṛtuṃ naro na pra minanty ete /
RV_7,103.09c saṃvatsare prāvṛṣy āgatāyāṃ taptā gharmā aśnuvate visargam //
RV_7,103.10a gomāyur adād ajamāyur adāt pṛśnir adād dharito no vasūni /
RV_7,103.10c gavām maṇḍūkā dadataḥ śatāni sahasrasāve pra tiranta āyuḥ //
RV_7,104.01a indrāsomā tapataṃ rakṣa ubjataṃ ny arpayataṃ vṛṣaṇā tamovṛdhaḥ /
RV_7,104.01c parā śṛṇītam acito ny oṣataṃ hataṃ nudethāṃ ni śiśītam atriṇaḥ //
RV_7,104.02a indrāsomā sam aghaśaṃsam abhy aghaṃ tapur yayastu carur agnivāṃ iva /
RV_7,104.02c brahmadviṣe kravyāde ghoracakṣase dveṣo dhattam anavāyaṃ kimīdine //
RV_7,104.03a indrāsomā duṣkṛto vavre antar anārambhaṇe tamasi pra vidhyatam /
RV_7,104.03c yathā nātaḥ punar ekaś canodayat tad vām astu sahase manyumac chavaḥ //
RV_7,104.04a indrāsomā vartayataṃ divo vadhaṃ sam pṛthivyā aghaśaṃsāya tarhaṇam /
RV_7,104.04c ut takṣataṃ svaryam parvatebhyo yena rakṣo vāvṛdhānaṃ nijūrvathaḥ //
RV_7,104.05a indrāsomā vartayataṃ divas pary agnitaptebhir yuvam aśmahanmabhiḥ /
RV_7,104.05c tapurvadhebhir ajarebhir atriṇo ni parśāne vidhyataṃ yantu nisvaram //
RV_7,104.06a indrāsomā pari vām bhūtu viśvata iyam matiḥ kakṣyāśveva vājinā /
RV_7,104.06c yāṃ vāṃ hotrām parihinomi medhayemā brahmāṇi nṛpatīva jinvatam //
RV_7,104.07a prati smarethāṃ tujayadbhir evair hataṃ druho rakṣaso bhaṅgurāvataḥ /
RV_7,104.07c indrāsomā duṣkṛte mā sugam bhūd yo naḥ kadā cid abhidāsati druhā //
RV_7,104.08a yo mā pākena manasā carantam abhicaṣṭe anṛtebhir vacobhiḥ /
RV_7,104.08c āpa iva kāśinā saṃgṛbhītā asann astv āsata indra vaktā //
RV_7,104.09a ye pākaśaṃsaṃ viharanta evair ye vā bhadraṃ dūṣayanti svadhābhiḥ /
RV_7,104.09c ahaye vā tān pradadātu soma ā vā dadhātu nirṛter upasthe //
RV_7,104.10a yo no rasaṃ dipsati pitvo agne yo aśvānāṃ yo gavāṃ yas tanūnām /
RV_7,104.10c ripu stena steyakṛd dabhram etu ni ṣa hīyatāṃ tanvā tanā ca //
RV_7,104.11a paraḥ so astu tanvā tanā ca tisraḥ pṛthivīr adho astu viśvāḥ /
RV_7,104.11c prati śuṣyatu yaśo asya devā yo no divā dipsati yaś ca naktam //
RV_7,104.12a suvijñānaṃ cikituṣe janāya sac cāsac ca vacasī paspṛdhāte /
RV_7,104.12c tayor yat satyaṃ yatarad ṛjīyas tad it somo 'vati hanty āsat //
RV_7,104.13a na vā u somo vṛjinaṃ hinoti na kṣatriyam mithuyā dhārayantam /
RV_7,104.13c hanti rakṣo hanty āsad vadantam ubhāv indrasya prasitau śayāte //
RV_7,104.14a yadi vāham anṛtadeva āsa moghaṃ vā devāṃ apyūhe agne /
RV_7,104.14c kim asmabhyaṃ jātavedo hṛṇīṣe droghavācas te nirṛthaṃ sacantām //
RV_7,104.15a adyā murīya yadi yātudhāno asmi yadi vāyus tatapa pūruṣasya /
RV_7,104.15c adhā sa vīrair daśabhir vi yūyā yo mā moghaṃ yātudhānety āha //
RV_7,104.16a yo māyātuṃ yātudhānety āha yo vā rakṣāḥ śucir asmīty āha /
RV_7,104.16c indras taṃ hantu mahatā vadhena viśvasya jantor adhamas padīṣṭa //
RV_7,104.17a pra yā jigāti khargaleva naktam apa druhā tanvaṃ gūhamānā /
RV_7,104.17c vavrāṃ anantāṃ ava sā padīṣṭa grāvāṇo ghnantu rakṣasa upabdaiḥ //
RV_7,104.18a vi tiṣṭhadhvam maruto vikṣv icchata gṛbhāyata rakṣasaḥ sam pinaṣṭana /
RV_7,104.18c vayo ye bhūtvī patayanti naktabhir ye vā ripo dadhire deve adhvare //
RV_7,104.19a pra vartaya divo aśmānam indra somaśitam maghavan saṃ śiśādhi /
RV_7,104.19c prāktād apāktād adharād udaktād abhi jahi rakṣasaḥ parvatena //
RV_7,104.20a eta u tye patayanti śvayātava indraṃ dipsanti dipsavo 'dābhyam /
RV_7,104.20c śiśīte śakraḥ piśunebhyo vadhaṃ nūnaṃ sṛjad aśaniṃ yātumadbhyaḥ //
RV_7,104.21a indro yātūnām abhavat parāśaro havirmathīnām abhy āvivāsatām /
RV_7,104.21c abhīd u śakraḥ paraśur yathā vanam pātreva bhindan sata eti rakṣasaḥ //
RV_7,104.22a ulūkayātuṃ śuśulūkayātuṃ jahi śvayātum uta kokayātum /
RV_7,104.22c suparṇayātum uta gṛdhrayātuṃ dṛṣadeva pra mṛṇa rakṣa indra //
RV_7,104.23a mā no rakṣo abhi naḍ yātumāvatām apocchatu mithunā yā kimīdinā /
RV_7,104.23c pṛthivī naḥ pārthivāt pātv aṃhaso 'ntarikṣaṃ divyāt pātv asmān //
RV_7,104.24a indra jahi pumāṃsaṃ yātudhānam uta striyam māyayā śāśadānām /
RV_7,104.24c vigrīvāso mūradevā ṛdantu mā te dṛśan sūryam uccarantam //
RV_7,104.25a prati cakṣva vi cakṣvendraś ca soma jāgṛtam /
RV_7,104.25c rakṣobhyo vadham asyatam aśaniṃ yātumadbhyaḥ //
Ṛgveda 8
RV_8,001.01a mā cid anyad vi śaṃsata sakhāyo mā riṣaṇyata /
RV_8,001.01c indram it stotā vṛṣaṇaṃ sacā sute muhur ukthā ca śaṃsata //
RV_8,001.02a avakrakṣiṇaṃ vṛṣabhaṃ yathājuraṃ gāṃ na carṣaṇīsaham /
RV_8,001.02c vidveṣaṇaṃ saṃvananobhayaṅkaram maṃhiṣṭham ubhayāvinam //
RV_8,001.03a yac cid dhi tvā janā ime nānā havanta ūtaye /
RV_8,001.03c asmākam brahmedam indra bhūtu te 'hā viśvā ca vardhanam //
RV_8,001.04a vi tartūryante maghavan vipaścito 'ryo vipo janānām /
RV_8,001.04c upa kramasva pururūpam ā bhara vājaṃ nediṣṭham ūtaye //
RV_8,001.05a mahe cana tvām adrivaḥ parā śulkāya deyām /
RV_8,001.05c na sahasrāya nāyutāya vajrivo na śatāya śatāmagha //
RV_8,001.06a vasyāṃ indrāsi me pitur uta bhrātur abhuñjataḥ /
RV_8,001.06c mātā ca me chadayathaḥ samā vaso vasutvanāya rādhase //
RV_8,001.07a kveyatha kved asi purutrā cid dhi te manaḥ /
RV_8,001.07c alarṣi yudhma khajakṛt purandara pra gāyatrā agāsiṣuḥ //
RV_8,001.08a prāsmai gāyatram arcata vāvātur yaḥ purandaraḥ /
RV_8,001.08c yābhiḥ kāṇvasyopa barhir āsadaṃ yāsad vajrī bhinat puraḥ //
RV_8,001.09a ye te santi daśagvinaḥ śatino ye sahasriṇaḥ /
RV_8,001.09c aśvāso ye te vṛṣaṇo raghudruvas tebhir nas tūyam ā gahi //
RV_8,001.10a ā tv adya sabardughāṃ huve gāyatravepasam /
RV_8,001.10c indraṃ dhenuṃ sudughām anyām iṣam urudhārām araṅkṛtam //
RV_8,001.11a yat tudat sūra etaśaṃ vaṅkū vātasya parṇinā /
RV_8,001.11c vahat kutsam ārjuneyaṃ śatakratuḥ tsarad gandharvam astṛtam //
RV_8,001.12a ya ṛte cid abhiśriṣaḥ purā jatrubhya ātṛdaḥ /
RV_8,001.12c saṃdhātā saṃdhim maghavā purūvasur iṣkartā vihrutam punaḥ //
RV_8,001.13a mā bhūma niṣṭyā ivendra tvad araṇā iva /
RV_8,001.13c vanāni na prajahitāny adrivo duroṣāso amanmahi //
RV_8,001.14a amanmahīd anāśavo 'nugrāsaś ca vṛtrahan /
RV_8,001.14c sakṛt su te mahatā śūra rādhasā anu stomam mudīmahi //
RV_8,001.15a yadi stomam mama śravad asmākam indram indavaḥ /
RV_8,001.15c tiraḥ pavitraṃ sasṛvāṃsa āśavo mandantu tugryāvṛdhaḥ //
RV_8,001.16a ā tv adya sadhastutiṃ vāvātuḥ sakhyur ā gahi /
RV_8,001.16c upastutir maghonām pra tvāvatv adhā te vaśmi suṣṭutim //
RV_8,001.17a sotā hi somam adribhir em enam apsu dhāvata /
RV_8,001.17c gavyā vastreva vāsayanta in naro nir dhukṣan vakṣaṇābhyaḥ //
RV_8,001.18a adha jmo adha vā divo bṛhato rocanād adhi /
RV_8,001.18c ayā vardhasva tanvā girā mamā jātā sukrato pṛṇa //
RV_8,001.19a indrāya su madintamaṃ somaṃ sotā vareṇyam /
RV_8,001.19c śakra eṇam pīpayad viśvayā dhiyā hinvānaṃ na vājayum //
RV_8,001.20a mā tvā somasya galdayā sadā yācann ahaṃ girā /
RV_8,001.20c bhūrṇim mṛgaṃ na savaneṣu cukrudhaṃ ka īśānaṃ na yāciṣat //
RV_8,001.21a madeneṣitam madam ugram ugreṇa śavasā /
RV_8,001.21c viśveṣāṃ tarutāram madacyutam made hi ṣmā dadāti naḥ //
RV_8,001.22a śevāre vāryā puru devo martāya dāśuṣe /
RV_8,001.22c sa sunvate ca stuvate ca rāsate viśvagūrto ariṣṭutaḥ //
RV_8,001.23a endra yāhi matsva citreṇa deva rādhasā /
RV_8,001.23c saro na prāsy udaraṃ sapītibhir ā somebhir uru sphiram //
RV_8,001.24a ā tvā sahasram ā śataṃ yuktā rathe hiraṇyaye /
RV_8,001.24c brahmayujo haraya indra keśino vahantu somapītaye //
RV_8,001.25a ā tvā rathe hiraṇyaye harī mayūraśepyā /
RV_8,001.25c śitipṛṣṭhā vahatām madhvo andhaso vivakṣaṇasya pītaye //
RV_8,001.26a pibā tv asya girvaṇaḥ sutasya pūrvapā iva /
RV_8,001.26c pariṣkṛtasya rasina iyam āsutiś cārur madāya patyate //
RV_8,001.27a ya eko asti daṃsanā mahāṃ ugro abhi vrataiḥ /
RV_8,001.27c gamat sa śiprī na sa yoṣad ā gamad dhavaṃ na pari varjati //
RV_8,001.28a tvam puraṃ cariṣṇvaṃ vadhaiḥ śuṣṇasya sam piṇak /
RV_8,001.28c tvam bhā anu caro adha dvitā yad indra havyo bhuvaḥ //
RV_8,001.29a mama tvā sūra udite mama madhyandine divaḥ /
RV_8,001.29c mama prapitve apiśarvare vasav ā stomāso avṛtsata //
RV_8,001.30a stuhi stuhīd ete ghā te maṃhiṣṭhāso maghonām /
RV_8,001.30c ninditāśvaḥ prapathī paramajyā maghasya medhyātithe //
RV_8,001.31a ā yad aśvān vananvataḥ śraddhayāhaṃ rathe ruham /
RV_8,001.31c uta vāmasya vasunaś ciketati yo asti yādvaḥ paśuḥ //
RV_8,001.32a ya ṛjrā mahyam māmahe saha tvacā hiraṇyayā /
RV_8,001.32c eṣa viśvāny abhy astu saubhagāsaṅgasya svanadrathaḥ //
RV_8,001.33a adha plāyogir ati dāsad anyān āsaṅgo agne daśabhiḥ sahasraiḥ /
RV_8,001.33c adhokṣaṇo daśa mahyaṃ ruśanto naḷā iva saraso nir atiṣṭhan //
RV_8,001.34a anv asya sthūraṃ dadṛśe purastād anastha ūrur avarambamāṇaḥ /
RV_8,001.34c śaśvatī nāry abhicakṣyāha subhadram arya bhojanam bibharṣi //
RV_8,002.01a idaṃ vaso sutam andhaḥ pibā supūrṇam udaram /
RV_8,002.01c anābhayin rarimā te //
RV_8,002.02a nṛbhir dhūtaḥ suto aśnair avyo vāraiḥ paripūtaḥ /
RV_8,002.02c aśvo na nikto nadīṣu //
RV_8,002.03a taṃ te yavaṃ yathā gobhiḥ svādum akarma śrīṇantaḥ /
RV_8,002.03c indra tvāsmin sadhamāde //
RV_8,002.04a indra it somapā eka indraḥ sutapā viśvāyuḥ /
RV_8,002.04c antar devān martyāṃś ca //
RV_8,002.05a na yaṃ śukro na durāśīr na tṛprā uruvyacasam /
RV_8,002.05c apaspṛṇvate suhārdam //
RV_8,002.06a gobhir yad īm anye asman mṛgaṃ na vrā mṛgayante /
RV_8,002.06c abhitsaranti dhenubhiḥ //
RV_8,002.07a traya indrasya somāḥ sutāsaḥ santu devasya /
RV_8,002.07c sve kṣaye sutapāvnaḥ //
RV_8,002.08a trayaḥ kośāsa ścotanti tisraś camvaḥ supūrṇāḥ /
RV_8,002.08c samāne adhi bhārman //
RV_8,002.09a śucir asi puruniṣṭhāḥ kṣīrair madhyata āśīrtaḥ /
RV_8,002.09c dadhnā mandiṣṭhaḥ śūrasya //
RV_8,002.10a ime ta indra somās tīvrā asme sutāsaḥ /
RV_8,002.10c śukrā āśiraṃ yācante //
RV_8,002.11a tāṃ āśiram puroḷāśam indremaṃ somaṃ śrīṇīhi /
RV_8,002.11c revantaṃ hi tvā śṛṇomi //
RV_8,002.12a hṛtsu pītāso yudhyante durmadāso na surāyām /
RV_8,002.12c ūdhar na nagnā jarante //
RV_8,002.13a revāṃ id revata stotā syāt tvāvato maghonaḥ /
RV_8,002.13c pred u harivaḥ śrutasya //
RV_8,002.14a ukthaṃ cana śasyamānam agor arir ā ciketa /
RV_8,002.14c na gāyatraṃ gīyamānam //
RV_8,002.15a mā na indra pīyatnave mā śardhate parā dāḥ /
RV_8,002.15c śikṣā śacīvaḥ śacībhiḥ //
RV_8,002.16a vayam u tvā tadidarthā indra tvāyantaḥ sakhāyaḥ /
RV_8,002.16c kaṇvā ukthebhir jarante //
RV_8,002.17a na ghem anyad ā papana vajrinn apaso naviṣṭau /
RV_8,002.17c taved u stomaṃ ciketa //
RV_8,002.18a icchanti devāḥ sunvantaṃ na svapnāya spṛhayanti /
RV_8,002.18c yanti pramādam atandrāḥ //
RV_8,002.19a o ṣu pra yāhi vājebhir mā hṛṇīthā abhy asmān /
RV_8,002.19c mahāṃ iva yuvajāniḥ //
RV_8,002.20a mo ṣv adya durhaṇāvān sāyaṃ karad āre asmat /
RV_8,002.20c aśrīra iva jāmātā //
RV_8,002.21a vidmā hy asya vīrasya bhūridāvarīṃ sumatim /
RV_8,002.21c triṣu jātasya manāṃsi //
RV_8,002.22a ā tū ṣiñca kaṇvamantaṃ na ghā vidma śavasānāt /
RV_8,002.22c yaśastaraṃ śatamūteḥ //
RV_8,002.23a jyeṣṭhena sotar indrāya somaṃ vīrāya śakrāya /
RV_8,002.23c bharā piban naryāya //
RV_8,002.24a yo vediṣṭho avyathiṣv aśvāvantaṃ jaritṛbhyaḥ /
RV_8,002.24c vājaṃ stotṛbhyo gomantam //
RV_8,002.25a panyam-panyam it sotāra ā dhāvata madyāya /
RV_8,002.25c somaṃ vīrāya śūrāya //
RV_8,002.26a pātā vṛtrahā sutam ā ghā gaman nāre asmat /
RV_8,002.26c ni yamate śatamūtiḥ //
RV_8,002.27a eha harī brahmayujā śagmā vakṣataḥ sakhāyam /
RV_8,002.27c gīrbhiḥ śrutaṃ girvaṇasam //
RV_8,002.28a svādavaḥ somā ā yāhi śrītāḥ somā ā yāhi /
RV_8,002.28c śiprinn ṛṣīvaḥ śacīvo nāyam acchā sadhamādam //
RV_8,002.29a stutaś ca yās tvā vardhanti mahe rādhase nṛmṇāya /
RV_8,002.29c indra kāriṇaṃ vṛdhantaḥ //
RV_8,002.30a giraś ca yās te girvāha ukthā ca tubhyaṃ tāni /
RV_8,002.30c satrā dadhire śavāṃsi //
RV_8,002.31a eved eṣa tuvikūrmir vājāṃ eko vajrahastaḥ /
RV_8,002.31c sanād amṛkto dayate //
RV_8,002.32a hantā vṛtraṃ dakṣiṇenendraḥ purū puruhūtaḥ /
RV_8,002.32c mahān mahībhiḥ śacībhiḥ //
RV_8,002.33a yasmin viśvāś carṣaṇaya uta cyautnā jrayāṃsi ca /
RV_8,002.33c anu ghen mandī maghonaḥ //
RV_8,002.34a eṣa etāni cakārendro viśvā yo 'ti śṛṇve /
RV_8,002.34c vājadāvā maghonām //
RV_8,002.35a prabhartā rathaṃ gavyantam apākāc cid yam avati /
RV_8,002.35c ino vasu sa hi voḷhā //
RV_8,002.36a sanitā vipro arvadbhir hantā vṛtraṃ nṛbhiḥ śūraḥ /
RV_8,002.36c satyo 'vitā vidhantam //
RV_8,002.37a yajadhvainam priyamedhā indraṃ satrācā manasā /
RV_8,002.37c yo bhūt somaiḥ satyamadvā //
RV_8,002.38a gāthaśravasaṃ satpatiṃ śravaskāmam purutmānam /
RV_8,002.38c kaṇvāso gāta vājinam //
RV_8,002.39a ya ṛte cid gās padebhyo dāt sakhā nṛbhyaḥ śacīvān /
RV_8,002.39c ye asmin kāmam aśriyan //
RV_8,002.40a itthā dhīvantam adrivaḥ kāṇvam medhyātithim /
RV_8,002.40c meṣo bhūto 'bhi yann ayaḥ //
RV_8,002.41a śikṣā vibhindo asmai catvāry ayutā dadat /
RV_8,002.41c aṣṭā paraḥ sahasrā //
RV_8,002.42a uta su tye payovṛdhā mākī raṇasya naptyā /
RV_8,002.42c janitvanāya māmahe //
RV_8,003.01a pibā sutasya rasino matsvā na indra gomataḥ /
RV_8,003.01c āpir no bodhi sadhamādyo vṛdhe 'smāṃ avantu te dhiyaḥ //
RV_8,003.02a bhūyāma te sumatau vājino vayam mā na star abhimātaye /
RV_8,003.02c asmāñ citrābhir avatād abhiṣṭibhir ā naḥ sumneṣu yāmaya //
RV_8,003.03a imā u tvā purūvaso giro vardhantu yā mama /
RV_8,003.03c pāvakavarṇāḥ śucayo vipaścito 'bhi stomair anūṣata //
RV_8,003.04a ayaṃ sahasram ṛṣibhiḥ sahaskṛtaḥ samudra iva paprathe /
RV_8,003.04c satyaḥ so asya mahimā gṛṇe śavo yajñeṣu viprarājye //
RV_8,003.05a indram id devatātaya indram prayaty adhvare /
RV_8,003.05c indraṃ samīke vanino havāmaha indraṃ dhanasya sātaye //
RV_8,003.06a indro mahnā rodasī paprathac chava indraḥ sūryam arocayat /
RV_8,003.06c indre ha viśvā bhuvanāni yemira indre suvānāsa indavaḥ //
RV_8,003.07a abhi tvā pūrvapītaya indra stomebhir āyavaḥ /
RV_8,003.07c samīcīnāsa ṛbhavaḥ sam asvaran rudrā gṛṇanta pūrvyam //
RV_8,003.08a asyed indro vāvṛdhe vṛṣṇyaṃ śavo made sutasya viṣṇavi /
RV_8,003.08c adyā tam asya mahimānam āyavo 'nu ṣṭuvanti pūrvathā //
RV_8,003.09a tat tvā yāmi suvīryaṃ tad brahma pūrvacittaye /
RV_8,003.09c yenā yatibhyo bhṛgave dhane hite yena praskaṇvam āvitha //
RV_8,003.10a yenā samudram asṛjo mahīr apas tad indra vṛṣṇi te śavaḥ /
RV_8,003.10c sadyaḥ so asya mahimā na saṃnaśe yaṃ kṣoṇīr anucakrade //
RV_8,003.11a śagdhī na indra yat tvā rayiṃ yāmi suvīryam /
RV_8,003.11c śagdhi vājāya prathamaṃ siṣāsate śagdhi stomāya pūrvya //
RV_8,003.12a śagdhī no asya yad dha pauram āvitha dhiya indra siṣāsataḥ /
RV_8,003.12c śagdhi yathā ruśamaṃ śyāvakaṃ kṛpam indra prāvaḥ svarṇaram //
RV_8,003.13a kan navyo atasīnāṃ turo gṛṇīta martyaḥ /
RV_8,003.13c nahī nv asya mahimānam indriyaṃ svar gṛṇanta ānaśuḥ //
RV_8,003.14a kad u stuvanta ṛtayanta devata ṛṣiḥ ko vipra ohate /
RV_8,003.14c kadā havam maghavann indra sunvataḥ kad u stuvata ā gamaḥ //
RV_8,003.15a ud u tye madhumattamā gira stomāsa īrate /
RV_8,003.15c satrājito dhanasā akṣitotayo vājayanto rathā iva //
RV_8,003.16a kaṇvā iva bhṛgavaḥ sūryā iva viśvam id dhītam ānaśuḥ /
RV_8,003.16c indraṃ stomebhir mahayanta āyavaḥ priyamedhāso asvaran //
RV_8,003.17a yukṣvā hi vṛtrahantama harī indra parāvataḥ /
RV_8,003.17c arvācīno maghavan somapītaya ugra ṛṣvebhir ā gahi //
RV_8,003.18a ime hi te kāravo vāvaśur dhiyā viprāso medhasātaye /
RV_8,003.18c sa tvaṃ no maghavann indra girvaṇo veno na śṛṇudhī havam //
RV_8,003.19a nir indra bṛhatībhyo vṛtraṃ dhanubhyo asphuraḥ /
RV_8,003.19c nir arbudasya mṛgayasya māyino niḥ parvatasya gā ājaḥ //
RV_8,003.20a nir agnayo rurucur nir u sūryo niḥ soma indriyo rasaḥ /
RV_8,003.20c nir antarikṣād adhamo mahām ahiṃ kṛṣe tad indra pauṃsyam //
RV_8,003.21a yam me dur indro marutaḥ pākasthāmā kaurayāṇaḥ /
RV_8,003.21c viśveṣāṃ tmanā śobhiṣṭham upeva divi dhāvamānam //
RV_8,003.22a rohitam me pākasthāmā sudhuraṃ kakṣyaprām /
RV_8,003.22c adād rāyo vibodhanam //
RV_8,003.23a yasmā anye daśa prati dhuraṃ vahanti vahnayaḥ /
RV_8,003.23c astaṃ vayo na tugryam //
RV_8,003.24a ātmā pitus tanūr vāsa ojodā abhyañjanam /
RV_8,003.24c turīyam id rohitasya pākasthāmānam bhojaṃ dātāram abravam //
RV_8,004.01a yad indra prāg apāg udaṅ nyag vā hūyase nṛbhiḥ /
RV_8,004.01c simā purū nṛṣūto asy ānave 'si praśardha turvaśe //
RV_8,004.02a yad vā rume ruśame śyāvake kṛpa indra mādayase sacā /
RV_8,004.02c kaṇvāsas tvā brahmabhi stomavāhasa indrā yacchanty ā gahi //
RV_8,004.03a yathā gauro apā kṛtaṃ tṛṣyann ety averiṇam /
RV_8,004.03c āpitve naḥ prapitve tūyam ā gahi kaṇveṣu su sacā piba //
RV_8,004.04a mandantu tvā maghavann indrendavo rādhodeyāya sunvate /
RV_8,004.04c āmuṣyā somam apibaś camū sutaṃ jyeṣṭhaṃ tad dadhiṣe sahaḥ //
RV_8,004.05a pra cakre sahasā saho babhañja manyum ojasā /
RV_8,004.05c viśve ta indra pṛtanāyavo yaho ni vṛkṣā iva yemire //
RV_8,004.06a sahasreṇeva sacate yavīyudhā yas ta ānaḷ upastutim /
RV_8,004.06c putram prāvargaṃ kṛṇute suvīrye dāśnoti namauktibhiḥ //
RV_8,004.07a mā bhema mā śramiṣmograsya sakhye tava /
RV_8,004.07c mahat te vṛṣṇo abhicakṣyaṃ kṛtam paśyema turvaśaṃ yadum //
RV_8,004.08a savyām anu sphigyaṃ vāvase vṛṣā na dāno asya roṣati /
RV_8,004.08c madhvā sampṛktāḥ sāragheṇa dhenavas tūyam ehi dravā piba //
RV_8,004.09a aśvī rathī surūpa id gomāṃ id indra te sakhā /
RV_8,004.09c śvātrabhājā vayasā sacate sadā candro yāti sabhām upa //
RV_8,004.10a ṛśyo na tṛṣyann avapānam ā gahi pibā somaṃ vaśāṃ anu /
RV_8,004.10c nimeghamāno maghavan dive-diva ojiṣṭhaṃ dadhiṣe sahaḥ //
RV_8,004.11a adhvaryo drāvayā tvaṃ somam indraḥ pipāsati /
RV_8,004.11c upa nūnaṃ yuyuje vṛṣaṇā harī ā ca jagāma vṛtrahā //
RV_8,004.12a svayaṃ cit sa manyate dāśurir jano yatrā somasya tṛmpasi /
RV_8,004.12c idaṃ te annaṃ yujyaṃ samukṣitaṃ tasyehi pra dravā piba //
RV_8,004.13a ratheṣṭhāyādhvaryavaḥ somam indrāya sotana /
RV_8,004.13c adhi bradhnasyādrayo vi cakṣate sunvanto dāśvadhvaram //
RV_8,004.14a upa bradhnaṃ vāvātā vṛṣaṇā harī indram apasu vakṣataḥ /
RV_8,004.14c arvāñcaṃ tvā saptayo 'dhvaraśriyo vahantu savaned upa //
RV_8,004.15a pra pūṣaṇaṃ vṛṇīmahe yujyāya purūvasum /
RV_8,004.15c sa śakra śikṣa puruhūta no dhiyā tuje rāye vimocana //
RV_8,004.16a saṃ naḥ śiśīhi bhurijor iva kṣuraṃ rāsva rāyo vimocana /
RV_8,004.16c tve tan naḥ suvedam usriyaṃ vasu yaṃ tvaṃ hinoṣi martyam //
RV_8,004.17a vemi tvā pūṣann ṛñjase vemi stotava āghṛṇe /
RV_8,004.17c na tasya vemy araṇaṃ hi tad vaso stuṣe pajrāya sāmne //
RV_8,004.18a parā gāvo yavasaṃ kac cid āghṛṇe nityaṃ rekṇo amartya /
RV_8,004.18c asmākam pūṣann avitā śivo bhava maṃhiṣṭho vājasātaye //
RV_8,004.19a sthūraṃ rādhaḥ śatāśvaṃ kuruṅgasya diviṣṭiṣu /
RV_8,004.19c rājñas tveṣasya subhagasya rātiṣu turvaśeṣv amanmahi //
RV_8,004.20a dhībhiḥ sātāni kāṇvasya vājinaḥ priyamedhair abhidyubhiḥ /
RV_8,004.20c ṣaṣṭiṃ sahasrānu nirmajām aje nir yūthāni gavām ṛṣiḥ //
RV_8,004.21a vṛkṣāś cin me abhipitve arāraṇuḥ /
RV_8,004.21c gām bhajanta mehanāśvam bhajanta mehanā //
RV_8,005.01a dūrād iheva yat saty aruṇapsur aśiśvitat /
RV_8,005.01c vi bhānuṃ viśvadhātanat //
RV_8,005.02a nṛvad dasrā manoyujā rathena pṛthupājasā /
RV_8,005.02c sacethe aśvinoṣasam //
RV_8,005.03a yuvābhyāṃ vājinīvasū prati stomā adṛkṣata /
RV_8,005.03c vācaṃ dūto yathohiṣe //
RV_8,005.04a purupriyā ṇa ūtaye purumandrā purūvasū /
RV_8,005.04c stuṣe kaṇvāso aśvinā //
RV_8,005.05a maṃhiṣṭhā vājasātameṣayantā śubhas patī /
RV_8,005.05c gantārā dāśuṣo gṛham //
RV_8,005.06a tā sudevāya dāśuṣe sumedhām avitāriṇīm /
RV_8,005.06c ghṛtair gavyūtim ukṣatam //
RV_8,005.07a ā na stomam upa dravat tūyaṃ śyenebhir āśubhiḥ /
RV_8,005.07c yātam aśvebhir aśvinā //
RV_8,005.08a yebhis tisraḥ parāvato divo viśvāni rocanā /
RV_8,005.08c trīṃr aktūn paridīyathaḥ //
RV_8,005.09a uta no gomatīr iṣa uta sātīr aharvidā /
RV_8,005.09c vi pathaḥ sātaye sitam //
RV_8,005.10a ā no gomantam aśvinā suvīraṃ surathaṃ rayim /
RV_8,005.10c voḷham aśvāvatīr iṣaḥ //
RV_8,005.11a vāvṛdhānā śubhas patī dasrā hiraṇyavartanī /
RV_8,005.11c pibataṃ somyam madhu //
RV_8,005.12a asmabhyaṃ vājinīvasū maghavadbhyaś ca saprathaḥ /
RV_8,005.12c chardir yantam adābhyam //
RV_8,005.13a ni ṣu brahma janānāṃ yāviṣṭaṃ tūyam ā gatam /
RV_8,005.13c mo ṣv anyāṃ upāratam //
RV_8,005.14a asya pibatam aśvinā yuvam madasya cāruṇaḥ /
RV_8,005.14c madhvo rātasya dhiṣṇyā //
RV_8,005.15a asme ā vahataṃ rayiṃ śatavantaṃ sahasriṇam /
RV_8,005.15c purukṣuṃ viśvadhāyasam //
RV_8,005.16a purutrā cid dhi vāṃ narā vihvayante manīṣiṇaḥ /
RV_8,005.16c vāghadbhir aśvinā gatam //
RV_8,005.17a janāso vṛktabarhiṣo haviṣmanto araṅkṛtaḥ /
RV_8,005.17c yuvāṃ havante aśvinā //
RV_8,005.18a asmākam adya vām ayaṃ stomo vāhiṣṭho antamaḥ /
RV_8,005.18c yuvābhyām bhūtv aśvinā //
RV_8,005.19a yo ha vām madhuno dṛtir āhito rathacarṣaṇe /
RV_8,005.19c tataḥ pibatam aśvinā //
RV_8,005.20a tena no vājinīvasū paśve tokāya śaṃ gave /
RV_8,005.20c vahatam pīvarīr iṣaḥ //
RV_8,005.21a uta no divyā iṣa uta sindhūṃr aharvidā /
RV_8,005.21c apa dvāreva varṣathaḥ //
RV_8,005.22a kadā vāṃ taugryo vidhat samudre jahito narā /
RV_8,005.22c yad vāṃ ratho vibhiṣ patāt //
RV_8,005.23a yuvaṃ kaṇvāya nāsatyā ṛpiriptāya harmye /
RV_8,005.23c śaśvad ūtīr daśasyathaḥ //
RV_8,005.24a tābhir ā yātam ūtibhir navyasībhiḥ suśastibhiḥ /
RV_8,005.24c yad vāṃ vṛṣaṇvasū huve //
RV_8,005.25a yathā cit kaṇvam āvatam priyamedham upastutam /
RV_8,005.25c atriṃ śiñjāram aśvinā //
RV_8,005.26a yathota kṛtvye dhane 'ṃśuṃ goṣv agastyam /
RV_8,005.26c yathā vājeṣu sobharim //
RV_8,005.27a etāvad vāṃ vṛṣaṇvasū ato vā bhūyo aśvinā /
RV_8,005.27c gṛṇantaḥ sumnam īmahe //
RV_8,005.28a rathaṃ hiraṇyavandhuraṃ hiraṇyābhīśum aśvinā /
RV_8,005.28c ā hi sthātho divispṛśam //
RV_8,005.29a hiraṇyayī vāṃ rabhir īṣā akṣo hiraṇyayaḥ /
RV_8,005.29c ubhā cakrā hiraṇyayā //
RV_8,005.30a tena no vājinīvasū parāvataś cid ā gatam /
RV_8,005.30c upemāṃ suṣṭutim mama //
RV_8,005.31a ā vahethe parākāt pūrvīr aśnantāv aśvinā /
RV_8,005.31c iṣo dāsīr amartyā //
RV_8,005.32a ā no dyumnair ā śravobhir ā rāyā yātam aśvinā /
RV_8,005.32c puruścandrā nāsatyā //
RV_8,005.33a eha vām pruṣitapsavo vayo vahantu parṇinaḥ /
RV_8,005.33c acchā svadhvaraṃ janam //
RV_8,005.34a rathaṃ vām anugāyasaṃ ya iṣā vartate saha /
RV_8,005.34c na cakram abhi bādhate //
RV_8,005.35a hiraṇyayena rathena dravatpāṇibhir aśvaiḥ /
RV_8,005.35c dhījavanā nāsatyā //
RV_8,005.36a yuvam mṛgaṃ jāgṛvāṃsaṃ svadatho vā vṛṣaṇvasū /
RV_8,005.36c tā naḥ pṛṅktam iṣā rayim //
RV_8,005.37a tā me aśvinā sanīnāṃ vidyātaṃ navānām /
RV_8,005.37c yathā cic caidyaḥ kaśuḥ śatam uṣṭrānāṃ dadat sahasrā daśa gonām //
RV_8,005.38a yo me hiraṇyasaṃdṛśo daśa rājño amaṃhata /
RV_8,005.38c adhaspadā ic caidyasya kṛṣṭayaś carmamnā abhito janāḥ //
RV_8,005.39a mākir enā pathā gād yeneme yanti cedayaḥ /
RV_8,005.39c anyo net sūrir ohate bhūridāvattaro janaḥ //
RV_8,006.01a mahāṃ indro ya ojasā parjanyo vṛṣṭimāṃ iva /
RV_8,006.01c stomair vatsasya vāvṛdhe //
RV_8,006.02a prajām ṛtasya piprataḥ pra yad bharanta vahnayaḥ /
RV_8,006.02c viprā ṛtasya vāhasā //
RV_8,006.03a kaṇvā indraṃ yad akrata stomair yajñasya sādhanam /
RV_8,006.03c jāmi bruvata āyudham //
RV_8,006.04a sam asya manyave viśo viśvā namanta kṛṣṭayaḥ /
RV_8,006.04c samudrāyeva sindhavaḥ //
RV_8,006.05a ojas tad asya titviṣa ubhe yat samavartayat /
RV_8,006.05c indraś carmeva rodasī //
RV_8,006.06a vi cid vṛtrasya dodhato vajreṇa śataparvaṇā /
RV_8,006.06c śiro bibheda vṛṣṇinā //
RV_8,006.07a imā abhi pra ṇonumo vipām agreṣu dhītayaḥ /
RV_8,006.07c agneḥ śocir na didyutaḥ //
RV_8,006.08a guhā satīr upa tmanā pra yac chocanta dhītayaḥ /
RV_8,006.08c kaṇvā ṛtasya dhārayā //
RV_8,006.09a pra tam indra naśīmahi rayiṃ gomantam aśvinam /
RV_8,006.09c pra brahma pūrvacittaye //
RV_8,006.10a aham id dhi pituṣ pari medhām ṛtasya jagrabha /
RV_8,006.10c ahaṃ sūrya ivājani //
RV_8,006.11a aham pratnena manmanā giraḥ śumbhāmi kaṇvavat /
RV_8,006.11c yenendraḥ śuṣmam id dadhe //
RV_8,006.12a ye tvām indra na tuṣṭuvur ṛṣayo ye ca tuṣṭuvuḥ /
RV_8,006.12c mamed vardhasva suṣṭutaḥ //
RV_8,006.13a yad asya manyur adhvanīd vi vṛtram parvaśo rujan /
RV_8,006.13c apaḥ samudram airayat //
RV_8,006.14a ni śuṣṇa indra dharṇasiṃ vajraṃ jaghantha dasyavi /
RV_8,006.14c vṛṣā hy ugra śṛṇviṣe //
RV_8,006.15a na dyāva indram ojasā nāntarikṣāṇi vajriṇam /
RV_8,006.15c na vivyacanta bhūmayaḥ //
RV_8,006.16a yas ta indra mahīr apa stabhūyamāna āśayat /
RV_8,006.16c ni tam padyāsu śiśnathaḥ //
RV_8,006.17a ya ime rodasī mahī samīcī samajagrabhīt /
RV_8,006.17c tamobhir indra taṃ guhaḥ //
RV_8,006.18a ya indra yatayas tvā bhṛgavo ye ca tuṣṭuvuḥ /
RV_8,006.18c mamed ugra śrudhī havam //
RV_8,006.19a imās ta indra pṛśnayo ghṛtaṃ duhata āśiram /
RV_8,006.19c enām ṛtasya pipyuṣīḥ //
RV_8,006.20a yā indra prasvas tvāsā garbham acakriran /
RV_8,006.20c pari dharmeva sūryam //
RV_8,006.21a tvām ic chavasas pate kaṇvā ukthena vāvṛdhuḥ /
RV_8,006.21c tvāṃ sutāsa indavaḥ //
RV_8,006.22a taved indra praṇītiṣūta praśastir adrivaḥ /
RV_8,006.22c yajño vitantasāyyaḥ //
RV_8,006.23a ā na indra mahīm iṣam puraṃ na darṣi gomatīm /
RV_8,006.23c uta prajāṃ suvīryam //
RV_8,006.24a uta tyad āśvaśvyaṃ yad indra nāhuṣīṣv ā /
RV_8,006.24c agre vikṣu pradīdayat //
RV_8,006.25a abhi vrajaṃ na tatniṣe sūra upākacakṣasam /
RV_8,006.25c yad indra mṛḷayāsi naḥ //
RV_8,006.26a yad aṅga taviṣīyasa indra prarājasi kṣitīḥ /
RV_8,006.26c mahāṃ apāra ojasā //
RV_8,006.27a taṃ tvā haviṣmatīr viśa upa bruvata ūtaye /
RV_8,006.27c urujrayasam indubhiḥ //
RV_8,006.28a upahvare girīṇāṃ saṃgathe ca nadīnām /
RV_8,006.28c dhiyā vipro ajāyata //
RV_8,006.29a ataḥ samudram udvataś cikitvāṃ ava paśyati /
RV_8,006.29c yato vipāna ejati //
RV_8,006.30a ād it pratnasya retaso jyotiṣ paśyanti vāsaram /
RV_8,006.30c paro yad idhyate divā //
RV_8,006.31a kaṇvāsa indra te matiṃ viśve vardhanti pauṃsyam /
RV_8,006.31c uto śaviṣṭha vṛṣṇyam //
RV_8,006.32a imām ma indra suṣṭutiṃ juṣasva pra su mām ava /
RV_8,006.32c uta pra vardhayā matim //
RV_8,006.33a uta brahmaṇyā vayaṃ tubhyam pravṛddha vajrivaḥ /
RV_8,006.33c viprā atakṣma jīvase //
RV_8,006.34a abhi kaṇvā anūṣatāpo na pravatā yatīḥ /
RV_8,006.34c indraṃ vananvatī matiḥ //
RV_8,006.35a indram ukthāni vāvṛdhuḥ samudram iva sindhavaḥ /
RV_8,006.35c anuttamanyum ajaram //
RV_8,006.36a ā no yāhi parāvato haribhyāṃ haryatābhyām /
RV_8,006.36c imam indra sutam piba //
RV_8,006.37a tvām id vṛtrahantama janāso vṛktabarhiṣaḥ /
RV_8,006.37c havante vājasātaye //
RV_8,006.38a anu tvā rodasī ubhe cakraṃ na varty etaśam /
RV_8,006.38c anu suvānāsa indavaḥ //
RV_8,006.39a mandasvā su svarṇara utendra śaryaṇāvati /
RV_8,006.39c matsvā vivasvato matī //
RV_8,006.40a vāvṛdhāna upa dyavi vṛṣā vajry aroravīt /
RV_8,006.40c vṛtrahā somapātamaḥ //
RV_8,006.41a ṛṣir hi pūrvajā asy eka īśāna ojasā /
RV_8,006.41c indra coṣkūyase vasu //
RV_8,006.42a asmākaṃ tvā sutāṃ upa vītapṛṣṭhā abhi prayaḥ /
RV_8,006.42c śataṃ vahantu harayaḥ //
RV_8,006.43a imāṃ su pūrvyāṃ dhiyam madhor ghṛtasya pipyuṣīm /
RV_8,006.43c kaṇvā ukthena vāvṛdhuḥ //
RV_8,006.44a indram id vimahīnām medhe vṛṇīta martyaḥ /
RV_8,006.44c indraṃ saniṣyur ūtaye //
RV_8,006.45a arvāñcaṃ tvā puruṣṭuta priyamedhastutā harī /
RV_8,006.45c somapeyāya vakṣataḥ //
RV_8,006.46a śatam ahaṃ tirindire sahasram parśāv ā dade /
RV_8,006.46c rādhāṃsi yādvānām //
RV_8,006.47a trīṇi śatāny arvatāṃ sahasrā daśa gonām /
RV_8,006.47c daduṣ pajrāya sāmne //
RV_8,006.48a ud ānaṭ kakuho divam uṣṭrāñ caturyujo dadat /
RV_8,006.48c śravasā yādvaṃ janam //
RV_8,007.01a pra yad vas triṣṭubham iṣam maruto vipro akṣarat /
RV_8,007.01c vi parvateṣu rājatha //
RV_8,007.02a yad aṅga taviṣīyavo yāmaṃ śubhrā acidhvam /
RV_8,007.02c ni parvatā ahāsata //
RV_8,007.03a ud īrayanta vāyubhir vāśrāsaḥ pṛśnimātaraḥ /
RV_8,007.03c dhukṣanta pipyuṣīm iṣam //
RV_8,007.04a vapanti maruto miham pra vepayanti parvatān /
RV_8,007.04c yad yāmaṃ yānti vāyubhiḥ //
RV_8,007.05a ni yad yāmāya vo girir ni sindhavo vidharmaṇe /
RV_8,007.05c mahe śuṣmāya yemire //
RV_8,007.06a yuṣmāṃ u naktam ūtaye yuṣmān divā havāmahe /
RV_8,007.06c yuṣmān prayaty adhvare //
RV_8,007.07a ud u tye aruṇapsavaś citrā yāmebhir īrate /
RV_8,007.07c vāśrā adhi ṣṇunā divaḥ //
RV_8,007.08a sṛjanti raśmim ojasā panthāṃ sūryāya yātave /
RV_8,007.08c te bhānubhir vi tasthire //
RV_8,007.09a imām me maruto giram imaṃ stomam ṛbhukṣaṇaḥ /
RV_8,007.09c imam me vanatā havam //
RV_8,007.10a trīṇi sarāṃsi pṛśnayo duduhre vajriṇe madhu /
RV_8,007.10c utsaṃ kavandham udriṇam //
RV_8,007.11a maruto yad dha vo divaḥ sumnāyanto havāmahe /
RV_8,007.11c ā tū na upa gantana //
RV_8,007.12a yūyaṃ hi ṣṭhā sudānavo rudrā ṛbhukṣaṇo dame /
RV_8,007.12c uta pracetaso made //
RV_8,007.13a ā no rayim madacyutam purukṣuṃ viśvadhāyasam /
RV_8,007.13c iyartā maruto divaḥ //
RV_8,007.14a adhīva yad girīṇāṃ yāmaṃ śubhrā acidhvam /
RV_8,007.14c suvānair mandadhva indubhiḥ //
RV_8,007.15a etāvataś cid eṣāṃ sumnam bhikṣeta martyaḥ /
RV_8,007.15c adābhyasya manmabhiḥ //
RV_8,007.16a ye drapsā iva rodasī dhamanty anu vṛṣṭibhiḥ /
RV_8,007.16c utsaṃ duhanto akṣitam //
RV_8,007.17a ud u svānebhir īrata ud rathair ud u vāyubhiḥ /
RV_8,007.17c ut stomaiḥ pṛśnimātaraḥ //
RV_8,007.18a yenāva turvaśaṃ yaduṃ yena kaṇvaṃ dhanaspṛtam /
RV_8,007.18c rāye su tasya dhīmahi //
RV_8,007.19a imā u vaḥ sudānavo ghṛtaṃ na pipyuṣīr iṣaḥ /
RV_8,007.19c vardhān kāṇvasya manmabhiḥ //
RV_8,007.20a kva nūnaṃ sudānavo madathā vṛktabarhiṣaḥ /
RV_8,007.20c brahmā ko vaḥ saparyati //
RV_8,007.21a nahi ṣma yad dha vaḥ purā stomebhir vṛktabarhiṣaḥ /
RV_8,007.21c śardhāṃ ṛtasya jinvatha //
RV_8,007.22a sam u tye mahatīr apaḥ saṃ kṣoṇī sam u sūryam /
RV_8,007.22c saṃ vajram parvaśo dadhuḥ //
RV_8,007.23a vi vṛtram parvaśo yayur vi parvatāṃ arājinaḥ /
RV_8,007.23c cakrāṇā vṛṣṇi pauṃsyam //
RV_8,007.24a anu tritasya yudhyataḥ śuṣmam āvann uta kratum /
RV_8,007.24c anv indraṃ vṛtratūrye //
RV_8,007.25a vidyuddhastā abhidyavaḥ śiprāḥ śīrṣan hiraṇyayīḥ /
RV_8,007.25c śubhrā vy añjata śriye //
RV_8,007.26a uśanā yat parāvata ukṣṇo randhram ayātana /
RV_8,007.26c dyaur na cakradad bhiyā //
RV_8,007.27a ā no makhasya dāvane 'śvair hiraṇyapāṇibhiḥ /
RV_8,007.27c devāsa upa gantana //
RV_8,007.28a yad eṣām pṛṣatī rathe praṣṭir vahati rohitaḥ /
RV_8,007.28c yānti śubhrā riṇann apaḥ //
RV_8,007.29a suṣome śaryaṇāvaty ārjīke pastyāvati /
RV_8,007.29c yayur nicakrayā naraḥ //
RV_8,007.30a kadā gacchātha maruta itthā vipraṃ havamānam /
RV_8,007.30c mārḍīkebhir nādhamānam //
RV_8,007.31a kad dha nūnaṃ kadhapriyo yad indram ajahātana /
RV_8,007.31c ko vaḥ sakhitva ohate //
RV_8,007.32a saho ṣu ṇo vajrahastaiḥ kaṇvāso agnim marudbhiḥ /
RV_8,007.32c stuṣe hiraṇyavāśībhiḥ //
RV_8,007.33a o ṣu vṛṣṇaḥ prayajyūn ā navyase suvitāya /
RV_8,007.33c vavṛtyāṃ citravājān //
RV_8,007.34a girayaś cin ni jihate parśānāso manyamānāḥ /
RV_8,007.34c parvatāś cin ni yemire //
RV_8,007.35a ākṣṇayāvāno vahanty antarikṣeṇa patataḥ /
RV_8,007.35c dhātāra stuvate vayaḥ //
RV_8,007.36a agnir hi jāni pūrvyaś chando na sūro arciṣā /
RV_8,007.36c te bhānubhir vi tasthire //
RV_8,008.01a ā no viśvābhir ūtibhir aśvinā gacchataṃ yuvam /
RV_8,008.01c dasrā hiraṇyavartanī pibataṃ somyam madhu //
RV_8,008.02a ā nūnaṃ yātam aśvinā rathena sūryatvacā /
RV_8,008.02c bhujī hiraṇyapeśasā kavī gambhīracetasā //
RV_8,008.03a ā yātaṃ nahuṣas pary āntarikṣāt suvṛktibhiḥ /
RV_8,008.03c pibātho aśvinā madhu kaṇvānāṃ savane sutam //
RV_8,008.04a ā no yātaṃ divas pary āntarikṣād adhapriyā /
RV_8,008.04c putraḥ kaṇvasya vām iha suṣāva somyam madhu //
RV_8,008.05a ā no yātam upaśruty aśvinā somapītaye /
RV_8,008.05c svāhā stomasya vardhanā pra kavī dhītibhir narā //
RV_8,008.06a yac cid dhi vām pura ṛṣayo juhūre 'vase narā /
RV_8,008.06c ā yātam aśvinā gatam upemāṃ suṣṭutim mama //
RV_8,008.07a divaś cid rocanād adhy ā no gantaṃ svarvidā /
RV_8,008.07c dhībhir vatsapracetasā stomebhir havanaśrutā //
RV_8,008.08a kim anye pary āsate 'smat stomebhir aśvinā /
RV_8,008.08c putraḥ kaṇvasya vām ṛṣir gīrbhir vatso avīvṛdhat //
RV_8,008.09a ā vāṃ vipra ihāvase 'hvat stomebhir aśvinā /
RV_8,008.09c ariprā vṛtrahantamā tā no bhūtam mayobhuvā //
RV_8,008.10a ā yad vāṃ yoṣaṇā ratham atiṣṭhad vājinīvasū /
RV_8,008.10c viśvāny aśvinā yuvam pra dhītāny agacchatam //
RV_8,008.11a ataḥ sahasranirṇijā rathenā yātam aśvinā /
RV_8,008.11c vatso vām madhumad vaco 'śaṃsīt kāvyaḥ kaviḥ //
RV_8,008.12a purumandrā purūvasū manotarā rayīṇām /
RV_8,008.12c stomam me aśvināv imam abhi vahnī anūṣātām //
RV_8,008.13a ā no viśvāny aśvinā dhattaṃ rādhāṃsy ahrayā /
RV_8,008.13c kṛtaṃ na ṛtviyāvato mā no rīradhataṃ nide //
RV_8,008.14a yan nāsatyā parāvati yad vā stho adhy ambare /
RV_8,008.14c ataḥ sahasranirṇijā rathenā yātam aśvinā //
RV_8,008.15a yo vāṃ nāsatyāv ṛṣir gīrbhir vatso avīvṛdhat /
RV_8,008.15c tasmai sahasranirṇijam iṣaṃ dhattaṃ ghṛtaścutam //
RV_8,008.16a prāsmā ūrjaṃ ghṛtaścutam aśvinā yacchataṃ yuvam /
RV_8,008.16c yo vāṃ sumnāya tuṣṭavad vasūyād dānunas patī //
RV_8,008.17a ā no gantaṃ riśādasemaṃ stomam purubhujā /
RV_8,008.17c kṛtaṃ naḥ suśriyo naremā dātam abhiṣṭaye //
RV_8,008.18a ā vāṃ viśvābhir ūtibhiḥ priyamedhā ahūṣata /
RV_8,008.18c rājantāv adhvarāṇām aśvinā yāmahūtiṣu //
RV_8,008.19a ā no gantam mayobhuvāśvinā śambhuvā yuvam /
RV_8,008.19c yo vāṃ vipanyū dhītibhir gīrbhir vatso avīvṛdhat //
RV_8,008.20a yābhiḥ kaṇvam medhātithiṃ yābhir vaśaṃ daśavrajam /
RV_8,008.20c yābhir gośaryam āvataṃ tābhir no 'vataṃ narā //
RV_8,008.21a yābhir narā trasadasyum āvataṃ kṛtvye dhane /
RV_8,008.21c tābhiḥ ṣv asmāṃ aśvinā prāvataṃ vājasātaye //
RV_8,008.22a pra vāṃ stomāḥ suvṛktayo giro vardhantv aśvinā /
RV_8,008.22c purutrā vṛtrahantamā tā no bhūtam puruspṛhā //
RV_8,008.23a trīṇi padāny aśvinor āviḥ sānti guhā paraḥ /
RV_8,008.23c kavī ṛtasya patmabhir arvāg jīvebhyas pari //
RV_8,009.01a ā nūnam aśvinā yuvaṃ vatsasya gantam avase /
RV_8,009.01c prāsmai yacchatam avṛkam pṛthu cchardir yuyutaṃ yā arātayaḥ //
RV_8,009.02a yad antarikṣe yad divi yat pañca mānuṣāṃ anu /
RV_8,009.02c nṛmṇaṃ tad dhattam aśvinā //
RV_8,009.03a ye vāṃ daṃsāṃsy aśvinā viprāsaḥ parimāmṛśuḥ /
RV_8,009.03c evet kāṇvasya bodhatam //
RV_8,009.04a ayaṃ vāṃ gharmo aśvinā stomena pari ṣicyate /
RV_8,009.04c ayaṃ somo madhumān vājinīvasū yena vṛtraṃ ciketathaḥ //
RV_8,009.05a yad apsu yad vanaspatau yad oṣadhīṣu purudaṃsasā kṛtam /
RV_8,009.05c tena māviṣṭam aśvinā //
RV_8,009.06a yan nāsatyā bhuraṇyatho yad vā deva bhiṣajyathaḥ /
RV_8,009.06c ayaṃ vāṃ vatso matibhir na vindhate haviṣmantaṃ hi gacchathaḥ //
RV_8,009.07a ā nūnam aśvinor ṛṣi stomaṃ ciketa vāmayā /
RV_8,009.07c ā somam madhumattamaṃ gharmaṃ siñcād atharvaṇi //
RV_8,009.08a ā nūnaṃ raghuvartaniṃ rathaṃ tiṣṭhātho aśvinā /
RV_8,009.08c ā vāṃ stomā ime mama nabho na cucyavīrata //
RV_8,009.09a yad adya vāṃ nāsatyokthair ācucyuvīmahi /
RV_8,009.09c yad vā vāṇībhir aśvinevet kāṇvasya bodhatam //
RV_8,009.10a yad vāṃ kakṣīvāṃ uta yad vyaśva ṛṣir yad vāṃ dīrghatamā juhāva /
RV_8,009.10c pṛthī yad vāṃ vainyaḥ sādaneṣv eved ato aśvinā cetayethām //
RV_8,009.11a yātaṃ chardiṣpā uta naḥ paraspā bhūtaṃ jagatpā uta nas tanūpā /
RV_8,009.11c vartis tokāya tanayāya yātam //
RV_8,009.12a yad indreṇa sarathaṃ yātho aśvinā yad vā vāyunā bhavathaḥ samokasā /
RV_8,009.12c yad ādityebhir ṛbhubhiḥ sajoṣasā yad vā viṣṇor vikramaṇeṣu tiṣṭhathaḥ //
RV_8,009.13a yad adyāśvināv ahaṃ huveya vājasātaye /
RV_8,009.13c yat pṛtsu turvaṇe sahas tac chreṣṭham aśvinor avaḥ //
RV_8,009.14a ā nūnaṃ yātam aśvinemā havyāni vāṃ hitā /
RV_8,009.14c ime somāso adhi turvaśe yadāv ime kaṇveṣu vām atha //
RV_8,009.15a yan nāsatyā parāke arvāke asti bheṣajam /
RV_8,009.15c tena nūnaṃ vimadāya pracetasā chardir vatsāya yacchatam //
RV_8,009.16a abhutsy u pra devyā sākaṃ vācāham aśvinoḥ /
RV_8,009.16c vy āvar devy ā matiṃ vi rātim martyebhyaḥ //
RV_8,009.17a pra bodhayoṣo aśvinā pra devi sūnṛte mahi /
RV_8,009.17c pra yajñahotar ānuṣak pra madāya śravo bṛhat //
RV_8,009.18a yad uṣo yāsi bhānunā saṃ sūryeṇa rocase /
RV_8,009.18c ā hāyam aśvino ratho vartir yāti nṛpāyyam //
RV_8,009.19a yad āpītāso aṃśavo gāvo na duhra ūdhabhiḥ /
RV_8,009.19c yad vā vāṇīr anūṣata pra devayanto aśvinā //
RV_8,009.20a pra dyumnāya pra śavase pra nṛṣāhyāya śarmaṇe /
RV_8,009.20c pra dakṣāya pracetasā //
RV_8,009.21a yan nūnaṃ dhībhir aśvinā pitur yonā niṣīdathaḥ /
RV_8,009.21c yad vā sumnebhir ukthyā //
RV_8,010.01a yat stho dīrghaprasadmani yad vādo rocane divaḥ /
RV_8,010.01c yad vā samudre adhy ākṛte gṛhe 'ta ā yātam aśvinā //
RV_8,010.02a yad vā yajñam manave sammimikṣathur evet kāṇvasya bodhatam /
RV_8,010.02c bṛhaspatiṃ viśvān devāṃ ahaṃ huva indrāviṣṇū aśvināv āśuheṣasā //
RV_8,010.03a tyā nv aśvinā huve sudaṃsasā gṛbhe kṛtā /
RV_8,010.03c yayor asti pra ṇaḥ sakhyaṃ deveṣv adhy āpyam //
RV_8,010.04a yayor adhi pra yajñā asūre santi sūrayaḥ /
RV_8,010.04c tā yajñasyādhvarasya pracetasā svadhābhir yā pibataḥ somyam madhu //
RV_8,010.05a yad adyāśvināv apāg yat prāk stho vājinīvasū /
RV_8,010.05c yad druhyavy anavi turvaśe yadau huve vām atha mā gatam //
RV_8,010.06a yad antarikṣe patathaḥ purubhujā yad veme rodasī anu /
RV_8,010.06c yad vā svadhābhir adhitiṣṭhatho ratham ata ā yātam aśvinā //
RV_8,011.01a tvam agne vratapā asi deva ā martyeṣv ā /
RV_8,011.01c tvaṃ yajñeṣv īḍyaḥ //
RV_8,011.02a tvam asi praśasyo vidatheṣu sahantya /
RV_8,011.02c agne rathīr adhvarāṇām //
RV_8,011.03a sa tvam asmad apa dviṣo yuyodhi jātavedaḥ /
RV_8,011.03c adevīr agne arātīḥ //
RV_8,011.04a anti cit santam aha yajñam martasya ripoḥ /
RV_8,011.04c nopa veṣi jātavedaḥ //
RV_8,011.05a martā amartyasya te bhūri nāma manāmahe /
RV_8,011.05c viprāso jātavedasaḥ //
RV_8,011.06a vipraṃ viprāso 'vase devam martāsa ūtaye /
RV_8,011.06c agniṃ gīrbhir havāmahe //
RV_8,011.07a ā te vatso mano yamat paramāc cit sadhasthāt /
RV_8,011.07c agne tvāṅkāmayā girā //
RV_8,011.08a purutrā hi sadṛṅṅ asi viśo viśvā anu prabhuḥ /
RV_8,011.08c samatsu tvā havāmahe //
RV_8,011.09a samatsv agnim avase vājayanto havāmahe /
RV_8,011.09c vājeṣu citrarādhasam //
RV_8,011.10a pratno hi kam īḍyo adhvareṣu sanāc ca hotā navyaś ca satsi /
RV_8,011.10c svāṃ cāgne tanvam piprayasvāsmabhyaṃ ca saubhagam ā yajasva //
RV_8,012.01a ya indra somapātamo madaḥ śaviṣṭha cetati /
RV_8,012.01c yenā haṃsi ny atriṇaṃ tam īmahe //
RV_8,012.02a yenā daśagvam adhriguṃ vepayantaṃ svarṇaram /
RV_8,012.02c yenā samudram āvithā tam īmahe //
RV_8,012.03a yena sindhum mahīr apo rathāṃ iva pracodayaḥ /
RV_8,012.03c panthām ṛtasya yātave tam īmahe //
RV_8,012.04a imaṃ stomam abhiṣṭaye ghṛtaṃ na pūtam adrivaḥ /
RV_8,012.04c yenā nu sadya ojasā vavakṣitha //
RV_8,012.05a imaṃ juṣasva girvaṇaḥ samudra iva pinvate /
RV_8,012.05c indra viśvābhir ūtibhir vavakṣitha //
RV_8,012.06a yo no devaḥ parāvataḥ sakhitvanāya māmahe /
RV_8,012.06c divo na vṛṣṭim prathayan vavakṣitha //
RV_8,012.07a vavakṣur asya ketavo uta vajro gabhastyoḥ /
RV_8,012.07c yat sūryo na rodasī avardhayat //
RV_8,012.08a yadi pravṛddha satpate sahasram mahiṣāṃ aghaḥ /
RV_8,012.08c ād it ta indriyam mahi pra vāvṛdhe //
RV_8,012.09a indraḥ sūryasya raśmibhir ny arśasānam oṣati /
RV_8,012.09c agnir vaneva sāsahiḥ pra vāvṛdhe //
RV_8,012.10a iyaṃ ta ṛtviyāvatī dhītir eti navīyasī /
RV_8,012.10c saparyantī purupriyā mimīta it //
RV_8,012.11a garbho yajñasya devayuḥ kratum punīta ānuṣak /
RV_8,012.11c stomair indrasya vāvṛdhe mimīta it //
RV_8,012.12a sanir mitrasya papratha indraḥ somasya pītaye /
RV_8,012.12c prācī vāśīva sunvate mimīta it //
RV_8,012.13a yaṃ viprā ukthavāhaso 'bhipramandur āyavaḥ /
RV_8,012.13c ghṛtaṃ na pipya āsany ṛtasya yat //
RV_8,012.14a uta svarāje aditi stomam indrāya jījanat /
RV_8,012.14c purupraśastam ūtaya ṛtasya yat //
RV_8,012.15a abhi vahnaya ūtaye 'nūṣata praśastaye /
RV_8,012.15c na deva vivratā harī ṛtasya yat //
RV_8,012.16a yat somam indra viṣṇavi yad vā gha trita āptye /
RV_8,012.16c yad vā marutsu mandase sam indubhiḥ //
RV_8,012.17a yad vā śakra parāvati samudre adhi mandase /
RV_8,012.17c asmākam it sute raṇā sam indubhiḥ //
RV_8,012.18a yad vāsi sunvato vṛdho yajamānasya satpate /
RV_8,012.18c ukthe vā yasya raṇyasi sam indubhiḥ //
RV_8,012.19a devaṃ-devaṃ vo 'vasa indram-indraṃ gṛṇīṣaṇi /
RV_8,012.19c adhā yajñāya turvaṇe vy ānaśuḥ //
RV_8,012.20a yajñebhir yajñavāhasaṃ somebhiḥ somapātamam /
RV_8,012.20c hotrābhir indraṃ vāvṛdhur vy ānaśuḥ //
RV_8,012.21a mahīr asya praṇītayaḥ pūrvīr uta praśastayaḥ /
RV_8,012.21c viśvā vasūni dāśuṣe vy ānaśuḥ //
RV_8,012.22a indraṃ vṛtrāya hantave devāso dadhire puraḥ /
RV_8,012.22c indraṃ vāṇīr anūṣatā sam ojase //
RV_8,012.23a mahāntam mahinā vayaṃ stomebhir havanaśrutam /
RV_8,012.23c arkair abhi pra ṇonumaḥ sam ojase //
RV_8,012.24a na yaṃ vivikto rodasī nāntarikṣāṇi vajriṇam /
RV_8,012.24c amād id asya titviṣe sam ojasaḥ //
RV_8,012.25a yad indra pṛtanājye devās tvā dadhire puraḥ /
RV_8,012.25c ād it te haryatā harī vavakṣatuḥ //
RV_8,012.26a yadā vṛtraṃ nadīvṛtaṃ śavasā vajrinn avadhīḥ /
RV_8,012.26c ād it te haryatā harī vavakṣatuḥ //
RV_8,012.27a yadā te viṣṇur ojasā trīṇi padā vicakrame /
RV_8,012.27c ād it te haryatā harī vavakṣatuḥ //
RV_8,012.28a yadā te haryatā harī vāvṛdhāte dive-dive /
RV_8,012.28c ād it te viśvā bhuvanāni yemire //
RV_8,012.29a yadā te mārutīr viśas tubhyam indra niyemire /
RV_8,012.29c ād it te viśvā bhuvanāni yemire //
RV_8,012.30a yadā sūryam amuṃ divi śukraṃ jyotir adhārayaḥ /
RV_8,012.30c ād it te viśvā bhuvanāni yemire //
RV_8,012.31a imāṃ ta indra suṣṭutiṃ vipra iyarti dhītibhiḥ /
RV_8,012.31c jāmim padeva pipratīm prādhvare //
RV_8,012.32a yad asya dhāmani priye samīcīnāso asvaran /
RV_8,012.32c nābhā yajñasya dohanā prādhvare //
RV_8,012.33a suvīryaṃ svaśvyaṃ sugavyam indra daddhi naḥ /
RV_8,012.33c hoteva pūrvacittaye prādhvare //
RV_8,013.01a indraḥ suteṣu someṣu kratum punīta ukthyam /
RV_8,013.01c vide vṛdhasya dakṣaso mahān hi ṣaḥ //
RV_8,013.02a sa prathame vyomani devānāṃ sadane vṛdhaḥ /
RV_8,013.02c supāraḥ suśravastamaḥ sam apsujit //
RV_8,013.03a tam ahve vājasātaya indram bharāya śuṣmiṇam /
RV_8,013.03c bhavā naḥ sumne antamaḥ sakhā vṛdhe //
RV_8,013.04a iyaṃ ta indra girvaṇo rātiḥ kṣarati sunvataḥ /
RV_8,013.04c mandāno asya barhiṣo vi rājasi //
RV_8,013.05a nūnaṃ tad indra daddhi no yat tvā sunvanta īmahe /
RV_8,013.05c rayiṃ naś citram ā bharā svarvidam //
RV_8,013.06a stotā yat te vicarṣaṇir atipraśardhayad giraḥ /
RV_8,013.06c vayā ivānu rohate juṣanta yat //
RV_8,013.07a pratnavaj janayā giraḥ śṛṇudhī jaritur havam /
RV_8,013.07c made-made vavakṣithā sukṛtvane //
RV_8,013.08a krīḷanty asya sūnṛtā āpo na pravatā yatīḥ /
RV_8,013.08c ayā dhiyā ya ucyate patir divaḥ //
RV_8,013.09a uto patir ya ucyate kṛṣṭīnām eka id vaśī /
RV_8,013.09c namovṛdhair avasyubhiḥ sute raṇa //
RV_8,013.10a stuhi śrutaṃ vipaścitaṃ harī yasya prasakṣiṇā /
RV_8,013.10c gantārā dāśuṣo gṛhaṃ namasvinaḥ //
RV_8,013.11a tūtujāno mahemate 'śvebhiḥ pruṣitapsubhiḥ /
RV_8,013.11c ā yāhi yajñam āśubhiḥ śam id dhi te //
RV_8,013.12a indra śaviṣṭha satpate rayiṃ gṛṇatsu dhāraya /
RV_8,013.12c śravaḥ sūribhyo amṛtaṃ vasutvanam //
RV_8,013.13a have tvā sūra udite have madhyandine divaḥ /
RV_8,013.13c juṣāṇa indra saptibhir na ā gahi //
RV_8,013.14a ā tū gahi pra tu drava matsvā sutasya gomataḥ /
RV_8,013.14c tantuṃ tanuṣva pūrvyaṃ yathā vide //
RV_8,013.15a yac chakrāsi parāvati yad arvāvati vṛtrahan /
RV_8,013.15c yad vā samudre andhaso 'vited asi //
RV_8,013.16a indraṃ vardhantu no gira indraṃ sutāsa indavaḥ /
RV_8,013.16c indre haviṣmatīr viśo arāṇiṣuḥ //
RV_8,013.17a tam id viprā avasyavaḥ pravatvatībhir ūtibhiḥ /
RV_8,013.17c indraṃ kṣoṇīr avardhayan vayā iva //
RV_8,013.18a trikadrukeṣu cetanaṃ devāso yajñam atnata /
RV_8,013.18c tam id vardhantu no giraḥ sadāvṛdham //
RV_8,013.19a stotā yat te anuvrata ukthāny ṛtuthā dadhe /
RV_8,013.19c śuciḥ pāvaka ucyate so adbhutaḥ //
RV_8,013.20a tad id rudrasya cetati yahvam pratneṣu dhāmasu /
RV_8,013.20c mano yatrā vi tad dadhur vicetasaḥ //
RV_8,013.21a yadi me sakhyam āvara imasya pāhy andhasaḥ /
RV_8,013.21c yena viśvā ati dviṣo atārima //
RV_8,013.22a kadā ta indra girvaṇa stotā bhavāti śantamaḥ /
RV_8,013.22c kadā no gavye aśvye vasau dadhaḥ //
RV_8,013.23a uta te suṣṭutā harī vṛṣaṇā vahato ratham /
RV_8,013.23c ajuryasya madintamaṃ yam īmahe //
RV_8,013.24a tam īmahe puruṣṭutaṃ yahvam pratnābhir ūtibhiḥ /
RV_8,013.24c ni barhiṣi priye sadad adha dvitā //
RV_8,013.25a vardhasvā su puruṣṭuta ṛṣiṣṭutābhir ūtibhiḥ /
RV_8,013.25c dhukṣasva pipyuṣīm iṣam avā ca naḥ //
RV_8,013.26a indra tvam avited asītthā stuvato adrivaḥ /
RV_8,013.26c ṛtād iyarmi te dhiyam manoyujam //
RV_8,013.27a iha tyā sadhamādyā yujānaḥ somapītaye /
RV_8,013.27c harī indra pratadvasū abhi svara //
RV_8,013.28a abhi svarantu ye tava rudrāsaḥ sakṣata śriyam /
RV_8,013.28c uto marutvatīr viśo abhi prayaḥ //
RV_8,013.29a imā asya pratūrtayaḥ padaṃ juṣanta yad divi /
RV_8,013.29c nābhā yajñasya saṃ dadhur yathā vide //
RV_8,013.30a ayaṃ dīrghāya cakṣase prāci prayaty adhvare /
RV_8,013.30c mimīte yajñam ānuṣag vicakṣya //
RV_8,013.31a vṛṣāyam indra te ratha uto te vṛṣaṇā harī /
RV_8,013.31c vṛṣā tvaṃ śatakrato vṛṣā havaḥ //
RV_8,013.32a vṛṣā grāvā vṛṣā mado vṛṣā somo ayaṃ sutaḥ /
RV_8,013.32c vṛṣā yajño yam invasi vṛṣā havaḥ //
RV_8,013.33a vṛṣā tvā vṛṣaṇaṃ huve vajriñ citrābhir ūtibhiḥ /
RV_8,013.33c vāvantha hi pratiṣṭutiṃ vṛṣā havaḥ //
RV_8,014.01a yad indrāhaṃ yathā tvam īśīya vasva eka it /
RV_8,014.01c stotā me goṣakhā syāt //
RV_8,014.02a śikṣeyam asmai ditseyaṃ śacīpate manīṣiṇe /
RV_8,014.02c yad ahaṃ gopatiḥ syām //
RV_8,014.03a dhenuṣ ṭa indra sūnṛtā yajamānāya sunvate /
RV_8,014.03c gām aśvam pipyuṣī duhe //
RV_8,014.04a na te vartāsti rādhasa indra devo na martyaḥ /
RV_8,014.04c yad ditsasi stuto magham //
RV_8,014.05a yajña indram avardhayad yad bhūmiṃ vy avartayat /
RV_8,014.05c cakrāṇa opaśaṃ divi //
RV_8,014.06a vāvṛdhānasya te vayaṃ viśvā dhanāni jigyuṣaḥ /
RV_8,014.06c ūtim indrā vṛṇīmahe //
RV_8,014.07a vy antarikṣam atiran made somasya rocanā /
RV_8,014.07c indro yad abhinad valam //
RV_8,014.08a ud gā ājad aṅgirobhya āviṣ kṛṇvan guhā satīḥ /
RV_8,014.08c arvāñcaṃ nunude valam //
RV_8,014.09a indreṇa rocanā divo dṛḷhāni dṛṃhitāni ca /
RV_8,014.09c sthirāṇi na parāṇude //
RV_8,014.10a apām ūrmir madann iva stoma indrājirāyate /
RV_8,014.10c vi te madā arājiṣuḥ //
RV_8,014.11a tvaṃ hi stomavardhana indrāsy ukthavardhanaḥ /
RV_8,014.11c stotṝṇām uta bhadrakṛt //
RV_8,014.12a indram it keśinā harī somapeyāya vakṣataḥ /
RV_8,014.12c upa yajñaṃ surādhasam //
RV_8,014.13a apām phenena namuceḥ śira indrod avartayaḥ /
RV_8,014.13c viśvā yad ajaya spṛdhaḥ //
RV_8,014.14a māyābhir utsisṛpsata indra dyām ārurukṣataḥ /
RV_8,014.14c ava dasyūṃr adhūnuthāḥ //
RV_8,014.15a asunvām indra saṃsadaṃ viṣūcīṃ vy anāśayaḥ /
RV_8,014.15c somapā uttaro bhavan //
RV_8,015.01a tam v abhi pra gāyata puruhūtam puruṣṭutam /
RV_8,015.01c indraṃ gīrbhis taviṣam ā vivāsata //
RV_8,015.02a yasya dvibarhaso bṛhat saho dādhāra rodasī /
RV_8,015.02c girīṃr ajrāṃ apaḥ svar vṛṣatvanā //
RV_8,015.03a sa rājasi puruṣṭutaṃ eko vṛtrāṇi jighnase /
RV_8,015.03c indra jaitrā śravasyā ca yantave //
RV_8,015.04a taṃ te madaṃ gṛṇīmasi vṛṣaṇam pṛtsu sāsahim /
RV_8,015.04c u lokakṛtnum adrivo hariśriyam //
RV_8,015.05a yena jyotīṃṣy āyave manave ca viveditha /
RV_8,015.05c mandāno asya barhiṣo vi rājasi //
RV_8,015.06a tad adyā cit ta ukthino 'nu ṣṭuvanti pūrvathā /
RV_8,015.06c vṛṣapatnīr apo jayā dive-dive //
RV_8,015.07a tava tyad indriyam bṛhat tava śuṣmam uta kratum /
RV_8,015.07c vajraṃ śiśāti dhiṣaṇā vareṇyam //
RV_8,015.08a tava dyaur indra pauṃsyam pṛthivī vardhati śravaḥ /
RV_8,015.08c tvām āpaḥ parvatāsaś ca hinvire //
RV_8,015.09a tvāṃ viṣṇur bṛhan kṣayo mitro gṛṇāti varuṇaḥ /
RV_8,015.09c tvāṃ śardho madaty anu mārutam //
RV_8,015.10a tvaṃ vṛṣā janānām maṃhiṣṭha indra jajñiṣe /
RV_8,015.10c satrā viśvā svapatyāni dadhiṣe //
RV_8,015.11a satrā tvam puruṣṭutaṃ eko vṛtrāṇi tośase /
RV_8,015.11c nānya indrāt karaṇam bhūya invati //
RV_8,015.12a yad indra manmaśas tvā nānā havanta ūtaye /
RV_8,015.12c asmākebhir nṛbhir atrā svar jaya //
RV_8,015.13a araṃ kṣayāya no mahe viśvā rūpāṇy āviśan /
RV_8,015.13c indraṃ jaitrāya harṣayā śacīpatim //
RV_8,016.01a pra samrājaṃ carṣaṇīnām indraṃ stotā navyaṃ gīrbhiḥ /
RV_8,016.01c naraṃ nṛṣāham maṃhiṣṭham //
RV_8,016.02a yasminn ukthāni raṇyanti viśvāni ca śravasyā /
RV_8,016.02c apām avo na samudre //
RV_8,016.03a taṃ suṣṭutyā vivāse jyeṣṭharājam bhare kṛtnum /
RV_8,016.03c maho vājinaṃ sanibhyaḥ //
RV_8,016.04a yasyānūnā gabhīrā madā uravas tarutrāḥ /
RV_8,016.04c harṣumantaḥ śūrasātau //
RV_8,016.05a tam id dhaneṣu hiteṣv adhivākāya havante /
RV_8,016.05c yeṣām indras te jayanti //
RV_8,016.06a tam ic cyautnair āryanti taṃ kṛtebhiś carṣaṇayaḥ /
RV_8,016.06c eṣa indro varivaskṛt //
RV_8,016.07a indro brahmendra ṛṣir indraḥ purū puruhūtaḥ /
RV_8,016.07c mahān mahībhiḥ śacībhiḥ //
RV_8,016.08a sa stomyaḥ sa havyaḥ satyaḥ satvā tuvikūrmiḥ /
RV_8,016.08c ekaś cit sann abhibhūtiḥ //
RV_8,016.09a tam arkebhis taṃ sāmabhis taṃ gāyatraiś carṣaṇayaḥ /
RV_8,016.09c indraṃ vardhanti kṣitayaḥ //
RV_8,016.10a praṇetāraṃ vasyo acchā kartāraṃ jyotiḥ samatsu /
RV_8,016.10c sāsahvāṃsaṃ yudhāmitrān //
RV_8,016.11a sa naḥ papriḥ pārayāti svasti nāvā puruhūtaḥ /
RV_8,016.11c indro viśvā ati dviṣaḥ //
RV_8,016.12a sa tvaṃ na indra vājebhir daśasyā ca gātuyā ca /
RV_8,016.12c acchā ca naḥ sumnaṃ neṣi //
RV_8,017.01a ā yāhi suṣumā hi ta indra somam pibā imam /
RV_8,017.01c edam barhiḥ sado mama //
RV_8,017.02a ā tvā brahmayujā harī vahatām indra keśinā /
RV_8,017.02c upa brahmāṇi naḥ śṛṇu //
RV_8,017.03a brahmāṇas tvā vayaṃ yujā somapām indra sominaḥ /
RV_8,017.03c sutāvanto havāmahe //
RV_8,017.04a ā no yāhi sutāvato 'smākaṃ suṣṭutīr upa /
RV_8,017.04c pibā su śiprinn andhasaḥ //
RV_8,017.05a ā te siñcāmi kukṣyor anu gātrā vi dhāvatu /
RV_8,017.05c gṛbhāya jihvayā madhu //
RV_8,017.06a svāduṣ ṭe astu saṃsude madhumān tanve tava /
RV_8,017.06c somaḥ śam astu te hṛde //
RV_8,017.07a ayam u tvā vicarṣaṇe janīr ivābhi saṃvṛtaḥ /
RV_8,017.07c pra soma indra sarpatu //
RV_8,017.08a tuvigrīvo vapodaraḥ subāhur andhaso made /
RV_8,017.08c indro vṛtrāṇi jighnate //
RV_8,017.09a indra prehi puras tvaṃ viśvasyeśāna ojasā /
RV_8,017.09c vṛtrāṇi vṛtrahañ jahi //
RV_8,017.10a dīrghas te astv aṅkuśo yenā vasu prayacchasi /
RV_8,017.10c yajamānāya sunvate //
RV_8,017.11a ayaṃ ta indra somo nipūto adhi barhiṣi /
RV_8,017.11c ehīm asya dravā piba //
RV_8,017.12a śācigo śācipūjanāyaṃ raṇāya te sutaḥ /
RV_8,017.12c ākhaṇḍala pra hūyase //
RV_8,017.13a yas te śṛṅgavṛṣo napāt praṇapāt kuṇḍapāyyaḥ /
RV_8,017.13c ny asmin dadhra ā manaḥ //
RV_8,017.14a vāstoṣ pate dhruvā sthūṇāṃsatraṃ somyānām /
RV_8,017.14c drapso bhettā purāṃ śaśvatīnām indro munīnāṃ sakhā //
RV_8,017.15a pṛdākusānur yajato gaveṣaṇa ekaḥ sann abhi bhūyasaḥ /
RV_8,017.15c bhūrṇim aśvaṃ nayat tujā puro gṛbhendraṃ somasya pītaye //
RV_8,018.01a idaṃ ha nūnam eṣāṃ sumnam bhikṣeta martyaḥ /
RV_8,018.01c ādityānām apūrvyaṃ savīmani //
RV_8,018.02a anarvāṇo hy eṣām panthā ādityānām /
RV_8,018.02c adabdhāḥ santi pāyavaḥ sugevṛdhaḥ //
RV_8,018.03a tat su naḥ savitā bhago varuṇo mitro aryamā /
RV_8,018.03c śarma yacchantu sapratho yad īmahe //
RV_8,018.04a devebhir devy adite 'riṣṭabharmann ā gahi /
RV_8,018.04c smat sūribhiḥ purupriye suśarmabhiḥ //
RV_8,018.05a te hi putrāso aditer vidur dveṣāṃsi yotave /
RV_8,018.05c aṃhoś cid urucakrayo 'nehasaḥ //
RV_8,018.06a aditir no divā paśum aditir naktam advayāḥ /
RV_8,018.06c aditiḥ pātv aṃhasaḥ sadāvṛdhā //
RV_8,018.07a uta syā no divā matir aditir ūtyā gamat /
RV_8,018.07c sā śantāti mayas karad apa sridhaḥ //
RV_8,018.08a uta tyā daivyā bhiṣajā śaṃ naḥ karato aśvinā /
RV_8,018.08c yuyuyātām ito rapo apa sridhaḥ //
RV_8,018.09a śam agnir agnibhiḥ karac chaṃ nas tapatu sūryaḥ /
RV_8,018.09c śaṃ vāto vātv arapā apa sridhaḥ //
RV_8,018.10a apāmīvām apa sridham apa sedhata durmatim /
RV_8,018.10c ādityāso yuyotanā no aṃhasaḥ //
RV_8,018.11a yuyotā śarum asmad āṃ ādityāsa utāmatim /
RV_8,018.11c ṛdhag dveṣaḥ kṛṇuta viśvavedasaḥ //
RV_8,018.12a tat su naḥ śarma yacchatādityā yan mumocati /
RV_8,018.12c enasvantaṃ cid enasaḥ sudānavaḥ //
RV_8,018.13a yo naḥ kaś cid ririkṣati rakṣastvena martyaḥ /
RV_8,018.13c svaiḥ ṣa evai ririṣīṣṭa yur janaḥ //
RV_8,018.14a sam it tam agham aśnavad duḥśaṃsam martyaṃ ripum /
RV_8,018.14c yo asmatrā durhaṇāvāṃ upa dvayuḥ //
RV_8,018.15a pākatrā sthana devā hṛtsu jānītha martyam /
RV_8,018.15c upa dvayuṃ cādvayuṃ ca vasavaḥ //
RV_8,018.16a ā śarma parvatānām otāpāṃ vṛṇīmahe /
RV_8,018.16c dyāvākṣāmāre asmad rapas kṛtam //
RV_8,018.17a te no bhadreṇa śarmaṇā yuṣmākaṃ nāvā vasavaḥ /
RV_8,018.17c ati viśvāni duritā pipartana //
RV_8,018.18a tuce tanāya tat su no drāghīya āyur jīvase /
RV_8,018.18c ādityāsaḥ sumahasaḥ kṛṇotana //
RV_8,018.19a yajño hīḷo vo antara ādityā asti mṛḷata /
RV_8,018.19c yuṣme id vo api ṣmasi sajātye //
RV_8,018.20a bṛhad varūtham marutāṃ devaṃ trātāram aśvinā /
RV_8,018.20c mitram īmahe varuṇaṃ svastaye //
RV_8,018.21a aneho mitrāryaman nṛvad varuṇa śaṃsyam /
RV_8,018.21c trivarūtham maruto yanta naś chardiḥ //
RV_8,018.22a ye cid dhi mṛtyubandhava ādityā manavaḥ smasi /
RV_8,018.22c pra sū na āyur jīvase tiretana //
RV_8,019.01a taṃ gūrdhayā svarṇaraṃ devāso devam aratiṃ dadhanvire /
RV_8,019.01c devatrā havyam ohire //
RV_8,019.02a vibhūtarātiṃ vipra citraśociṣam agnim īḷiṣva yanturam /
RV_8,019.02c asya medhasya somyasya sobhare prem adhvarāya pūrvyam //
RV_8,019.03a yajiṣṭhaṃ tvā vavṛmahe devaṃ devatrā hotāram amartyam /
RV_8,019.03c asya yajñasya sukratum //
RV_8,019.04a ūrjo napātaṃ subhagaṃ sudīditim agniṃ śreṣṭhaśociṣam /
RV_8,019.04c sa no mitrasya varuṇasya so apām ā sumnaṃ yakṣate divi //
RV_8,019.05a yaḥ samidhā ya āhutī yo vedena dadāśa marto agnaye /
RV_8,019.05c yo namasā svadhvaraḥ //
RV_8,019.06a tasyed arvanto raṃhayanta āśavas tasya dyumnitamaṃ yaśaḥ /
RV_8,019.06c na tam aṃho devakṛtaṃ kutaś cana na martyakṛtaṃ naśat //
RV_8,019.07a svagnayo vo agnibhiḥ syāma sūno sahasa ūrjām pate /
RV_8,019.07c suvīras tvam asmayuḥ //
RV_8,019.08a praśaṃsamāno atithir na mitriyo 'gnī ratho na vedyaḥ /
RV_8,019.08c tve kṣemāso api santi sādhavas tvaṃ rājā rayīṇām //
RV_8,019.09a so addhā dāśvadhvaro 'gne martaḥ subhaga sa praśaṃsyaḥ /
RV_8,019.09c sa dhībhir astu sanitā //
RV_8,019.10a yasya tvam ūrdhvo adhvarāya tiṣṭhasi kṣayadvīraḥ sa sādhate /
RV_8,019.10c so arvadbhiḥ sanitā sa vipanyubhiḥ sa śūraiḥ sanitā kṛtam //
RV_8,019.11a yasyāgnir vapur gṛhe stomaṃ cano dadhīta viśvavāryaḥ /
RV_8,019.11c havyā vā veviṣad viṣaḥ //
RV_8,019.12a viprasya vā stuvataḥ sahaso yaho makṣūtamasya rātiṣu /
RV_8,019.12c avodevam uparimartyaṃ kṛdhi vaso vividuṣo vacaḥ //
RV_8,019.13a yo agniṃ havyadātibhir namobhir vā sudakṣam āvivāsati /
RV_8,019.13c girā vājiraśociṣam //
RV_8,019.14a samidhā yo niśitī dāśad aditiṃ dhāmabhir asya martyaḥ /
RV_8,019.14c viśvet sa dhībhiḥ subhago janāṃ ati dyumnair udna iva tāriṣat //
RV_8,019.15a tad agne dyumnam ā bhara yat sāsahat sadane kaṃ cid atriṇam /
RV_8,019.15c manyuṃ janasya dūḍhyaḥ //
RV_8,019.16a yena caṣṭe varuṇo mitro aryamā yena nāsatyā bhagaḥ /
RV_8,019.16c vayaṃ tat te śavasā gātuvittamā indratvotā vidhemahi //
RV_8,019.17a te ghed agne svādhyo ye tvā vipra nidadhire nṛcakṣasam /
RV_8,019.17c viprāso deva sukratum //
RV_8,019.18a ta id vediṃ subhaga ta āhutiṃ te sotuṃ cakrire divi /
RV_8,019.18c ta id vājebhir jigyur mahad dhanaṃ ye tve kāmaṃ nyerire //
RV_8,019.19a bhadro no agnir āhuto bhadrā rātiḥ subhaga bhadro adhvaraḥ /
RV_8,019.19c bhadrā uta praśastayaḥ //
RV_8,019.20a bhadram manaḥ kṛṇuṣva vṛtratūrye yenā samatsu sāsahaḥ /
RV_8,019.20c ava sthirā tanuhi bhūri śardhatāṃ vanemā te abhiṣṭibhiḥ //
RV_8,019.21a īḷe girā manurhitaṃ yaṃ devā dūtam aratiṃ nyerire /
RV_8,019.21c yajiṣṭhaṃ havyavāhanam //
RV_8,019.22a tigmajambhāya taruṇāya rājate prayo gāyasy agnaye /
RV_8,019.22c yaḥ piṃśate sūnṛtābhiḥ suvīryam agnir ghṛtebhir āhutaḥ //
RV_8,019.23a yadī ghṛtebhir āhuto vāśīm agnir bharata uc cāva ca /
RV_8,019.23c asura iva nirṇijam //
RV_8,019.24a yo havyāny airayatā manurhito deva āsā sugandhinā /
RV_8,019.24c vivāsate vāryāṇi svadhvaro hotā devo amartyaḥ //
RV_8,019.25a yad agne martyas tvaṃ syām aham mitramaho amartyaḥ /
RV_8,019.25c sahasaḥ sūnav āhuta //
RV_8,019.26a na tvā rāsīyābhiśastaye vaso na pāpatvāya santya /
RV_8,019.26c na me stotāmatīvā na durhitaḥ syād agne na pāpayā //
RV_8,019.27a pitur na putraḥ subhṛto duroṇa ā devāṃ etu pra ṇo haviḥ //
RV_8,019.28a tavāham agna ūtibhir nediṣṭhābhiḥ saceya joṣam ā vaso /
RV_8,019.28c sadā devasya martyaḥ //
RV_8,019.29a tava kratvā saneyaṃ tava rātibhir agne tava praśastibhiḥ /
RV_8,019.29c tvām id āhuḥ pramatiṃ vaso mamāgne harṣasva dātave //
RV_8,019.30a pra so agne tavotibhiḥ suvīrābhis tirate vājabharmabhiḥ /
RV_8,019.30c yasya tvaṃ sakhyam āvaraḥ //
RV_8,019.31a tava drapso nīlavān vāśa ṛtviya indhānaḥ siṣṇav ā dade /
RV_8,019.31c tvam mahīnām uṣasām asi priyaḥ kṣapo vastuṣu rājasi //
RV_8,019.32a tam āganma sobharayaḥ sahasramuṣkaṃ svabhiṣṭim avase /
RV_8,019.32c samrājaṃ trāsadasyavam //
RV_8,019.33a yasya te agne anye agnaya upakṣito vayā iva /
RV_8,019.33c vipo na dyumnā ni yuve janānāṃ tava kṣatrāṇi vardhayan //
RV_8,019.34a yam ādityāso adruhaḥ pāraṃ nayatha martyam /
RV_8,019.34c maghonāṃ viśveṣāṃ sudānavaḥ //
RV_8,019.35a yūyaṃ rājānaḥ kaṃ cic carṣaṇīsahaḥ kṣayantam mānuṣāṃ anu /
RV_8,019.35c vayaṃ te vo varuṇa mitrāryaman syāmed ṛtasya rathyaḥ //
RV_8,019.36a adān me paurukutsyaḥ pañcāśataṃ trasadasyur vadhūnām /
RV_8,019.36c maṃhiṣṭho aryaḥ satpatiḥ //
RV_8,019.37a uta me prayiyor vayiyoḥ suvāstvā adhi tugvani /
RV_8,019.37c tisṝṇāṃ saptatīnāṃ śyāvaḥ praṇetā bhuvad vasur diyānām patiḥ //
RV_8,020.01a ā gantā mā riṣaṇyata prasthāvāno māpa sthātā samanyavaḥ /
RV_8,020.01c sthirā cin namayiṣṇavaḥ //
RV_8,020.02a vīḷupavibhir maruta ṛbhukṣaṇa ā rudrāsaḥ sudītibhiḥ /
RV_8,020.02c iṣā no adyā gatā puruspṛho yajñam ā sobharīyavaḥ //
RV_8,020.03a vidmā hi rudriyāṇāṃ śuṣmam ugram marutāṃ śimīvatām /
RV_8,020.03c viṣṇor eṣasya mīḷhuṣām //
RV_8,020.04a vi dvīpāni pāpatan tiṣṭhad ducchunobhe yujanta rodasī /
RV_8,020.04c pra dhanvāny airata śubhrakhādayo yad ejatha svabhānavaḥ //
RV_8,020.05a acyutā cid vo ajmann ā nānadati parvatāso vanaspatiḥ /
RV_8,020.05c bhūmir yāmeṣu rejate //
RV_8,020.06a amāya vo maruto yātave dyaur jihīta uttarā bṛhat /
RV_8,020.06c yatrā naro dediśate tanūṣv ā tvakṣāṃsi bāhvojasaḥ //
RV_8,020.07a svadhām anu śriyaṃ naro mahi tveṣā amavanto vṛṣapsavaḥ /
RV_8,020.07c vahante ahrutapsavaḥ //
RV_8,020.08a gobhir vāṇo ajyate sobharīṇāṃ rathe kośe hiraṇyaye /
RV_8,020.08c gobandhavaḥ sujātāsa iṣe bhuje mahānto na sparase nu //
RV_8,020.09a prati vo vṛṣadañjayo vṛṣṇe śardhāya mārutāya bharadhvam /
RV_8,020.09c havyā vṛṣaprayāvṇe //
RV_8,020.10a vṛṣaṇaśvena maruto vṛṣapsunā rathena vṛṣanābhinā /
RV_8,020.10c ā śyenāso na pakṣiṇo vṛthā naro havyā no vītaye gata //
RV_8,020.11a samānam añjy eṣāṃ vi bhrājante rukmāso adhi bāhuṣu /
RV_8,020.11c davidyutaty ṛṣṭayaḥ //
RV_8,020.12a ta ugrāso vṛṣaṇa ugrabāhavo nakiṣ ṭanūṣu yetire /
RV_8,020.12c sthirā dhanvāny āyudhā ratheṣu vo 'nīkeṣv adhi śriyaḥ //
RV_8,020.13a yeṣām arṇo na sapratho nāma tveṣaṃ śaśvatām ekam id bhuje /
RV_8,020.13c vayo na pitryaṃ sahaḥ //
RV_8,020.14a tān vandasva marutas tāṃ upa stuhi teṣāṃ hi dhunīnām /
RV_8,020.14c arāṇāṃ na caramas tad eṣāṃ dānā mahnā tad eṣām //
RV_8,020.15a subhagaḥ sa va ūtiṣv āsa pūrvāsu maruto vyuṣṭiṣu /
RV_8,020.15c yo vā nūnam utāsati //
RV_8,020.16a yasya vā yūyam prati vājino nara ā havyā vītaye gatha /
RV_8,020.16c abhi ṣa dyumnair uta vājasātibhiḥ sumnā vo dhūtayo naśat //
RV_8,020.17a yathā rudrasya sūnavo divo vaśanty asurasya vedhasaḥ /
RV_8,020.17c yuvānas tathed asat //
RV_8,020.18a ye cārhanti marutaḥ sudānavaḥ sman mīḷhuṣaś caranti ye /
RV_8,020.18c ataś cid ā na upa vasyasā hṛdā yuvāna ā vavṛdhvam //
RV_8,020.19a yūna ū ṣu naviṣṭhayā vṛṣṇaḥ pāvakāṃ abhi sobhare girā /
RV_8,020.19c gāya gā iva carkṛṣat //
RV_8,020.20a sāhā ye santi muṣṭiheva havyo viśvāsu pṛtsu hotṛṣu /
RV_8,020.20c vṛṣṇaś candrān na suśravastamān girā vandasva maruto aha //
RV_8,020.21a gāvaś cid ghā samanyavaḥ sajātyena marutaḥ sabandhavaḥ /
RV_8,020.21c rihate kakubho mithaḥ //
RV_8,020.22a martaś cid vo nṛtavo rukmavakṣasa upa bhrātṛtvam āyati /
RV_8,020.22c adhi no gāta marutaḥ sadā hi va āpitvam asti nidhruvi //
RV_8,020.23a maruto mārutasya na ā bheṣajasya vahatā sudānavaḥ /
RV_8,020.23c yūyaṃ sakhāyaḥ saptayaḥ //
RV_8,020.24a yābhiḥ sindhum avatha yābhis tūrvatha yābhir daśasyathā krivim /
RV_8,020.24c mayo no bhūtotibhir mayobhuvaḥ śivābhir asacadviṣaḥ //
RV_8,020.25a yat sindhau yad asiknyāṃ yat samudreṣu marutaḥ subarhiṣaḥ /
RV_8,020.25c yat parvateṣu bheṣajam //
RV_8,020.26a viśvam paśyanto bibhṛthā tanūṣv ā tenā no adhi vocata /
RV_8,020.26c kṣamā rapo maruta āturasya na iṣkartā vihrutam punaḥ //
RV_8,021.01a vayam u tvām apūrvya sthūraṃ na kac cid bharanto 'vasyavaḥ /
RV_8,021.01c vāje citraṃ havāmahe //
RV_8,021.02a upa tvā karmann ūtaye sa no yuvograś cakrāma yo dhṛṣat /
RV_8,021.02c tvām id dhy avitāraṃ vavṛmahe sakhāya indra sānasim //
RV_8,021.03a ā yāhīma indavo 'śvapate gopata urvarāpate /
RV_8,021.03c somaṃ somapate piba //
RV_8,021.04a vayaṃ hi tvā bandhumantam abandhavo viprāsa indra yemima /
RV_8,021.04c yā te dhāmāni vṛṣabha tebhir ā gahi viśvebhiḥ somapītaye //
RV_8,021.05a sīdantas te vayo yathā gośrīte madhau madire vivakṣaṇe /
RV_8,021.05c abhi tvām indra nonumaḥ //
RV_8,021.06a acchā ca tvainā namasā vadāmasi kim muhuś cid vi dīdhayaḥ /
RV_8,021.06c santi kāmāso harivo dadiṣ ṭvaṃ smo vayaṃ santi no dhiyaḥ //
RV_8,021.07a nūtnā id indra te vayam ūtī abhūma nahi nū te adrivaḥ /
RV_8,021.07c vidmā purā parīṇasaḥ //
RV_8,021.08a vidmā sakhitvam uta śūra bhojyam ā te tā vajrinn īmahe /
RV_8,021.08c uto samasminn ā śiśīhi no vaso vāje suśipra gomati //
RV_8,021.09a yo na idam-idam purā pra vasya ānināya tam u va stuṣe /
RV_8,021.09c sakhāya indram ūtaye //
RV_8,021.10a haryaśvaṃ satpatiṃ carṣaṇīsahaṃ sa hi ṣmā yo amandata /
RV_8,021.10c ā tu naḥ sa vayati gavyam aśvyaṃ stotṛbhyo maghavā śatam //
RV_8,021.11a tvayā ha svid yujā vayam prati śvasantaṃ vṛṣabha bruvīmahi /
RV_8,021.11c saṃsthe janasya gomataḥ //
RV_8,021.12a jayema kāre puruhūta kāriṇo 'bhi tiṣṭhema dūḍhyaḥ /
RV_8,021.12c nṛbhir vṛtraṃ hanyāma śūśuyāma cāver indra pra ṇo dhiyaḥ //
RV_8,021.13a abhrātṛvyo anā tvam anāpir indra januṣā sanād asi /
RV_8,021.13c yudhed āpitvam icchase //
RV_8,021.14a nakī revantaṃ sakhyāya vindase pīyanti te surāśvaḥ /
RV_8,021.14c yadā kṛṇoṣi nadanuṃ sam ūhasy ād it piteva hūyase //
RV_8,021.15a mā te amājuro yathā mūrāsa indra sakhye tvāvataḥ /
RV_8,021.15c ni ṣadāma sacā sute //
RV_8,021.16a mā te godatra nir arāma rādhasa indra mā te gṛhāmahi /
RV_8,021.16c dṛḷhā cid aryaḥ pra mṛśābhy ā bhara na te dāmāna ādabhe //
RV_8,021.17a indro vā ghed iyan maghaṃ sarasvatī vā subhagā dadir vasu /
RV_8,021.17c tvaṃ vā citra dāśuṣe //
RV_8,021.18a citra id rājā rājakā id anyake yake sarasvatīm anu /
RV_8,021.18c parjanya iva tatanad dhi vṛṣṭyā sahasram ayutā dadat //
RV_8,022.01a o tyam ahva ā ratham adyā daṃsiṣṭham ūtaye /
RV_8,022.01c yam aśvinā suhavā rudravartanī ā sūryāyai tasthathuḥ //
RV_8,022.02a pūrvāyuṣaṃ suhavam puruspṛham bhujyuṃ vājeṣu pūrvyam /
RV_8,022.02c sacanāvantaṃ sumatibhiḥ sobhare vidveṣasam anehasam //
RV_8,022.03a iha tyā purubhūtamā devā namobhir aśvinā /
RV_8,022.03c arvācīnā sv avase karāmahe gantārā dāśuṣo gṛham //
RV_8,022.04a yuvo rathasya pari cakram īyata īrmānyad vām iṣaṇyati /
RV_8,022.04c asmāṃ acchā sumatir vāṃ śubhas patī ā dhenur iva dhāvatu //
RV_8,022.05a ratho yo vāṃ trivandhuro hiraṇyābhīśur aśvinā /
RV_8,022.05c pari dyāvāpṛthivī bhūṣati śrutas tena nāsatyā gatam //
RV_8,022.06a daśasyantā manave pūrvyaṃ divi yavaṃ vṛkeṇa karṣathaḥ /
RV_8,022.06c tā vām adya sumatibhiḥ śubhas patī aśvinā pra stuvīmahi //
RV_8,022.07a upa no vājinīvasū yātam ṛtasya pathibhiḥ /
RV_8,022.07c yebhis tṛkṣiṃ vṛṣaṇā trāsadasyavam mahe kṣatrāya jinvathaḥ //
RV_8,022.08a ayaṃ vām adribhiḥ sutaḥ somo narā vṛṣaṇvasū /
RV_8,022.08c ā yātaṃ somapītaye pibataṃ dāśuṣo gṛhe //
RV_8,022.09a ā hi ruhatam aśvinā rathe kośe hiraṇyaye vṛṣaṇvasū /
RV_8,022.09c yuñjāthām pīvarīr iṣaḥ //
RV_8,022.10a yābhiḥ paktham avatho yābhir adhriguṃ yābhir babhruṃ vijoṣasam /
RV_8,022.10c tābhir no makṣū tūyam aśvinā gatam bhiṣajyataṃ yad āturam //
RV_8,022.11a yad adhrigāvo adhrigū idā cid ahno aśvinā havāmahe /
RV_8,022.11c vayaṃ gīrbhir vipanyavaḥ //
RV_8,022.12a tābhir ā yātaṃ vṛṣaṇopa me havaṃ viśvapsuṃ viśvavāryam /
RV_8,022.12c iṣā maṃhiṣṭhā purubhūtamā narā yābhiḥ kriviṃ vāvṛdhus tābhir ā gatam //
RV_8,022.13a tāv idā cid ahānāṃ tāv aśvinā vandamāna upa bruve /
RV_8,022.13c tā u namobhir īmahe //
RV_8,022.14a tāv id doṣā tā uṣasi śubhas patī tā yāman rudravartanī /
RV_8,022.14c mā no martāya ripave vājinīvasū paro rudrāv ati khyatam //
RV_8,022.15a ā sugmyāya sugmyam prātā rathenāśvinā vā sakṣaṇī /
RV_8,022.15c huve piteva sobharī //
RV_8,022.16a manojavasā vṛṣaṇā madacyutā makṣuṅgamābhir ūtibhiḥ /
RV_8,022.16c ārāttāc cid bhūtam asme avase pūrvībhiḥ purubhojasā //
RV_8,022.17a ā no aśvāvad aśvinā vartir yāsiṣṭam madhupātamā narā /
RV_8,022.17c gomad dasrā hiraṇyavat //
RV_8,022.18a suprāvargaṃ suvīryaṃ suṣṭhu vāryam anādhṛṣṭaṃ rakṣasvinā /
RV_8,022.18c asminn ā vām āyāne vājinīvasū viśvā vāmāni dhīmahi //
RV_8,023.01a īḷiṣvā hi pratīvyaṃ yajasva jātavedasam /
RV_8,023.01c cariṣṇudhūmam agṛbhītaśociṣam //
RV_8,023.02a dāmānaṃ viśvacarṣaṇe 'gniṃ viśvamano girā /
RV_8,023.02c uta stuṣe viṣpardhaso rathānām //
RV_8,023.03a yeṣām ābādha ṛgmiya iṣaḥ pṛkṣaś ca nigrabhe /
RV_8,023.03c upavidā vahnir vindate vasu //
RV_8,023.04a ud asya śocir asthād dīdiyuṣo vy ajaram /
RV_8,023.04c tapurjambhasya sudyuto gaṇaśriyaḥ //
RV_8,023.05a ud u tiṣṭha svadhvara stavāno devyā kṛpā /
RV_8,023.05c abhikhyā bhāsā bṛhatā śuśukvaniḥ //
RV_8,023.06a agne yāhi suśastibhir havyā juhvāna ānuṣak /
RV_8,023.06c yathā dūto babhūtha havyavāhanaḥ //
RV_8,023.07a agniṃ vaḥ pūrvyaṃ huve hotāraṃ carṣaṇīnām /
RV_8,023.07c tam ayā vācā gṛṇe tam u va stuṣe //
RV_8,023.08a yajñebhir adbhutakratuṃ yaṃ kṛpā sūdayanta it /
RV_8,023.08c mitraṃ na jane sudhitam ṛtāvani //
RV_8,023.09a ṛtāvānam ṛtāyavo yajñasya sādhanaṃ girā /
RV_8,023.09c upo enaṃ jujuṣur namasas pade //
RV_8,023.10a acchā no aṅgirastamaṃ yajñāso yantu saṃyataḥ /
RV_8,023.10c hotā yo asti vikṣv ā yaśastamaḥ //
RV_8,023.11a agne tava tye ajarendhānāso bṛhad bhāḥ /
RV_8,023.11c aśvā iva vṛṣaṇas taviṣīyavaḥ //
RV_8,023.12a sa tvaṃ na ūrjām pate rayiṃ rāsva suvīryam /
RV_8,023.12c prāva nas toke tanaye samatsv ā //
RV_8,023.13a yad vā u viśpatiḥ śitaḥ suprīto manuṣo viśi /
RV_8,023.13c viśved agniḥ prati rakṣāṃsi sedhati //
RV_8,023.14a śruṣṭy agne navasya me stomasya vīra viśpate /
RV_8,023.14c ni māyinas tapuṣā rakṣaso daha //
RV_8,023.15a na tasya māyayā cana ripur īśīta martyaḥ /
RV_8,023.15c yo agnaye dadāśa havyadātibhiḥ //
RV_8,023.16a vyaśvas tvā vasuvidam ukṣaṇyur aprīṇād ṛṣiḥ /
RV_8,023.16c maho rāye tam u tvā sam idhīmahi //
RV_8,023.17a uśanā kāvyas tvā ni hotāram asādayat /
RV_8,023.17c āyajiṃ tvā manave jātavedasam //
RV_8,023.18a viśve hi tvā sajoṣaso devāso dūtam akrata /
RV_8,023.18c śruṣṭī deva prathamo yajñiyo bhuvaḥ //
RV_8,023.19a imaṃ ghā vīro amṛtaṃ dūtaṃ kṛṇvīta martyaḥ /
RV_8,023.19c pāvakaṃ kṛṣṇavartaniṃ vihāyasam //
RV_8,023.20a taṃ huvema yatasrucaḥ subhāsaṃ śukraśociṣam /
RV_8,023.20c viśām agnim ajaram pratnam īḍyam //
RV_8,023.21a yo asmai havyadātibhir āhutim marto 'vidhat /
RV_8,023.21c bhūri poṣaṃ sa dhatte vīravad yaśaḥ //
RV_8,023.22a prathamaṃ jātavedasam agniṃ yajñeṣu pūrvyam /
RV_8,023.22c prati srug eti namasā haviṣmatī //
RV_8,023.23a ābhir vidhemāgnaye jyeṣṭhābhir vyaśvavat /
RV_8,023.23c maṃhiṣṭhābhir matibhiḥ śukraśociṣe //
RV_8,023.24a nūnam arca vihāyase stomebhi sthūrayūpavat /
RV_8,023.24c ṛṣe vaiyaśva damyāyāgnaye //
RV_8,023.25a atithim mānuṣāṇāṃ sūnuṃ vanaspatīnām /
RV_8,023.25c viprā agnim avase pratnam īḷate //
RV_8,023.26a maho viśvāṃ abhi ṣato 'bhi havyāni mānuṣā /
RV_8,023.26c agne ni ṣatsi namasādhi barhiṣi //
RV_8,023.27a vaṃsvā no vāryā puru vaṃsva rāyaḥ puruspṛhaḥ /
RV_8,023.27c suvīryasya prajāvato yaśasvataḥ //
RV_8,023.28a tvaṃ varo suṣāmṇe 'gne janāya codaya /
RV_8,023.28c sadā vaso rātiṃ yaviṣṭha śaśvate //
RV_8,023.29a tvaṃ hi supratūr asi tvaṃ no gomatīr iṣaḥ /
RV_8,023.29c maho rāyaḥ sātim agne apā vṛdhi //
RV_8,023.30a agne tvaṃ yaśā asy ā mitrāvaruṇā vaha /
RV_8,023.30c ṛtāvānā samrājā pūtadakṣasā //
RV_8,024.01a sakhāya ā śiṣāmahi brahmendrāya vajriṇe /
RV_8,024.01c stuṣa ū ṣu vo nṛtamāya dhṛṣṇave //
RV_8,024.02a śavasā hy asi śruto vṛtrahatyena vṛtrahā /
RV_8,024.02c maghair maghono ati śūra dāśasi //
RV_8,024.03a sa na stavāna ā bhara rayiṃ citraśravastamam /
RV_8,024.03c nireke cid yo harivo vasur dadiḥ //
RV_8,024.04a ā nirekam uta priyam indra darṣi janānām /
RV_8,024.04c dhṛṣatā dhṛṣṇo stavamāna ā bhara //
RV_8,024.05a na te savyaṃ na dakṣiṇaṃ hastaṃ varanta āmuraḥ /
RV_8,024.05c na paribādho harivo gaviṣṭiṣu //
RV_8,024.06a ā tvā gobhir iva vrajaṃ gīrbhir ṛṇomy adrivaḥ /
RV_8,024.06c ā smā kāmaṃ jaritur ā manaḥ pṛṇa //
RV_8,024.07a viśvāni viśvamanaso dhiyā no vṛtrahantama /
RV_8,024.07c ugra praṇetar adhi ṣū vaso gahi //
RV_8,024.08a vayaṃ te asya vṛtrahan vidyāma śūra navyasaḥ /
RV_8,024.08c vaso spārhasya puruhūta rādhasaḥ //
RV_8,024.09a indra yathā hy asti te 'parītaṃ nṛto śavaḥ /
RV_8,024.09c amṛktā rātiḥ puruhūta dāśuṣe //
RV_8,024.10a ā vṛṣasva mahāmaha mahe nṛtama rādhase /
RV_8,024.10c dṛḷhaś cid dṛhya maghavan maghattaye //
RV_8,024.11a nū anyatrā cid adrivas tvan no jagmur āśasaḥ /
RV_8,024.11c maghavañ chagdhi tava tan na ūtibhiḥ //
RV_8,024.12a nahy aṅga nṛto tvad anyaṃ vindāmi rādhase /
RV_8,024.12c rāye dyumnāya śavase ca girvaṇaḥ //
RV_8,024.13a endum indrāya siñcata pibāti somyam madhu /
RV_8,024.13c pra rādhasā codayāte mahitvanā //
RV_8,024.14a upo harīṇām patiṃ dakṣam pṛñcantam abravam /
RV_8,024.14c nūnaṃ śrudhi stuvato aśvyasya //
RV_8,024.15a nahy aṅga purā cana jajñe vīrataras tvat /
RV_8,024.15c nakī rāyā naivathā na bhandanā //
RV_8,024.16a ed u madhvo madintaraṃ siñca vādhvaryo andhasaḥ /
RV_8,024.16c evā hi vīra stavate sadāvṛdhaḥ //
RV_8,024.17a indra sthātar harīṇāṃ nakiṣ ṭe pūrvyastutim /
RV_8,024.17c ud ānaṃśa śavasā na bhandanā //
RV_8,024.18a taṃ vo vājānām patim ahūmahi śravasyavaḥ /
RV_8,024.18c aprāyubhir yajñebhir vāvṛdhenyam //
RV_8,024.19a eto nv indraṃ stavāma sakhāya stomyaṃ naram /
RV_8,024.19c kṛṣṭīr yo viśvā abhy asty eka it //
RV_8,024.20a agorudhāya gaviṣe dyukṣāya dasmyaṃ vacaḥ /
RV_8,024.20c ghṛtāt svādīyo madhunaś ca vocata //
RV_8,024.21a yasyāmitāni vīryā na rādhaḥ paryetave /
RV_8,024.21c jyotir na viśvam abhy asti dakṣiṇā //
RV_8,024.22a stuhīndraṃ vyaśvavad anūrmiṃ vājinaṃ yamam /
RV_8,024.22c aryo gayam maṃhamānaṃ vi dāśuṣe //
RV_8,024.23a evā nūnam upa stuhi vaiyaśva daśamaṃ navam /
RV_8,024.23c suvidvāṃsaṃ carkṛtyaṃ caraṇīnām //
RV_8,024.24a vetthā hi nirṛtīnāṃ vajrahasta parivṛjam /
RV_8,024.24c ahar-ahaḥ śundhyuḥ paripadām iva //
RV_8,024.25a tad indrāva ā bhara yenā daṃsiṣṭha kṛtvane /
RV_8,024.25c dvitā kutsāya śiśnatho ni codaya //
RV_8,024.26a tam u tvā nūnam īmahe navyaṃ daṃsiṣṭha sanyase /
RV_8,024.26c sa tvaṃ no viśvā abhimātīḥ sakṣaṇiḥ //
RV_8,024.27a ya ṛkṣād aṃhaso mucad yo vāryāt sapta sindhuṣu /
RV_8,024.27c vadhar dāsasya tuvinṛmṇa nīnamaḥ //
RV_8,024.28a yathā varo suṣāmṇe sanibhya āvaho rayim /
RV_8,024.28c vyaśvebhyaḥ subhage vājinīvati //
RV_8,024.29a ā nāryasya dakṣiṇā vyaśvāṃ etu sominaḥ /
RV_8,024.29c sthūraṃ ca rādhaḥ śatavat sahasravat //
RV_8,024.30a yat tvā pṛcchād ījānaḥ kuhayā kuhayākṛte /
RV_8,024.30c eṣo apaśrito valo gomatīm ava tiṣṭhati //
RV_8,025.01a tā vāṃ viśvasya gopā devā deveṣu yajñiyā /
RV_8,025.01c ṛtāvānā yajase pūtadakṣasā //
RV_8,025.02a mitrā tanā na rathyā varuṇo yaś ca sukratuḥ /
RV_8,025.02c sanāt sujātā tanayā dhṛtavratā //
RV_8,025.03a tā mātā viśvavedasāsuryāya pramahasā /
RV_8,025.03c mahī jajānāditir ṛtāvarī //
RV_8,025.04a mahāntā mitrāvaruṇā samrājā devāv asurā /
RV_8,025.04c ṛtāvānāv ṛtam ā ghoṣato bṛhat //
RV_8,025.05a napātā śavaso mahaḥ sūnū dakṣasya sukratū /
RV_8,025.05c sṛpradānū iṣo vāstv adhi kṣitaḥ //
RV_8,025.06a saṃ yā dānūni yemathur divyāḥ pārthivīr iṣaḥ /
RV_8,025.06c nabhasvatīr ā vāṃ carantu vṛṣṭayaḥ //
RV_8,025.07a adhi yā bṛhato divo 'bhi yūtheva paśyataḥ /
RV_8,025.07c ṛtāvānā samrājā namase hitā //
RV_8,025.08a ṛtāvānā ni ṣedatuḥ sāmrājyāya sukratū /
RV_8,025.08c dhṛtavratā kṣatriyā kṣatram āśatuḥ //
RV_8,025.09a akṣṇaś cid gātuvittarānulbaṇena cakṣasā /
RV_8,025.09c ni cin miṣantā nicirā ni cikyatuḥ //
RV_8,025.10a uta no devy aditir uruṣyatāṃ nāsatyā /
RV_8,025.10c uruṣyantu maruto vṛddhaśavasaḥ //
RV_8,025.11a te no nāvam uruṣyata divā naktaṃ sudānavaḥ /
RV_8,025.11c ariṣyanto ni pāyubhiḥ sacemahi //
RV_8,025.12a aghnate viṣṇave vayam ariṣyantaḥ sudānave /
RV_8,025.12c śrudhi svayāvan sindho pūrvacittaye //
RV_8,025.13a tad vāryaṃ vṛṇīmahe variṣṭhaṃ gopayatyam /
RV_8,025.13c mitro yat pānti varuṇo yad aryamā //
RV_8,025.14a uta naḥ sindhur apāṃ tan marutas tad aśvinā /
RV_8,025.14c indro viṣṇur mīḍhvāṃsaḥ sajoṣasaḥ //
RV_8,025.15a te hi ṣmā vanuṣo naro 'bhimātiṃ kayasya cit /
RV_8,025.15c tigmaṃ na kṣodaḥ pratighnanti bhūrṇayaḥ //
RV_8,025.16a ayam eka itthā purūru caṣṭe vi viśpatiḥ /
RV_8,025.16c tasya vratāny anu vaś carāmasi //
RV_8,025.17a anu pūrvāṇy okyā sāmrājyasya saścima /
RV_8,025.17c mitrasya vratā varuṇasya dīrghaśrut //
RV_8,025.18a pari yo raśminā divo 'ntān mame pṛthivyāḥ /
RV_8,025.18c ubhe ā paprau rodasī mahitvā //
RV_8,025.19a ud u ṣya śaraṇe divo jyotir ayaṃsta sūryaḥ /
RV_8,025.19c agnir na śukraḥ samidhāna āhutaḥ //
RV_8,025.20a vaco dīrghaprasadmanīśe vājasya gomataḥ /
RV_8,025.20c īśe hi pitvo 'viṣasya dāvane //
RV_8,025.21a tat sūryaṃ rodasī ubhe doṣā vastor upa bruve /
RV_8,025.21c bhojeṣv asmāṃ abhy uc carā sadā //
RV_8,025.22a ṛjram ukṣaṇyāyane rajataṃ harayāṇe /
RV_8,025.22c rathaṃ yuktam asanāma suṣāmaṇi //
RV_8,025.23a tā me aśvyānāṃ harīṇāṃ nitośanā /
RV_8,025.23c uto nu kṛtvyānāṃ nṛvāhasā //
RV_8,025.24a smadabhīśū kaśāvantā viprā naviṣṭhayā matī /
RV_8,025.24c maho vājināv arvantā sacāsanam //
RV_8,026.01a yuvor u ṣū rathaṃ huve sadhastutyāya sūriṣu /
RV_8,026.01c atūrtadakṣā vṛṣaṇā vṛṣaṇvasū //
RV_8,026.02a yuvaṃ varo suṣāmṇe mahe tane nāsatyā /
RV_8,026.02c avobhir yātho vṛṣaṇā vṛṣaṇvasū //
RV_8,026.03a tā vām adya havāmahe havyebhir vājinīvasū /
RV_8,026.03c pūrvīr iṣa iṣayantāv ati kṣapaḥ //
RV_8,026.04a ā vāṃ vāhiṣṭho aśvinā ratho yātu śruto narā /
RV_8,026.04c upa stomān turasya darśathaḥ śriye //
RV_8,026.05a juhurāṇā cid aśvinā manyethāṃ vṛṣaṇvasū /
RV_8,026.05c yuvaṃ hi rudrā parṣatho ati dviṣaḥ //
RV_8,026.06a dasrā hi viśvam ānuṣaṅ makṣūbhiḥ paridīyathaḥ /
RV_8,026.06c dhiyañjinvā madhuvarṇā śubhas patī //
RV_8,026.07a upa no yātam aśvinā rāyā viśvapuṣā saha /
RV_8,026.07c maghavānā suvīrāv anapacyutā //
RV_8,026.08a ā me asya pratīvyam indranāsatyā gatam /
RV_8,026.08c devā devebhir adya sacanastamā //
RV_8,026.09a vayaṃ hi vāṃ havāmaha ukṣaṇyanto vyaśvavat /
RV_8,026.09c sumatibhir upa viprāv ihā gatam //
RV_8,026.10a aśvinā sv ṛṣe stuhi kuvit te śravato havam /
RV_8,026.10c nedīyasaḥ kūḷayātaḥ paṇīṃr uta //
RV_8,026.11a vaiyaśvasya śrutaṃ naroto me asya vedathaḥ /
RV_8,026.11c sajoṣasā varuṇo mitro aryamā //
RV_8,026.12a yuvādattasya dhiṣṇyā yuvānītasya sūribhiḥ /
RV_8,026.12c ahar-ahar vṛṣaṇa mahyaṃ śikṣatam //
RV_8,026.13a yo vāṃ yajñebhir āvṛto 'dhivastrā vadhūr iva /
RV_8,026.13c saparyantā śubhe cakrāte aśvinā //
RV_8,026.14a yo vām uruvyacastamaṃ ciketati nṛpāyyam /
RV_8,026.14c vartir aśvinā pari yātam asmayū //
RV_8,026.15a asmabhyaṃ su vṛṣaṇvasū yātaṃ vartir nṛpāyyam /
RV_8,026.15c viṣudruheva yajñam ūhathur girā //
RV_8,026.16a vāhiṣṭho vāṃ havānāṃ stomo dūto huvan narā /
RV_8,026.16c yuvābhyām bhūtv aśvinā //
RV_8,026.17a yad ado divo arṇava iṣo vā madatho gṛhe /
RV_8,026.17c śrutam in me amartyā //
RV_8,026.18a uta syā śvetayāvarī vāhiṣṭhā vāṃ nadīnām /
RV_8,026.18c sindhur hiraṇyavartaniḥ //
RV_8,026.19a smad etayā sukīrtyāśvinā śvetayā dhiyā /
RV_8,026.19c vahethe śubhrayāvānā //
RV_8,026.20a yukṣvā hi tvaṃ rathāsahā yuvasva poṣyā vaso /
RV_8,026.20c ān no vāyo madhu pibāsmākaṃ savanā gahi //
RV_8,026.21a tava vāyav ṛtaspate tvaṣṭur jāmātar adbhuta /
RV_8,026.21c avāṃsy ā vṛṇīmahe //
RV_8,026.22a tvaṣṭur jāmātaraṃ vayam īśānaṃ rāya īmahe /
RV_8,026.22c sutāvanto vāyuṃ dyumnā janāsaḥ //
RV_8,026.23a vāyo yāhi śivā divo vahasvā su svaśvyam /
RV_8,026.23c vahasva mahaḥ pṛthupakṣasā rathe //
RV_8,026.24a tvāṃ hi supsarastamaṃ nṛṣadaneṣu hūmahe /
RV_8,026.24c grāvāṇaṃ nāśvapṛṣṭham maṃhanā //
RV_8,026.25a sa tvaṃ no deva manasā vāyo mandāno agriyaḥ /
RV_8,026.25c kṛdhi vājāṃ apo dhiyaḥ //
RV_8,027.01a agnir ukthe purohito grāvāṇo barhir adhvare /
RV_8,027.01c ṛcā yāmi maruto brahmaṇas patiṃ devāṃ avo vareṇyam //
RV_8,027.02a ā paśuṃ gāsi pṛthivīṃ vanaspatīn uṣāsā naktam oṣadhīḥ /
RV_8,027.02c viśve ca no vasavo viśvavedaso dhīnām bhūta prāvitāraḥ //
RV_8,027.03a pra sū na etv adhvaro 'gnā deveṣu pūrvyaḥ /
RV_8,027.03c ādityeṣu pra varuṇe dhṛtavrate marutsu viśvabhānuṣu //
RV_8,027.04a viśve hi ṣmā manave viśvavedaso bhuvan vṛdhe riśādasaḥ /
RV_8,027.04c ariṣṭebhiḥ pāyubhir viśvavedaso yantā no 'vṛkaṃ chardiḥ //
RV_8,027.05a ā no adya samanaso gantā viśve sajoṣasaḥ /
RV_8,027.05c ṛcā girā maruto devy adite sadane pastye mahi //
RV_8,027.06a abhi priyā maruto yā vo aśvyā havyā mitra prayāthana /
RV_8,027.06c ā barhir indro varuṇas turā nara ādityāsaḥ sadantu naḥ //
RV_8,027.07a vayaṃ vo vṛktabarhiṣo hitaprayasa ānuṣak /
RV_8,027.07c sutasomāso varuṇa havāmahe manuṣvad iddhāgnayaḥ //
RV_8,027.08a ā pra yāta maruto viṣṇo aśvinā pūṣan mākīnayā dhiyā /
RV_8,027.08c indra ā yātu prathamaḥ saniṣyubhir vṛṣā yo vṛtrahā gṛṇe //
RV_8,027.09a vi no devāso adruho 'cchidraṃ śarma yacchata /
RV_8,027.09c na yad dūrād vasavo nū cid antito varūtham ādadharṣati //
RV_8,027.10a asti hi vaḥ sajātyaṃ riśādaso devāso asty āpyam /
RV_8,027.10c pra ṇaḥ pūrvasmai suvitāya vocata makṣū sumnāya navyase //
RV_8,027.11a idā hi va upastutim idā vāmasya bhaktaye /
RV_8,027.11c upa vo viśvavedaso namasyur āṃ asṛkṣy anyām iva //
RV_8,027.12a ud u ṣya vaḥ savitā supraṇītayo 'sthād ūrdhvo vareṇyaḥ /
RV_8,027.12c ni dvipādaś catuṣpādo arthino 'viśran patayiṣṇavaḥ //
RV_8,027.13a devaṃ-devaṃ vo 'vase devaṃ-devam abhiṣṭaye /
RV_8,027.13c devaṃ-devaṃ huvema vājasātaye gṛṇanto devyā dhiyā //
RV_8,027.14a devāso hi ṣmā manave samanyavo viśve sākaṃ sarātayaḥ /
RV_8,027.14c te no adya te aparaṃ tuce tu no bhavantu varivovidaḥ //
RV_8,027.15a pra vaḥ śaṃsāmy adruhaḥ saṃstha upastutīnām /
RV_8,027.15c na taṃ dhūrtir varuṇa mitra martyaṃ yo vo dhāmabhyo 'vidhat //
RV_8,027.16a pra sa kṣayaṃ tirate vi mahīr iṣo yo vo varāya dāśati /
RV_8,027.16c pra prajābhir jāyate dharmaṇas pary ariṣṭaḥ sarva edhate //
RV_8,027.17a ṛte sa vindate yudhaḥ sugebhir yāty adhvanaḥ /
RV_8,027.17c aryamā mitro varuṇaḥ sarātayo yaṃ trāyante sajoṣasaḥ //
RV_8,027.18a ajre cid asmai kṛṇuthā nyañcanaṃ durge cid ā susaraṇam /
RV_8,027.18c eṣā cid asmād aśaniḥ paro nu sāsredhantī vi naśyatu //
RV_8,027.19a yad adya sūrya udyati priyakṣatrā ṛtaṃ dadha /
RV_8,027.19c yan nimruci prabudhi viśvavedaso yad vā madhyandine divaḥ //
RV_8,027.20a yad vābhipitve asurā ṛtaṃ yate chardir yema vi dāśuṣe /
RV_8,027.20c vayaṃ tad vo vasavo viśvavedasa upa stheyāma madhya ā //
RV_8,027.21a yad adya sūra udite yan madhyandina ātuci /
RV_8,027.21c vāmaṃ dhattha manave viśvavedaso juhvānāya pracetase //
RV_8,027.22a vayaṃ tad vaḥ samrāja ā vṛṇīmahe putro na bahupāyyam /
RV_8,027.22c aśyāma tad ādityā juhvato havir yena vasyo 'naśāmahai //
RV_8,028.01a ye triṃśati trayas paro devāso barhir āsadan /
RV_8,028.01c vidann aha dvitāsanan //
RV_8,028.02a varuṇo mitro aryamā smadrātiṣāco agnayaḥ /
RV_8,028.02c patnīvanto vaṣaṭkṛtāḥ //
RV_8,028.03a te no gopā apācyās ta udak ta itthā nyak /
RV_8,028.03c purastāt sarvayā viśā //
RV_8,028.04a yathā vaśanti devās tathed asat tad eṣāṃ nakir ā minat /
RV_8,028.04c arāvā cana martyaḥ //
RV_8,028.05a saptānāṃ sapta ṛṣṭayaḥ sapta dyumnāny eṣām /
RV_8,028.05c sapto adhi śriyo dhire //
RV_8,029.01a babhrur eko viṣuṇaḥ sūnaro yuvāñjy aṅkte hiraṇyayam //
RV_8,029.02a yonim eka ā sasāda dyotano 'ntar deveṣu medhiraḥ //
RV_8,029.03a vāśīm eko bibharti hasta āyasīm antar deveṣu nidhruviḥ //
RV_8,029.04a vajram eko bibharti hasta āhitaṃ tena vṛtrāṇi jighnate //
RV_8,029.05a tigmam eko bibharti hasta āyudhaṃ śucir ugro jalāṣabheṣajaḥ //
RV_8,029.06a patha ekaḥ pīpāya taskaro yathāṃ eṣa veda nidhīnām //
RV_8,029.07a trīṇy eka urugāyo vi cakrame yatra devāso madanti //
RV_8,029.08a vibhir dvā carata ekayā saha pra pravāseva vasataḥ //
RV_8,029.09a sado dvā cakrāte upamā divi samrājā sarpirāsutī //
RV_8,029.10a arcanta eke mahi sāma manvata tena sūryam arocayan //
RV_8,030.01a nahi vo asty arbhako devāso na kumārakaḥ /
RV_8,030.01c viśve satomahānta it //
RV_8,030.02a iti stutāso asathā riśādaso ye stha trayaś ca triṃśac ca /
RV_8,030.02c manor devā yajñiyāsaḥ //
RV_8,030.03a te nas trādhvaṃ te 'vata ta u no adhi vocata /
RV_8,030.03c mā naḥ pathaḥ pitryān mānavād adhi dūraṃ naiṣṭa parāvataḥ //
RV_8,030.04a ye devāsa iha sthana viśve vaiśvānarā uta /
RV_8,030.04c asmabhyaṃ śarma sapratho gave 'śvāya yacchata //
RV_8,031.01a yo yajāti yajāta it sunavac ca pacāti ca /
RV_8,031.01c brahmed indrasya cākanat //
RV_8,031.02a puroḷāśaṃ yo asmai somaṃ rarata āśiram /
RV_8,031.02c pād it taṃ śakro aṃhasaḥ //
RV_8,031.03a tasya dyumāṃ asad ratho devajūtaḥ sa śūśuvat /
RV_8,031.03c viśvā vanvann amitriyā //
RV_8,031.04a asya prajāvatī gṛhe 'saścantī dive-dive /
RV_8,031.04c iḷā dhenumatī duhe //
RV_8,031.05a yā dampatī samanasā sunuta ā ca dhāvataḥ /
RV_8,031.05c devāso nityayāśirā //
RV_8,031.06a prati prāśavyāṃ itaḥ samyañcā barhir āśāte /
RV_8,031.06c na tā vājeṣu vāyataḥ //
RV_8,031.07a na devānām api hnutaḥ sumatiṃ na jugukṣataḥ /
RV_8,031.07c śravo bṛhad vivāsataḥ //
RV_8,031.08a putriṇā tā kumāriṇā viśvam āyur vy aśnutaḥ /
RV_8,031.08c ubhā hiraṇyapeśasā //
RV_8,031.09a vītihotrā kṛtadvasū daśasyantāmṛtāya kam /
RV_8,031.09c sam ūdho romaśaṃ hato deveṣu kṛṇuto duvaḥ //
RV_8,031.10a ā śarma parvatānāṃ vṛṇīmahe nadīnām /
RV_8,031.10c ā viṣṇoḥ sacābhuvaḥ //
RV_8,031.11a aitu pūṣā rayir bhagaḥ svasti sarvadhātamaḥ /
RV_8,031.11c urur adhvā svastaye //
RV_8,031.12a aramatir anarvaṇo viśvo devasya manasā /
RV_8,031.12c ādityānām aneha it //
RV_8,031.13a yathā no mitro aryamā varuṇaḥ santi gopāḥ /
RV_8,031.13c sugā ṛtasya panthāḥ //
RV_8,031.14a agniṃ vaḥ pūrvyaṃ girā devam īḷe vasūnām /
RV_8,031.14c saparyantaḥ purupriyam mitraṃ na kṣetrasādhasam //
RV_8,031.15a makṣū devavato rathaḥ śūro vā pṛtsu kāsu cit /
RV_8,031.15c devānāṃ ya in mano yajamāna iyakṣaty abhīd ayajvano bhuvat //
RV_8,031.16a na yajamāna riṣyasi na sunvāna na devayo /
RV_8,031.16c devānāṃ ya in mano yajamāna iyakṣaty abhīd ayajvano bhuvat //
RV_8,031.17a nakiṣ ṭaṃ karmaṇā naśan na pra yoṣan na yoṣati /
RV_8,031.17c devānāṃ ya in mano yajamāna iyakṣaty abhīd ayajvano bhuvat //
RV_8,031.18a asad atra suvīryam uta tyad āśvaśvyam /
RV_8,031.18c devānāṃ ya in mano yajamāna iyakṣaty abhīd ayajvano bhuvat //
RV_8,032.01a pra kṛtāny ṛjīṣiṇaḥ kaṇvā indrasya gāthayā /
RV_8,032.01c made somasya vocata //
RV_8,032.02a yaḥ sṛbindam anarśanim pipruṃ dāsam ahīśuvam /
RV_8,032.02c vadhīd ugro riṇann apaḥ //
RV_8,032.03a ny arbudasya viṣṭapaṃ varṣmāṇam bṛhatas tira /
RV_8,032.03c kṛṣe tad indra pauṃsyam //
RV_8,032.04a prati śrutāya vo dhṛṣat tūrṇāśaṃ na girer adhi /
RV_8,032.04c huve suśipram ūtaye //
RV_8,032.05a sa gor aśvasya vi vrajam mandānaḥ somyebhyaḥ /
RV_8,032.05c puraṃ na śūra darṣasi //
RV_8,032.06a yadi me rāraṇaḥ suta ukthe vā dadhase canaḥ /
RV_8,032.06c ārād upa svadhā gahi //
RV_8,032.07a vayaṃ ghā te api ṣmasi stotāra indra girvaṇaḥ /
RV_8,032.07c tvaṃ no jinva somapāḥ //
RV_8,032.08a uta naḥ pitum ā bhara saṃrarāṇo avikṣitam /
RV_8,032.08c maghavan bhūri te vasu //
RV_8,032.09a uta no gomatas kṛdhi hiraṇyavato aśvinaḥ /
RV_8,032.09c iḷābhiḥ saṃ rabhemahi //
RV_8,032.10a bṛbadukthaṃ havāmahe sṛprakarasnam ūtaye /
RV_8,032.10c sādhu kṛṇvantam avase //
RV_8,032.11a yaḥ saṃsthe cic chatakratur ād īṃ kṛṇoti vṛtrahā /
RV_8,032.11c jaritṛbhyaḥ purūvasuḥ //
RV_8,032.12a sa naḥ śakraś cid ā śakad dānavāṃ antarābharaḥ /
RV_8,032.12c indro viśvābhir ūtibhiḥ //
RV_8,032.13a yo rāyo 'vanir mahān supāraḥ sunvataḥ sakhā /
RV_8,032.13c tam indram abhi gāyata //
RV_8,032.14a āyantāram mahi sthiram pṛtanāsu śravojitam /
RV_8,032.14c bhūrer īśānam ojasā //
RV_8,032.15a nakir asya śacīnāṃ niyantā sūnṛtānām /
RV_8,032.15c nakir vaktā na dād iti //
RV_8,032.16a na nūnam brahmaṇām ṛṇam prāśūnām asti sunvatām /
RV_8,032.16c na somo apratā pape //
RV_8,032.17a panya id upa gāyata panya ukthāni śaṃsata /
RV_8,032.17c brahmā kṛṇota panya it //
RV_8,032.18a panya ā dardirac chatā sahasrā vājy avṛtaḥ /
RV_8,032.18c indro yo yajvano vṛdhaḥ //
RV_8,032.19a vi ṣū cara svadhā anu kṛṣṭīnām anv āhuvaḥ /
RV_8,032.19c indra piba sutānām //
RV_8,032.20a piba svadhainavānām uta yas tugrye sacā /
RV_8,032.20c utāyam indra yas tava //
RV_8,032.21a atīhi manyuṣāviṇaṃ suṣuvāṃsam upāraṇe /
RV_8,032.21c imaṃ rātaṃ sutam piba //
RV_8,032.22a ihi tisraḥ parāvata ihi pañca janāṃ ati /
RV_8,032.22c dhenā indrāvacākaśat //
RV_8,032.23a sūryo raśmiṃ yathā sṛjā tvā yacchantu me giraḥ /
RV_8,032.23c nimnam āpo na sadhryak //
RV_8,032.24a adhvaryav ā tu hi ṣiñca somaṃ vīrāya śipriṇe /
RV_8,032.24c bharā sutasya pītaye //
RV_8,032.25a ya udnaḥ phaligam bhinan nyak sindhūṃr avāsṛjat /
RV_8,032.25c yo goṣu pakvaṃ dhārayat //
RV_8,032.26a ahan vṛtram ṛcīṣama aurṇavābham ahīśuvam /
RV_8,032.26c himenāvidhyad arbudam //
RV_8,032.27a pra va ugrāya niṣṭure 'ṣāḷhāya prasakṣiṇe /
RV_8,032.27c devattam brahma gāyata //
RV_8,032.28a yo viśvāny abhi vratā somasya made andhasaḥ /
RV_8,032.28c indro deveṣu cetati //
RV_8,032.29a iha tyā sadhamādyā harī hiraṇyakeśyā /
RV_8,032.29c voḷhām abhi prayo hitam //
RV_8,032.30a arvāñcaṃ tvā puruṣṭuta priyamedhastutā harī /
RV_8,032.30c somapeyāya vakṣataḥ //
RV_8,033.01a vayaṃ gha tvā sutāvanta āpo na vṛktabarhiṣaḥ /
RV_8,033.01c pavitrasya prasravaṇeṣu vṛtrahan pari stotāra āsate //
RV_8,033.02a svaranti tvā sute naro vaso nireka ukthinaḥ /
RV_8,033.02c kadā sutaṃ tṛṣāṇa oka ā gama indra svabdīva vaṃsagaḥ //
RV_8,033.03a kaṇvebhir dhṛṣṇav ā dhṛṣad vājaṃ darṣi sahasriṇam /
RV_8,033.03c piśaṅgarūpam maghavan vicarṣaṇe makṣū gomantam īmahe //
RV_8,033.04a pāhi gāyāndhaso mada indrāya medhyātithe /
RV_8,033.04c yaḥ sammiślo haryor yaḥ sute sacā vajrī ratho hiraṇyayaḥ //
RV_8,033.05a yaḥ suṣavyaḥ sudakṣiṇa ino yaḥ sukratur gṛṇe /
RV_8,033.05c ya ākaraḥ sahasrā yaḥ śatāmagha indro yaḥ pūrbhid āritaḥ //
RV_8,033.06a yo dhṛṣito yo 'vṛto yo asti śmaśruṣu śritaḥ /
RV_8,033.06c vibhūtadyumnaś cyavanaḥ puruṣṭutaḥ kratvā gaur iva śākinaḥ //
RV_8,033.07a ka īṃ veda sute sacā pibantaṃ kad vayo dadhe /
RV_8,033.07c ayaṃ yaḥ puro vibhinatty ojasā mandānaḥ śipry andhasaḥ //
RV_8,033.08a dānā mṛgo na vāraṇaḥ purutrā carathaṃ dadhe /
RV_8,033.08c nakiṣ ṭvā ni yamad ā sute gamo mahāṃś carasy ojasā //
RV_8,033.09a ya ugraḥ sann aniṣṭṛta sthiro raṇāya saṃskṛtaḥ /
RV_8,033.09c yadi stotur maghavā śṛṇavad dhavaṃ nendro yoṣaty ā gamat //
RV_8,033.10a satyam itthā vṛṣed asi vṛṣajūtir no 'vṛtaḥ /
RV_8,033.10c vṛṣā hy ugra śṛṇviṣe parāvati vṛṣo arvāvati śrutaḥ //
RV_8,033.11a vṛṣaṇas te abhīśavo vṛṣā kaśā hiraṇyayī /
RV_8,033.11c vṛṣā ratho maghavan vṛṣaṇā harī vṛṣā tvaṃ śatakrato //
RV_8,033.12a vṛṣā sotā sunotu te vṛṣann ṛjīpinn ā bhara /
RV_8,033.12c vṛṣā dadhanve vṛṣaṇaṃ nadīṣv ā tubhyaṃ sthātar harīṇām //
RV_8,033.13a endra yāhi pītaye madhu śaviṣṭha somyam /
RV_8,033.13c nāyam acchā maghavā śṛṇavad giro brahmokthā ca sukratuḥ //
RV_8,033.14a vahantu tvā ratheṣṭhām ā harayo rathayujaḥ /
RV_8,033.14c tiraś cid aryaṃ savanāni vṛtrahann anyeṣāṃ yā śatakrato //
RV_8,033.15a asmākam adyāntamaṃ stomaṃ dhiṣva mahāmaha /
RV_8,033.15c asmākaṃ te savanā santu śantamā madāya dyukṣa somapāḥ //
RV_8,033.16a nahi ṣas tava no mama śāstre anyasya raṇyati /
RV_8,033.16c yo asmān vīra ānayat //
RV_8,033.17a indraś cid ghā tad abravīt striyā aśāsyam manaḥ /
RV_8,033.17c uto aha kratuṃ raghum //
RV_8,033.18a saptī cid ghā madacyutā mithunā vahato ratham /
RV_8,033.18c eved dhūr vṛṣṇa uttarā //
RV_8,033.19a adhaḥ paśyasva mopari saṃtarām pādakau hara /
RV_8,033.19c mā te kaśaplakau dṛśan strī hi brahmā babhūvitha //
RV_8,034.01a endra yāhi haribhir upa kaṇvasya suṣṭutim /
RV_8,034.01c divo amuṣya śāsato divaṃ yaya divāvaso //
RV_8,034.02a ā tvā grāvā vadann iha somī ghoṣeṇa yacchatu /
RV_8,034.02c divo amuṣya śāsato divaṃ yaya divāvaso //
RV_8,034.03a atrā vi nemir eṣām urāṃ na dhūnute vṛkaḥ /
RV_8,034.03c divo amuṣya śāsato divaṃ yaya divāvaso //
RV_8,034.04a ā tvā kaṇvā ihāvase havante vājasātaye /
RV_8,034.04c divo amuṣya śāsato divaṃ yaya divāvaso //
RV_8,034.05a dadhāmi te sutānāṃ vṛṣṇe na pūrvapāyyam /
RV_8,034.05c divo amuṣya śāsato divaṃ yaya divāvaso //
RV_8,034.06a smatpurandhir na ā gahi viśvatodhīr na ūtaye /
RV_8,034.06c divo amuṣya śāsato divaṃ yaya divāvaso //
RV_8,034.07a ā no yāhi mahemate sahasrote śatāmagha /
RV_8,034.07c divo amuṣya śāsato divaṃ yaya divāvaso //
RV_8,034.08a ā tvā hotā manurhito devatrā vakṣad īḍyaḥ /
RV_8,034.08c divo amuṣya śāsato divaṃ yaya divāvaso //
RV_8,034.09a ā tvā madacyutā harī śyenam pakṣeva vakṣataḥ /
RV_8,034.09c divo amuṣya śāsato divaṃ yaya divāvaso //
RV_8,034.10a ā yāhy arya ā pari svāhā somasya pītaye /
RV_8,034.10c divo amuṣya śāsato divaṃ yaya divāvaso //
RV_8,034.11a ā no yāhy upaśruty uktheṣu raṇayā iha /
RV_8,034.11c divo amuṣya śāsato divaṃ yaya divāvaso //
RV_8,034.12a sarūpair ā su no gahi sambhṛtaiḥ sambhṛtāśvaḥ /
RV_8,034.12c divo amuṣya śāsato divaṃ yaya divāvaso //
RV_8,034.13a ā yāhi parvatebhyaḥ samudrasyādhi viṣṭapaḥ /
RV_8,034.13c divo amuṣya śāsato divaṃ yaya divāvaso //
RV_8,034.14a ā no gavyāny aśvyā sahasrā śūra dardṛhi /
RV_8,034.14c divo amuṣya śāsato divaṃ yaya divāvaso //
RV_8,034.15a ā naḥ sahasraśo bharāyutāni śatāni ca /
RV_8,034.15c divo amuṣya śāsato divaṃ yaya divāvaso //
RV_8,034.16a ā yad indraś ca dadvahe sahasraṃ vasurociṣaḥ /
RV_8,034.16c ojiṣṭham aśvyam paśum //
RV_8,034.17a ya ṛjrā vātaraṃhaso 'ruṣāso raghuṣyadaḥ /
RV_8,034.17c bhrājante sūryā iva //
RV_8,034.18a pārāvatasya rātiṣu dravaccakreṣv āśuṣu /
RV_8,034.18c tiṣṭhaṃ vanasya madhya ā //
RV_8,035.01a agninendreṇa varuṇena viṣṇunādityai rudrair vasubhiḥ sacābhuvā /
RV_8,035.01c sajoṣasā uṣasā sūryeṇa ca somam pibatam aśvinā //
RV_8,035.02a viśvābhir dhībhir bhuvanena vājinā divā pṛthivyādribhiḥ sacābhuvā /
RV_8,035.02c sajoṣasā uṣasā sūryeṇa ca somam pibatam aśvinā //
RV_8,035.03a viśvair devais tribhir ekādaśair ihādbhir marudbhir bhṛgubhiḥ sacābhuvā /
RV_8,035.03c sajoṣasā uṣasā sūryeṇa ca somam pibatam aśvinā //
RV_8,035.04a juṣethāṃ yajñam bodhataṃ havasya me viśveha devau savanāva gacchatam /
RV_8,035.04c sajoṣasā uṣasā sūryeṇa ceṣaṃ no voḷham aśvinā //
RV_8,035.05a stomaṃ juṣethāṃ yuvaśeva kanyanāṃ viśveha devau savanāva gacchatam /
RV_8,035.05c sajoṣasā uṣasā sūryeṇa ceṣaṃ no voḷham aśvinā //
RV_8,035.06a giro juṣethām adhvaraṃ juṣethāṃ viśveha devau savanāva gacchatam /
RV_8,035.06c sajoṣasā uṣasā sūryeṇa ceṣaṃ no voḷham aśvinā //
RV_8,035.07a hāridraveva patatho vaned upa somaṃ sutam mahiṣevāva gacchathaḥ /
RV_8,035.07c sajoṣasā uṣasā sūryeṇa ca trir vartir yātam aśvinā //
RV_8,035.08a haṃsāv iva patatho adhvagāv iva somaṃ sutam mahiṣevāva gacchathaḥ /
RV_8,035.08c sajoṣasā uṣasā sūryeṇa ca trir vartir yātam aśvinā //
RV_8,035.09a śyenāv iva patatho havyadātaye somaṃ sutam mahiṣevāva gacchathaḥ /
RV_8,035.09c sajoṣasā uṣasā sūryeṇa ca trir vartir yātam aśvinā //
RV_8,035.10a pibataṃ ca tṛpṇutaṃ cā ca gacchatam prajāṃ ca dhattaṃ draviṇaṃ ca dhattam /
RV_8,035.10c sajoṣasā uṣasā sūryeṇa corjaṃ no dhattam aśvinā //
RV_8,035.11a jayataṃ ca pra stutaṃ ca pra cāvatam prajāṃ ca dhattaṃ draviṇaṃ ca dhattam /
RV_8,035.11c sajoṣasā uṣasā sūryeṇa corjaṃ no dhattam aśvinā //
RV_8,035.12a hataṃ ca śatrūn yatataṃ ca mitriṇaḥ prajāṃ ca dhattaṃ draviṇaṃ ca dhattam /
RV_8,035.12c sajoṣasā uṣasā sūryeṇa corjaṃ no dhattam aśvinā //
RV_8,035.13a mitrāvaruṇavantā uta dharmavantā marutvantā jaritur gacchatho havam /
RV_8,035.13c sajoṣasā uṣasā sūryeṇa cādityair yātam aśvinā //
RV_8,035.14a aṅgirasvantā uta viṣṇuvantā marutvantā jaritur gacchatho havam /
RV_8,035.14c sajoṣasā uṣasā sūryeṇa cādityair yātam aśvinā //
RV_8,035.15a ṛbhumantā vṛṣaṇā vājavantā marutvantā jaritur gacchatho havam /
RV_8,035.15c sajoṣasā uṣasā sūryeṇa cādityair yātam aśvinā //
RV_8,035.16a brahma jinvatam uta jinvataṃ dhiyo hataṃ rakṣāṃsi sedhatam amīvāḥ /
RV_8,035.16c sajoṣasā uṣasā sūryeṇa ca somaṃ sunvato aśvinā //
RV_8,035.17a kṣatraṃ jinvatam uta jinvataṃ nṝn hataṃ rakṣāṃsi sedhatam amīvāḥ /
RV_8,035.17c sajoṣasā uṣasā sūryeṇa ca somaṃ sunvato aśvinā //
RV_8,035.18a dhenūr jinvatam uta jinvataṃ viśo hataṃ rakṣāṃsi sedhatam amīvāḥ /
RV_8,035.18c sajoṣasā uṣasā sūryeṇa ca somaṃ sunvato aśvinā //
RV_8,035.19a atrer iva śṛṇutam pūrvyastutiṃ śyāvāśvasya sunvato madacyutā /
RV_8,035.19c sajoṣasā uṣasā sūryeṇa cāśvinā tiroahnyam //
RV_8,035.20a sargāṃ iva sṛjataṃ suṣṭutīr upa śyāvāśvasya sunvato madacyutā /
RV_8,035.20c sajoṣasā uṣasā sūryeṇa cāśvinā tiroahnyam //
RV_8,035.21a raśmīṃr iva yacchatam adhvarāṃ upa śyāvāśvasya sunvato madacyutā /
RV_8,035.21c sajoṣasā uṣasā sūryeṇa cāśvinā tiroahnyam //
RV_8,035.22a arvāg rathaṃ ni yacchatam pibataṃ somyam madhu /
RV_8,035.22c ā yātam aśvinā gatam avasyur vām ahaṃ huve dhattaṃ ratnāni dāśuṣe //
RV_8,035.23a namovāke prasthite adhvare narā vivakṣaṇasya pītaye /
RV_8,035.23c ā yātam aśvinā gatam avasyur vām ahaṃ huve dhattaṃ ratnāni dāśuṣe //
RV_8,035.24a svāhākṛtasya tṛmpataṃ sutasya devāv andhasaḥ /
RV_8,035.24c ā yātam aśvinā gatam avasyur vām ahaṃ huve dhattaṃ ratnāni dāśuṣe //
RV_8,036.01a avitāsi sunvato vṛktabarhiṣaḥ pibā somam madāya kaṃ śatakrato /
RV_8,036.01c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate //
RV_8,036.02a prāva stotāram maghavann ava tvām pibā somam madāya kaṃ śatakrato /
RV_8,036.02c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate //
RV_8,036.03a ūrjā devāṃ avasy ojasā tvām pibā somam madāya kaṃ śatakrato /
RV_8,036.03c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate //
RV_8,036.04a janitā divo janitā pṛthivyāḥ pibā somam madāya kaṃ śatakrato /
RV_8,036.04c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate //
RV_8,036.05a janitāśvānāṃ janitā gavām asi pibā somam madāya kaṃ śatakrato /
RV_8,036.05c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate //
RV_8,036.06a atrīṇāṃ stomam adrivo mahas kṛdhi pibā somam madāya kaṃ śatakrato /
RV_8,036.06c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate //
RV_8,036.07a śyāvāśvasya sunvatas tathā śṛṇu yathāśṛṇor atreḥ karmāṇi kṛṇvataḥ /
RV_8,036.07c pra trasadasyum āvitha tvam eka in nṛṣāhya indra brahmāṇi vardhayan //
RV_8,037.01a predam brahma vṛtratūryeṣv āvitha pra sunvataḥ śacīpata indra viśvābhir ūtibhiḥ /
RV_8,037.01d mādhyandinasya savanasya vṛtrahann anedya pibā somasya vajrivaḥ //
RV_8,037.02a sehāna ugra pṛtanā abhi druhaḥ śacīpata indra viśvābhir ūtibhiḥ /
RV_8,037.02d mādhyandinasya savanasya vṛtrahann anedya pibā somasya vajrivaḥ //
RV_8,037.03a ekarāḷ asya bhuvanasya rājasi śacīpata indra viśvābhir ūtibhiḥ /
RV_8,037.03d mādhyandinasya savanasya vṛtrahann anedya pibā somasya vajrivaḥ //
RV_8,037.04a sasthāvānā yavayasi tvam eka ic chacīpata indra viśvābhir ūtibhiḥ /
RV_8,037.04d mādhyandinasya savanasya vṛtrahann anedya pibā somasya vajrivaḥ //
RV_8,037.05a kṣemasya ca prayujaś ca tvam īśiṣe śacīpata indra viśvābhir ūtibhiḥ /
RV_8,037.05d mādhyandinasya savanasya vṛtrahann anedya pibā somasya vajrivaḥ //
RV_8,037.06a kṣatrāya tvam avasi na tvam āvitha śacīpata indra viśvābhir ūtibhiḥ /
RV_8,037.06d mādhyandinasya savanasya vṛtrahann anedya pibā somasya vajrivaḥ //
RV_8,037.07a śyāvāśvasya rebhatas tathā śṛṇu yathāśṛṇor atreḥ karmāṇi kṛṇvataḥ /
RV_8,037.07c pra trasadasyum āvitha tvam eka in nṛṣāhya indra kṣatrāṇi vardhayan //
RV_8,038.01a yajñasya hi stha ṛtvijā sasnī vājeṣu karmasu /
RV_8,038.01c indrāgnī tasya bodhatam //
RV_8,038.02a tośāsā rathayāvānā vṛtrahaṇāparājitā /
RV_8,038.02c indrāgnī tasya bodhatam //
RV_8,038.03a idaṃ vām madiram madhv adhukṣann adribhir naraḥ /
RV_8,038.03c indrāgnī tasya bodhatam //
RV_8,038.04a juṣethāṃ yajñam iṣṭaye sutaṃ somaṃ sadhastutī /
RV_8,038.04c indrāgnī ā gataṃ narā //
RV_8,038.05a imā juṣethāṃ savanā yebhir havyāny ūhathuḥ /
RV_8,038.05c indrāgnī ā gataṃ narā //
RV_8,038.06a imāṃ gāyatravartaniṃ juṣethāṃ suṣṭutim mama /
RV_8,038.06c indrāgnī ā gataṃ narā //
RV_8,038.07a prātaryāvabhir ā gataṃ devebhir jenyāvasū /
RV_8,038.07c indrāgnī somapītaye //
RV_8,038.08a śyāvāśvasya sunvato 'trīṇāṃ śṛṇutaṃ havam /
RV_8,038.08c indrāgnī somapītaye //
RV_8,038.09a evā vām ahva ūtaye yathāhuvanta medhirāḥ /
RV_8,038.09c indrāgnī somapītaye //
RV_8,038.10a āhaṃ sarasvatīvator indrāgnyor avo vṛṇe /
RV_8,038.10c yābhyāṃ gāyatram ṛcyate //
RV_8,039.01a agnim astoṣy ṛgmiyam agnim īḷā yajadhyai /
RV_8,039.01c agnir devāṃ anaktu na ubhe hi vidathe kavir antaś carati dūtyaṃ nabhantām anyake same //
RV_8,039.02a ny agne navyasā vacas tanūṣu śaṃsam eṣām /
RV_8,039.02c ny arātī rarāvṇāṃ viśvā aryo arātīr ito yucchantv āmuro nabhantām anyake same //
RV_8,039.03a agne manmāni tubhyaṃ kaṃ ghṛtaṃ na juhva āsani /
RV_8,039.03c sa deveṣu pra cikiddhi tvaṃ hy asi pūrvyaḥ śivo dūto vivasvato nabhantām anyake same //
RV_8,039.04a tat-tad agnir vayo dadhe yathā-yathā kṛpaṇyati /
RV_8,039.04c ūrjāhutir vasūnāṃ śaṃ ca yoś ca mayo dadhe viśvasyai devahūtyai nabhantām anyake same //
RV_8,039.05a sa ciketa sahīyasāgniś citreṇa karmaṇā /
RV_8,039.05c sa hotā śaśvatīnāṃ dakṣiṇābhir abhīvṛta inoti ca pratīvyaṃ nabhantām anyake same //
RV_8,039.06a agnir jātā devānām agnir veda martānām apīcyam /
RV_8,039.06c agniḥ sa draviṇodā agnir dvārā vy ūrṇute svāhuto navīyasā nabhantām anyake same //
RV_8,039.07a agnir deveṣu saṃvasuḥ sa vikṣu yajñiyāsv ā /
RV_8,039.07c sa mudā kāvyā puru viśvam bhūmeva puṣyati devo deveṣu yajñiyo nabhantām anyake same //
RV_8,039.08a yo agniḥ saptamānuṣaḥ śrito viśveṣu sindhuṣu /
RV_8,039.08c tam āganma tripastyam mandhātur dasyuhantamam agniṃ yajñeṣu pūrvyaṃ nabhantām anyake same //
RV_8,039.09a agnis trīṇi tridhātūny ā kṣeti vidathā kaviḥ /
RV_8,039.09c sa trīṃr ekādaśāṃ iha yakṣac ca piprayac ca no vipro dūtaḥ pariṣkṛto nabhantām anyake same //
RV_8,039.10a tvaṃ no agna āyuṣu tvaṃ deveṣu pūrvya vasva eka irajyasi /
RV_8,039.10d tvām āpaḥ parisrutaḥ pari yanti svasetavo nabhantām anyake same //
RV_8,040.01a indrāgnī yuvaṃ su naḥ sahantā dāsatho rayim /
RV_8,040.01c yena dṛḷhā samatsv ā vīḷu cit sāhiṣīmahy agnir vaneva vāta in nabhantām anyake same //
RV_8,040.02a nahi vāṃ vavrayāmahe 'thendram id yajāmahe śaviṣṭhaṃ nṛṇāṃ naram /
RV_8,040.02d sa naḥ kadā cid arvatā gamad ā vājasātaye gamad ā medhasātaye nabhantām anyake same //
RV_8,040.03a tā hi madhyam bharāṇām indrāgnī adhikṣitaḥ /
RV_8,040.03c tā u kavitvanā kavī pṛcchyamānā sakhīyate saṃ dhītam aśnutaṃ narā nabhantām anyake same //
RV_8,040.04a abhy arca nabhākavad indrāgnī yajasā girā /
RV_8,040.04c yayor viśvam idaṃ jagad iyaṃ dyauḥ pṛthivī mahy upasthe bibhṛto vasu nabhantām anyake same //
RV_8,040.05a pra brahmāṇi nabhākavad indrāgnibhyām irajyata /
RV_8,040.05c yā saptabudhnam arṇavaṃ jihmabāram aporṇuta indra īśāna ojasā nabhantām anyake same //
RV_8,040.06a api vṛśca purāṇavad vratater iva guṣpitam ojo dāsasya dambhaya /
RV_8,040.06d vayaṃ tad asya sambhṛtaṃ vasv indreṇa vi bhajemahi nabhantām anyake same //
RV_8,040.07a yad indrāgnī janā ime vihvayante tanā girā /
RV_8,040.07c asmākebhir nṛbhir vayaṃ sāsahyāma pṛtanyato vanuyāma vanuṣyato nabhantām anyake same //
RV_8,040.08a yā nu śvetāv avo diva uccarāta upa dyubhiḥ /
RV_8,040.08c indrāgnyor anu vratam uhānā yanti sindhavo yān sīm bandhād amuñcatāṃ nabhantām anyake same //
RV_8,040.09a pūrvīṣ ṭa indropamātayaḥ pūrvīr uta praśastayaḥ sūno hinvasya harivaḥ /
RV_8,040.09d vasvo vīrasyāpṛco yā nu sādhanta no dhiyo nabhantām anyake same //
RV_8,040.10a taṃ śiśītā suvṛktibhis tveṣaṃ satvānam ṛgmiyam /
RV_8,040.10c uto nu cid ya ojasā śuṣṇasyāṇḍāni bhedati jeṣat svarvatīr apo nabhantām anyake same //
RV_8,040.11a taṃ śiśītā svadhvaraṃ satyaṃ satvānam ṛtviyam /
RV_8,040.11c uto nu cid ya ohata āṇḍā śuṣṇasya bhedaty ajaiḥ svarvatīr apo nabhantām anyake same //
RV_8,040.12a evendrāgnibhyām pitṛvan navīyo mandhātṛvad aṅgirasvad avāci /
RV_8,040.12c tridhātunā śarmaṇā pātam asmān vayaṃ syāma patayo rayīṇām //
RV_8,041.01a asmā ū ṣu prabhūtaye varuṇāya marudbhyo 'rcā viduṣṭarebhyaḥ /
RV_8,041.01d yo dhītā mānuṣāṇām paśvo gā iva rakṣati nabhantām anyake same //
RV_8,041.02a tam ū ṣu samanā girā pitṝṇāṃ ca manmabhiḥ /
RV_8,041.02c nābhākasya praśastibhir yaḥ sindhūnām upodaye saptasvasā sa madhyamo nabhantām anyake same //
RV_8,041.03a sa kṣapaḥ pari ṣasvaje ny usro māyayā dadhe sa viśvam pari darśataḥ /
RV_8,041.03d tasya venīr anu vratam uṣas tisro avardhayan nabhantām anyake same //
RV_8,041.04a yaḥ kakubho nidhārayaḥ pṛthivyām adhi darśataḥ /
RV_8,041.04c sa mātā pūrvyam padaṃ tad varuṇasya saptyaṃ sa hi gopā iveryo nabhantām anyake same //
RV_8,041.05a yo dhartā bhuvanānāṃ ya usrāṇām apīcyā veda nāmāni guhyā /
RV_8,041.05d sa kaviḥ kāvyā puru rūpaṃ dyaur iva puṣyati nabhantām anyake same //
RV_8,041.06a yasmin viśvāni kāvyā cakre nābhir iva śritā /
RV_8,041.06c tritaṃ jūtī saparyata vraje gāvo na saṃyuje yuje aśvāṃ ayukṣata nabhantām anyake same //
RV_8,041.07a ya āsv atka āśaye viśvā jātāny eṣām /
RV_8,041.07c pari dhāmāni marmṛśad varuṇasya puro gaye viśve devā anu vrataṃ nabhantām anyake same //
RV_8,041.08a sa samudro apīcyas turo dyām iva rohati ni yad āsu yajur dadhe /
RV_8,041.08d sa māyā arcinā padāstṛṇān nākam āruhan nabhantām anyake same //
RV_8,041.09a yasya śvetā vicakṣaṇā tisro bhūmīr adhikṣitaḥ /
RV_8,041.09c trir uttarāṇi papratur varuṇasya dhruvaṃ sadaḥ sa saptānām irajyati nabhantām anyake same //
RV_8,041.10a yaḥ śvetāṃ adhinirṇijaś cakre kṛṣṇāṃ anu vratā /
RV_8,041.10c sa dhāma pūrvyam mame ya skambhena vi rodasī ajo na dyām adhārayan nabhantām anyake same //
RV_8,042.01a astabhnād dyām asuro viśvavedā amimīta varimāṇam pṛthivyāḥ /
RV_8,042.01c āsīdad viśvā bhuvanāni samrāḍ viśvet tāni varuṇasya vratāni //
RV_8,042.02a evā vandasva varuṇam bṛhantaṃ namasyā dhīram amṛtasya gopām /
RV_8,042.02c sa naḥ śarma trivarūthaṃ vi yaṃsat pātaṃ no dyāvāpṛthivī upasthe //
RV_8,042.03a imāṃ dhiyaṃ śikṣamāṇasya deva kratuṃ dakṣaṃ varuṇa saṃ śiśādhi /
RV_8,042.03c yayāti viśvā duritā tarema sutarmāṇam adhi nāvaṃ ruhema //
RV_8,042.04a ā vāṃ grāvāṇo aśvinā dhībhir viprā acucyavuḥ /
RV_8,042.04c nāsatyā somapītaye nabhantām anyake same //
RV_8,042.05a yathā vām atrir aśvinā gīrbhir vipro ajohavīt /
RV_8,042.05c nāsatyā somapītaye nabhantām anyake same //
RV_8,042.06a evā vām ahva ūtaye yathāhuvanta medhirāḥ /
RV_8,042.06c nāsatyā somapītaye nabhantām anyake same //
RV_8,043.01a ime viprasya vedhaso 'gner astṛtayajvanaḥ /
RV_8,043.01c gira stomāsa īrate //
RV_8,043.02a asmai te pratiharyate jātavedo vicarṣaṇe /
RV_8,043.02c agne janāmi suṣṭutim //
RV_8,043.03a ārokā iva ghed aha tigmā agne tava tviṣaḥ /
RV_8,043.03c dadbhir vanāni bapsati //
RV_8,043.04a harayo dhūmaketavo vātajūtā upa dyavi /
RV_8,043.04c yatante vṛthag agnayaḥ //
RV_8,043.05a ete tye vṛthag agnaya iddhāsaḥ sam adṛkṣata /
RV_8,043.05c uṣasām iva ketavaḥ //
RV_8,043.06a kṛṣṇā rajāṃsi patsutaḥ prayāṇe jātavedasaḥ /
RV_8,043.06c agnir yad rodhati kṣami //
RV_8,043.07a dhāsiṃ kṛṇvāna oṣadhīr bapsad agnir na vāyati /
RV_8,043.07c punar yan taruṇīr api //
RV_8,043.08a jihvābhir aha nannamad arciṣā jañjaṇābhavan /
RV_8,043.08c agnir vaneṣu rocate //
RV_8,043.09a apsv agne sadhiṣ ṭava sauṣadhīr anu rudhyase /
RV_8,043.09c garbhe sañ jāyase punaḥ //
RV_8,043.10a ud agne tava tad ghṛtād arcī rocata āhutam /
RV_8,043.10c niṃsānaṃ juhvo mukhe //
RV_8,043.11a ukṣānnāya vaśānnāya somapṛṣṭhāya vedhase /
RV_8,043.11c stomair vidhemāgnaye //
RV_8,043.12a uta tvā namasā vayaṃ hotar vareṇyakrato /
RV_8,043.12c agne samidbhir īmahe //
RV_8,043.13a uta tvā bhṛguvac chuce manuṣvad agna āhuta /
RV_8,043.13c aṅgirasvad dhavāmahe //
RV_8,043.14a tvaṃ hy agne agninā vipro vipreṇa san satā /
RV_8,043.14c sakhā sakhyā samidhyase //
RV_8,043.15a sa tvaṃ viprāya dāśuṣe rayiṃ dehi sahasriṇam /
RV_8,043.15c agne vīravatīm iṣam //
RV_8,043.16a agne bhrātaḥ sahaskṛta rohidaśva śucivrata /
RV_8,043.16c imaṃ stomaṃ juṣasva me //
RV_8,043.17a uta tvāgne mama stuto vāśrāya pratiharyate /
RV_8,043.17c goṣṭhaṃ gāva ivāśata //
RV_8,043.18a tubhyaṃ tā aṅgirastama viśvāḥ sukṣitayaḥ pṛthak /
RV_8,043.18c agne kāmāya yemire //
RV_8,043.19a agniṃ dhībhir manīṣiṇo medhirāso vipaścitaḥ /
RV_8,043.19c admasadyāya hinvire //
RV_8,043.20a taṃ tvām ajmeṣu vājinaṃ tanvānā agne adhvaram /
RV_8,043.20c vahniṃ hotāram īḷate //
RV_8,043.21a purutrā hi sadṛṅṅ asi viśo viśvā anu prabhuḥ /
RV_8,043.21c samatsu tvā havāmahe //
RV_8,043.22a tam īḷiṣva ya āhuto 'gnir vibhrājate ghṛtaiḥ /
RV_8,043.22c imaṃ naḥ śṛṇavad dhavam //
RV_8,043.23a taṃ tvā vayaṃ havāmahe śṛṇvantaṃ jātavedasam /
RV_8,043.23c agne ghnantam apa dviṣaḥ //
RV_8,043.24a viśāṃ rājānam adbhutam adhyakṣaṃ dharmaṇām imam /
RV_8,043.24c agnim īḷe sa u śravat //
RV_8,043.25a agniṃ viśvāyuvepasam maryaṃ na vājinaṃ hitam /
RV_8,043.25c saptiṃ na vājayāmasi //
RV_8,043.26a ghnan mṛdhrāṇy apa dviṣo dahan rakṣāṃsi viśvahā /
RV_8,043.26c agne tigmena dīdihi //
RV_8,043.27a yaṃ tvā janāsa indhate manuṣvad aṅgirastama /
RV_8,043.27c agne sa bodhi me vacaḥ //
RV_8,043.28a yad agne divijā asy apsujā vā sahaskṛta /
RV_8,043.28c taṃ tvā gīrbhir havāmahe //
RV_8,043.29a tubhyaṃ ghet te janā ime viśvāḥ sukṣitayaḥ pṛthak /
RV_8,043.29c dhāsiṃ hinvanty attave //
RV_8,043.30a te ghed agne svādhyo 'hā viśvā nṛcakṣasaḥ /
RV_8,043.30c tarantaḥ syāma durgahā //
RV_8,043.31a agnim mandram purupriyaṃ śīram pāvakaśociṣam /
RV_8,043.31c hṛdbhir mandrebhir īmahe //
RV_8,043.32a sa tvam agne vibhāvasuḥ sṛjan sūryo na raśmibhiḥ /
RV_8,043.32c śardhan tamāṃsi jighnase //
RV_8,043.33a tat te sahasva īmahe dātraṃ yan nopadasyati /
RV_8,043.33c tvad agne vāryaṃ vasu //
RV_8,044.01a samidhāgniṃ duvasyata ghṛtair bodhayatātithim /
RV_8,044.01c āsmin havyā juhotana //
RV_8,044.02a agne stomaṃ juṣasva me vardhasvānena manmanā /
RV_8,044.02c prati sūktāni harya naḥ //
RV_8,044.03a agniṃ dūtam puro dadhe havyavāham upa bruve /
RV_8,044.03c devāṃ ā sādayād iha //
RV_8,044.04a ut te bṛhanto arcayaḥ samidhānasya dīdivaḥ /
RV_8,044.04c agne śukrāsa īrate //
RV_8,044.05a upa tvā juhvo mama ghṛtācīr yantu haryata /
RV_8,044.05c agne havyā juṣasva naḥ //
RV_8,044.06a mandraṃ hotāram ṛtvijaṃ citrabhānuṃ vibhāvasum /
RV_8,044.06c agnim īḷe sa u śravat //
RV_8,044.07a pratnaṃ hotāram īḍyaṃ juṣṭam agniṃ kavikratum /
RV_8,044.07c adhvarāṇām abhiśriyam //
RV_8,044.08a juṣāṇo aṅgirastamemā havyāny ānuṣak /
RV_8,044.08c agne yajñaṃ naya ṛtuthā //
RV_8,044.09a samidhāna u santya śukraśoca ihā vaha /
RV_8,044.09c cikitvān daivyaṃ janam //
RV_8,044.10a vipraṃ hotāram adruhaṃ dhūmaketuṃ vibhāvasum /
RV_8,044.10c yajñānāṃ ketum īmahe //
RV_8,044.11a agne ni pāhi nas tvam prati ṣma deva rīṣataḥ /
RV_8,044.11c bhindhi dveṣaḥ sahaskṛta //
RV_8,044.12a agniḥ pratnena manmanā śumbhānas tanvaṃ svām /
RV_8,044.12c kavir vipreṇa vāvṛdhe //
RV_8,044.13a ūrjo napātam ā huve 'gnim pāvakaśociṣam /
RV_8,044.13c asmin yajñe svadhvare //
RV_8,044.14a sa no mitramahas tvam agne śukreṇa śociṣā /
RV_8,044.14c devair ā satsi barhiṣi //
RV_8,044.15a yo agniṃ tanvo dame devam martaḥ saparyati /
RV_8,044.15c tasmā id dīdayad vasu //
RV_8,044.16a agnir mūrdhā divaḥ kakut patiḥ pṛthivyā ayam /
RV_8,044.16c apāṃ retāṃsi jinvati //
RV_8,044.17a ud agne śucayas tava śukrā bhrājanta īrate /
RV_8,044.17c tava jyotīṃṣy arcayaḥ //
RV_8,044.18a īśiṣe vāryasya hi dātrasyāgne svarpatiḥ /
RV_8,044.18c stotā syāṃ tava śarmaṇi //
RV_8,044.19a tvām agne manīṣiṇas tvāṃ hinvanti cittibhiḥ /
RV_8,044.19c tvāṃ vardhantu no giraḥ //
RV_8,044.20a adabdhasya svadhāvato dūtasya rebhataḥ sadā /
RV_8,044.20c agneḥ sakhyaṃ vṛṇīmahe //
RV_8,044.21a agniḥ śucivratatamaḥ śucir vipraḥ śuciḥ kaviḥ /
RV_8,044.21c śucī rocata āhutaḥ //
RV_8,044.22a uta tvā dhītayo mama giro vardhantu viśvahā /
RV_8,044.22c agne sakhyasya bodhi naḥ //
RV_8,044.23a yad agne syām ahaṃ tvaṃ tvaṃ vā ghā syā aham /
RV_8,044.23c syuṣ ṭe satyā ihāśiṣaḥ //
RV_8,044.24a vasur vasupatir hi kam asy agne vibhāvasuḥ /
RV_8,044.24c syāma te sumatāv api //
RV_8,044.25a agne dhṛtavratāya te samudrāyeva sindhavaḥ /
RV_8,044.25c giro vāśrāsa īrate //
RV_8,044.26a yuvānaṃ viśpatiṃ kaviṃ viśvādam puruvepasam /
RV_8,044.26c agniṃ śumbhāmi manmabhiḥ //
RV_8,044.27a yajñānāṃ rathye vayaṃ tigmajambhāya vīḷave /
RV_8,044.27c stomair iṣemāgnaye //
RV_8,044.28a ayam agne tve api jaritā bhūtu santya /
RV_8,044.28c tasmai pāvaka mṛḷaya //
RV_8,044.29a dhīro hy asy admasad vipro na jāgṛviḥ sadā /
RV_8,044.29c agne dīdayasi dyavi //
RV_8,044.30a purāgne duritebhyaḥ purā mṛdhrebhyaḥ kave /
RV_8,044.30c pra ṇa āyur vaso tira //
RV_8,045.01a ā ghā ye agnim indhate stṛṇanti barhir ānuṣak /
RV_8,045.01c yeṣām indro yuvā sakhā //
RV_8,045.02a bṛhann id idhma eṣām bhūri śastam pṛthuḥ svaruḥ /
RV_8,045.02c yeṣām indro yuvā sakhā //
RV_8,045.03a ayuddha id yudhā vṛtaṃ śūra ājati satvabhiḥ /
RV_8,045.03c yeṣām indro yuvā sakhā //
RV_8,045.04a ā bundaṃ vṛtrahā dade jātaḥ pṛcchad vi mātaram /
RV_8,045.04c ka ugrāḥ ke ha śṛṇvire //
RV_8,045.05a prati tvā śavasī vadad girāv apso na yodhiṣat /
RV_8,045.05c yas te śatrutvam ācake //
RV_8,045.06a uta tvam maghavañ chṛṇu yas te vaṣṭi vavakṣi tat /
RV_8,045.06c yad vīḷayāsi vīḷu tat //
RV_8,045.07a yad ājiṃ yāty ājikṛd indraḥ svaśvayur upa /
RV_8,045.07c rathītamo rathīnām //
RV_8,045.08a vi ṣu viśvā abhiyujo vajrin viṣvag yathā vṛha /
RV_8,045.08c bhavā naḥ suśravastamaḥ //
RV_8,045.09a asmākaṃ su ratham pura indraḥ kṛṇotu sātaye /
RV_8,045.09c na yaṃ dhūrvanti dhūrtayaḥ //
RV_8,045.10a vṛjyāma te pari dviṣo 'raṃ te śakra dāvane /
RV_8,045.10c gamemed indra gomataḥ //
RV_8,045.11a śanaiś cid yanto adrivo 'śvāvantaḥ śatagvinaḥ /
RV_8,045.11c vivakṣaṇā anehasaḥ //
RV_8,045.12a ūrdhvā hi te dive-dive sahasrā sūnṛtā śatā /
RV_8,045.12c jaritṛbhyo vimaṃhate //
RV_8,045.13a vidmā hi tvā dhanañjayam indra dṛḷhā cid ārujam /
RV_8,045.13c ādāriṇaṃ yathā gayam //
RV_8,045.14a kakuhaṃ cit tvā kave mandantu dhṛṣṇav indavaḥ /
RV_8,045.14c ā tvā paṇiṃ yad īmahe //
RV_8,045.15a yas te revāṃ adāśuriḥ pramamarṣa maghattaye /
RV_8,045.15c tasya no veda ā bhara //
RV_8,045.16a ima u tvā vi cakṣate sakhāya indra sominaḥ /
RV_8,045.16c puṣṭāvanto yathā paśum //
RV_8,045.17a uta tvābadhiraṃ vayaṃ śrutkarṇaṃ santam ūtaye /
RV_8,045.17c dūrād iha havāmahe //
RV_8,045.18a yac chuśrūyā imaṃ havaṃ durmarṣaṃ cakriyā uta /
RV_8,045.18c bhaver āpir no antamaḥ //
RV_8,045.19a yac cid dhi te api vyathir jaganvāṃso amanmahi /
RV_8,045.19c godā id indra bodhi naḥ //
RV_8,045.20a ā tvā rambhaṃ na jivrayo rarabhmā śavasas pate /
RV_8,045.20c uśmasi tvā sadhastha ā //
RV_8,045.21a stotram indrāya gāyata purunṛmṇāya satvane /
RV_8,045.21c nakir yaṃ vṛṇvate yudhi //
RV_8,045.22a abhi tvā vṛṣabhā sute sutaṃ sṛjāmi pītaye /
RV_8,045.22c tṛmpā vy aśnuhī madam //
RV_8,045.23a mā tvā mūrā aviṣyavo mopahasvāna ā dabhan /
RV_8,045.23c mākīm brahmadviṣo vanaḥ //
RV_8,045.24a iha tvā goparīṇasā mahe mandantu rādhase /
RV_8,045.24c saro gauro yathā piba //
RV_8,045.25a yā vṛtrahā parāvati sanā navā ca cucyuve /
RV_8,045.25c tā saṃsatsu pra vocata //
RV_8,045.26a apibat kadruvaḥ sutam indraḥ sahasrabāhve /
RV_8,045.26c atrādediṣṭa pauṃsyam //
RV_8,045.27a satyaṃ tat turvaśe yadau vidāno ahnavāyyam /
RV_8,045.27c vy ānaṭ turvaṇe śami //
RV_8,045.28a taraṇiṃ vo janānāṃ tradaṃ vājasya gomataḥ /
RV_8,045.28c samānam u pra śaṃsiṣam //
RV_8,045.29a ṛbhukṣaṇaṃ na vartava uktheṣu tugryāvṛdham /
RV_8,045.29c indraṃ some sacā sute //
RV_8,045.30a yaḥ kṛntad id vi yonyaṃ triśokāya girim pṛthum /
RV_8,045.30c gobhyo gātuṃ niretave //
RV_8,045.31a yad dadhiṣe manasyasi mandānaḥ pred iyakṣasi /
RV_8,045.31c mā tat kar indra mṛḷaya //
RV_8,045.32a dabhraṃ cid dhi tvāvataḥ kṛtaṃ śṛṇve adhi kṣami /
RV_8,045.32c jigātv indra te manaḥ //
RV_8,045.33a taved u tāḥ sukīrtayo 'sann uta praśastayaḥ /
RV_8,045.33c yad indra mṛḷayāsi naḥ //
RV_8,045.34a mā na ekasminn āgasi mā dvayor uta triṣu /
RV_8,045.34c vadhīr mā śūra bhūriṣu //
RV_8,045.35a bibhayā hi tvāvata ugrād abhiprabhaṅgiṇaḥ /
RV_8,045.35c dasmād aham ṛtīṣahaḥ //
RV_8,045.36a mā sakhyuḥ śūnam ā vide mā putrasya prabhūvaso /
RV_8,045.36c āvṛtvad bhūtu te manaḥ //
RV_8,045.37a ko nu maryā amithitaḥ sakhā sakhāyam abravīt /
RV_8,045.37c jahā ko asmad īṣate //
RV_8,045.38a evāre vṛṣabhā sute 'sinvan bhūry āvayaḥ /
RV_8,045.38c śvaghnīva nivatā caran //
RV_8,045.39a ā ta etā vacoyujā harī gṛbhṇe sumadrathā /
RV_8,045.39c yad īm brahmabhya id dadaḥ //
RV_8,045.40a bhindhi viśvā apa dviṣaḥ pari bādho jahī mṛdhaḥ /
RV_8,045.40c vasu spārhaṃ tad ā bhara //
RV_8,045.41a yad vīḷāv indra yat sthire yat parśāne parābhṛtam /
RV_8,045.41c vasu spārhaṃ tad ā bhara //
RV_8,045.42a yasya te viśvamānuṣo bhūrer dattasya vedati /
RV_8,045.42c vasu spārhaṃ tad ā bhara //
RV_8,046.01a tvāvataḥ purūvaso vayam indra praṇetaḥ /
RV_8,046.01c smasi sthātar harīṇām //
RV_8,046.02a tvāṃ hi satyam adrivo vidma dātāram iṣām /
RV_8,046.02c vidma dātāraṃ rayīṇām //
RV_8,046.03a ā yasya te mahimānaṃ śatamūte śatakrato /
RV_8,046.03c gīrbhir gṛṇanti kāravaḥ //
RV_8,046.04a sunītho ghā sa martyo yam maruto yam aryamā /
RV_8,046.04c mitraḥ pānty adruhaḥ //
RV_8,046.05a dadhāno gomad aśvavat suvīryam ādityajūta edhate /
RV_8,046.05c sadā rāyā puruspṛhā //
RV_8,046.06a tam indraṃ dānam īmahe śavasānam abhīrvam /
RV_8,046.06c īśānaṃ rāya īmahe //
RV_8,046.07a tasmin hi santy ūtayo viśvā abhīravaḥ sacā /
RV_8,046.07c tam ā vahantu saptayaḥ purūvasum madāya harayaḥ sutam //
RV_8,046.08a yas te mado vareṇyo ya indra vṛtrahantamaḥ /
RV_8,046.08c ya ādadiḥ svar nṛbhir yaḥ pṛtanāsu duṣṭaraḥ //
RV_8,046.09a yo duṣṭaro viśvavāra śravāyyo vājeṣv asti tarutā /
RV_8,046.09c sa naḥ śaviṣṭha savanā vaso gahi gamema gomati vraje //
RV_8,046.10a gavyo ṣu ṇo yathā purāśvayota rathayā /
RV_8,046.10c varivasya mahāmaha //
RV_8,046.11a nahi te śūra rādhaso 'ntaṃ vindāmi satrā /
RV_8,046.11c daśasyā no maghavan nū cid adrivo dhiyo vājebhir āvitha //
RV_8,046.12a ya ṛṣvaḥ śrāvayatsakhā viśvet sa veda janimā puruṣṭutaḥ /
RV_8,046.12c taṃ viśve mānuṣā yugendraṃ havante taviṣaṃ yatasrucaḥ //
RV_8,046.13a sa no vājeṣv avitā purūvasuḥ purasthātā maghavā vṛtrahā bhuvat //
RV_8,046.14a abhi vo vīram andhaso madeṣu gāya girā mahā vicetasam /
RV_8,046.14c indraṃ nāma śrutyaṃ śākinaṃ vaco yathā //
RV_8,046.15a dadī rekṇas tanve dadir vasu dadir vājeṣu puruhūta vājinam /
RV_8,046.15c nūnam atha //
RV_8,046.16a viśveṣām irajyantaṃ vasūnāṃ sāsahvāṃsaṃ cid asya varpasaḥ /
RV_8,046.16c kṛpayato nūnam aty atha //
RV_8,046.17a mahaḥ su vo aram iṣe stavāmahe mīḷhuṣe araṅgamāya jagmaye /
RV_8,046.17c yajñebhir gīrbhir viśvamanuṣām marutām iyakṣasi gāye tvā namasā girā //
RV_8,046.18a ye pātayante ajmabhir girīṇāṃ snubhir eṣām /
RV_8,046.18c yajñam mahiṣvaṇīnāṃ sumnaṃ tuviṣvaṇīnām prādhvare //
RV_8,046.19a prabhaṅgaṃ durmatīnām indra śaviṣṭhā bhara /
RV_8,046.19c rayim asmabhyaṃ yujyaṃ codayanmate jyeṣṭhaṃ codayanmate //
RV_8,046.20a sanitaḥ susanitar ugra citra cetiṣṭha sūnṛta /
RV_8,046.20c prāsahā samrāṭ sahuriṃ sahantam bhujyuṃ vājeṣu pūrvyam //
RV_8,046.21a ā sa etu ya īvad āṃ adevaḥ pūrtam ādade /
RV_8,046.21c yathā cid vaśo aśvyaḥ pṛthuśravasi kānīte 'syā vyuṣy ādade //
RV_8,046.22a ṣaṣṭiṃ sahasrāśvyasyāyutāsanam uṣṭrānāṃ viṃśatiṃ śatā /
RV_8,046.22c daśa śyāvīnāṃ śatā daśa tryaruṣīṇāṃ daśa gavāṃ sahasrā //
RV_8,046.23a daśa śyāvā ṛdhadrayo vītavārāsa āśavaḥ /
RV_8,046.23c mathrā nemiṃ ni vāvṛtuḥ //
RV_8,046.24a dānāsaḥ pṛthuśravasaḥ kānītasya surādhasaḥ /
RV_8,046.24c rathaṃ hiraṇyayaṃ dadan maṃhiṣṭhaḥ sūrir abhūd varṣiṣṭham akṛta śravaḥ //
RV_8,046.25a ā no vāyo mahe tane yāhi makhāya pājase /
RV_8,046.25c vayaṃ hi te cakṛmā bhūri dāvane sadyaś cin mahi dāvane //
RV_8,046.26a yo aśvebhir vahate vasta usrās triḥ sapta saptatīnām /
RV_8,046.26c ebhiḥ somebhiḥ somasudbhiḥ somapā dānāya śukrapūtapāḥ //
RV_8,046.27a yo ma imaṃ cid u tmanāmandac citraṃ dāvane /
RV_8,046.27c araṭve akṣe nahuṣe sukṛtvani sukṛttarāya sukratuḥ //
RV_8,046.28a ucathye vapuṣi yaḥ svarāḷ uta vāyo ghṛtasnāḥ /
RV_8,046.28c aśveṣitaṃ rajeṣitaṃ śuneṣitam prājma tad idaṃ nu tat //
RV_8,046.29a adha priyam iṣirāya ṣaṣṭiṃ sahasrāsanam /
RV_8,046.29c aśvānām in na vṛṣṇām //
RV_8,046.30a gāvo na yūtham upa yanti vadhraya upa mā yanti vadhrayaḥ //
RV_8,046.31a adha yac cārathe gaṇe śatam uṣṭrāṃ acikradat /
RV_8,046.31c adha śvitneṣu viṃśatiṃ śatā //
RV_8,046.32a śataṃ dāse balbūthe vipras tarukṣa ā dade /
RV_8,046.32c te te vāyav ime janā madantīndragopā madanti devagopāḥ //
RV_8,046.33a adha syā yoṣaṇā mahī pratīcī vaśam aśvyam /
RV_8,046.33c adhirukmā vi nīyate //
RV_8,047.01a mahi vo mahatām avo varuṇa mitra dāśuṣe /
RV_8,047.01c yam ādityā abhi druho rakṣathā nem aghaṃ naśad anehaso va ūtayaḥ suūtayo va ūtayaḥ //
RV_8,047.02a vidā devā aghānām ādityāso apākṛtim /
RV_8,047.02c pakṣā vayo yathopari vy asme śarma yacchatānehaso va ūtayaḥ suūtayo va ūtayaḥ //
RV_8,047.03a vy asme adhi śarma tat pakṣā vayo na yantana /
RV_8,047.03c viśvāni viśvavedaso varūthyā manāmahe 'nehaso va ūtayaḥ suūtayo va ūtayaḥ //
RV_8,047.04a yasmā arāsata kṣayaṃ jīvātuṃ ca pracetasaḥ /
RV_8,047.04c manor viśvasya ghed ima ādityā rāya īśate 'nehaso va ūtayaḥ suūtayo va ūtayaḥ //
RV_8,047.05a pari ṇo vṛṇajann aghā durgāṇi rathyo yathā /
RV_8,047.05c syāmed indrasya śarmaṇy ādityānām utāvasy anehaso va ūtayaḥ suūtayo va ūtayaḥ //
RV_8,047.06a parihvṛted anā jano yuṣmādattasya vāyati /
RV_8,047.06c devā adabhram āśa vo yam ādityā ahetanānehaso va ūtayaḥ suūtayo va ūtayaḥ //
RV_8,047.07a na taṃ tigmaṃ cana tyajo na drāsad abhi taṃ guru /
RV_8,047.07c yasmā u śarma sapratha ādityāso arādhvam anehaso va ūtayaḥ suūtayo va ūtayaḥ //
RV_8,047.08a yuṣme devā api ṣmasi yudhyanta iva varmasu /
RV_8,047.08c yūyam maho na enaso yūyam arbhād uruṣyatānehaso va ūtayaḥ suūtayo va ūtayaḥ //
RV_8,047.09a aditir na uruṣyatv aditiḥ śarma yacchatu /
RV_8,047.09c mātā mitrasya revato 'ryamṇo varuṇasya cānehaso va ūtayaḥ suūtayo va ūtayaḥ //
RV_8,047.10a yad devāḥ śarma śaraṇaṃ yad bhadraṃ yad anāturam /
RV_8,047.10c tridhātu yad varūthyaṃ tad asmāsu vi yantanānehaso va ūtayaḥ suūtayo va ūtayaḥ //
RV_8,047.11a ādityā ava hi khyatādhi kūlād iva spaśaḥ /
RV_8,047.11c sutīrtham arvato yathānu no neṣathā sugam anehaso va ūtayaḥ suūtayo va ūtayaḥ //
RV_8,047.12a neha bhadraṃ rakṣasvine nāvayai nopayā uta /
RV_8,047.12c gave ca bhadraṃ dhenave vīrāya ca śravasyate 'nehaso va ūtayaḥ suūtayo va ūtayaḥ //
RV_8,047.13a yad āvir yad apīcyaṃ devāso asti duṣkṛtam /
RV_8,047.13c trite tad viśvam āptya āre asmad dadhātanānehaso va ūtayaḥ suūtayo va ūtayaḥ //
RV_8,047.14a yac ca goṣu duṣṣvapnyaṃ yac cāsme duhitar divaḥ /
RV_8,047.14c tritāya tad vibhāvary āptyāya parā vahānehaso va ūtayaḥ suūtayo va ūtayaḥ //
RV_8,047.15a niṣkaṃ vā ghā kṛṇavate srajaṃ vā duhitar divaḥ /
RV_8,047.15c trite duṣṣvapnyaṃ sarvam āptye pari dadmasy anehaso va ūtayaḥ suūtayo va ūtayaḥ //
RV_8,047.16a tadannāya tadapase tam bhāgam upaseduṣe /
RV_8,047.16c tritāya ca dvitāya coṣo duṣṣvapnyaṃ vahānehaso va ūtayaḥ suūtayo va ūtayaḥ //
RV_8,047.17a yathā kalāṃ yathā śaphaṃ yatha ṛṇaṃ saṃnayāmasi /
RV_8,047.17c evā duṣṣvapnyaṃ sarvam āptye saṃ nayāmasy anehaso va ūtayaḥ suūtayo va ūtayaḥ //
RV_8,047.18a ajaiṣmādyāsanāma cābhūmānāgaso vayam /
RV_8,047.18c uṣo yasmād duṣṣvapnyād abhaiṣmāpa tad ucchatv anehaso va ūtayaḥ suūtayo va ūtayaḥ //
RV_8,048.01a svādor abhakṣi vayasaḥ sumedhāḥ svādhyo varivovittarasya /
RV_8,048.01c viśve yaṃ devā uta martyāso madhu bruvanto abhi saṃcaranti //
RV_8,048.02a antaś ca prāgā aditir bhavāsy avayātā haraso daivyasya /
RV_8,048.02c indav indrasya sakhyaṃ juṣāṇaḥ śrauṣṭīva dhuram anu rāya ṛdhyāḥ //
RV_8,048.03a apāma somam amṛtā abhūmāganma jyotir avidāma devān /
RV_8,048.03c kiṃ nūnam asmān kṛṇavad arātiḥ kim u dhūrtir amṛta martyasya //
RV_8,048.04a śaṃ no bhava hṛda ā pīta indo piteva soma sūnave suśevaḥ /
RV_8,048.04c sakheva sakhya uruśaṃsa dhīraḥ pra ṇa āyur jīvase soma tārīḥ //
RV_8,048.05a ime mā pītā yaśasa uruṣyavo rathaṃ na gāvaḥ sam anāha parvasu /
RV_8,048.05c te mā rakṣantu visrasaś caritrād uta mā srāmād yavayantv indavaḥ //
RV_8,048.06a agniṃ na mā mathitaṃ saṃ didīpaḥ pra cakṣaya kṛṇuhi vasyaso naḥ /
RV_8,048.06c athā hi te mada ā soma manye revāṃ iva pra carā puṣṭim accha //
RV_8,048.07a iṣireṇa te manasā sutasya bhakṣīmahi pitryasyeva rāyaḥ /
RV_8,048.07c soma rājan pra ṇa āyūṃṣi tārīr ahānīva sūryo vāsarāṇi //
RV_8,048.08a soma rājan mṛḷayā naḥ svasti tava smasi vratyās tasya viddhi /
RV_8,048.08c alarti dakṣa uta manyur indo mā no aryo anukāmam parā dāḥ //
RV_8,048.09a tvaṃ hi nas tanvaḥ soma gopā gātre-gātre niṣasatthā nṛcakṣāḥ /
RV_8,048.09c yat te vayam pramināma vratāni sa no mṛḷa suṣakhā deva vasyaḥ //
RV_8,048.10a ṛdūdareṇa sakhyā saceya yo mā na riṣyed dharyaśva pītaḥ /
RV_8,048.10c ayaṃ yaḥ somo ny adhāyy asme tasmā indram pratiram emy āyuḥ //
RV_8,048.11a apa tyā asthur anirā amīvā nir atrasan tamiṣīcīr abhaiṣuḥ /
RV_8,048.11c ā somo asmāṃ aruhad vihāyā aganma yatra pratiranta āyuḥ //
RV_8,048.12a yo na induḥ pitaro hṛtsu pīto 'martyo martyāṃ āviveśa /
RV_8,048.12c tasmai somāya haviṣā vidhema mṛḷīke asya sumatau syāma //
RV_8,048.13a tvaṃ soma pitṛbhiḥ saṃvidāno 'nu dyāvāpṛthivī ā tatantha /
RV_8,048.13c tasmai ta indo haviṣā vidhema vayaṃ syāma patayo rayīṇām //
RV_8,048.14a trātāro devā adhi vocatā no mā no nidrā īśata mota jalpiḥ /
RV_8,048.14c vayaṃ somasya viśvaha priyāsaḥ suvīrāso vidatham ā vadema //
RV_8,048.15a tvaṃ naḥ soma viśvato vayodhās tvaṃ svarvid ā viśā nṛcakṣāḥ /
RV_8,048.15c tvaṃ na inda ūtibhiḥ sajoṣāḥ pāhi paścātād uta vā purastāt //
RV_8,049.01a abhi pra vaḥ surādhasam indram arca yathā vide /
RV_8,049.01c yo jaritṛbhyo maghavā purūvasuḥ sahasreṇeva śikṣati //
RV_8,049.02a śatānīkeva pra jigāti dhṛṣṇuyā hanti vṛtrāṇi dāśuṣe /
RV_8,049.02c girer iva pra rasā asya pinvire datrāṇi purubhojasaḥ //
RV_8,049.03a ā tvā sutāsa indavo madā ya indra girvaṇaḥ /
RV_8,049.03c āpo na vajrinn anv okyaṃ saraḥ pṛṇanti śūra rādhase //
RV_8,049.04a anehasam prataraṇaṃ vivakṣaṇam madhvaḥ svādiṣṭham īm piba /
RV_8,049.04c ā yathā mandasānaḥ kirāsi naḥ pra kṣudreva tmanā dhṛṣat //
RV_8,049.05a ā na stomam upa dravad dhiyāno aśvo na sotṛbhiḥ /
RV_8,049.05c yaṃ te svadhāvan svadayanti dhenava indra kaṇveṣu rātayaḥ //
RV_8,049.06a ugraṃ na vīraṃ namasopa sedima vibhūtim akṣitāvasum /
RV_8,049.06c udrīva vajrinn avato na siñcate kṣarantīndra dhītayaḥ //
RV_8,049.07a yad dha nūnaṃ yad vā yajñe yad vā pṛthivyām adhi /
RV_8,049.07c ato no yajñam āśubhir mahemata ugra ugrebhir ā gahi //
RV_8,049.08a ajirāso harayo ye ta āśavo vātā iva prasakṣiṇaḥ /
RV_8,049.08c yebhir apatyam manuṣaḥ parīyase yebhir viśvaṃ svar dṛśe //
RV_8,049.09a etāvatas ta īmaha indra sumnasya gomataḥ /
RV_8,049.09c yathā prāvo maghavan medhyātithiṃ yathā nīpātithiṃ dhane //
RV_8,049.10a yathā kaṇve maghavan trasadasyavi yathā pakthe daśavraje /
RV_8,049.10c yathā gośarye asanor ṛjiśvanīndra gomad dhiraṇyavat //
RV_8,050.01a pra su śrutaṃ surādhasam arcā śakram abhiṣṭaye /
RV_8,050.01c yaḥ sunvate stuvate kāmyaṃ vasu sahasreṇeva maṃhate //
RV_8,050.02a śatānīkā hetayo asya duṣṭarā indrasya samiṣo mahīḥ /
RV_8,050.02c girir na bhujmā maghavatsu pinvate yad īṃ sutā amandiṣuḥ //
RV_8,050.03a yad īṃ sutāsa indavo 'bhi priyam amandiṣuḥ /
RV_8,050.03c āpo na dhāyi savanam ma ā vaso dughā ivopa dāśuṣe //
RV_8,050.04a anehasaṃ vo havamānam ūtaye madhvaḥ kṣaranti dhītayaḥ /
RV_8,050.04c ā tvā vaso havamānāsa indava upa stotreṣu dadhire //
RV_8,050.05a ā naḥ some svadhvara iyāno atyo na tośate /
RV_8,050.05c yaṃ te svadāvan svadanti gūrtayaḥ paure chandayase havam //
RV_8,050.06a pra vīram ugraṃ viviciṃ dhanaspṛtaṃ vibhūtiṃ rādhaso mahaḥ /
RV_8,050.06c udrīva vajrinn avato vasutvanā sadā pīpetha dāśuṣe //
RV_8,050.07a yad dha nūnam parāvati yad vā pṛthivyāṃ divi /
RV_8,050.07c yujāna indra haribhir mahemata ṛṣva ṛṣvebhir ā gahi //
RV_8,050.08a rathirāso harayo ye te asridha ojo vātasya piprati /
RV_8,050.08c yebhir ni dasyum manuṣo nighoṣayo yebhiḥ svaḥ parīyase //
RV_8,050.09a etāvatas te vaso vidyāma śūra navyasaḥ /
RV_8,050.09c yathā prāva etaśaṃ kṛtvye dhane yathā vaśaṃ daśavraje //
RV_8,050.10a yathā kaṇve maghavan medhe adhvare dīrghanīthe damūnasi /
RV_8,050.10c yathā gośarye asiṣāso adrivo mayi gotraṃ hariśriyam //
RV_8,051.01a yathā manau sāṃvaraṇau somam indrāpibaḥ sutam /
RV_8,051.01c nīpātithau maghavan medhyātithau puṣṭigau śruṣṭigau sacā //
RV_8,051.02a pārṣadvāṇaḥ praskaṇvaṃ sam asādayac chayānaṃ jivrim uddhitam /
RV_8,051.02c sahasrāṇy asiṣāsad gavām ṛṣis tvoto dasyave vṛkaḥ //
RV_8,051.03a ya ukthebhir na vindhate cikid ya ṛṣicodanaḥ /
RV_8,051.03c indraṃ tam acchā vada navyasyā maty ariṣyantaṃ na bhojase //
RV_8,051.04a yasmā arkaṃ saptaśīrṣāṇam ānṛcus tridhātum uttame pade /
RV_8,051.04c sa tv imā viśvā bhuvanāni cikradad ād ij janiṣṭa pauṃsyam //
RV_8,051.05a yo no dātā vasūnām indraṃ taṃ hūmahe vayam /
RV_8,051.05c vidmā hy asya sumatiṃ navīyasīṃ gamema gomati vraje //
RV_8,051.06a yasmai tvaṃ vaso dānāya śikṣasi sa rāyas poṣam aśnute /
RV_8,051.06c taṃ tvā vayam maghavann indra girvaṇaḥ sutāvanto havāmahe //
RV_8,051.07a kadā cana starīr asi nendra saścasi dāśuṣe /
RV_8,051.07c upopen nu maghavan bhūya in nu te dānaṃ devasya pṛcyate //
RV_8,051.08a pra yo nanakṣe abhy ojasā kriviṃ vadhaiḥ śuṣṇaṃ nighoṣayan /
RV_8,051.08c yaded astambhīt prathayann amūṃ divam ād ij janiṣṭa pārthivaḥ //
RV_8,051.09a yasyāyaṃ viśva āryo dāsaḥ śevadhipā ariḥ /
RV_8,051.09c tiraś cid arye ruśame parīravi tubhyet so ajyate rayiḥ //
RV_8,051.10a turaṇyavo madhumantaṃ ghṛtaścutaṃ viprāso arkam ānṛcuḥ /
RV_8,051.10c asme rayiḥ paprathe vṛṣṇyaṃ śavo 'sme suvānāsa indavaḥ //
RV_8,052.01a yathā manau vivasvati somaṃ śakrāpibaḥ sutam /
RV_8,052.01c yathā trite chanda indra jujoṣasy āyau mādayase sacā //
RV_8,052.02a pṛṣadhre medhye mātariśvanīndra suvāne amandathāḥ /
RV_8,052.02c yathā somaṃ daśaśipre daśoṇye syūmaraśmāv ṛjūnasi //
RV_8,052.03a ya ukthā kevalā dadhe yaḥ somaṃ dhṛṣitāpibat /
RV_8,052.03c yasmai viṣṇus trīṇi padā vicakrama upa mitrasya dharmabhiḥ //
RV_8,052.04a yasya tvam indra stomeṣu cākano vāje vājiñ chatakrato /
RV_8,052.04c taṃ tvā vayaṃ sudughām iva goduho juhūmasi śravasyavaḥ //
RV_8,052.05a yo no dātā sa naḥ pitā mahāṃ ugra īśānakṛt /
RV_8,052.05c ayāmann ugro maghavā purūvasur gor aśvasya pra dātu naḥ //
RV_8,052.06a yasmai tvaṃ vaso dānāya maṃhase sa rāyas poṣam invati /
RV_8,052.06c vasūyavo vasupatiṃ śatakratuṃ stomair indraṃ havāmahe //
RV_8,052.07a kadā cana pra yucchasy ubhe ni pāsi janmanī /
RV_8,052.07c turīyāditya havanaṃ ta indriyam ā tasthāv amṛtaṃ divi //
RV_8,052.08a yasmai tvam maghavann indra girvaṇaḥ śikṣo śikṣasi dāśuṣe /
RV_8,052.08c asmākaṃ gira uta suṣṭutiṃ vaso kaṇvavac chṛṇudhī havam //
RV_8,052.09a astāvi manma pūrvyam brahmendrāya vocata /
RV_8,052.09c pūrvīr ṛtasya bṛhatīr anūṣata stotur medhā asṛkṣata //
RV_8,052.10a sam indro rāyo bṛhatīr adhūnuta saṃ kṣoṇī sam u sūryam /
RV_8,052.10c saṃ śukrāsaḥ śucayaḥ saṃ gavāśiraḥ somā indram amandiṣuḥ //
RV_8,053.01a upamaṃ tvā maghonāṃ jyeṣṭhaṃ ca vṛṣabhāṇām /
RV_8,053.01c pūrbhittamam maghavann indra govidam īśānaṃ rāya īmahe //
RV_8,053.02a ya āyuṃ kutsam atithigvam ardayo vāvṛdhāno dive-dive /
RV_8,053.02c taṃ tvā vayaṃ haryaśvaṃ śatakratuṃ vājayanto havāmahe //
RV_8,053.03a ā no viśveṣāṃ rasam madhvaḥ siñcantv adrayaḥ /
RV_8,053.03c ye parāvati sunvire janeṣv ā ye arvāvatīndavaḥ //
RV_8,053.04a viśvā dveṣāṃsi jahi cāva cā kṛdhi viśve sanvantv ā vasu /
RV_8,053.04c śīṣṭeṣu cit te madirāso aṃśavo yatrā somasya tṛmpasi //
RV_8,053.05a indra nedīya ed ihi mitamedhābhir ūtibhiḥ /
RV_8,053.05c ā śantama śantamābhir abhiṣṭibhir ā svāpe svāpibhiḥ //
RV_8,053.06a ājituraṃ satpatiṃ viśvacarṣaṇiṃ kṛdhi prajāsv ābhagam /
RV_8,053.06c pra sū tirā śacībhir ye ta ukthinaḥ kratum punata ānuṣak //
RV_8,053.07a yas te sādhiṣṭho 'vase te syāma bhareṣu te /
RV_8,053.07c vayaṃ hotrābhir uta devahūtibhiḥ sasavāṃso manāmahe //
RV_8,053.08a ahaṃ hi te harivo brahma vājayur ājiṃ yāmi sadotibhiḥ /
RV_8,053.08c tvām id eva tam ame sam aśvayur gavyur agre mathīnām //
RV_8,054.01a etat ta indra vīryaṃ gīrbhir gṛṇanti kāravaḥ /
RV_8,054.01c te stobhanta ūrjam āvan ghṛtaścutam paurāso nakṣan dhītibhiḥ //
RV_8,054.02a nakṣanta indram avase sukṛtyayā yeṣāṃ suteṣu mandase /
RV_8,054.02c yathā saṃvarte amado yathā kṛśa evāsme indra matsva //
RV_8,054.03a ā no viśve sajoṣaso devāso gantanopa naḥ /
RV_8,054.03c vasavo rudrā avase na ā gamañ chṛṇvantu maruto havam //
RV_8,054.04a pūṣā viṣṇur havanam me sarasvaty avantu sapta sindhavaḥ /
RV_8,054.04c āpo vātaḥ parvatāso vanaspatiḥ śṛṇotu pṛthivī havam //
RV_8,054.05a yad indra rādho asti te māghonam maghavattama /
RV_8,054.05c tena no bodhi sadhamādyo vṛdhe bhago dānāya vṛtrahan //
RV_8,054.06a ājipate nṛpate tvam id dhi no vāja ā vakṣi sukrato /
RV_8,054.06c vītī hotrābhir uta devavītibhiḥ sasavāṃso vi śṛṇvire //
RV_8,054.07a santi hy arya āśiṣa indra āyur janānām /
RV_8,054.07c asmān nakṣasva maghavann upāvase dhukṣasva pipyuṣīm iṣam //
RV_8,054.08a vayaṃ ta indra stomebhir vidhema tvam asmākaṃ śatakrato /
RV_8,054.08c mahi sthūraṃ śaśayaṃ rādho ahrayam praskaṇvāya ni tośaya //
RV_8,055.01a bhūrīd indrasya vīryaṃ vy akhyam abhy āyati /
RV_8,055.01c rādhas te dasyave vṛka //
RV_8,055.02a śataṃ śvetāsa ukṣaṇo divi tāro na rocante /
RV_8,055.02c mahnā divaṃ na tastabhuḥ //
RV_8,055.03a śataṃ veṇūñ chataṃ śunaḥ śataṃ carmāṇi mlātāni /
RV_8,055.03c śatam me balbajastukā aruṣīṇāṃ catuḥśatam //
RV_8,055.04a sudevā stha kāṇvāyanā vayo-vayo vicarantaḥ /
RV_8,055.04c aśvāso na caṅkramata //
RV_8,055.05a ād it sāptasya carkirann ānūnasya mahi śravaḥ /
RV_8,055.05c śyāvīr atidhvasan pathaś cakṣuṣā cana saṃnaśe //
RV_8,056.01a prati te dasyave vṛka rādho adarśy ahrayam /
RV_8,056.01c dyaur na prathinā śavaḥ //
RV_8,056.02a daśa mahyam pautakrataḥ sahasrā dasyave vṛkaḥ /
RV_8,056.02c nityād rāyo amaṃhata //
RV_8,056.03a śatam me gardabhānāṃ śatam ūrṇāvatīnām /
RV_8,056.03c śataṃ dāsāṃ ati srajaḥ //
RV_8,056.04a tatro api prāṇīyata pūtakratāyai vyaktā /
RV_8,056.04c aśvānām in na yūthyām //
RV_8,056.05a acety agniś cikitur havyavāṭ sa sumadrathaḥ /
RV_8,056.05c agniḥ śukreṇa śociṣā bṛhat sūro arocata divi sūryo arocata //
RV_8,057.01a yuvaṃ devā kratunā pūrvyeṇa yuktā rathena taviṣaṃ yajatrā /
RV_8,057.01c āgacchataṃ nāsatyā śacībhir idaṃ tṛtīyaṃ savanam pibāthaḥ //
RV_8,057.02a yuvāṃ devās traya ekādaśāsaḥ satyāḥ satyasya dadṛśe purastāt /
RV_8,057.02c asmākaṃ yajñaṃ savanaṃ juṣāṇā pātaṃ somam aśvinā dīdyagnī //
RV_8,057.03a panāyyaṃ tad aśvinā kṛtaṃ vāṃ vṛṣabho divo rajasaḥ pṛthivyāḥ /
RV_8,057.03c sahasraṃ śaṃsā uta ye gaviṣṭau sarvāṃ it tāṃ upa yātā pibadhyai //
RV_8,057.04a ayaṃ vām bhāgo nihito yajatremā giro nāsatyopa yātam /
RV_8,057.04c pibataṃ somam madhumantam asme pra dāśvāṃsam avataṃ śacībhiḥ //
RV_8,058.01a yam ṛtvijo bahudhā kalpayantaḥ sacetaso yajñam imaṃ vahanti /
RV_8,058.01c yo anūcāno brāhmaṇo yukta āsīt kā svit tatra yajamānasya saṃvit //
RV_8,058.02a eka evāgnir bahudhā samiddha ekaḥ sūryo viśvam anu prabhūtaḥ /
RV_8,058.02c ekaivoṣāḥ sarvam idaṃ vi bhāty ekaṃ vā idaṃ vi babhūva sarvam //
RV_8,058.03a jyotiṣmantaṃ ketumantaṃ tricakraṃ sukhaṃ rathaṃ suṣadam bhūrivāram /
RV_8,058.03c citrāmaghā yasya yoge 'dhijajñe taṃ vāṃ huve ati riktam pibadhyai //
RV_8,059.01a imāni vām bhāgadheyāni sisrata indrāvaruṇā pra mahe suteṣu vām /
RV_8,059.01c yajñe-yajñe ha savanā bhuraṇyatho yat sunvate yajamānāya śikṣathaḥ //
RV_8,059.02a niṣṣidhvarīr oṣadhīr āpa āstām indrāvaruṇā mahimānam āśata /
RV_8,059.02c yā sisratū rajasaḥ pāre adhvano yayoḥ śatrur nakir ādeva ohate //
RV_8,059.03a satyaṃ tad indrāvaruṇā kṛśasya vām madhva ūrmiṃ duhate sapta vāṇīḥ /
RV_8,059.03c tābhir dāśvāṃsam avataṃ śubhas patī yo vām adabdho abhi pāti cittibhiḥ //
RV_8,059.04a ghṛtapruṣaḥ saumyā jīradānavaḥ sapta svasāraḥ sadana ṛtasya /
RV_8,059.04c yā ha vām indrāvaruṇā ghṛtaścutas tābhir dhattaṃ yajamānāya śikṣatam //
RV_8,059.05a avocāma mahate saubhagāya satyaṃ tveṣābhyām mahimānam indriyam /
RV_8,059.05c asmān sv indrāvaruṇā ghṛtaścutas tribhiḥ sāptebhir avataṃ śubhas patī //
RV_8,059.06a indrāvaruṇā yad ṛṣibhyo manīṣāṃ vāco matiṃ śrutam adattam agre /
RV_8,059.06c yāni sthānāny asṛjanta dhīrā yajñaṃ tanvānās tapasābhy apaśyam //
RV_8,059.07a indrāvaruṇā saumanasam adṛptaṃ rāyas poṣaṃ yajamāneṣu dhattam /
RV_8,059.07c prajām puṣṭim bhūtim asmāsu dhattaṃ dīrghāyutvāya pra tirataṃ na āyuḥ //
RV_8,060.01a agna ā yāhy agnibhir hotāraṃ tvā vṛṇīmahe /
RV_8,060.01c ā tvām anaktu prayatā haviṣmatī yajiṣṭham barhir āsade //
RV_8,060.02a acchā hi tvā sahasaḥ sūno aṅgiraḥ srucaś caranty adhvare /
RV_8,060.02c ūrjo napātaṃ ghṛtakeśam īmahe 'gniṃ yajñeṣu pūrvyam //
RV_8,060.03a agne kavir vedhā asi hotā pāvaka yakṣyaḥ /
RV_8,060.03c mandro yajiṣṭho adhvareṣv īḍyo viprebhiḥ śukra manmabhiḥ //
RV_8,060.04a adrogham ā vahośato yaviṣṭhya devāṃ ajasra vītaye /
RV_8,060.04c abhi prayāṃsi sudhitā vaso gahi mandasva dhītibhir hitaḥ //
RV_8,060.05a tvam it saprathā asy agne trātar ṛtas kaviḥ /
RV_8,060.05c tvāṃ viprāsaḥ samidhāna dīdiva ā vivāsanti vedhasaḥ //
RV_8,060.06a śocā śociṣṭha dīdihi viśe mayo rāsva stotre mahāṃ asi /
RV_8,060.06c devānāṃ śarman mama santu sūrayaḥ śatrūṣāhaḥ svagnayaḥ //
RV_8,060.07a yathā cid vṛddham atasam agne saṃjūrvasi kṣami /
RV_8,060.07c evā daha mitramaho yo asmadhrug durmanmā kaś ca venati //
RV_8,060.08a mā no martāya ripave rakṣasvine māghaśaṃsāya rīradhaḥ /
RV_8,060.08c asredhadbhis taraṇibhir yaviṣṭhya śivebhiḥ pāhi pāyubhiḥ //
RV_8,060.09a pāhi no agna ekayā pāhy uta dvitīyayā /
RV_8,060.09c pāhi gīrbhis tisṛbhir ūrjām pate pāhi catasṛbhir vaso //
RV_8,060.10a pāhi viśvasmād rakṣaso arāvṇaḥ pra sma vājeṣu no 'va /
RV_8,060.10c tvām id dhi nediṣṭhaṃ devatātaya āpiṃ nakṣāmahe vṛdhe //
RV_8,060.11a ā no agne vayovṛdhaṃ rayim pāvaka śaṃsyam /
RV_8,060.11c rāsvā ca na upamāte puruspṛhaṃ sunītī svayaśastaram //
RV_8,060.12a yena vaṃsāma pṛtanāsu śardhatas taranto arya ādiśaḥ /
RV_8,060.12c sa tvaṃ no vardha prayasā śacīvaso jinvā dhiyo vasuvidaḥ //
RV_8,060.13a śiśāno vṛṣabho yathāgniḥ śṛṅge davidhvat /
RV_8,060.13c tigmā asya hanavo na pratidhṛṣe sujambhaḥ sahaso yahuḥ //
RV_8,060.14a nahi te agne vṛṣabha pratidhṛṣe jambhāso yad vitiṣṭhase /
RV_8,060.14c sa tvaṃ no hotaḥ suhutaṃ haviṣ kṛdhi vaṃsvā no vāryā puru //
RV_8,060.15a śeṣe vaneṣu mātroḥ saṃ tvā martāsa indhate /
RV_8,060.15c atandro havyā vahasi haviṣkṛta ād id deveṣu rājasi //
RV_8,060.16a sapta hotāras tam id īḷate tvāgne sutyajam ahrayam /
RV_8,060.16c bhinatsy adriṃ tapasā vi śociṣā prāgne tiṣṭha janāṃ ati //
RV_8,060.17a agnim-agniṃ vo adhriguṃ huvema vṛktabarhiṣaḥ /
RV_8,060.17c agniṃ hitaprayasaḥ śaśvatīṣv ā hotāraṃ carṣaṇīnām //
RV_8,060.18a ketena śarman sacate suṣāmaṇy agne tubhyaṃ cikitvanā /
RV_8,060.18c iṣaṇyayā naḥ pururūpam ā bhara vājaṃ nediṣṭham ūtaye //
RV_8,060.19a agne jaritar viśpatis tepāno deva rakṣasaḥ /
RV_8,060.19c aproṣivān gṛhapatir mahāṃ asi divas pāyur duroṇayuḥ //
RV_8,060.20a mā no rakṣa ā veśīd āghṛṇīvaso mā yātur yātumāvatām /
RV_8,060.20c parogavyūty anirām apa kṣudham agne sedha rakṣasvinaḥ //
RV_8,061.01a ubhayaṃ śṛṇavac ca na indro arvāg idaṃ vacaḥ /
RV_8,061.01c satrācyā maghavā somapītaye dhiyā śaviṣṭha ā gamat //
RV_8,061.02a taṃ hi svarājaṃ vṛṣabhaṃ tam ojase dhiṣaṇe niṣṭatakṣatuḥ /
RV_8,061.02c utopamānām prathamo ni ṣīdasi somakāmaṃ hi te manaḥ //
RV_8,061.03a ā vṛṣasva purūvaso sutasyendrāndhasaḥ /
RV_8,061.03c vidmā hi tvā harivaḥ pṛtsu sāsahim adhṛṣṭaṃ cid dadhṛṣvaṇim //
RV_8,061.04a aprāmisatya maghavan tathed asad indra kratvā yathā vaśaḥ /
RV_8,061.04c sanema vājaṃ tava śiprinn avasā makṣū cid yanto adrivaḥ //
RV_8,061.05a śagdhy ū ṣu śacīpata indra viśvābhir ūtibhiḥ /
RV_8,061.05c bhagaṃ na hi tvā yaśasaṃ vasuvidam anu śūra carāmasi //
RV_8,061.06a pauro aśvasya purukṛd gavām asy utso deva hiraṇyayaḥ /
RV_8,061.06c nakir hi dānam parimardhiṣat tve yad-yad yāmi tad ā bhara //
RV_8,061.07a tvaṃ hy ehi cerave vidā bhagaṃ vasuttaye /
RV_8,061.07c ud vāvṛṣasva maghavan gaviṣṭaya ud indrāśvamiṣṭaye //
RV_8,061.08a tvam purū sahasrāṇi śatāni ca yūthā dānāya maṃhase /
RV_8,061.08c ā purandaraṃ cakṛma vipravacasa indraṃ gāyanto 'vase //
RV_8,061.09a avipro vā yad avidhad vipro vendra te vacaḥ /
RV_8,061.09c sa pra mamandat tvāyā śatakrato prācāmanyo ahaṃsana //
RV_8,061.10a ugrabāhur mrakṣakṛtvā purandaro yadi me śṛṇavad dhavam /
RV_8,061.10c vasūyavo vasupatiṃ śatakratuṃ stomair indraṃ havāmahe //
RV_8,061.11a na pāpāso manāmahe nārāyāso na jaḷhavaḥ /
RV_8,061.11c yad in nv indraṃ vṛṣaṇaṃ sacā sute sakhāyaṃ kṛṇavāmahai //
RV_8,061.12a ugraṃ yuyujma pṛtanāsu sāsahim ṛṇakātim adābhyam /
RV_8,061.12c vedā bhṛmaṃ cit sanitā rathītamo vājinaṃ yam id ū naśat //
RV_8,061.13a yata indra bhayāmahe tato no abhayaṃ kṛdhi /
RV_8,061.13c maghavañ chagdhi tava tan na ūtibhir vi dviṣo vi mṛdho jahi //
RV_8,061.14a tvaṃ hi rādhaspate rādhaso mahaḥ kṣayasyāsi vidhataḥ /
RV_8,061.14c taṃ tvā vayam maghavann indra girvaṇaḥ sutāvanto havāmahe //
RV_8,061.15a indra spaḷ uta vṛtrahā paraspā no vareṇyaḥ /
RV_8,061.15c sa no rakṣiṣac caramaṃ sa madhyamaṃ sa paścāt pātu naḥ puraḥ //
RV_8,061.16a tvaṃ naḥ paścād adharād uttarāt pura indra ni pāhi viśvataḥ /
RV_8,061.16c āre asmat kṛṇuhi daivyam bhayam āre hetīr adevīḥ //
RV_8,061.17a adyādyā śvaḥ-śva indra trāsva pare ca naḥ /
RV_8,061.17c viśvā ca no jaritṝn satpate ahā divā naktaṃ ca rakṣiṣaḥ //
RV_8,061.18a prabhaṅgī śūro maghavā tuvīmaghaḥ sammiślo viryāya kam /
RV_8,061.18c ubhā te bāhū vṛṣaṇā śatakrato ni yā vajram mimikṣatuḥ //
RV_8,062.01a pro asmā upastutim bharatā yaj jujoṣati /
RV_8,062.01c ukthair indrasya māhinaṃ vayo vardhanti somino bhadrā indrasya rātayaḥ //
RV_8,062.02a ayujo asamo nṛbhir ekaḥ kṛṣṭīr ayāsyaḥ /
RV_8,062.02c pūrvīr ati pra vāvṛdhe viśvā jātāny ojasā bhadrā indrasya rātayaḥ //
RV_8,062.03a ahitena cid arvatā jīradānuḥ siṣāsati /
RV_8,062.03c pravācyam indra tat tava vīryāṇi kariṣyato bhadrā indrasya rātayaḥ //
RV_8,062.04a ā yāhi kṛṇavāma ta indra brahmāṇi vardhanā /
RV_8,062.04c yebhiḥ śaviṣṭha cākano bhadram iha śravasyate bhadrā indrasya rātayaḥ //
RV_8,062.05a dhṛṣataś cid dhṛṣan manaḥ kṛṇoṣīndra yat tvam /
RV_8,062.05c tīvraiḥ somaiḥ saparyato namobhiḥ pratibhūṣato bhadrā indrasya rātayaḥ //
RV_8,062.06a ava caṣṭa ṛcīṣamo 'vatāṃ iva mānuṣaḥ /
RV_8,062.06c juṣṭvī dakṣasya sominaḥ sakhāyaṃ kṛṇute yujam bhadrā indrasya rātayaḥ //
RV_8,062.07a viśve ta indra vīryaṃ devā anu kratuṃ daduḥ /
RV_8,062.07c bhuvo viśvasya gopatiḥ puruṣṭuta bhadrā indrasya rātayaḥ //
RV_8,062.08a gṛṇe tad indra te śava upamaṃ devatātaye /
RV_8,062.08c yad dhaṃsi vṛtram ojasā śacīpate bhadrā indrasya rātayaḥ //
RV_8,062.09a samaneva vapuṣyataḥ kṛṇavan mānuṣā yugā /
RV_8,062.09c vide tad indraś cetanam adha śruto bhadrā indrasya rātayaḥ //
RV_8,062.10a uj jātam indra te śava ut tvām ut tava kratum /
RV_8,062.10c bhūrigo bhūri vāvṛdhur maghavan tava śarmaṇi bhadrā indrasya rātayaḥ //
RV_8,062.11a ahaṃ ca tvaṃ ca vṛtrahan saṃ yujyāva sanibhya ā /
RV_8,062.11c arātīvā cid adrivo 'nu nau śūra maṃsate bhadrā indrasya rātayaḥ //
RV_8,062.12a satyam id vā u taṃ vayam indraṃ stavāma nānṛtam /
RV_8,062.12c mahāṃ asunvato vadho bhūri jyotīṃṣi sunvato bhadrā indrasya rātayaḥ //
RV_8,063.01a sa pūrvyo mahānāṃ venaḥ kratubhir ānaje /
RV_8,063.01c yasya dvārā manuṣ pitā deveṣu dhiya ānaje //
RV_8,063.02a divo mānaṃ not sadan somapṛṣṭhāso adrayaḥ /
RV_8,063.02c ukthā brahma ca śaṃsyā //
RV_8,063.03a sa vidvāṃ aṅgirobhya indro gā avṛṇod apa /
RV_8,063.03c stuṣe tad asya pauṃsyam //
RV_8,063.04a sa pratnathā kavivṛdha indro vākasya vakṣaṇiḥ /
RV_8,063.04c śivo arkasya homany asmatrā gantv avase //
RV_8,063.05a ād ū nu te anu kratuṃ svāhā varasya yajyavaḥ /
RV_8,063.05c śvātram arkā anūṣatendra gotrasya dāvane //
RV_8,063.06a indre viśvāni vīryā kṛtāni kartvāni ca /
RV_8,063.06c yam arkā adhvaraṃ viduḥ //
RV_8,063.07a yat pāñcajanyayā viśendre ghoṣā asṛkṣata /
RV_8,063.07c astṛṇād barhaṇā vipo 'ryo mānasya sa kṣayaḥ //
RV_8,063.08a iyam u te anuṣṭutiś cakṛṣe tāni pauṃsyā /
RV_8,063.08c prāvaś cakrasya vartanim //
RV_8,063.09a asya vṛṣṇo vyodana uru kramiṣṭa jīvase /
RV_8,063.09c yavaṃ na paśva ā dade //
RV_8,063.10a tad dadhānā avasyavo yuṣmābhir dakṣapitaraḥ /
RV_8,063.10c syāma marutvato vṛdhe //
RV_8,063.11a baḷ ṛtviyāya dhāmna ṛkvabhiḥ śūra nonumaḥ /
RV_8,063.11c jeṣāmendra tvayā yujā //
RV_8,063.12a asme rudrā mehanā parvatāso vṛtrahatye bharahūtau sajoṣāḥ /
RV_8,063.12c yaḥ śaṃsate stuvate dhāyi pajra indrajyeṣṭhā asmāṃ avantu devāḥ //
RV_8,064.01a ut tvā mandantu stomāḥ kṛṇuṣva rādho adrivaḥ /
RV_8,064.01c ava brahmadviṣo jahi //
RV_8,064.02a padā paṇīṃr arādhaso ni bādhasva mahāṃ asi /
RV_8,064.02c nahi tvā kaś cana prati //
RV_8,064.03a tvam īśiṣe sutānām indra tvam asutānām /
RV_8,064.03c tvaṃ rājā janānām //
RV_8,064.04a ehi prehi kṣayo divy āghoṣañ carṣaṇīnām /
RV_8,064.04c obhe pṛṇāsi rodasī //
RV_8,064.05a tyaṃ cit parvataṃ giriṃ śatavantaṃ sahasriṇam /
RV_8,064.05c vi stotṛbhyo rurojitha //
RV_8,064.06a vayam u tvā divā sute vayaṃ naktaṃ havāmahe /
RV_8,064.06c asmākaṃ kāmam ā pṛṇa //
RV_8,064.07a kva sya vṛṣabho yuvā tuvigrīvo anānataḥ /
RV_8,064.07c brahmā kas taṃ saparyati //
RV_8,064.08a kasya svit savanaṃ vṛṣā jujuṣvāṃ ava gacchati /
RV_8,064.08c indraṃ ka u svid ā cake //
RV_8,064.09a kaṃ te dānā asakṣata vṛtrahan kaṃ suvīryā /
RV_8,064.09c ukthe ka u svid antamaḥ //
RV_8,064.10a ayaṃ te mānuṣe jane somaḥ pūruṣu sūyate /
RV_8,064.10c tasyehi pra dravā piba //
RV_8,064.11a ayaṃ te śaryaṇāvati suṣomāyām adhi priyaḥ /
RV_8,064.11c ārjīkīye madintamaḥ //
RV_8,064.12a tam adya rādhase mahe cārum madāya ghṛṣvaye /
RV_8,064.12c ehīm indra dravā piba //
RV_8,065.01a yad indra prāg apāg udaṅ nyag vā hūyase nṛbhiḥ /
RV_8,065.01c ā yāhi tūyam āśubhiḥ //
RV_8,065.02a yad vā prasravaṇe divo mādayāse svarṇare /
RV_8,065.02c yad vā samudre andhasaḥ //
RV_8,065.03a ā tvā gīrbhir mahām uruṃ huve gām iva bhojase /
RV_8,065.03c indra somasya pītaye //
RV_8,065.04a ā ta indra mahimānaṃ harayo deva te mahaḥ /
RV_8,065.04c rathe vahantu bibhrataḥ //
RV_8,065.05a indra gṛṇīṣa u stuṣe mahāṃ ugra īśānakṛt /
RV_8,065.05c ehi naḥ sutam piba //
RV_8,065.06a sutāvantas tvā vayam prayasvanto havāmahe /
RV_8,065.06c idaṃ no barhir āsade //
RV_8,065.07a yac cid dhi śaśvatām asīndra sādhāraṇas tvam /
RV_8,065.07c taṃ tvā vayaṃ havāmahe //
RV_8,065.08a idaṃ te somyam madhv adhukṣann adribhir naraḥ /
RV_8,065.08c juṣāṇa indra tat piba //
RV_8,065.09a viśvāṃ aryo vipaścito 'ti khyas tūyam ā gahi /
RV_8,065.09c asme dhehi śravo bṛhat //
RV_8,065.10a dātā me pṛṣatīnāṃ rājā hiraṇyavīnām /
RV_8,065.10c mā devā maghavā riṣat //
RV_8,065.11a sahasre pṛṣatīnām adhi ścandram bṛhat pṛthu /
RV_8,065.11c śukraṃ hiraṇyam ā dade //
RV_8,065.12a napāto durgahasya me sahasreṇa surādhasaḥ /
RV_8,065.12c śravo deveṣv akrata //
RV_8,066.01a tarobhir vo vidadvasum indraṃ sabādha ūtaye /
RV_8,066.01c bṛhad gāyantaḥ sutasome adhvare huve bharaṃ na kāriṇam //
RV_8,066.02a na yaṃ dudhrā varante na sthirā muro made suśipram andhasaḥ /
RV_8,066.02c ya ādṛtyā śaśamānāya sunvate dātā jaritra ukthyam //
RV_8,066.03a yaḥ śakro mṛkṣo aśvyo yo vā kījo hiraṇyayaḥ /
RV_8,066.03c sa ūrvasya rejayaty apāvṛtim indro gavyasya vṛtrahā //
RV_8,066.04a nikhātaṃ cid yaḥ purusambhṛtaṃ vasūd id vapati dāśuṣe /
RV_8,066.04c vajrī suśipro haryaśva it karad indraḥ kratvā yathā vaśat //
RV_8,066.05a yad vāvantha puruṣṭuta purā cic chūra nṛṇām /
RV_8,066.05c vayaṃ tat ta indra sam bharāmasi yajñam ukthaṃ turaṃ vacaḥ //
RV_8,066.06a sacā someṣu puruhūta vajrivo madāya dyukṣa somapāḥ /
RV_8,066.06c tvam id dhi brahmakṛte kāmyaṃ vasu deṣṭhaḥ sunvate bhuvaḥ //
RV_8,066.07a vayam enam idā hyo 'pīpemeha vajriṇam /
RV_8,066.07c tasmā u adya samanā sutam bharā nūnam bhūṣata śrute //
RV_8,066.08a vṛkaś cid asya vāraṇa urāmathir ā vayuneṣu bhūṣati /
RV_8,066.08c semaṃ na stomaṃ jujuṣāṇa ā gahīndra pra citrayā dhiyā //
RV_8,066.09a kad ū nv asyākṛtam indrasyāsti pauṃsyam /
RV_8,066.09c keno nu kaṃ śromatena na śuśruve januṣaḥ pari vṛtrahā //
RV_8,066.10a kad ū mahīr adhṛṣṭā asya taviṣīḥ kad u vṛtraghno astṛtam /
RV_8,066.10c indro viśvān bekanāṭāṃ ahardṛśa uta kratvā paṇīṃr abhi //
RV_8,066.11a vayaṃ ghā te apūrvyendra brahmāṇi vṛtrahan /
RV_8,066.11c purūtamāsaḥ puruhūta vajrivo bhṛtiṃ na pra bharāmasi //
RV_8,066.12a pūrvīś cid dhi tve tuvikūrminn āśaso havanta indrotayaḥ /
RV_8,066.12c tiraś cid aryaḥ savanā vaso gahi śaviṣṭha śrudhi me havam //
RV_8,066.13a vayaṃ ghā te tve id v indra viprā api ṣmasi /
RV_8,066.13c nahi tvad anyaḥ puruhūta kaś cana maghavann asti marḍitā //
RV_8,066.14a tvaṃ no asyā amater uta kṣudho 'bhiśaster ava spṛdhi /
RV_8,066.14c tvaṃ na ūtī tava citrayā dhiyā śikṣā śaciṣṭha gātuvit //
RV_8,066.15a soma id vaḥ suto astu kalayo mā bibhītana /
RV_8,066.15c aped eṣa dhvasmāyati svayaṃ ghaiṣo apāyati //
RV_8,067.01a tyān nu kṣatriyāṃ ava ādityān yāciṣāmahe /
RV_8,067.01c sumṛḷīkāṃ abhiṣṭaye //
RV_8,067.02a mitro no aty aṃhatiṃ varuṇaḥ parṣad aryamā /
RV_8,067.02c ādityāso yathā viduḥ //
RV_8,067.03a teṣāṃ hi citram ukthyaṃ varūtham asti dāśuṣe /
RV_8,067.03c ādityānām araṅkṛte //
RV_8,067.04a mahi vo mahatām avo varuṇa mitrāryaman /
RV_8,067.04c avāṃsy ā vṛṇīmahe //
RV_8,067.05a jīvān no abhi dhetanādityāsaḥ purā hathāt /
RV_8,067.05c kad dha stha havanaśrutaḥ //
RV_8,067.06a yad vaḥ śrāntāya sunvate varūtham asti yac chardiḥ /
RV_8,067.06c tenā no adhi vocata //
RV_8,067.07a asti devā aṃhor urv asti ratnam anāgasaḥ /
RV_8,067.07c ādityā adbhutainasaḥ //
RV_8,067.08a mā naḥ setuḥ siṣed ayam mahe vṛṇaktu nas pari /
RV_8,067.08c indra id dhi śruto vaśī //
RV_8,067.09a mā no mṛcā ripūṇāṃ vṛjinānām aviṣyavaḥ /
RV_8,067.09c devā abhi pra mṛkṣata //
RV_8,067.10a uta tvām adite mahy ahaṃ devy upa bruve /
RV_8,067.10c sumṛḷīkām abhiṣṭaye //
RV_8,067.11a parṣi dīne gabhīra āṃ ugraputre jighāṃsataḥ /
RV_8,067.11c mākis tokasya no riṣat //
RV_8,067.12a aneho na uruvraja urūci vi prasartave /
RV_8,067.12c kṛdhi tokāya jīvase //
RV_8,067.13a ye mūrdhānaḥ kṣitīnām adabdhāsaḥ svayaśasaḥ /
RV_8,067.13c vratā rakṣante adruhaḥ //
RV_8,067.14a te na āsno vṛkāṇām ādityāso mumocata /
RV_8,067.14c stenam baddham ivādite //
RV_8,067.15a apo ṣu ṇa iyaṃ śarur ādityā apa durmatiḥ /
RV_8,067.15c asmad etv ajaghnuṣī //
RV_8,067.16a śaśvad dhi vaḥ sudānava ādityā ūtibhir vayam /
RV_8,067.16c purā nūnam bubhujmahe //
RV_8,067.17a śaśvantaṃ hi pracetasaḥ pratiyantaṃ cid enasaḥ /
RV_8,067.17c devāḥ kṛṇutha jīvase //
RV_8,067.18a tat su no navyaṃ sanyasa ādityā yan mumocati /
RV_8,067.18c bandhād baddham ivādite //
RV_8,067.19a nāsmākam asti tat tara ādityāso atiṣkade /
RV_8,067.19c yūyam asmabhyam mṛḷata //
RV_8,067.20a mā no hetir vivasvata ādityāḥ kṛtrimā śaruḥ /
RV_8,067.20c purā nu jaraso vadhīt //
RV_8,067.21a vi ṣu dveṣo vy aṃhatim ādityāso vi saṃhitam /
RV_8,067.21c viṣvag vi vṛhatā rapaḥ //
RV_8,068.01a ā tvā rathaṃ yathotaye sumnāya vartayāmasi /
RV_8,068.01c tuvikūrmim ṛtīṣaham indra śaviṣṭha satpate //
RV_8,068.02a tuviśuṣma tuvikrato śacīvo viśvayā mate /
RV_8,068.02c ā paprātha mahitvanā //
RV_8,068.03a yasya te mahinā mahaḥ pari jmāyantam īyatuḥ /
RV_8,068.03c hastā vajraṃ hiraṇyayam //
RV_8,068.04a viśvānarasya vas patim anānatasya śavasaḥ /
RV_8,068.04c evaiś ca carṣaṇīnām ūtī huve rathānām //
RV_8,068.05a abhiṣṭaye sadāvṛdhaṃ svarmīḷheṣu yaṃ naraḥ /
RV_8,068.05c nānā havanta ūtaye //
RV_8,068.06a paromātram ṛcīṣamam indram ugraṃ surādhasam /
RV_8,068.06c īśānaṃ cid vasūnām //
RV_8,068.07a taṃ-tam id rādhase maha indraṃ codāmi pītaye /
RV_8,068.07c yaḥ pūrvyām anuṣṭutim īśe kṛṣṭīnāṃ nṛtuḥ //
RV_8,068.08a na yasya te śavasāna sakhyam ānaṃśa martyaḥ /
RV_8,068.08c nakiḥ śavāṃsi te naśat //
RV_8,068.09a tvotāsas tvā yujāpsu sūrye mahad dhanam /
RV_8,068.09c jayema pṛtsu vajrivaḥ //
RV_8,068.10a taṃ tvā yajñebhir īmahe taṃ gīrbhir girvaṇastama /
RV_8,068.10c indra yathā cid āvitha vājeṣu purumāyyam //
RV_8,068.11a yasya te svādu sakhyaṃ svādvī praṇītir adrivaḥ /
RV_8,068.11c yajño vitantasāyyaḥ //
RV_8,068.12a uru ṇas tanve tana uru kṣayāya nas kṛdhi /
RV_8,068.12c uru ṇo yandhi jīvase //
RV_8,068.13a uruṃ nṛbhya uruṃ gava uruṃ rathāya panthām /
RV_8,068.13c devavītim manāmahe //
RV_8,068.14a upa mā ṣaḍ dvā-dvā naraḥ somasya harṣyā /
RV_8,068.14c tiṣṭhanti svādurātayaḥ //
RV_8,068.15a ṛjrāv indrota ā dade harī ṛkṣasya sūnavi /
RV_8,068.15c āśvamedhasya rohitā //
RV_8,068.16a surathāṃ ātithigve svabhīśūṃr ārkṣe /
RV_8,068.16c āśvamedhe supeśasaḥ //
RV_8,068.17a ṣaḷ aśvāṃ ātithigva indrote vadhūmataḥ /
RV_8,068.17c sacā pūtakratau sanam //
RV_8,068.18a aiṣu cetad vṛṣaṇvaty antar ṛjreṣv aruṣī /
RV_8,068.18c svabhīśuḥ kaśāvatī //
RV_8,068.19a na yuṣme vājabandhavo ninitsuś cana martyaḥ /
RV_8,068.19c avadyam adhi dīdharat //
RV_8,069.01a pra-pra vas triṣṭubham iṣam mandadvīrāyendave /
RV_8,069.01c dhiyā vo medhasātaye purandhyā vivāsati //
RV_8,069.02a nadaṃ va odatīnāṃ nadaṃ yoyuvatīnām /
RV_8,069.02c patiṃ vo aghnyānāṃ dhenūnām iṣudhyasi //
RV_8,069.03a tā asya sūdadohasaḥ somaṃ śrīṇanti pṛśnayaḥ /
RV_8,069.03c janman devānāṃ viśas triṣv ā rocane divaḥ //
RV_8,069.04a abhi pra gopatiṃ girendram arca yathā vide /
RV_8,069.04c sūnuṃ satyasya satpatim //
RV_8,069.05a ā harayaḥ sasṛjrire 'ruṣīr adhi barhiṣi /
RV_8,069.05c yatrābhi saṃnavāmahe //
RV_8,069.06a indrāya gāva āśiraṃ duduhre vajriṇe madhu /
RV_8,069.06c yat sīm upahvare vidat //
RV_8,069.07a ud yad bradhnasya viṣṭapaṃ gṛham indraś ca ganvahi /
RV_8,069.07c madhvaḥ pītvā sacevahi triḥ sapta sakhyuḥ pade //
RV_8,069.08a arcata prārcata priyamedhāso arcata /
RV_8,069.08c arcantu putrakā uta puraṃ na dhṛṣṇv arcata //
RV_8,069.09a ava svarāti gargaro godhā pari saniṣvaṇat /
RV_8,069.09c piṅgā pari caniṣkadad indrāya brahmodyatam //
RV_8,069.10a ā yat patanty enyaḥ sudughā anapasphuraḥ /
RV_8,069.10c apasphuraṃ gṛbhāyata somam indrāya pātave //
RV_8,069.11a apād indro apād agnir viśve devā amatsata /
RV_8,069.11c varuṇa id iha kṣayat tam āpo abhy anūṣata vatsaṃ saṃśiśvarīr iva //
RV_8,069.12a sudevo asi varuṇa yasya te sapta sindhavaḥ /
RV_8,069.12c anukṣaranti kākudaṃ sūrmyaṃ suṣirām iva //
RV_8,069.13a yo vyatīṃr aphāṇayat suyuktāṃ upa dāśuṣe /
RV_8,069.13c takvo netā tad id vapur upamā yo amucyata //
RV_8,069.14a atīd u śakra ohata indro viśvā ati dviṣaḥ /
RV_8,069.14c bhinat kanīna odanam pacyamānam paro girā //
RV_8,069.15a arbhako na kumārako 'dhi tiṣṭhan navaṃ ratham /
RV_8,069.15c sa pakṣan mahiṣam mṛgam pitre mātre vibhukratum //
RV_8,069.16a ā tū suśipra dampate rathaṃ tiṣṭhā hiraṇyayam /
RV_8,069.16c adha dyukṣaṃ sacevahi sahasrapādam aruṣaṃ svastigām anehasam //
RV_8,069.17a taṃ ghem itthā namasvina upa svarājam āsate /
RV_8,069.17c arthaṃ cid asya sudhitaṃ yad etava āvartayanti dāvane //
RV_8,069.18a anu pratnasyaukasaḥ priyamedhāsa eṣām /
RV_8,069.18c pūrvām anu prayatiṃ vṛktabarhiṣo hitaprayasa āśata //
RV_8,070.01a yo rājā carṣaṇīnāṃ yātā rathebhir adhriguḥ /
RV_8,070.01c viśvāsāṃ tarutā pṛtanānāṃ jyeṣṭho yo vṛtrahā gṛṇe //
RV_8,070.02a indraṃ taṃ śumbha puruhanmann avase yasya dvitā vidhartari /
RV_8,070.02c hastāya vajraḥ prati dhāyi darśato maho dive na sūryaḥ //
RV_8,070.03a nakiṣ ṭaṃ karmaṇā naśad yaś cakāra sadāvṛdham /
RV_8,070.03c indraṃ na yajñair viśvagūrtam ṛbhvasam adhṛṣṭaṃ dhṛṣṇvojasam //
RV_8,070.04a aṣāḷham ugram pṛtanāsu sāsahiṃ yasmin mahīr urujrayaḥ /
RV_8,070.04c saṃ dhenavo jāyamāne anonavur dyāvaḥ kṣāmo anonavuḥ //
RV_8,070.05a yad dyāva indra te śataṃ śatam bhūmīr uta syuḥ /
RV_8,070.05c na tvā vajrin sahasraṃ sūryā anu na jātam aṣṭa rodasī //
RV_8,070.06a ā paprātha mahinā vṛṣṇyā vṛṣan viśvā śaviṣṭha śavasā /
RV_8,070.06c asmāṃ ava maghavan gomati vraje vajriñ citrābhir ūtibhiḥ //
RV_8,070.07a na sīm adeva āpad iṣaṃ dīrghāyo martyaḥ /
RV_8,070.07c etagvā cid ya etaśā yuyojate harī indro yuyojate //
RV_8,070.08a taṃ vo maho mahāyyam indraṃ dānāya sakṣaṇim /
RV_8,070.08c yo gādheṣu ya āraṇeṣu havyo vājeṣv asti havyaḥ //
RV_8,070.09a ud ū ṣu ṇo vaso mahe mṛśasva śūra rādhase /
RV_8,070.09c ud ū ṣu mahyai maghavan maghattaya ud indra śravase mahe //
RV_8,070.10a tvaṃ na indra ṛtayus tvānido ni tṛmpasi /
RV_8,070.10c madhye vasiṣva tuvinṛmṇorvor ni dāsaṃ śiśnatho hathaiḥ //
RV_8,070.11a anyavratam amānuṣam ayajvānam adevayum /
RV_8,070.11c ava svaḥ sakhā dudhuvīta parvataḥ sughnāya dasyum parvataḥ //
RV_8,070.12a tvaṃ na indrāsāṃ haste śaviṣṭha dāvane /
RV_8,070.12c dhānānāṃ na saṃ gṛbhāyāsmayur dviḥ saṃ gṛbhāyāsmayuḥ //
RV_8,070.13a sakhāyaḥ kratum icchata kathā rādhāma śarasya /
RV_8,070.13c upastutim bhojaḥ sūrir yo ahrayaḥ //
RV_8,070.14a bhūribhiḥ samaha ṛṣibhir barhiṣmadbhi staviṣyase /
RV_8,070.14c yad ittham ekam-ekam ic chara vatsān parādadaḥ //
RV_8,070.15a karṇagṛhyā maghavā śauradevyo vatsaṃ nas tribhya ānayat /
RV_8,070.15c ajāṃ sūrir na dhātave //
RV_8,071.01a tvaṃ no agne mahobhiḥ pāhi viśvasyā arāteḥ /
RV_8,071.01c uta dviṣo martyasya //
RV_8,071.02a nahi manyuḥ pauruṣeya īśe hi vaḥ priyajāta /
RV_8,071.02c tvam id asi kṣapāvān //
RV_8,071.03a sa no viśvebhir devebhir ūrjo napād bhadraśoce /
RV_8,071.03c rayiṃ dehi viśvavāram //
RV_8,071.04a na tam agne arātayo martaṃ yuvanta rāyaḥ /
RV_8,071.04c yaṃ trāyase dāśvāṃsam //
RV_8,071.05a yaṃ tvaṃ vipra medhasātāv agne hinoṣi dhanāya /
RV_8,071.05c sa tavotī goṣu gantā //
RV_8,071.06a tvaṃ rayim puruvīram agne dāśuṣe martāya /
RV_8,071.06c pra ṇo naya vasyo accha //
RV_8,071.07a uruṣyā ṇo mā parā dā aghāyate jātavedaḥ /
RV_8,071.07c durādhye martāya //
RV_8,071.08a agne mākiṣ ṭe devasya rātim adevo yuyota /
RV_8,071.08c tvam īśiṣe vasūnām //
RV_8,071.09a sa no vasva upa māsy ūrjo napān māhinasya /
RV_8,071.09c sakhe vaso jaritṛbhyaḥ //
RV_8,071.10a acchā naḥ śīraśociṣaṃ giro yantu darśatam /
RV_8,071.10c acchā yajñāso namasā purūvasum purupraśastam ūtaye //
RV_8,071.11a agniṃ sūnuṃ sahaso jātavedasaṃ dānāya vāryāṇām /
RV_8,071.11c dvitā yo bhūd amṛto martyeṣv ā hotā mandratamo viśi //
RV_8,071.12a agniṃ vo devayajyayāgnim prayaty adhvare /
RV_8,071.12c agniṃ dhīṣu prathamam agnim arvaty agniṃ kṣaitrāya sādhase //
RV_8,071.13a agnir iṣāṃ sakhye dadātu na īśe yo vāryāṇām /
RV_8,071.13c agniṃ toke tanaye śaśvad īmahe vasuṃ santaṃ tanūpām //
RV_8,071.14a agnim īḷiṣvāvase gāthābhiḥ śīraśociṣam /
RV_8,071.14c agniṃ rāye purumīḷha śrutaṃ naro 'gniṃ sudītaye chardiḥ //
RV_8,071.15a agniṃ dveṣo yotavai no gṛṇīmasy agniṃ śaṃ yoś ca dātave /
RV_8,071.15c viśvāsu vikṣv aviteva havyo bhuvad vastur ṛṣūṇām //
RV_8,072.01a haviṣ kṛṇudhvam ā gamad adhvaryur vanate punaḥ /
RV_8,072.01c vidvāṃ asya praśāsanam //
RV_8,072.02a ni tigmam abhy aṃśuṃ sīdad dhotā manāv adhi /
RV_8,072.02c juṣāṇo asya sakhyam //
RV_8,072.03a antar icchanti taṃ jane rudram paro manīṣayā /
RV_8,072.03c gṛbhṇanti jihvayā sasam //
RV_8,072.04a jāmy atītape dhanur vayodhā aruhad vanam /
RV_8,072.04c dṛṣadaṃ jihvayāvadhīt //
RV_8,072.05a caran vatso ruśann iha nidātāraṃ na vindate /
RV_8,072.05c veti stotava ambyam //
RV_8,072.06a uto nv asya yan mahad aśvāvad yojanam bṛhad /
RV_8,072.06c dāmā rathasya dadṛśe //
RV_8,072.07a duhanti saptaikām upa dvā pañca sṛjataḥ /
RV_8,072.07c tīrthe sindhor adhi svare //
RV_8,072.08a ā daśabhir vivasvata indraḥ kośam acucyavīt /
RV_8,072.08c khedayā trivṛtā divaḥ //
RV_8,072.09a pari tridhātur adhvaraṃ jūrṇir eti navīyasī /
RV_8,072.09c madhvā hotāro añjate //
RV_8,072.10a siñcanti namasāvatam uccācakram parijmānam /
RV_8,072.10c nīcīnabāram akṣitam //
RV_8,072.11a abhyāram id adrayo niṣiktam puṣkare madhu /
RV_8,072.11c avatasya visarjane //
RV_8,072.12a gāva upāvatāvatam mahī yajñasya rapsudā /
RV_8,072.12c ubhā karṇā hiraṇyayā //
RV_8,072.13a ā sute siñcata śriyaṃ rodasyor abhiśriyam /
RV_8,072.13c rasā dadhīta vṛṣabham //
RV_8,072.14a te jānata svam okyaṃ saṃ vatsāso na mātṛbhiḥ /
RV_8,072.14c mitho nasanta jāmibhiḥ //
RV_8,072.15a upa srakveṣu bapsataḥ kṛṇvate dharuṇaṃ divi /
RV_8,072.15c indre agnā namaḥ svaḥ //
RV_8,072.16a adhukṣat pipyuṣīm iṣam ūrjaṃ saptapadīm ariḥ /
RV_8,072.16c sūryasya sapta raśmibhiḥ //
RV_8,072.17a somasya mitrāvaruṇoditā sūra ā dade /
RV_8,072.17c tad āturasya bheṣajam //
RV_8,072.18a uto nv asya yat padaṃ haryatasya nidhānyam /
RV_8,072.18c pari dyāṃ jihvayātanat //
RV_8,073.01a ud īrāthām ṛtāyate yuñjāthām aśvinā ratham /
RV_8,073.01c anti ṣad bhūtu vām avaḥ //
RV_8,073.02a nimiṣaś cij javīyasā rathenā yātam aśvinā /
RV_8,073.02c anti ṣad bhūtu vām avaḥ //
RV_8,073.03a upa stṛṇītam atraye himena gharmam aśvinā /
RV_8,073.03c anti ṣad bhūtu vām avaḥ //
RV_8,073.04a kuha sthaḥ kuha jagmathuḥ kuha śyeneva petathuḥ /
RV_8,073.04c anti ṣad bhūtu vām avaḥ //
RV_8,073.05a yad adya karhi karhi cic chuśrūyātam imaṃ havam /
RV_8,073.05c anti ṣad bhūtu vām avaḥ //
RV_8,073.06a aśvinā yāmahūtamā nediṣṭhaṃ yāmy āpyam /
RV_8,073.06c anti ṣad bhūtu vām avaḥ //
RV_8,073.07a avantam atraye gṛhaṃ kṛṇutaṃ yuvam aśvinā /
RV_8,073.07c anti ṣad bhūtu vām avaḥ //
RV_8,073.08a varethe agnim ātapo vadate valgv atraye /
RV_8,073.08c anti ṣad bhūtu vām avaḥ //
RV_8,073.09a pra saptavadhrir āśasā dhārām agner aśāyata /
RV_8,073.09c anti ṣad bhūtu vām avaḥ //
RV_8,073.10a ihā gataṃ vṛṣaṇvasū śṛṇutam ma imaṃ havam /
RV_8,073.10c anti ṣad bhūtu vām avaḥ //
RV_8,073.11a kim idaṃ vām purāṇavaj jarator iva śasyate /
RV_8,073.11c anti ṣad bhūtu vām avaḥ //
RV_8,073.12a samānaṃ vāṃ sajātyaṃ samāno bandhur aśvinā /
RV_8,073.12c anti ṣad bhūtu vām avaḥ //
RV_8,073.13a yo vāṃ rajāṃsy aśvinā ratho viyāti rodasī /
RV_8,073.13c anti ṣad bhūtu vām avaḥ //
RV_8,073.14a ā no gavyebhir aśvyaiḥ sahasrair upa gacchatam /
RV_8,073.14c anti ṣad bhūtu vām avaḥ //
RV_8,073.15a mā no gavyebhir aśvyaiḥ sahasrebhir ati khyatam /
RV_8,073.15c anti ṣad bhūtu vām avaḥ //
RV_8,073.16a aruṇapsur uṣā abhūd akar jyotir ṛtāvarī /
RV_8,073.16c anti ṣad bhūtu vām avaḥ //
RV_8,073.17a aśvinā su vicākaśad vṛkṣam paraśumāṃ iva /
RV_8,073.17c anti ṣad bhūtu vām avaḥ //
RV_8,073.18a puraṃ na dhṛṣṇav ā ruja kṛṣṇayā bādhito viśā /
RV_8,073.18c anti ṣad bhūtu vām avaḥ //
RV_8,074.01a viśo-viśo vo atithiṃ vājayantaḥ purupriyam /
RV_8,074.01c agniṃ vo duryaṃ vaca stuṣe śūṣasya manmabhiḥ //
RV_8,074.02a yaṃ janāso haviṣmanto mitraṃ na sarpirāsutim /
RV_8,074.02c praśaṃsanti praśastibhiḥ //
RV_8,074.03a panyāṃsaṃ jātavedasaṃ yo devatāty udyatā /
RV_8,074.03c havyāny airayad divi //
RV_8,074.04a āganma vṛtrahantamaṃ jyeṣṭham agnim ānavam /
RV_8,074.04c yasya śrutarvā bṛhann ārkṣo anīka edhate //
RV_8,074.05a amṛtaṃ jātavedasaṃ tiras tamāṃsi darśatam /
RV_8,074.05c ghṛtāhavanam īḍyam //
RV_8,074.06a sabādho yaṃ janā ime 'gniṃ havyebhir īḷate /
RV_8,074.06c juhvānāso yatasrucaḥ //
RV_8,074.07a iyaṃ te navyasī matir agne adhāyy asmad ā /
RV_8,074.07c mandra sujāta sukrato 'mūra dasmātithe //
RV_8,074.08a sā te agne śantamā caniṣṭhā bhavatu priyā /
RV_8,074.08c tayā vardhasva suṣṭutaḥ //
RV_8,074.09a sā dyumnair dyumninī bṛhad upopa śravasi śravaḥ /
RV_8,074.09c dadhīta vṛtratūrye //
RV_8,074.10a aśvam id gāṃ rathaprāṃ tveṣam indraṃ na satpatim /
RV_8,074.10c yasya śravāṃsi tūrvatha panyam-panyaṃ ca kṛṣṭayaḥ //
RV_8,074.11a yaṃ tvā gopavano girā caniṣṭhad agne aṅgiraḥ /
RV_8,074.11c sa pāvaka śrudhī havam //
RV_8,074.12a yaṃ tvā janāsa īḷate sabādho vājasātaye /
RV_8,074.12c sa bodhi vṛtratūrye //
RV_8,074.13a ahaṃ huvāna ārkṣe śrutarvaṇi madacyuti /
RV_8,074.13c śardhāṃsīva stukāvinām mṛkṣā śīrṣā caturṇām //
RV_8,074.14a māṃ catvāra āśavaḥ śaviṣṭhasya dravitnavaḥ /
RV_8,074.14c surathāso abhi prayo vakṣan vayo na tugryam //
RV_8,074.15a satyam it tvā mahenadi paruṣṇy ava dediśam /
RV_8,074.15c nem āpo aśvadātaraḥ śaviṣṭhād asti martyaḥ //
RV_8,075.01a yukṣvā hi devahūtamāṃ aśvāṃ agne rathīr iva /
RV_8,075.01c ni hotā pūrvyaḥ sadaḥ //
RV_8,075.02a uta no deva devāṃ acchā voco viduṣṭaraḥ /
RV_8,075.02c śrad viśvā vāryā kṛdhi //
RV_8,075.03a tvaṃ ha yad yaviṣṭhya sahasaḥ sūnav āhuta /
RV_8,075.03c ṛtāvā yajñiyo bhuvaḥ //
RV_8,075.04a ayam agniḥ sahasriṇo vājasya śatinas patiḥ /
RV_8,075.04c mūrdhā kavī rayīṇām //
RV_8,075.05a taṃ nemim ṛbhavo yathā namasva sahūtibhiḥ /
RV_8,075.05c nedīyo yajñam aṅgiraḥ //
RV_8,075.06a tasmai nūnam abhidyave vācā virūpa nityayā /
RV_8,075.06c vṛṣṇe codasva suṣṭutim //
RV_8,075.07a kam u ṣvid asya senayāgner apākacakṣasaḥ /
RV_8,075.07c paṇiṃ goṣu starāmahe //
RV_8,075.08a mā no devānāṃ viśaḥ prasnātīr ivosrāḥ /
RV_8,075.08c kṛśaṃ na hāsur aghnyāḥ //
RV_8,075.09a mā naḥ samasya dūḍhyaḥ paridveṣaso aṃhatiḥ /
RV_8,075.09c ūrmir na nāvam ā vadhīt //
RV_8,075.10a namas te agna ojase gṛṇanti deva kṛṣṭayaḥ /
RV_8,075.10c amair amitram ardaya //
RV_8,075.11a kuvit su no gaviṣṭaye 'gne saṃveṣiṣo rayim /
RV_8,075.11c urukṛd uru ṇas kṛdhi //
RV_8,075.12a mā no asmin mahādhane parā varg bhārabhṛd yathā /
RV_8,075.12c saṃvargaṃ saṃ rayiṃ jaya //
RV_8,075.13a anyam asmad bhiyā iyam agne siṣaktu ducchunā /
RV_8,075.13c vardhā no amavac chavaḥ //
RV_8,075.14a yasyājuṣan namasvinaḥ śamīm adurmakhasya vā /
RV_8,075.14c taṃ ghed agnir vṛdhāvati //
RV_8,075.15a parasyā adhi saṃvato 'varāṃ abhy ā tara /
RV_8,075.15c yatrāham asmi tāṃ ava //
RV_8,075.16a vidmā hi te purā vayam agne pitur yathāvasaḥ /
RV_8,075.16c adhā te sumnam īmahe //
RV_8,076.01a imaṃ nu māyinaṃ huva indram īśānam ojasā /
RV_8,076.01c marutvantaṃ na vṛñjase //
RV_8,076.02a ayam indro marutsakhā vi vṛtrasyābhinac chiraḥ /
RV_8,076.02c vajreṇa śataparvaṇā //
RV_8,076.03a vāvṛdhāno marutsakhendro vi vṛtram airayat /
RV_8,076.03c sṛjan samudriyā apaḥ //
RV_8,076.04a ayaṃ ha yena vā idaṃ svar marutvatā jitam /
RV_8,076.04c indreṇa somapītaye //
RV_8,076.05a marutvantam ṛjīṣiṇam ojasvantaṃ virapśinam /
RV_8,076.05c indraṃ gīrbhir havāmahe //
RV_8,076.06a indram pratnena manmanā marutvantaṃ havāmahe /
RV_8,076.06c asya somasya pītaye //
RV_8,076.07a marutvāṃ indra mīḍhvaḥ pibā somaṃ śatakrato /
RV_8,076.07c asmin yajñe puruṣṭuta //
RV_8,076.08a tubhyed indra marutvate sutāḥ somāso adrivaḥ /
RV_8,076.08c hṛdā hūyanta ukthinaḥ //
RV_8,076.09a pibed indra marutsakhā sutaṃ somaṃ diviṣṭiṣu /
RV_8,076.09c vajraṃ śiśāna ojasā //
RV_8,076.10a uttiṣṭhann ojasā saha pītvī śipre avepayaḥ /
RV_8,076.10c somam indra camū sutam //
RV_8,076.11a anu tvā rodasī ubhe krakṣamāṇam akṛpetām /
RV_8,076.11c indra yad dasyuhābhavaḥ //
RV_8,076.12a vācam aṣṭāpadīm ahaṃ navasraktim ṛtaspṛśam /
RV_8,076.12c indrāt pari tanvam mame //
RV_8,077.01a jajñāno nu śatakratur vi pṛcchad iti mātaram /
RV_8,077.01c ka ugrāḥ ke ha śṛṇvire //
RV_8,077.02a ād īṃ śavasy abravīd aurṇavābham ahīśuvam /
RV_8,077.02c te putra santu niṣṭuraḥ //
RV_8,077.03a sam it tān vṛtrahākhidat khe arāṃ iva khedayā /
RV_8,077.03c pravṛddho dasyuhābhavat //
RV_8,077.04a ekayā pratidhāpibat sākaṃ sarāṃsi triṃśatam /
RV_8,077.04c indraḥ somasya kāṇukā //
RV_8,077.05a abhi gandharvam atṛṇad abudhneṣu rajassv ā /
RV_8,077.05c indro brahmabhya id vṛdhe //
RV_8,077.06a nir āvidhyad giribhya ā dhārayat pakvam odanam /
RV_8,077.06c indro bundaṃ svātatam //
RV_8,077.07a śatabradhna iṣus tava sahasraparṇa eka it /
RV_8,077.07c yam indra cakṛṣe yujam //
RV_8,077.08a tena stotṛbhya ā bhara nṛbhyo nāribhyo attave /
RV_8,077.08c sadyo jāta ṛbhuṣṭhira //
RV_8,077.09a etā cyautnāni te kṛtā varṣiṣṭhāni parīṇasā /
RV_8,077.09c hṛdā vīḍv adhārayaḥ //
RV_8,077.10a viśvet tā viṣṇur ābharad urukramas tveṣitaḥ /
RV_8,077.10c śatam mahiṣān kṣīrapākam odanaṃ varāham indra emuṣam //
RV_8,077.11a tuvikṣaṃ te sukṛtaṃ sūmayaṃ dhanuḥ sādhur bundo hiraṇyayaḥ /
RV_8,077.11c ubhā te bāhū raṇyā susaṃskṛta ṛdūpe cid ṛdūvṛdhā //
RV_8,078.01a puroḷāśaṃ no andhasa indra sahasram ā bhara /
RV_8,078.01c śatā ca śūra gonām //
RV_8,078.02a ā no bhara vyañjanaṃ gām aśvam abhyañjanam /
RV_8,078.02c sacā manā hiraṇyayā //
RV_8,078.03a uta naḥ karṇaśobhanā purūṇi dhṛṣṇav ā bhara /
RV_8,078.03c tvaṃ hi śṛṇviṣe vaso //
RV_8,078.04a nakīṃ vṛdhīka indra te na suṣā na sudā uta /
RV_8,078.04c nānyas tvac chūra vāghataḥ //
RV_8,078.05a nakīm indro nikartave na śakraḥ pariśaktave /
RV_8,078.05c viśvaṃ śṛṇoti paśyati //
RV_8,078.06a sa manyum martyānām adabdho ni cikīṣate /
RV_8,078.06c purā nidaś cikīṣate //
RV_8,078.07a kratva it pūrṇam udaraṃ turasyāsti vidhataḥ /
RV_8,078.07c vṛtraghnaḥ somapāvnaḥ //
RV_8,078.08a tve vasūni saṃgatā viśvā ca soma saubhagā /
RV_8,078.08c sudātv aparihvṛtā //
RV_8,078.09a tvām id yavayur mama kāmo gavyur hiraṇyayuḥ /
RV_8,078.09c tvām aśvayur eṣate //
RV_8,078.10a taved indrāham āśasā haste dātraṃ canā dade /
RV_8,078.10c dinasya vā maghavan sambhṛtasya vā pūrdhi yavasya kāśinā //
RV_8,079.01a ayaṃ kṛtnur agṛbhīto viśvajid udbhid it somaḥ /
RV_8,079.01c ṛṣir vipraḥ kāvyena //
RV_8,079.02a abhy ūrṇoti yan nagnam bhiṣakti viśvaṃ yat turam /
RV_8,079.02c prem andhaḥ khyan niḥ śroṇo bhūt //
RV_8,079.03a tvaṃ soma tanūkṛdbhyo dveṣobhyo 'nyakṛtebhyaḥ /
RV_8,079.03c uru yantāsi varūtham //
RV_8,079.04a tvaṃ cittī tava dakṣair diva ā pṛthivyā ṛjīṣin /
RV_8,079.04c yāvīr aghasya cid dveṣaḥ //
RV_8,079.05a arthino yanti ced arthaṃ gacchān id daduṣo rātim /
RV_8,079.05c vavṛjyus tṛṣyataḥ kāmam //
RV_8,079.06a vidad yat pūrvyaṃ naṣṭam ud īm ṛtāyum īrayat /
RV_8,079.06c prem āyus tārīd atīrṇam //
RV_8,079.07a suśevo no mṛḷayākur adṛptakratur avātaḥ /
RV_8,079.07c bhavā naḥ soma śaṃ hṛde //
RV_8,079.08a mā naḥ soma saṃ vīvijo mā vi bībhiṣathā rājan /
RV_8,079.08c mā no hārdi tviṣā vadhīḥ //
RV_8,079.09a ava yat sve sadhasthe devānāṃ durmatīr īkṣe /
RV_8,079.09c rājann apa dviṣaḥ sedha mīḍhvo apa sridhaḥ sedha //
RV_8,080.01a nahy anyam baḷākaram marḍitāraṃ śatakrato /
RV_8,080.01c tvaṃ na indra mṛḷaya //
RV_8,080.02a yo naḥ śaśvat purāvithāmṛdhro vājasātaye /
RV_8,080.02c sa tvaṃ na indra mṛḷaya //
RV_8,080.03a kim aṅga radhracodanaḥ sunvānasyāvited asi /
RV_8,080.03c kuvit sv indra ṇaḥ śakaḥ //
RV_8,080.04a indra pra ṇo ratham ava paścāc cit santam adrivaḥ /
RV_8,080.04c purastād enam me kṛdhi //
RV_8,080.05a hanto nu kim āsase prathamaṃ no rathaṃ kṛdhi /
RV_8,080.05c upamaṃ vājayu śravaḥ //
RV_8,080.06a avā no vājayuṃ rathaṃ sukaraṃ te kim it pari /
RV_8,080.06c asmān su jigyuṣas kṛdhi //
RV_8,080.07a indra dṛhyasva pūr asi bhadrā ta eti niṣkṛtam /
RV_8,080.07c iyaṃ dhīr ṛtviyāvatī //
RV_8,080.08a mā sīm avadya ā bhāg urvī kāṣṭhā hitaṃ dhanam /
RV_8,080.08c apāvṛktā aratnayaḥ //
RV_8,080.09a turīyaṃ nāma yajñiyaṃ yadā karas tad uśmasi /
RV_8,080.09c ād it patir na ohase //
RV_8,080.10a avīvṛdhad vo amṛtā amandīd ekadyūr devā uta yāś ca devīḥ /
RV_8,080.10c tasmā u rādhaḥ kṛṇuta praśastam prātar makṣū dhiyāvasur jagamyāt //
RV_8,081.01a ā tū na indra kṣumantaṃ citraṃ grābhaṃ saṃ gṛbhāya /
RV_8,081.01c mahāhastī dakṣiṇena //
RV_8,081.02a vidmā hi tvā tuvikūrmiṃ tuvideṣṇaṃ tuvīmagham /
RV_8,081.02c tuvimātram avobhiḥ //
RV_8,081.03a nahi tvā śūra devā na martāso ditsantam /
RV_8,081.03c bhīmaṃ na gāṃ vārayante //
RV_8,081.04a eto nv indraṃ stavāmeśānaṃ vasvaḥ svarājam /
RV_8,081.04c na rādhasā mardhiṣan naḥ //
RV_8,081.05a pra stoṣad upa gāsiṣac chravat sāma gīyamānam /
RV_8,081.05c abhi rādhasā jugurat //
RV_8,081.06a ā no bhara dakṣiṇenābhi savyena pra mṛśa /
RV_8,081.06c indra mā no vasor nir bhāk //
RV_8,081.07a upa kramasvā bhara dhṛṣatā dhṛṣṇo janānām /
RV_8,081.07c adāśūṣṭarasya vedaḥ //
RV_8,081.08a indra ya u nu te asti vājo viprebhiḥ sanitvaḥ /
RV_8,081.08c asmābhiḥ su taṃ sanuhi //
RV_8,081.09a sadyojuvas te vājā asmabhyaṃ viśvaścandrāḥ /
RV_8,081.09c vaśaiś ca makṣū jarante //
RV_8,082.01a ā pra drava parāvato 'rvāvataś ca vṛtrahan /
RV_8,082.01c madhvaḥ prati prabharmaṇi //
RV_8,082.02a tīvrāḥ somāsa ā gahi sutāso mādayiṣṇavaḥ /
RV_8,082.02c pibā dadhṛg yathociṣe //
RV_8,082.03a iṣā mandasvād u te 'raṃ varāya manyave /
RV_8,082.03c bhuvat ta indra śaṃ hṛde //
RV_8,082.04a ā tv aśatrav ā gahi ny ukthāni ca hūyase /
RV_8,082.04c upame rocane divaḥ //
RV_8,082.05a tubhyāyam adribhiḥ suto gobhiḥ śrīto madāya kam /
RV_8,082.05c pra soma indra hūyate //
RV_8,082.06a indra śrudhi su me havam asme sutasya gomataḥ /
RV_8,082.06c vi pītiṃ tṛptim aśnuhi //
RV_8,082.07a ya indra camaseṣv ā somaś camūṣu te sutaḥ /
RV_8,082.07c pibed asya tvam īśiṣe //
RV_8,082.08a yo apsu candramā iva somaś camūṣu dadṛśe /
RV_8,082.08c pibed asya tvam īśiṣe //
RV_8,082.09a yaṃ te śyenaḥ padābharat tiro rajāṃsy aspṛtam /
RV_8,082.09c pibed asya tvam īśiṣe //
RV_8,083.01a devānām id avo mahat tad ā vṛṇīmahe vayam /
RV_8,083.01c vṛṣṇām asmabhyam ūtaye //
RV_8,083.02a te naḥ santu yujaḥ sadā varuṇo mitro aryamā /
RV_8,083.02c vṛdhāsaś ca pracetasaḥ //
RV_8,083.03a ati no viṣpitā puru naubhir apo na parṣatha /
RV_8,083.03c yūyam ṛtasya rathyaḥ //
RV_8,083.04a vāmaṃ no astv aryaman vāmaṃ varuṇa śaṃsyam /
RV_8,083.04c vāmaṃ hy āvṛṇīmahe //
RV_8,083.05a vāmasya hi pracetasa īśānāśo riśādasaḥ /
RV_8,083.05c nem ādityā aghasya yat //
RV_8,083.06a vayam id vaḥ sudānavaḥ kṣiyanto yānto adhvann ā /
RV_8,083.06c devā vṛdhāya hūmahe //
RV_8,083.07a adhi na indraiṣāṃ viṣṇo sajātyānām /
RV_8,083.07c itā maruto aśvinā //
RV_8,083.08a pra bhrātṛtvaṃ sudānavo 'dha dvitā samānyā /
RV_8,083.08c mātur garbhe bharāmahe //
RV_8,083.09a yūyaṃ hi ṣṭhā sudānava indrajyeṣṭhā abhidyavaḥ /
RV_8,083.09c adhā cid va uta bruve //
RV_8,084.01a preṣṭhaṃ vo atithiṃ stuṣe mitram iva priyam /
RV_8,084.01c agniṃ rathaṃ na vedyam //
RV_8,084.02a kavim iva pracetasaṃ yaṃ devāso adha dvitā /
RV_8,084.02c ni martyeṣv ādadhuḥ //
RV_8,084.03a tvaṃ yaviṣṭha dāśuṣo nṝṃḥ pāhi śṛṇudhī giraḥ /
RV_8,084.03c rakṣā tokam uta tmanā //
RV_8,084.04a kayā te agne aṅgira ūrjo napād upastutim /
RV_8,084.04c varāya deva manyave //
RV_8,084.05a dāśema kasya manasā yajñasya sahaso yaho /
RV_8,084.05c kad u voca idaṃ namaḥ //
RV_8,084.06a adhā tvaṃ hi nas karo viśvā asmabhyaṃ sukṣitīḥ /
RV_8,084.06c vājadraviṇaso giraḥ //
RV_8,084.07a kasya nūnam parīṇaso dhiyo jinvasi dampate /
RV_8,084.07c goṣātā yasya te giraḥ //
RV_8,084.08a tam marjayanta sukratum puroyāvānam ājiṣu /
RV_8,084.08c sveṣu kṣayeṣu vājinam //
RV_8,084.09a kṣeti kṣemebhiḥ sādhubhir nakir yaṃ ghnanti hanti yaḥ /
RV_8,084.09c agne suvīra edhate //
RV_8,085.01a ā me havaṃ nāsatyāśvinā gacchataṃ yuvam /
RV_8,085.01c madhvaḥ somasya pītaye //
RV_8,085.02a imam me stomam aśvinemam me śṛṇutaṃ havam /
RV_8,085.02c madhvaḥ somasya pītaye //
RV_8,085.03a ayaṃ vāṃ kṛṣṇo aśvinā havate vājinīvasū /
RV_8,085.03c madhvaḥ somasya pītaye //
RV_8,085.04a śṛṇutaṃ jaritur havaṃ kṛṣṇasya stuvato narā /
RV_8,085.04c madhvaḥ somasya pītaye //
RV_8,085.05a chardir yantam adābhyaṃ viprāya stuvate narā /
RV_8,085.05c madhvaḥ somasya pītaye //
RV_8,085.06a gacchataṃ dāśuṣo gṛham itthā stuvato aśvinā /
RV_8,085.06c madhvaḥ somasya pītaye //
RV_8,085.07a yuñjāthāṃ rāsabhaṃ rathe vīḍvaṅge vṛṣaṇvasū /
RV_8,085.07c madhvaḥ somasya pītaye //
RV_8,085.08a trivandhureṇa trivṛtā rathenā yātam aśvinā /
RV_8,085.08c madhvaḥ somasya pītaye //
RV_8,085.09a nū me giro nāsatyāśvinā prāvataṃ yuvam /
RV_8,085.09c madhvaḥ somasya pītaye //
RV_8,086.01a ubhā hi dasrā bhiṣajā mayobhuvobhā dakṣasya vacaso babhūvathuḥ /
RV_8,086.01c tā vāṃ viśvako havate tanūkṛthe mā no vi yauṣṭaṃ sakhyā mumocatam //
RV_8,086.02a kathā nūnaṃ vāṃ vimanā upa stavad yuvaṃ dhiyaṃ dadathur vasyaiṣṭaye /
RV_8,086.02c tā vāṃ viśvako havate tanūkṛthe mā no vi yauṣṭaṃ sakhyā mumocatam //
RV_8,086.03a yuvaṃ hi ṣmā purubhujemam edhatuṃ viṣṇāpve dadathur vasyaiṣṭaye /
RV_8,086.03c tā vāṃ viśvako havate tanūkṛthe mā no vi yauṣṭaṃ sakhyā mumocatam //
RV_8,086.04a uta tyaṃ vīraṃ dhanasām ṛjīṣiṇaṃ dūre cit santam avase havāmahe /
RV_8,086.04c yasya svādiṣṭhā sumatiḥ pitur yathā mā no vi yauṣṭaṃ sakhyā mumocatam //
RV_8,086.05a ṛtena devaḥ savitā śamāyata ṛtasya śṛṅgam urviyā vi paprathe /
RV_8,086.05c ṛtaṃ sāsāha mahi cit pṛtanyato mā no vi yauṣṭaṃ sakhyā mumocatam //
RV_8,087.01a dyumnī vāṃ stomo aśvinā krivir na seka ā gatam /
RV_8,087.01c madhvaḥ sutasya sa divi priyo narā pātaṃ gaurāv iveriṇe //
RV_8,087.02a pibataṃ gharmam madhumantam aśvinā barhiḥ sīdataṃ narā /
RV_8,087.02c tā mandasānā manuṣo duroṇa ā ni pātaṃ vedasā vayaḥ //
RV_8,087.03a ā vāṃ viśvābhir ūtibhiḥ priyamedhā ahūṣata /
RV_8,087.03c tā vartir yātam upa vṛktabarhiṣo juṣṭaṃ yajñaṃ diviṣṭiṣu //
RV_8,087.04a pibataṃ somam madhumantam aśvinā barhiḥ sīdataṃ sumat /
RV_8,087.04c tā vāvṛdhānā upa suṣṭutiṃ divo gantaṃ gaurāv iveriṇam //
RV_8,087.05a ā nūnaṃ yātam aśvināśvebhiḥ pruṣitapsubhiḥ /
RV_8,087.05c dasrā hiraṇyavartanī śubhas patī pātaṃ somam ṛtāvṛdhā //
RV_8,087.06a vayaṃ hi vāṃ havāmahe vipanyavo viprāso vājasātaye /
RV_8,087.06c tā valgū dasrā purudaṃsasā dhiyāśvinā śruṣṭy ā gatam //
RV_8,088.01a taṃ vo dasmam ṛtīṣahaṃ vasor mandānam andhasaḥ /
RV_8,088.01c abhi vatsaṃ na svasareṣu dhenava indraṃ gīrbhir navāmahe //
RV_8,088.02a dyukṣaṃ sudānuṃ taviṣībhir āvṛtaṃ giriṃ na purubhojasam /
RV_8,088.02c kṣumantaṃ vājaṃ śatinaṃ sahasriṇam makṣū gomantam īmahe //
RV_8,088.03a na tvā bṛhanto adrayo varanta indra vīḷavaḥ /
RV_8,088.03c yad ditsasi stuvate māvate vasu nakiṣ ṭad ā mināti te //
RV_8,088.04a yoddhāsi kratvā śavasota daṃsanā viśvā jātābhi majmanā /
RV_8,088.04c ā tvāyam arka ūtaye vavartati yaṃ gotamā ajījanan //
RV_8,088.05a pra hi ririkṣa ojasā divo antebhyas pari /
RV_8,088.05c na tvā vivyāca raja indra pārthivam anu svadhāṃ vavakṣitha //
RV_8,088.06a nakiḥ pariṣṭir maghavan maghasya te yad dāśuṣe daśasyasi /
RV_8,088.06c asmākam bodhy ucathasya coditā maṃhiṣṭho vājasātaye //
RV_8,089.01a bṛhad indrāya gāyata maruto vṛtrahantamam /
RV_8,089.01c yena jyotir ajanayann ṛtāvṛdho devaṃ devāya jāgṛvi //
RV_8,089.02a apādhamad abhiśastīr aśastihāthendro dyumny ābhavat /
RV_8,089.02c devās ta indra sakhyāya yemire bṛhadbhāno marudgaṇa //
RV_8,089.03a pra va indrāya bṛhate maruto brahmārcata /
RV_8,089.03c vṛtraṃ hanati vṛtrahā śatakratur vajreṇa śataparvaṇā //
RV_8,089.04a abhi pra bhara dhṛṣatā dhṛṣanmanaḥ śravaś cit te asad bṛhat /
RV_8,089.04c arṣantv āpo javasā vi mātaro hano vṛtraṃ jayā svaḥ //
RV_8,089.05a yaj jāyathā apūrvya maghavan vṛtrahatyāya /
RV_8,089.05c tat pṛthivīm aprathayas tad astabhnā uta dyām //
RV_8,089.06a tat te yajño ajāyata tad arka uta haskṛtiḥ /
RV_8,089.06c tad viśvam abhibhūr asi yaj jātaṃ yac ca jantvam //
RV_8,089.07a āmāsu pakvam airaya ā sūryaṃ rohayo divi /
RV_8,089.07c gharmaṃ na sāman tapatā suvṛktibhir juṣṭaṃ girvaṇase bṛhat //
RV_8,090.01a ā no viśvāsu havya indraḥ samatsu bhūṣatu /
RV_8,090.01c upa brahmāṇi savanāni vṛtrahā paramajyā ṛcīṣamaḥ //
RV_8,090.02a tvaṃ dātā prathamo rādhasām asy asi satya īśānakṛt /
RV_8,090.02c tuvidyumnasya yujyā vṛṇīmahe putrasya śavaso mahaḥ //
RV_8,090.03a brahmā ta indra girvaṇaḥ kriyante anatidbhutā /
RV_8,090.03c imā juṣasva haryaśva yojanendra yā te amanmahi //
RV_8,090.04a tvaṃ hi satyo maghavann anānato vṛtrā bhūri nyṛñjase /
RV_8,090.04c sa tvaṃ śaviṣṭha vajrahasta dāśuṣe 'rvāñcaṃ rayim ā kṛdhi //
RV_8,090.05a tvam indra yaśā asy ṛjīṣī śavasas pate /
RV_8,090.05c tvaṃ vṛtrāṇi haṃsy apratīny eka id anuttā carṣaṇīdhṛtā //
RV_8,090.06a tam u tvā nūnam asura pracetasaṃ rādho bhāgam ivemahe /
RV_8,090.06c mahīva kṛttiḥ śaraṇā ta indra pra te sumnā no aśnavan //
RV_8,091.01a kanyā vār avāyatī somam api srutāvidat /
RV_8,091.01c astam bharanty abravīd indrāya sunavai tvā śakrāya sunavai tvā //
RV_8,091.02a asau ya eṣi vīrako gṛhaṃ-gṛhaṃ vicākaśad /
RV_8,091.02c imaṃ jambhasutam piba dhānāvantaṃ karambhiṇam apūpavantam ukthinam //
RV_8,091.03a ā cana tvā cikitsāmo 'dhi cana tvā nemasi /
RV_8,091.03c śanair iva śanakair ivendrāyendo pari srava //
RV_8,091.04a kuvic chakat kuvit karat kuvin no vasyasas karat /
RV_8,091.04c kuvit patidviṣo yatīr indreṇa saṃgamāmahai //
RV_8,091.05a imāni trīṇi viṣṭapā tānīndra vi rohaya /
RV_8,091.05c śiras tatasyorvarām ād idam ma upodare //
RV_8,091.06a asau ca yā na urvarād imāṃ tanvam mama /
RV_8,091.06c atho tatasya yac chiraḥ sarvā tā romaśā kṛdhi //
RV_8,091.07a khe rathasya khe 'nasaḥ khe yugasya śatakrato /
RV_8,091.07c apālām indra triṣ pūtvy akṛṇoḥ sūryatvacam //
RV_8,092.01a pāntam ā vo andhasa indram abhi pra gāyata /
RV_8,092.01c viśvāsāhaṃ śatakratum maṃhiṣṭhaṃ carṣaṇīnām //
RV_8,092.02a puruhūtam puruṣṭutaṃ gāthānyaṃ sanaśrutam /
RV_8,092.02c indra iti bravītana //
RV_8,092.03a indra in no mahānāṃ dātā vājānāṃ nṛtuḥ /
RV_8,092.03c mahāṃ abhijñv ā yamat //
RV_8,092.04a apād u śipry andhasaḥ sudakṣasya prahoṣiṇaḥ /
RV_8,092.04c indor indro yavāśiraḥ //
RV_8,092.05a tam v abhi prārcatendraṃ somasya pītaye /
RV_8,092.05c tad id dhy asya vardhanam //
RV_8,092.06a asya pītvā madānāṃ devo devasyaujasā /
RV_8,092.06c viśvābhi bhuvanā bhuvat //
RV_8,092.07a tyam u vaḥ satrāsāhaṃ viśvāsu gīrṣv āyatam /
RV_8,092.07c ā cyāvayasy ūtaye //
RV_8,092.08a yudhmaṃ santam anarvāṇaṃ somapām anapacyutam /
RV_8,092.08c naram avāryakratum //
RV_8,092.09a śikṣā ṇa indra rāya ā puru vidvāṃ ṛcīṣama /
RV_8,092.09c avā naḥ pārye dhane //
RV_8,092.10a ataś cid indra ṇa upā yāhi śatavājayā /
RV_8,092.10c iṣā sahasravājayā //
RV_8,092.11a ayāma dhīvato dhiyo 'rvadbhiḥ śakra godare /
RV_8,092.11c jayema pṛtsu vajrivaḥ //
RV_8,092.12a vayam u tvā śatakrato gāvo na yavaseṣv ā /
RV_8,092.12c uktheṣu raṇayāmasi //
RV_8,092.13a viśvā hi martyatvanānukāmā śatakrato /
RV_8,092.13c aganma vajrinn āśasaḥ //
RV_8,092.14a tve su putra śavaso 'vṛtran kāmakātayaḥ /
RV_8,092.14c na tvām indrāti ricyate //
RV_8,092.15a sa no vṛṣan saniṣṭhayā saṃ ghorayā dravitnvā /
RV_8,092.15c dhiyāviḍḍhi purandhyā //
RV_8,092.16a yas te nūnaṃ śatakratav indra dyumnitamo madaḥ /
RV_8,092.16c tena nūnam made madeḥ //
RV_8,092.17a yas te citraśravastamo ya indra vṛtrahantamaḥ /
RV_8,092.17c ya ojodātamo madaḥ //
RV_8,092.18a vidmā hi yas te adrivas tvādattaḥ satya somapāḥ /
RV_8,092.18c viśvāsu dasma kṛṣṭiṣu //
RV_8,092.19a indrāya madvane sutam pari ṣṭobhantu no giraḥ /
RV_8,092.19c arkam arcantu kāravaḥ //
RV_8,092.20a yasmin viśvā adhi śriyo raṇanti sapta saṃsadaḥ /
RV_8,092.20c indraṃ sute havāmahe //
RV_8,092.21a trikadrukeṣu cetanaṃ devāso yajñam atnata /
RV_8,092.21c tam id vardhantu no giraḥ //
RV_8,092.22a ā tvā viśantv indavaḥ samudram iva sindhavaḥ /
RV_8,092.22c na tvām indrāti ricyate //
RV_8,092.23a vivyaktha mahinā vṛṣan bhakṣaṃ somasya jāgṛve /
RV_8,092.23c ya indra jaṭhareṣu te //
RV_8,092.24a araṃ ta indra kukṣaye somo bhavatu vṛtrahan /
RV_8,092.24c araṃ dhāmabhya indavaḥ //
RV_8,092.25a aram aśvāya gāyati śrutakakṣo araṃ gave /
RV_8,092.25c aram indrasya dhāmne //
RV_8,092.26a araṃ hi ṣma suteṣu ṇaḥ someṣv indra bhūṣasi /
RV_8,092.26c araṃ te śakra dāvane //
RV_8,092.27a parākāttāc cid adrivas tvāṃ nakṣanta no giraḥ /
RV_8,092.27c araṃ gamāma te vayam //
RV_8,092.28a evā hy asi vīrayur evā śūra uta sthiraḥ /
RV_8,092.28c evā te rādhyam manaḥ //
RV_8,092.29a evā rātis tuvīmagha viśvebhir dhāyi dhātṛbhiḥ /
RV_8,092.29c adhā cid indra me sacā //
RV_8,092.30a mo ṣu brahmeva tandrayur bhuvo vājānām pate /
RV_8,092.30c matsvā sutasya gomataḥ //
RV_8,092.31a mā na indrābhy ādiśaḥ sūro aktuṣv ā yaman /
RV_8,092.31c tvā yujā vanema tat //
RV_8,092.32a tvayed indra yujā vayam prati bruvīmahi spṛdhaḥ /
RV_8,092.32c tvam asmākaṃ tava smasi //
RV_8,092.33a tvām id dhi tvāyavo 'nunonuvataś carān /
RV_8,092.33c sakhāya indra kāravaḥ //
RV_8,093.01a ud ghed abhi śrutāmaghaṃ vṛṣabhaṃ naryāpasam /
RV_8,093.01c astāram eṣi sūrya //
RV_8,093.02a nava yo navatim puro bibheda bāhvojasā /
RV_8,093.02c ahiṃ ca vṛtrahāvadhīt //
RV_8,093.03a sa na indraḥ śivaḥ sakhāśvāvad gomad yavamat /
RV_8,093.03c urudhāreva dohate //
RV_8,093.04a yad adya kac ca vṛtrahann udagā abhi sūrya /
RV_8,093.04c sarvaṃ tad indra te vaśe //
RV_8,093.05a yad vā pravṛddha satpate na marā iti manyase /
RV_8,093.05c uto tat satyam it tava //
RV_8,093.06a ye somāsaḥ parāvati ye arvāvati sunvire /
RV_8,093.06c sarvāṃs tāṃ indra gacchasi //
RV_8,093.07a tam indraṃ vājayāmasi mahe vṛtrāya hantave /
RV_8,093.07c sa vṛṣā vṛṣabho bhuvat //
RV_8,093.08a indraḥ sa dāmane kṛta ojiṣṭhaḥ sa made hitaḥ /
RV_8,093.08c dyumnī ślokī sa somyaḥ //
RV_8,093.09a girā vajro na sambhṛtaḥ sabalo anapacyutaḥ /
RV_8,093.09c vavakṣa ṛṣvo astṛtaḥ //
RV_8,093.10a durge cin naḥ sugaṃ kṛdhi gṛṇāna indra girvaṇaḥ /
RV_8,093.10c tvaṃ ca maghavan vaśaḥ //
RV_8,093.11a yasya te nū cid ādiśaṃ na minanti svarājyam /
RV_8,093.11c na devo nādhrigur janaḥ //
RV_8,093.12a adhā te apratiṣkutaṃ devī śuṣmaṃ saparyataḥ /
RV_8,093.12c ubhe suśipra rodasī //
RV_8,093.13a tvam etad adhārayaḥ kṛṣṇāsu rohiṇīṣu ca /
RV_8,093.13c paruṣṇīṣu ruśat payaḥ //
RV_8,093.14a vi yad aher adha tviṣo viśve devāso akramuḥ /
RV_8,093.14c vidan mṛgasya tāṃ amaḥ //
RV_8,093.15a ād u me nivaro bhuvad vṛtrahādiṣṭa pauṃsyam /
RV_8,093.15c ajātaśatrur astṛtaḥ //
RV_8,093.16a śrutaṃ vo vṛtrahantamam pra śardhaṃ carṣaṇīnām /
RV_8,093.16c ā śuṣe rādhase mahe //
RV_8,093.17a ayā dhiyā ca gavyayā puruṇāman puruṣṭuta /
RV_8,093.17c yat some-soma ābhavaḥ //
RV_8,093.18a bodhinmanā id astu no vṛtrahā bhūryāsutiḥ /
RV_8,093.18c śṛṇotu śakra āśiṣam //
RV_8,093.19a kayā tvaṃ na ūtyābhi pra mandase vṛṣan /
RV_8,093.19c kayā stotṛbhya ā bhara //
RV_8,093.20a kasya vṛṣā sute sacā niyutvān vṛṣabho raṇat /
RV_8,093.20c vṛtrahā somapītaye //
RV_8,093.21a abhī ṣu ṇas tvaṃ rayim mandasānaḥ sahasriṇam /
RV_8,093.21c prayantā bodhi dāśuṣe //
RV_8,093.22a patnīvantaḥ sutā ima uśanto yanti vītaye /
RV_8,093.22c apāṃ jagmir nicumpuṇaḥ //
RV_8,093.23a iṣṭā hotrā asṛkṣatendraṃ vṛdhāso adhvare /
RV_8,093.23c acchāvabhṛtham ojasā //
RV_8,093.24a iha tyā sadhamādyā harī hiraṇyakeśyā /
RV_8,093.24c voḷhām abhi prayo hitam //
RV_8,093.25a tubhyaṃ somāḥ sutā ime stīrṇam barhir vibhāvaso /
RV_8,093.25c stotṛbhya indram ā vaha //
RV_8,093.26a ā te dakṣaṃ vi rocanā dadhad ratnā vi dāśuṣe /
RV_8,093.26c stotṛbhya indram arcata //
RV_8,093.27a ā te dadhāmīndriyam ukthā viśvā śatakrato /
RV_8,093.27c stotṛbhya indra mṛḷaya //
RV_8,093.28a bhadram-bhadraṃ na ā bhareṣam ūrjaṃ śatakrato /
RV_8,093.28c yad indra mṛḷayāsi naḥ //
RV_8,093.29a sa no viśvāny ā bhara suvitāni śatakrato /
RV_8,093.29c yad indra mṛḷayāsi naḥ //
RV_8,093.30a tvām id vṛtrahantama sutāvanto havāmahe /
RV_8,093.30c yad indra mṛḷayāsi naḥ //
RV_8,093.31a upa no haribhiḥ sutaṃ yāhi madānām pate /
RV_8,093.31c upa no haribhiḥ sutam //
RV_8,093.32a dvitā yo vṛtrahantamo vida indraḥ śatakratuḥ /
RV_8,093.32c upa no haribhiḥ sutam //
RV_8,093.33a tvaṃ hi vṛtrahann eṣām pātā somānām asi /
RV_8,093.33c upa no haribhiḥ sutam //
RV_8,093.34a indra iṣe dadātu na ṛbhukṣaṇam ṛbhuṃ rayim /
RV_8,093.34c vājī dadātu vājinam //
RV_8,094.01a gaur dhayati marutāṃ śravasyur mātā maghonām /
RV_8,094.01c yuktā vahnī rathānām //
RV_8,094.02a yasyā devā upasthe vratā viśve dhārayante /
RV_8,094.02c sūryāmāsā dṛśe kam //
RV_8,094.03a tat su no viśve arya ā sadā gṛṇanti kāravaḥ /
RV_8,094.03c marutaḥ somapītaye //
RV_8,094.04a asti somo ayaṃ sutaḥ pibanty asya marutaḥ /
RV_8,094.04c uta svarājo aśvinā //
RV_8,094.05a pibanti mitro aryamā tanā pūtasya varuṇaḥ /
RV_8,094.05c triṣadhasthasya jāvataḥ //
RV_8,094.06a uto nv asya joṣam āṃ indraḥ sutasya gomataḥ /
RV_8,094.06c prātar hoteva matsati //
RV_8,094.07a kad atviṣanta sūrayas tira āpa iva sridhaḥ /
RV_8,094.07c arṣanti pūtadakṣasaḥ //
RV_8,094.08a kad vo adya mahānāṃ devānām avo vṛṇe /
RV_8,094.08c tmanā ca dasmavarcasām //
RV_8,094.09a ā ye viśvā pārthivāni paprathan rocanā divaḥ /
RV_8,094.09c marutaḥ somapītaye //
RV_8,094.10a tyān nu pūtadakṣaso divo vo maruto huve /
RV_8,094.10c asya somasya pītaye //
RV_8,094.11a tyān nu ye vi rodasī tastabhur maruto huve /
RV_8,094.11c asya somasya pītaye //
RV_8,094.12a tyaṃ nu mārutaṃ gaṇaṃ giriṣṭhāṃ vṛṣaṇaṃ huve /
RV_8,094.12c asya somasya pītaye //
RV_8,095.01a ā tvā giro rathīr ivāsthuḥ suteṣu girvaṇaḥ /
RV_8,095.01c abhi tvā sam anūṣatendra vatsaṃ na mātaraḥ //
RV_8,095.02a ā tvā śukrā acucyavuḥ sutāsa indra girvaṇaḥ /
RV_8,095.02c pibā tv asyāndhasa indra viśvāsu te hitam //
RV_8,095.03a pibā somam madāya kam indra śyenābhṛtaṃ sutam /
RV_8,095.03c tvaṃ hi śaśvatīnām patī rājā viśām asi //
RV_8,095.04a śrudhī havaṃ tiraścyā indra yas tvā saparyati /
RV_8,095.04c suvīryasya gomato rāyas pūrdhi mahāṃ asi //
RV_8,095.05a indra yas te navīyasīṃ giram mandrām ajījanat /
RV_8,095.05c cikitvinmanasaṃ dhiyam pratnām ṛtasya pipyuṣīm //
RV_8,095.06a tam u ṣṭavāma yaṃ gira indram ukthāni vāvṛdhuḥ /
RV_8,095.06c purūṇy asya pauṃsyā siṣāsanto vanāmahe //
RV_8,095.07a eto nv indraṃ stavāma śuddhaṃ śuddhena sāmnā /
RV_8,095.07c śuddhair ukthair vāvṛdhvāṃsaṃ śuddha āśīrvān mamattu //
RV_8,095.08a indra śuddho na ā gahi śuddhaḥ śuddhābhir ūtibhiḥ /
RV_8,095.08c śuddho rayiṃ ni dhāraya śuddho mamaddhi somyaḥ //
RV_8,095.09a indra śuddho hi no rayiṃ śuddho ratnāni dāśuṣe /
RV_8,095.09c śuddho vṛtrāṇi jighnase śuddho vājaṃ siṣāsasi //
RV_8,096.01a asmā uṣāsa ātiranta yāmam indrāya naktam ūrmyāḥ suvācaḥ /
RV_8,096.01c asmā āpo mātaraḥ sapta tasthur nṛbhyas tarāya sindhavaḥ supārāḥ //
RV_8,096.02a atividdhā vithureṇā cid astrā triḥ sapta sānu saṃhitā girīṇām /
RV_8,096.02c na tad devo na martyas tuturyād yāni pravṛddho vṛṣabhaś cakāra //
RV_8,096.03a indrasya vajra āyaso nimiśla indrasya bāhvor bhūyiṣṭham ojaḥ /
RV_8,096.03c śīrṣann indrasya kratavo nireka āsann eṣanta śrutyā upāke //
RV_8,096.04a manye tvā yajñiyaṃ yajñiyānām manye tvā cyavanam acyutānām /
RV_8,096.04c manye tvā satvanām indra ketum manye tvā vṛṣabhaṃ carṣaṇīnām //
RV_8,096.05a ā yad vajram bāhvor indra dhatse madacyutam ahaye hantavā u /
RV_8,096.05c pra parvatā anavanta pra gāvaḥ pra brahmāṇo abhinakṣanta indram //
RV_8,096.06a tam u ṣṭavāma ya imā jajāna viśvā jātāny avarāṇy asmāt /
RV_8,096.06c indreṇa mitraṃ didhiṣema gīrbhir upo namobhir vṛṣabhaṃ viśema //
RV_8,096.07a vṛtrasya tvā śvasathād īṣamāṇā viśve devā ajahur ye sakhāyaḥ /
RV_8,096.07c marudbhir indra sakhyaṃ te astv athemā viśvāḥ pṛtanā jayāsi //
RV_8,096.08a triḥ ṣaṣṭis tvā maruto vāvṛdhānā usrā iva rāśayo yajñiyāsaḥ /
RV_8,096.08c upa tvemaḥ kṛdhi no bhāgadheyaṃ śuṣmaṃ ta enā haviṣā vidhema //
RV_8,096.09a tigmam āyudham marutām anīkaṃ kas ta indra prati vajraṃ dadharṣa /
RV_8,096.09c anāyudhāso asurā adevāś cakreṇa tāṃ apa vapa ṛjīṣin //
RV_8,096.10a maha ugrāya tavase suvṛktim preraya śivatamāya paśvaḥ /
RV_8,096.10c girvāhase gira indrāya pūrvīr dhehi tanve kuvid aṅga vedat //
RV_8,096.11a ukthavāhase vibhve manīṣāṃ druṇā na pāram īrayā nadīnām /
RV_8,096.11c ni spṛśa dhiyā tanvi śrutasya juṣṭatarasya kuvid aṅga vedat //
RV_8,096.12a tad viviḍḍhi yat ta indro jujoṣat stuhi suṣṭutiṃ namasā vivāsa /
RV_8,096.12c upa bhūṣa jaritar mā ruvaṇyaḥ śrāvayā vācaṃ kuvid aṅga vedat //
RV_8,096.13a ava drapso aṃśumatīm atiṣṭhad iyānaḥ kṛṣṇo daśabhiḥ sahasraiḥ /
RV_8,096.13c āvat tam indraḥ śacyā dhamantam apa snehitīr nṛmaṇā adhatta //
RV_8,096.14a drapsam apaśyaṃ viṣuṇe carantam upahvare nadyo aṃśumatyāḥ /
RV_8,096.14c nabho na kṛṣṇam avatasthivāṃsam iṣyāmi vo vṛṣaṇo yudhyatājau //
RV_8,096.15a adha drapso aṃśumatyā upasthe 'dhārayat tanvaṃ titviṣāṇaḥ /
RV_8,096.15c viśo adevīr abhy ācarantīr bṛhaspatinā yujendraḥ sasāhe //
RV_8,096.16a tvaṃ ha tyat saptabhyo jāyamāno 'śatrubhyo abhavaḥ śatrur indra /
RV_8,096.16c gūḷhe dyāvāpṛthivī anv avindo vibhumadbhyo bhuvanebhyo raṇaṃ dhāḥ //
RV_8,096.17a tvaṃ ha tyad apratimānam ojo vajreṇa vajrin dhṛṣito jaghantha /
RV_8,096.17c tvaṃ śuṣṇasyāvātiro vadhatrais tvaṃ gā indra śacyed avindaḥ //
RV_8,096.18a tvaṃ ha tyad vṛṣabha carṣaṇīnāṃ ghano vṛtrāṇāṃ taviṣo babhūtha /
RV_8,096.18c tvaṃ sindhūṃr asṛjas tastabhānān tvam apo ajayo dāsapatnīḥ //
RV_8,096.19a sa sukratū raṇitā yaḥ suteṣv anuttamanyur yo aheva revān /
RV_8,096.19c ya eka in nary apāṃsi kartā sa vṛtrahā pratīd anyam āhuḥ //
RV_8,096.20a sa vṛtrahendraś carṣaṇīdhṛt taṃ suṣṭutyā havyaṃ huvema /
RV_8,096.20c sa prāvitā maghavā no 'dhivaktā sa vājasya śravasyasya dātā //
RV_8,096.21a sa vṛtrahendra ṛbhukṣāḥ sadyo jajñāno havyo babhūva /
RV_8,096.21c kṛṇvann apāṃsi naryā purūṇi somo na pīto havyaḥ sakhibhyaḥ //
RV_8,097.01a yā indra bhuja ābharaḥ svarvāṃ asurebhyaḥ /
RV_8,097.01c stotāram in maghavann asya vardhaya ye ca tve vṛktabarhiṣaḥ //
RV_8,097.02a yam indra dadhiṣe tvam aśvaṃ gām bhāgam avyayam /
RV_8,097.02c yajamāne sunvati dakṣiṇāvati tasmin taṃ dhehi mā paṇau //
RV_8,097.03a ya indra sasty avrato 'nuṣvāpam adevayuḥ /
RV_8,097.03c svaiḥ ṣa evair mumurat poṣyaṃ rayiṃ sanutar dhehi taṃ tataḥ //
RV_8,097.04a yac chakrāsi parāvati yad arvāvati vṛtrahan /
RV_8,097.04c atas tvā gīrbhir dyugad indra keśibhiḥ sutāvāṃ ā vivāsati //
RV_8,097.05a yad vāsi rocane divaḥ samudrasyādhi viṣṭapi /
RV_8,097.05c yat pārthive sadane vṛtrahantama yad antarikṣa ā gahi //
RV_8,097.06a sa naḥ someṣu somapāḥ suteṣu śavasas pate /
RV_8,097.06c mādayasva rādhasā sūnṛtāvatendra rāyā parīṇasā //
RV_8,097.07a mā na indra parā vṛṇag bhavā naḥ sadhamādyaḥ /
RV_8,097.07c tvaṃ na ūtī tvam in na āpyam mā na indra parā vṛṇak //
RV_8,097.08a asme indra sacā sute ni ṣadā pītaye madhu /
RV_8,097.08c kṛdhī jaritre maghavann avo mahad asme indra sacā sute //
RV_8,097.09a na tvā devāsa āśata na martyāso adrivaḥ /
RV_8,097.09c viśvā jātāni śavasābhibhūr asi na tvā devāsa āśata //
RV_8,097.10a viśvāḥ pṛtanā abhibhūtaraṃ naraṃ sajūs tatakṣur indraṃ jajanuś ca rājase /
RV_8,097.10c kratvā variṣṭhaṃ vara āmurim utogram ojiṣṭhaṃ tavasaṃ tarasvinam //
RV_8,097.11a sam īṃ rebhāso asvarann indraṃ somasya pītaye /
RV_8,097.11c svarpatiṃ yad īṃ vṛdhe dhṛtavrato hy ojasā sam ūtibhiḥ //
RV_8,097.12a nemiṃ namanti cakṣasā meṣaṃ viprā abhisvarā /
RV_8,097.12c sudītayo vo adruho 'pi karṇe tarasvinaḥ sam ṛkvabhiḥ //
RV_8,097.13a tam indraṃ johavīmi maghavānam ugraṃ satrā dadhānam apratiṣkutaṃ śavāṃsi /
RV_8,097.13c maṃhiṣṭho gīrbhir ā ca yajñiyo vavartad rāye no viśvā supathā kṛṇotu vajrī //
RV_8,097.14a tvam pura indra cikid enā vy ojasā śaviṣṭha śakra nāśayadhyai /
RV_8,097.14c tvad viśvāni bhuvanāni vajrin dyāvā rejete pṛthivī ca bhīṣā //
RV_8,097.15a tan ma ṛtam indra śūra citra pātv apo na vajrin duritāti parṣi bhūri /
RV_8,097.15c kadā na indra rāya ā daśasyer viśvapsnyasya spṛhayāyyasya rājan //
RV_8,098.01a indrāya sāma gāyata viprāya bṛhate bṛhat /
RV_8,098.01c dharmakṛte vipaścite panasyave //
RV_8,098.02a tvam indrābhibhūr asi tvaṃ sūryam arocayaḥ /
RV_8,098.02c viśvakarmā viśvadevo mahāṃ asi //
RV_8,098.03a vibhrājañ jyotiṣā svar agaccho rocanaṃ divaḥ /
RV_8,098.03c devās ta indra sakhyāya yemire //
RV_8,098.04a endra no gadhi priyaḥ satrājid agohyaḥ /
RV_8,098.04c girir na viśvatas pṛthuḥ patir divaḥ //
RV_8,098.05a abhi hi satya somapā ubhe babhūtha rodasī /
RV_8,098.05c indrāsi sunvato vṛdhaḥ patir divaḥ //
RV_8,098.06a tvaṃ hi śaśvatīnām indra dartā purām asi /
RV_8,098.06c hantā dasyor manor vṛdhaḥ patir divaḥ //
RV_8,098.07a adhā hīndra girvaṇa upa tvā kāmān mahaḥ sasṛjmahe /
RV_8,098.07c udeva yanta udabhiḥ //
RV_8,098.08a vār ṇa tvā yavyābhir vardhanti śūra brahmāṇi /
RV_8,098.08c vāvṛdhvāṃsaṃ cid adrivo dive-dive //
RV_8,098.09a yuñjanti harī iṣirasya gāthayorau ratha uruyuge /
RV_8,098.09c indravāhā vacoyujā //
RV_8,098.10a tvaṃ na indrā bharaṃ ojo nṛmṇaṃ śatakrato vicarṣaṇe /
RV_8,098.10c ā vīram pṛtanāṣaham //
RV_8,098.11a tvaṃ hi naḥ pitā vaso tvam mātā śatakrato babhūvitha /
RV_8,098.11c adhā te sumnam īmahe //
RV_8,098.12a tvāṃ śuṣmin puruhūta vājayantam upa bruve śatakrato /
RV_8,098.12c sa no rāsva suvīryam //
RV_8,099.01a tvām idā hyo naro 'pīpyan vajrin bhūrṇayaḥ /
RV_8,099.01c sa indra stomavāhasām iha śrudhy upa svasaram ā gahi //
RV_8,099.02a matsvā suśipra harivas tad īmahe tve ā bhūṣanti vedhasaḥ /
RV_8,099.02c tava śravāṃsy upamāny ukthyā suteṣv indra girvaṇaḥ //
RV_8,099.03a śrāyanta iva sūryaṃ viśved indrasya bhakṣata /
RV_8,099.03c vasūni jāte janamāna ojasā prati bhāgaṃ na dīdhima //
RV_8,099.04a anarśarātiṃ vasudām upa stuhi bhadrā indrasya rātayaḥ /
RV_8,099.04c so asya kāmaṃ vidhato na roṣati mano dānāya codayan //
RV_8,099.05a tvam indra pratūrtiṣv abhi viśvā asi spṛdhaḥ /
RV_8,099.05c aśastihā janitā viśvatūr asi tvaṃ tūrya taruṣyataḥ //
RV_8,099.06a anu te śuṣmaṃ turayantam īyatuḥ kṣoṇī śiśuṃ na mātarā /
RV_8,099.06c viśvās te spṛdhaḥ śnathayanta manyave vṛtraṃ yad indra tūrvasi //
RV_8,099.07a ita ūtī vo ajaram prahetāram aprahitam /
RV_8,099.07c āśuṃ jetāraṃ hetāraṃ rathītamam atūrtaṃ tugryāvṛdham //
RV_8,099.08a iṣkartāram aniṣkṛtaṃ sahaskṛtaṃ śatamūtiṃ śatakratum /
RV_8,099.08c samānam indram avase havāmahe vasavānaṃ vasūjuvam //
RV_8,100.01a ayaṃ ta emi tanvā purastād viśve devā abhi mā yanti paścāt /
RV_8,100.01c yadā mahyaṃ dīdharo bhāgam indrād in mayā kṛṇavo vīryāṇi //
RV_8,100.02a dadhāmi te madhuno bhakṣam agre hitas te bhāgaḥ suto astu somaḥ /
RV_8,100.02c asaś ca tvaṃ dakṣiṇataḥ sakhā me 'dhā vṛtrāṇi jaṅghanāva bhūri //
RV_8,100.03a pra su stomam bharata vājayanta indrāya satyaṃ yadi satyam asti /
RV_8,100.03c nendro astīti nema u tva āha ka īṃ dadarśa kam abhi ṣṭavāma //
RV_8,100.04a ayam asmi jaritaḥ paśya meha viśvā jātāny abhy asmi mahnā /
RV_8,100.04c ṛtasya mā pradiśo vardhayanty ādardiro bhuvanā dardarīmi //
RV_8,100.05a ā yan mā venā aruhann ṛtasyaṃ ekam āsīnaṃ haryatasya pṛṣṭhe /
RV_8,100.05c manaś cin me hṛda ā praty avocad acikradañ chiśumantaḥ sakhāyaḥ //
RV_8,100.06a viśvet tā te savaneṣu pravācyā yā cakartha maghavann indra sunvate /
RV_8,100.06c pārāvataṃ yat purusambhṛtaṃ vasv apāvṛṇoḥ śarabhāya ṛṣibandhave //
RV_8,100.07a pra nūnaṃ dhāvatā pṛthaṅ neha yo vo avāvarīt /
RV_8,100.07c ni ṣīṃ vṛtrasya marmaṇi vajram indro apīpatat //
RV_8,100.08a manojavā ayamāna āyasīm atarat puram /
RV_8,100.08c divaṃ suparṇo gatvāya somaṃ vajriṇa ābharat //
RV_8,100.09a samudre antaḥ śayata udnā vajro abhīvṛtaḥ /
RV_8,100.09c bharanty asmai saṃyataḥ puraḥprasravaṇā balim //
RV_8,100.10a yad vāg vadanty avicetanāni rāṣṭrī devānāṃ niṣasāda mandrā /
RV_8,100.10c catasra ūrjaṃ duduhe payāṃsi kva svid asyāḥ paramaṃ jagāma //
RV_8,100.11a devīṃ vācam ajanayanta devās tāṃ viśvarūpāḥ paśavo vadanti /
RV_8,100.11c sā no mandreṣam ūrjaṃ duhānā dhenur vāg asmān upa suṣṭutaitu //
RV_8,100.12a sakhe viṣṇo vitaraṃ vi kramasva dyaur dehi lokaṃ vajrāya viṣkabhe /
RV_8,100.12c hanāva vṛtraṃ riṇacāva sindhūn indrasya yantu prasave visṛṣṭāḥ //
RV_8,101.01a ṛdhag itthā sa martyaḥ śaśame devatātaye /
RV_8,101.01c yo nūnam mitrāvaruṇāv abhiṣṭaya ācakre havyadātaye //
RV_8,101.02a varṣiṣṭhakṣatrā urucakṣasā narā rājānā dīrghaśruttamā /
RV_8,101.02c tā bāhutā na daṃsanā ratharyataḥ sākaṃ sūryasya raśmibhiḥ //
RV_8,101.03a pra yo vām mitrāvaruṇājiro dūto adravat /
RV_8,101.03c ayaḥśīrṣā maderaghuḥ //
RV_8,101.04a na yaḥ sampṛcche na punar havītave na saṃvādāya ramate /
RV_8,101.04c tasmān no adya samṛter uruṣyatam bāhubhyāṃ na uruṣyatam //
RV_8,101.05a pra mitrāya prāryamṇe sacathyam ṛtāvaso /
RV_8,101.05c varūthyaṃ varuṇe chandyaṃ vaca stotraṃ rājasu gāyata //
RV_8,101.06a te hinvire aruṇaṃ jenyaṃ vasv ekam putraṃ tisṝṇām /
RV_8,101.06c te dhāmāny amṛtā martyānām adabdhā abhi cakṣate //
RV_8,101.07a ā me vacāṃsy udyatā dyumattamāni kartvā /
RV_8,101.07c ubhā yātaṃ nāsatyā sajoṣasā prati havyāni vītaye //
RV_8,101.08a rātiṃ yad vām arakṣasaṃ havāmahe yuvābhyāṃ vājinīvasū /
RV_8,101.08c prācīṃ hotrām pratirantāv itaṃ narā gṛṇānā jamadagninā //
RV_8,101.09a ā no yajñaṃ divispṛśaṃ vāyo yāhi sumanmabhiḥ /
RV_8,101.09c antaḥ pavitra upari śrīṇāno 'yaṃ śukro ayāmi te //
RV_8,101.10a vety adhvaryuḥ pathibhī rajiṣṭhaiḥ prati havyāni vītaye /
RV_8,101.10c adhā niyutva ubhayasya naḥ piba śuciṃ somaṃ gavāśiram //
RV_8,101.11a baṇ mahāṃ asi sūrya baḷ āditya mahāṃ asi /
RV_8,101.11c mahas te sato mahimā panasyate 'ddhā deva mahāṃ asi //
RV_8,101.12a baṭ sūrya śravasā mahāṃ asi satrā deva mahāṃ asi /
RV_8,101.12c mahnā devānām asuryaḥ purohito vibhu jyotir adābhyam //
RV_8,101.13a iyaṃ yā nīcy arkiṇī rūpā rohiṇyā kṛtā /
RV_8,101.13c citreva praty adarśy āyaty antar daśasu bāhuṣu //
RV_8,101.14a prajā ha tisro atyāyam īyur ny anyā arkam abhito viviśre /
RV_8,101.14c bṛhad dha tasthau bhuvaneṣv antaḥ pavamāno harita ā viveśa //
RV_8,101.15a mātā rudrāṇāṃ duhitā vasūnāṃ svasādityānām amṛtasya nābhiḥ /
RV_8,101.15c pra nu vocaṃ cikituṣe janāya mā gām anāgām aditiṃ vadhiṣṭa //
RV_8,101.16a vacovidaṃ vācam udīrayantīṃ viśvābhir dhībhir upatiṣṭhamānām /
RV_8,101.16c devīṃ devebhyaḥ pary eyuṣīṃ gām ā māvṛkta martyo dabhracetāḥ //
RV_8,102.01a tvam agne bṛhad vayo dadhāsi deva dāśuṣe /
RV_8,102.01c kavir gṛhapatir yuvā //
RV_8,102.02a sa na īḷānayā saha devāṃ agne duvasyuvā /
RV_8,102.02c cikid vibhānav ā vaha //
RV_8,102.03a tvayā ha svid yujā vayaṃ codiṣṭhena yaviṣṭhya /
RV_8,102.03c abhi ṣmo vājasātaye //
RV_8,102.04a aurvabhṛguvac chucim apnavānavad ā huve /
RV_8,102.04c agniṃ samudravāsasam //
RV_8,102.05a huve vātasvanaṃ kavim parjanyakrandyaṃ sahaḥ /
RV_8,102.05c agniṃ samudravāsasam //
RV_8,102.06a ā savaṃ savitur yathā bhagasyeva bhujiṃ huve /
RV_8,102.06c agniṃ samudravāsasam //
RV_8,102.07a agniṃ vo vṛdhantam adhvarāṇām purūtamam /
RV_8,102.07c acchā naptre sahasvate //
RV_8,102.08a ayaṃ yathā na ābhuvat tvaṣṭā rūpeva takṣyā /
RV_8,102.08c asya kratvā yaśasvataḥ //
RV_8,102.09a ayaṃ viśvā abhi śriyo 'gnir deveṣu patyate /
RV_8,102.09c ā vājair upa no gamat //
RV_8,102.10a viśveṣām iha stuhi hotṝṇāṃ yaśastamam /
RV_8,102.10c agniṃ yajñeṣu pūrvyam //
RV_8,102.11a śīram pāvakaśociṣaṃ jyeṣṭho yo dameṣv ā /
RV_8,102.11c dīdāya dīrghaśruttamaḥ //
RV_8,102.12a tam arvantaṃ na sānasiṃ gṛṇīhi vipra śuṣmiṇam /
RV_8,102.12c mitraṃ na yātayajjanam //
RV_8,102.13a upa tvā jāmayo giro dediśatīr haviṣkṛtaḥ /
RV_8,102.13c vāyor anīke asthiran //
RV_8,102.14a yasya tridhātv avṛtam barhis tasthāv asaṃdinam /
RV_8,102.14c āpaś cin ni dadhā padam //
RV_8,102.15a padaṃ devasya mīḷhuṣo 'nādhṛṣṭābhir ūtibhiḥ /
RV_8,102.15c bhadrā sūrya ivopadṛk //
RV_8,102.16a agne ghṛtasya dhītibhis tepāno deva śociṣā /
RV_8,102.16c ā devān vakṣi yakṣi ca //
RV_8,102.17a taṃ tvājananta mātaraḥ kaviṃ devāso aṅgiraḥ /
RV_8,102.17c havyavāham amartyam //
RV_8,102.18a pracetasaṃ tvā kave 'gne dūtaṃ vareṇyam /
RV_8,102.18c havyavāhaṃ ni ṣedire //
RV_8,102.19a nahi me asty aghnyā na svadhitir vananvati /
RV_8,102.19c athaitādṛg bharāmi te //
RV_8,102.20a yad agne kāni kāni cid ā te dārūṇi dadhmasi /
RV_8,102.20c tā juṣasva yaviṣṭhya //
RV_8,102.21a yad atty upajihvikā yad vamro atisarpati /
RV_8,102.21c sarvaṃ tad astu te ghṛtam //
RV_8,102.22a agnim indhāno manasā dhiyaṃ saceta martyaḥ /
RV_8,102.22c agnim īdhe vivasvabhiḥ //
RV_8,103.01a adarśi gātuvittamo yasmin vratāny ādadhuḥ /
RV_8,103.01c upo ṣu jātam āryasya vardhanam agniṃ nakṣanta no giraḥ //
RV_8,103.02a pra daivodāso agnir devāṃ acchā na majmanā /
RV_8,103.02c anu mātaram pṛthivīṃ vi vāvṛte tasthau nākasya sānavi //
RV_8,103.03a yasmād rejanta kṛṣṭayaś carkṛtyāni kṛṇvataḥ /
RV_8,103.03c sahasrasām medhasātāv iva tmanāgniṃ dhībhiḥ saparyata //
RV_8,103.04a pra yaṃ rāye ninīṣasi marto yas te vaso dāśat /
RV_8,103.04c sa vīraṃ dhatte agna ukthaśaṃsinaṃ tmanā sahasrapoṣiṇam //
RV_8,103.05a sa dṛḷhe cid abhi tṛṇatti vājam arvatā sa dhatte akṣiti śravaḥ /
RV_8,103.05c tve devatrā sadā purūvaso viśvā vāmāni dhīmahi //
RV_8,103.06a yo viśvā dayate vasu hotā mandro janānām /
RV_8,103.06c madhor na pātrā prathamāny asmai pra stomā yanty agnaye //
RV_8,103.07a aśvaṃ na gīrbhī rathyaṃ sudānavo marmṛjyante devayavaḥ /
RV_8,103.07c ubhe toke tanaye dasma viśpate parṣi rādho maghonām //
RV_8,103.08a pra maṃhiṣṭhāya gāyata ṛtāvne bṛhate śukraśociṣe /
RV_8,103.08c upastutāso agnaye //
RV_8,103.09a ā vaṃsate maghavā vīravad yaśaḥ samiddho dyumny āhutaḥ /
RV_8,103.09c kuvin no asya sumatir navīyasy acchā vājebhir āgamat //
RV_8,103.10a preṣṭham u priyāṇāṃ stuhy āsāvātithim /
RV_8,103.10c agniṃ rathānāṃ yamam //
RV_8,103.11a uditā yo niditā veditā vasv ā yajñiyo vavartati /
RV_8,103.11c duṣṭarā yasya pravaṇe normayo dhiyā vājaṃ siṣāsataḥ //
RV_8,103.12a mā no hṛṇītām atithir vasur agniḥ purupraśasta eṣaḥ /
RV_8,103.12c yaḥ suhotā svadhvaraḥ //
RV_8,103.13a mo te riṣan ye acchoktibhir vaso 'gne kebhiś cid evaiḥ /
RV_8,103.13c kīriś cid dhi tvām īṭṭe dūtyāya rātahavyaḥ svadhvaraḥ //
RV_8,103.14a āgne yāhi marutsakhā rudrebhiḥ somapītaye /
RV_8,103.14c sobharyā upa suṣṭutim mādayasva svarṇare //
Ṛgveda 9
RV_9,001.01a svādiṣṭhayā madiṣṭhayā pavasva soma dhārayā /
RV_9,001.01c indrāya pātave sutaḥ //
RV_9,001.02a rakṣohā viśvacarṣaṇir abhi yonim ayohatam /
RV_9,001.02c druṇā sadhastham āsadat //
RV_9,001.03a varivodhātamo bhava maṃhiṣṭho vṛtrahantamaḥ /
RV_9,001.03c parṣi rādho maghonām //
RV_9,001.04a abhy arṣa mahānāṃ devānāṃ vītim andhasā /
RV_9,001.04c abhi vājam uta śravaḥ //
RV_9,001.05a tvām acchā carāmasi tad id arthaṃ dive-dive /
RV_9,001.05c indo tve na āśasaḥ //
RV_9,001.06a punāti te parisrutaṃ somaṃ sūryasya duhitā /
RV_9,001.06c vāreṇa śaśvatā tanā //
RV_9,001.07a tam īm aṇvīḥ samarya ā gṛbhṇanti yoṣaṇo daśa /
RV_9,001.07c svasāraḥ pārye divi //
RV_9,001.08a tam īṃ hinvanty agruvo dhamanti bākuraṃ dṛtim /
RV_9,001.08c tridhātu vāraṇam madhu //
RV_9,001.09a abhīmam aghnyā uta śrīṇanti dhenavaḥ śiśum /
RV_9,001.09c somam indrāya pātave //
RV_9,001.10a asyed indro madeṣv ā viśvā vṛtrāṇi jighnate /
RV_9,001.10c śūro maghā ca maṃhate //
RV_9,002.01a pavasva devavīr ati pavitraṃ soma raṃhyā /
RV_9,002.01c indram indo vṛṣā viśa //
RV_9,002.02a ā vacyasva mahi psaro vṛṣendo dyumnavattamaḥ /
RV_9,002.02c ā yoniṃ dharṇasiḥ sadaḥ //
RV_9,002.03a adhukṣata priyam madhu dhārā sutasya vedhasaḥ /
RV_9,002.03c apo vasiṣṭa sukratuḥ //
RV_9,002.04a mahāntaṃ tvā mahīr anv āpo arṣanti sindhavaḥ /
RV_9,002.04c yad gobhir vāsayiṣyase //
RV_9,002.05a samudro apsu māmṛje viṣṭambho dharuṇo divaḥ /
RV_9,002.05c somaḥ pavitre asmayuḥ //
RV_9,002.06a acikradad vṛṣā harir mahān mitro na darśataḥ /
RV_9,002.06c saṃ sūryeṇa rocate //
RV_9,002.07a giras ta inda ojasā marmṛjyante apasyuvaḥ /
RV_9,002.07c yābhir madāya śumbhase //
RV_9,002.08a taṃ tvā madāya ghṛṣvaya u lokakṛtnum īmahe /
RV_9,002.08c tava praśastayo mahīḥ //
RV_9,002.09a asmabhyam indav indrayur madhvaḥ pavasva dhārayā /
RV_9,002.09c parjanyo vṛṣṭimāṃ iva //
RV_9,002.10a goṣā indo nṛṣā asy aśvasā vājasā uta /
RV_9,002.10c ātmā yajñasya pūrvyaḥ //
RV_9,003.01a eṣa devo amartyaḥ parṇavīr iva dīyati /
RV_9,003.01c abhi droṇāny āsadam //
RV_9,003.02a eṣa devo vipā kṛto 'ti hvarāṃsi dhāvati /
RV_9,003.02c pavamāno adābhyaḥ //
RV_9,003.03a eṣa devo vipanyubhiḥ pavamāna ṛtāyubhiḥ /
RV_9,003.03c harir vājāya mṛjyate //
RV_9,003.04a eṣa viśvāni vāryā śūro yann iva satvabhiḥ /
RV_9,003.04c pavamānaḥ siṣāsati //
RV_9,003.05a eṣa devo ratharyati pavamāno daśasyati /
RV_9,003.05c āviṣ kṛṇoti vagvanum //
RV_9,003.06a eṣa viprair abhiṣṭuto 'po devo vi gāhate /
RV_9,003.06c dadhad ratnāni dāśuṣe //
RV_9,003.07a eṣa divaṃ vi dhāvati tiro rajāṃsi dhārayā /
RV_9,003.07c pavamānaḥ kanikradat //
RV_9,003.08a eṣa divaṃ vy āsarat tiro rajāṃsy aspṛtaḥ /
RV_9,003.08c pavamānaḥ svadhvaraḥ //
RV_9,003.09a eṣa pratnena janmanā devo devebhyaḥ sutaḥ /
RV_9,003.09c hariḥ pavitre arṣati //
RV_9,003.10a eṣa u sya puruvrato jajñāno janayann iṣaḥ /
RV_9,003.10c dhārayā pavate sutaḥ //
RV_9,004.01a sanā ca soma jeṣi ca pavamāna mahi śravaḥ /
RV_9,004.01c athā no vasyasas kṛdhi //
RV_9,004.02a sanā jyotiḥ sanā svar viśvā ca soma saubhagā /
RV_9,004.02c athā no vasyasas kṛdhi //
RV_9,004.03a sanā dakṣam uta kratum apa soma mṛdho jahi /
RV_9,004.03c athā no vasyasas kṛdhi //
RV_9,004.04a pavītāraḥ punītana somam indrāya pātave /
RV_9,004.04c athā no vasyasas kṛdhi //
RV_9,004.05a tvaṃ sūrye na ā bhaja tava kratvā tavotibhiḥ /
RV_9,004.05c athā no vasyasas kṛdhi //
RV_9,004.06a tava kratvā tavotibhir jyok paśyema sūryam /
RV_9,004.06c athā no vasyasas kṛdhi //
RV_9,004.07a abhy arṣa svāyudha soma dvibarhasaṃ rayim /
RV_9,004.07c athā no vasyasas kṛdhi //
RV_9,004.08a abhy arṣānapacyuto rayiṃ samatsu sāsahiḥ /
RV_9,004.08c athā no vasyasas kṛdhi //
RV_9,004.09a tvāṃ yajñair avīvṛdhan pavamāna vidharmaṇi /
RV_9,004.09c athā no vasyasas kṛdhi //
RV_9,004.10a rayiṃ naś citram aśvinam indo viśvāyum ā bhara /
RV_9,004.10c athā no vasyasas kṛdhi //
RV_9,005.01a samiddho viśvatas patiḥ pavamāno vi rājati /
RV_9,005.01c prīṇan vṛṣā kanikradat //
RV_9,005.02a tanūnapāt pavamānaḥ śṛṅge śiśāno arṣati /
RV_9,005.02c antarikṣeṇa rārajat //
RV_9,005.03a īḷenyaḥ pavamāno rayir vi rājati dyumān /
RV_9,005.03c madhor dhārābhir ojasā //
RV_9,005.04a barhiḥ prācīnam ojasā pavamāna stṛṇan hariḥ /
RV_9,005.04c deveṣu deva īyate //
RV_9,005.05a ud ātair jihate bṛhad dvāro devīr hiraṇyayīḥ /
RV_9,005.05c pavamānena suṣṭutāḥ //
RV_9,005.06a suśilpe bṛhatī mahī pavamāno vṛṣaṇyati /
RV_9,005.06c naktoṣāsā na darśate //
RV_9,005.07a ubhā devā nṛcakṣasā hotārā daivyā huve /
RV_9,005.07c pavamāna indro vṛṣā //
RV_9,005.08a bhāratī pavamānasya sarasvatīḷā mahī /
RV_9,005.08c imaṃ no yajñam ā gaman tisro devīḥ supeśasaḥ //
RV_9,005.09a tvaṣṭāram agrajāṃ gopām puroyāvānam ā huve /
RV_9,005.09c indur indro vṛṣā hariḥ pavamānaḥ prajāpatiḥ //
RV_9,005.10a vanaspatim pavamāna madhvā sam aṅgdhi dhārayā /
RV_9,005.10c sahasravalśaṃ haritam bhrājamānaṃ hiraṇyayam //
RV_9,005.11a viśve devāḥ svāhākṛtim pavamānasyā gata /
RV_9,005.11c vāyur bṛhaspatiḥ sūryo 'gnir indraḥ sajoṣasaḥ //
RV_9,006.01a mandrayā soma dhārayā vṛṣā pavasva devayuḥ /
RV_9,006.01c avyo vāreṣv asmayuḥ //
RV_9,006.02a abhi tyam madyam madam indav indra iti kṣara /
RV_9,006.02c abhi vājino arvataḥ //
RV_9,006.03a abhi tyam pūrvyam madaṃ suvāno arṣa pavitra ā /
RV_9,006.03c abhi vājam uta śravaḥ //
RV_9,006.04a anu drapsāsa indava āpo na pravatāsaran /
RV_9,006.04c punānā indram āśata //
RV_9,006.05a yam atyam iva vājinam mṛjanti yoṣaṇo daśa /
RV_9,006.05c vane krīḷantam atyavim //
RV_9,006.06a taṃ gobhir vṛṣaṇaṃ rasam madāya devavītaye /
RV_9,006.06c sutam bharāya saṃ sṛja //
RV_9,006.07a devo devāya dhārayendrāya pavate sutaḥ /
RV_9,006.07c payo yad asya pīpayat //
RV_9,006.08a ātmā yajñasya raṃhyā suṣvāṇaḥ pavate sutaḥ /
RV_9,006.08c pratnaṃ ni pāti kāvyam //
RV_9,006.09a evā punāna indrayur madam madiṣṭha vītaye /
RV_9,006.09c guhā cid dadhiṣe giraḥ //
RV_9,007.01a asṛgram indavaḥ pathā dharmann ṛtasya suśriyaḥ /
RV_9,007.01c vidānā asya yojanam //
RV_9,007.02a pra dhārā madhvo agriyo mahīr apo vi gāhate /
RV_9,007.02c havir haviṣṣu vandyaḥ //
RV_9,007.03a pra yujo vāco agriyo vṛṣāva cakradad vane /
RV_9,007.03c sadmābhi satyo adhvaraḥ //
RV_9,007.04a pari yat kāvyā kavir nṛmṇā vasāno arṣati /
RV_9,007.04c svar vājī siṣāsati //
RV_9,007.05a pavamāno abhi spṛdho viśo rājeva sīdati /
RV_9,007.05c yad īm ṛṇvanti vedhasaḥ //
RV_9,007.06a avyo vāre pari priyo harir vaneṣu sīdati /
RV_9,007.06c rebho vanuṣyate matī //
RV_9,007.07a sa vāyum indram aśvinā sākam madena gacchati /
RV_9,007.07c raṇā yo asya dharmabhiḥ //
RV_9,007.08a ā mitrāvaruṇā bhagam madhvaḥ pavanta ūrmayaḥ /
RV_9,007.08c vidānā asya śakmabhiḥ //
RV_9,007.09a asmabhyaṃ rodasī rayim madhvo vājasya sātaye /
RV_9,007.09c śravo vasūni saṃ jitam //
RV_9,008.01a ete somā abhi priyam indrasya kāmam akṣaran /
RV_9,008.01c vardhanto asya vīryam //
RV_9,008.02a punānāsaś camūṣado gacchanto vāyum aśvinā /
RV_9,008.02c te no dhāntu suvīryam //
RV_9,008.03a indrasya soma rādhase punāno hārdi codaya /
RV_9,008.03c ṛtasya yonim āsadam //
RV_9,008.04a mṛjanti tvā daśa kṣipo hinvanti sapta dhītayaḥ /
RV_9,008.04c anu viprā amādiṣuḥ //
RV_9,008.05a devebhyas tvā madāya kaṃ sṛjānam ati meṣyaḥ /
RV_9,008.05c saṃ gobhir vāsayāmasi //
RV_9,008.06a punānaḥ kalaśeṣv ā vastrāṇy aruṣo hariḥ /
RV_9,008.06c pari gavyāny avyata //
RV_9,008.07a maghona ā pavasva no jahi viśvā apa dviṣaḥ /
RV_9,008.07c indo sakhāyam ā viśa //
RV_9,008.08a vṛṣṭiṃ divaḥ pari srava dyumnam pṛthivyā adhi /
RV_9,008.08c saho naḥ soma pṛtsu dhāḥ //
RV_9,008.09a nṛcakṣasaṃ tvā vayam indrapītaṃ svarvidam /
RV_9,008.09c bhakṣīmahi prajām iṣam //
RV_9,009.01a pari priyā divaḥ kavir vayāṃsi naptyor hitaḥ /
RV_9,009.01c suvāno yāti kavikratuḥ //
RV_9,009.02a pra-pra kṣayāya panyase janāya juṣṭo adruhe /
RV_9,009.02c vīty arṣa caniṣṭhayā //
RV_9,009.03a sa sūnur mātarā śucir jāto jāte arocayat /
RV_9,009.03c mahān mahī ṛtāvṛdhā //
RV_9,009.04a sa sapta dhītibhir hito nadyo ajinvad adruhaḥ /
RV_9,009.04c yā ekam akṣi vāvṛdhuḥ //
RV_9,009.05a tā abhi santam astṛtam mahe yuvānam ā dadhuḥ /
RV_9,009.05c indum indra tava vrate //
RV_9,009.06a abhi vahnir amartyaḥ sapta paśyati vāvahiḥ /
RV_9,009.06c krivir devīr atarpayat //
RV_9,009.07a avā kalpeṣu naḥ pumas tamāṃsi soma yodhyā /
RV_9,009.07c tāni punāna jaṅghanaḥ //
RV_9,009.08a nū navyase navīyase sūktāya sādhayā pathaḥ /
RV_9,009.08c pratnavad rocayā rucaḥ //
RV_9,009.09a pavamāna mahi śravo gām aśvaṃ rāsi vīravat /
RV_9,009.09c sanā medhāṃ sanā svaḥ //
RV_9,010.01a pra svānāso rathā ivārvanto na śravasyavaḥ /
RV_9,010.01c somāso rāye akramuḥ //
RV_9,010.02a hinvānāso rathā iva dadhanvire gabhastyoḥ /
RV_9,010.02c bharāsaḥ kāriṇām iva //
RV_9,010.03a rājāno na praśastibhiḥ somāso gobhir añjate /
RV_9,010.03c yajño na sapta dhātṛbhiḥ //
RV_9,010.04a pari suvānāsa indavo madāya barhaṇā girā /
RV_9,010.04c sutā arṣanti dhārayā //
RV_9,010.05a āpānāso vivasvato jananta uṣaso bhagam /
RV_9,010.05c sūrā aṇvaṃ vi tanvate //
RV_9,010.06a apa dvārā matīnām pratnā ṛṇvanti kāravaḥ /
RV_9,010.06c vṛṣṇo harasa āyavaḥ //
RV_9,010.07a samīcīnāsa āsate hotāraḥ saptajāmayaḥ /
RV_9,010.07c padam ekasya piprataḥ //
RV_9,010.08a nābhā nābhiṃ na ā dade cakṣuś cit sūrye sacā /
RV_9,010.08c kaver apatyam ā duhe //
RV_9,010.09a abhi priyā divas padam adhvaryubhir guhā hitam /
RV_9,010.09c sūraḥ paśyati cakṣasā //
RV_9,011.01a upāsmai gāyatā naraḥ pavamānāyendave /
RV_9,011.01c abhi devāṃ iyakṣate //
RV_9,011.02a abhi te madhunā payo 'tharvāṇo aśiśrayuḥ /
RV_9,011.02c devaṃ devāya devayu //
RV_9,011.03a sa naḥ pavasva śaṃ gave śaṃ janāya śam arvate /
RV_9,011.03c śaṃ rājann oṣadhībhyaḥ //
RV_9,011.04a babhrave nu svatavase 'ruṇāya divispṛśe /
RV_9,011.04c somāya gātham arcata //
RV_9,011.05a hastacyutebhir adribhiḥ sutaṃ somam punītana /
RV_9,011.05c madhāv ā dhāvatā madhu //
RV_9,011.06a namased upa sīdata dadhned abhi śrīṇītana /
RV_9,011.06c indum indre dadhātana //
RV_9,011.07a amitrahā vicarṣaṇiḥ pavasva soma śaṃ gave /
RV_9,011.07c devebhyo anukāmakṛt //
RV_9,011.08a indrāya soma pātave madāya pari ṣicyase /
RV_9,011.08c manaścin manasas patiḥ //
RV_9,011.09a pavamāna suvīryaṃ rayiṃ soma rirīhi naḥ /
RV_9,011.09c indav indreṇa no yujā //
RV_9,012.01a somā asṛgram indavaḥ sutā ṛtasya sādane /
RV_9,012.01c indrāya madhumattamāḥ //
RV_9,012.02a abhi viprā anūṣata gāvo vatsaṃ na mātaraḥ /
RV_9,012.02c indraṃ somasya pītaye //
RV_9,012.03a madacyut kṣeti sādane sindhor ūrmā vipaścit /
RV_9,012.03c somo gaurī adhi śritaḥ //
RV_9,012.04a divo nābhā vicakṣaṇo 'vyo vāre mahīyate /
RV_9,012.04c somo yaḥ sukratuḥ kaviḥ //
RV_9,012.05a yaḥ somaḥ kalaśeṣv āṃ antaḥ pavitra āhitaḥ /
RV_9,012.05c tam induḥ pari ṣasvaje //
RV_9,012.06a pra vācam indur iṣyati samudrasyādhi viṣṭapi /
RV_9,012.06c jinvan kośam madhuścutam //
RV_9,012.07a nityastotro vanaspatir dhīnām antaḥ sabardughaḥ /
RV_9,012.07c hinvāno mānuṣā yugā //
RV_9,012.08a abhi priyā divas padā somo hinvāno arṣati /
RV_9,012.08c viprasya dhārayā kaviḥ //
RV_9,012.09a ā pavamāna dhāraya rayiṃ sahasravarcasam /
RV_9,012.09c asme indo svābhuvam //
RV_9,013.01a somaḥ punāno arṣati sahasradhāro atyaviḥ /
RV_9,013.01c vāyor indrasya niṣkṛtam //
RV_9,013.02a pavamānam avasyavo vipram abhi pra gāyata /
RV_9,013.02c suṣvāṇaṃ devavītaye //
RV_9,013.03a pavante vājasātaye somāḥ sahasrapājasaḥ /
RV_9,013.03c gṛṇānā devavītaye //
RV_9,013.04a uta no vājasātaye pavasva bṛhatīr iṣaḥ /
RV_9,013.04c dyumad indo suvīryam //
RV_9,013.05a te naḥ sahasriṇaṃ rayim pavantām ā suvīryam /
RV_9,013.05c suvānā devāsa indavaḥ //
RV_9,013.06a atyā hiyānā na hetṛbhir asṛgraṃ vājasātaye /
RV_9,013.06c vi vāram avyam āśavaḥ //
RV_9,013.07a vāśrā arṣantīndavo 'bhi vatsaṃ na dhenavaḥ /
RV_9,013.07c dadhanvire gabhastyoḥ //
RV_9,013.08a juṣṭa indrāya matsaraḥ pavamāna kanikradat /
RV_9,013.08c viśvā apa dviṣo jahi //
RV_9,013.09a apaghnanto arāvṇaḥ pavamānāḥ svardṛśaḥ /
RV_9,013.09c yonāv ṛtasya sīdata //
RV_9,014.01a pari prāsiṣyadat kaviḥ sindhor ūrmāv adhi śritaḥ /
RV_9,014.01c kāram bibhrat puruspṛham //
RV_9,014.02a girā yadī sabandhavaḥ pañca vrātā apasyavaḥ /
RV_9,014.02c pariṣkṛṇvanti dharṇasim //
RV_9,014.03a ād asya śuṣmiṇo rase viśve devā amatsata /
RV_9,014.03c yadī gobhir vasāyate //
RV_9,014.04a niriṇāno vi dhāvati jahac charyāṇi tānvā /
RV_9,014.04c atrā saṃ jighnate yujā //
RV_9,014.05a naptībhir yo vivasvataḥ śubhro na māmṛje yuvā /
RV_9,014.05c gāḥ kṛṇvāno na nirṇijam //
RV_9,014.06a ati śritī tiraścatā gavyā jigāty aṇvyā /
RV_9,014.06c vagnum iyarti yaṃ vide //
RV_9,014.07a abhi kṣipaḥ sam agmata marjayantīr iṣas patim /
RV_9,014.07c pṛṣṭhā gṛbhṇata vājinaḥ //
RV_9,014.08a pari divyāni marmṛśad viśvāni soma pārthivā /
RV_9,014.08c vasūni yāhy asmayuḥ //
RV_9,015.01a eṣa dhiyā yāty aṇvyā śūro rathebhir āśubhiḥ /
RV_9,015.01c gacchann indrasya niṣkṛtam //
RV_9,015.02a eṣa purū dhiyāyate bṛhate devatātaye /
RV_9,015.02c yatrāmṛtāsa āsate //
RV_9,015.03a eṣa hito vi nīyate 'ntaḥ śubhrāvatā pathā /
RV_9,015.03c yadī tuñjanti bhūrṇayaḥ //
RV_9,015.04a eṣa śṛṅgāṇi dodhuvac chiśīte yūthyo vṛṣā /
RV_9,015.04c nṛmṇā dadhāna ojasā //
RV_9,015.05a eṣa rukmibhir īyate vājī śubhrebhir aṃśubhiḥ /
RV_9,015.05c patiḥ sindhūnām bhavan //
RV_9,015.06a eṣa vasūni pibdanā paruṣā yayivāṃ ati /
RV_9,015.06c ava śādeṣu gacchati //
RV_9,015.07a etam mṛjanti marjyam upa droṇeṣv āyavaḥ /
RV_9,015.07c pracakrāṇam mahīr iṣaḥ //
RV_9,015.08a etam u tyaṃ daśa kṣipo mṛjanti sapta dhītayaḥ /
RV_9,015.08c svāyudham madintamam //
RV_9,016.01a pra te sotāra oṇyo rasam madāya ghṛṣvaye /
RV_9,016.01c sargo na takty etaśaḥ //
RV_9,016.02a kratvā dakṣasya rathyam apo vasānam andhasā /
RV_9,016.02c goṣām aṇveṣu saścima //
RV_9,016.03a anaptam apsu duṣṭaraṃ somam pavitra ā sṛja /
RV_9,016.03c punīhīndrāya pātave //
RV_9,016.04a pra punānasya cetasā somaḥ pavitre arṣati /
RV_9,016.04c kratvā sadhastham āsadat //
RV_9,016.05a pra tvā namobhir indava indra somā asṛkṣata /
RV_9,016.05c mahe bharāya kāriṇaḥ //
RV_9,016.06a punāno rūpe avyaye viśvā arṣann abhi śriyaḥ /
RV_9,016.06c śūro na goṣu tiṣṭhati //
RV_9,016.07a divo na sānu pipyuṣī dhārā sutasya vedhasaḥ /
RV_9,016.07c vṛthā pavitre arṣati //
RV_9,016.08a tvaṃ soma vipaścitaṃ tanā punāna āyuṣu /
RV_9,016.08c avyo vāraṃ vi dhāvasi //
RV_9,017.01a pra nimneneva sindhavo ghnanto vṛtrāṇi bhūrṇayaḥ /
RV_9,017.01c somā asṛgram āśavaḥ //
RV_9,017.02a abhi suvānāsa indavo vṛṣṭayaḥ pṛthivīm iva /
RV_9,017.02c indraṃ somāso akṣaran //
RV_9,017.03a atyūrmir matsaro madaḥ somaḥ pavitre arṣati /
RV_9,017.03c vighnan rakṣāṃsi devayuḥ //
RV_9,017.04a ā kalaśeṣu dhāvati pavitre pari ṣicyate /
RV_9,017.04c ukthair yajñeṣu vardhate //
RV_9,017.05a ati trī soma rocanā rohan na bhrājase divam /
RV_9,017.05c iṣṇan sūryaṃ na codayaḥ //
RV_9,017.06a abhi viprā anūṣata mūrdhan yajñasya kāravaḥ /
RV_9,017.06c dadhānāś cakṣasi priyam //
RV_9,017.07a tam u tvā vājinaṃ naro dhībhir viprā avasyavaḥ /
RV_9,017.07c mṛjanti devatātaye //
RV_9,017.08a madhor dhārām anu kṣara tīvraḥ sadhastham āsadaḥ /
RV_9,017.08c cārur ṛtāya pītaye //
RV_9,018.01a pari suvāno giriṣṭhāḥ pavitre somo akṣāḥ /
RV_9,018.01c madeṣu sarvadhā asi //
RV_9,018.02a tvaṃ vipras tvaṃ kavir madhu pra jātam andhasaḥ /
RV_9,018.02c madeṣu sarvadhā asi //
RV_9,018.03a tava viśve sajoṣaso devāsaḥ pītim āśata /
RV_9,018.03c madeṣu sarvadhā asi //
RV_9,018.04a ā yo viśvāni vāryā vasūni hastayor dadhe /
RV_9,018.04c madeṣu sarvadhā asi //
RV_9,018.05a ya ime rodasī mahī sam mātareva dohate /
RV_9,018.05c madeṣu sarvadhā asi //
RV_9,018.06a pari yo rodasī ubhe sadyo vājebhir arṣati /
RV_9,018.06c madeṣu sarvadhā asi //
RV_9,018.07a sa śuṣmī kalaśeṣv ā punāno acikradat /
RV_9,018.07c madeṣu sarvadhā asi //
RV_9,019.01a yat soma citram ukthyaṃ divyam pārthivaṃ vasu /
RV_9,019.01c tan naḥ punāna ā bhara //
RV_9,019.02a yuvaṃ hi sthaḥ svarpatī indraś ca soma gopatī /
RV_9,019.02c īśānā pipyataṃ dhiyaḥ //
RV_9,019.03a vṛṣā punāna āyuṣu stanayann adhi barhiṣi /
RV_9,019.03c hariḥ san yonim āsadat //
RV_9,019.04a avāvaśanta dhītayo vṛṣabhasyādhi retasi /
RV_9,019.04c sūnor vatsasya mātaraḥ //
RV_9,019.05a kuvid vṛṣaṇyantībhyaḥ punāno garbham ādadhat /
RV_9,019.05c yāḥ śukraṃ duhate payaḥ //
RV_9,019.06a upa śikṣāpatasthuṣo bhiyasam ā dhehi śatruṣu /
RV_9,019.06c pavamāna vidā rayim //
RV_9,019.07a ni śatroḥ soma vṛṣṇyaṃ ni śuṣmaṃ ni vayas tira /
RV_9,019.07c dūre vā sato anti vā //
RV_9,020.01a pra kavir devavītaye 'vyo vārebhir arṣati /
RV_9,020.01c sāhvān viśvā abhi spṛdhaḥ //
RV_9,020.02a sa hi ṣmā jaritṛbhya ā vājaṃ gomantam invati /
RV_9,020.02c pavamānaḥ sahasriṇam //
RV_9,020.03a pari viśvāni cetasā mṛśase pavase matī /
RV_9,020.03c sa naḥ soma śravo vidaḥ //
RV_9,020.04a abhy arṣa bṛhad yaśo maghavadbhyo dhruvaṃ rayim /
RV_9,020.04c iṣaṃ stotṛbhya ā bhara //
RV_9,020.05a tvaṃ rājeva suvrato giraḥ somā viveśitha /
RV_9,020.05c punāno vahne adbhuta //
RV_9,020.06a sa vahnir apsu duṣṭaro mṛjyamāno gabhastyoḥ /
RV_9,020.06c somaś camūṣu sīdati //
RV_9,020.07a krīḷur makho na maṃhayuḥ pavitraṃ soma gacchasi /
RV_9,020.07c dadhat stotre suvīryam //
RV_9,021.01a ete dhāvantīndavaḥ somā indrāya ghṛṣvayaḥ /
RV_9,021.01c matsarāsaḥ svarvidaḥ //
RV_9,021.02a pravṛṇvanto abhiyujaḥ suṣvaye varivovidaḥ /
RV_9,021.02c svayaṃ stotre vayaskṛtaḥ //
RV_9,021.03a vṛthā krīḷanta indavaḥ sadhastham abhy ekam it /
RV_9,021.03c sindhor ūrmā vy akṣaran //
RV_9,021.04a ete viśvāni vāryā pavamānāsa āśata /
RV_9,021.04c hitā na saptayo rathe //
RV_9,021.05a āsmin piśaṅgam indavo dadhātā venam ādiśe /
RV_9,021.05c yo asmabhyam arāvā //
RV_9,021.06a ṛbhur na rathyaṃ navaṃ dadhātā ketam ādiśe /
RV_9,021.06c śukrāḥ pavadhvam arṇasā //
RV_9,021.07a eta u tye avīvaśan kāṣṭhāṃ vājino akrata /
RV_9,021.07c sataḥ prāsāviṣur matim //
RV_9,022.01a ete somāsa āśavo rathā iva pra vājinaḥ /
RV_9,022.01c sargāḥ sṛṣṭā aheṣata //
RV_9,022.02a ete vātā ivoravaḥ parjanyasyeva vṛṣṭayaḥ /
RV_9,022.02c agner iva bhramā vṛthā //
RV_9,022.03a ete pūtā vipaścitaḥ somāso dadhyāśiraḥ /
RV_9,022.03c vipā vy ānaśur dhiyaḥ //
RV_9,022.04a ete mṛṣṭā amartyāḥ sasṛvāṃso na śaśramuḥ /
RV_9,022.04c iyakṣantaḥ patho rajaḥ //
RV_9,022.05a ete pṛṣṭhāni rodasor viprayanto vy ānaśuḥ /
RV_9,022.05c utedam uttamaṃ rajaḥ //
RV_9,022.06a tantuṃ tanvānam uttamam anu pravata āśata /
RV_9,022.06c utedam uttamāyyam //
RV_9,022.07a tvaṃ soma paṇibhya ā vasu gavyāni dhārayaḥ /
RV_9,022.07c tataṃ tantum acikradaḥ //
RV_9,023.01a somā asṛgram āśavo madhor madasya dhārayā /
RV_9,023.01c abhi viśvāni kāvyā //
RV_9,023.02a anu pratnāsa āyavaḥ padaṃ navīyo akramuḥ /
RV_9,023.02c ruce jananta sūryam //
RV_9,023.03a ā pavamāna no bharāryo adāśuṣo gayam /
RV_9,023.03c kṛdhi prajāvatīr iṣaḥ //
RV_9,023.04a abhi somāsa āyavaḥ pavante madyam madam /
RV_9,023.04c abhi kośam madhuścutam //
RV_9,023.05a somo arṣati dharṇasir dadhāna indriyaṃ rasam /
RV_9,023.05c suvīro abhiśastipāḥ //
RV_9,023.06a indrāya soma pavase devebhyaḥ sadhamādyaḥ /
RV_9,023.06c indo vājaṃ siṣāsasi //
RV_9,023.07a asya pītvā madānām indro vṛtrāṇy aprati /
RV_9,023.07c jaghāna jaghanac ca nu //
RV_9,024.01a pra somāso adhanviṣuḥ pavamānāsa indavaḥ /
RV_9,024.01c śrīṇānā apsu mṛñjata //
RV_9,024.02a abhi gāvo adhanviṣur āpo na pravatā yatīḥ /
RV_9,024.02c punānā indram āśata //
RV_9,024.03a pra pavamāna dhanvasi somendrāya pātave /
RV_9,024.03c nṛbhir yato vi nīyase //
RV_9,024.04a tvaṃ soma nṛmādanaḥ pavasva carṣaṇīsahe /
RV_9,024.04c sasnir yo anumādyaḥ //
RV_9,024.05a indo yad adribhiḥ sutaḥ pavitram paridhāvasi /
RV_9,024.05c aram indrasya dhāmne //
RV_9,024.06a pavasva vṛtrahantamokthebhir anumādyaḥ /
RV_9,024.06c śuciḥ pāvako adbhutaḥ //
RV_9,024.07a śuciḥ pāvaka ucyate somaḥ sutasya madhvaḥ /
RV_9,024.07c devāvīr aghaśaṃsahā //
RV_9,025.01a pavasva dakṣasādhano devebhyaḥ pītaye hare /
RV_9,025.01c marudbhyo vāyave madaḥ //
RV_9,025.02a pavamāna dhiyā hito 'bhi yoniṃ kanikradat /
RV_9,025.02c dharmaṇā vāyum ā viśa //
RV_9,025.03a saṃ devaiḥ śobhate vṛṣā kavir yonāv adhi priyaḥ /
RV_9,025.03c vṛtrahā devavītamaḥ //
RV_9,025.04a viśvā rūpāṇy āviśan punāno yāti haryataḥ /
RV_9,025.04c yatrāmṛtāsa āsate //
RV_9,025.05a aruṣo janayan giraḥ somaḥ pavata āyuṣak /
RV_9,025.05c indraṃ gacchan kavikratuḥ //
RV_9,025.06a ā pavasva madintama pavitraṃ dhārayā kave /
RV_9,025.06c arkasya yonim āsadam //
RV_9,026.01a tam amṛkṣanta vājinam upasthe aditer adhi /
RV_9,026.01c viprāso aṇvyā dhiyā //
RV_9,026.02a taṃ gāvo abhy anūṣata sahasradhāram akṣitam /
RV_9,026.02c induṃ dhartāram ā divaḥ //
RV_9,026.03a taṃ vedhām medhayāhyan pavamānam adhi dyavi /
RV_9,026.03c dharṇasim bhūridhāyasam //
RV_9,026.04a tam ahyan bhurijor dhiyā saṃvasānaṃ vivasvataḥ /
RV_9,026.04c patiṃ vāco adābhyam //
RV_9,026.05a taṃ sānāv adhi jāmayo hariṃ hinvanty adribhiḥ /
RV_9,026.05c haryatam bhūricakṣasam //
RV_9,026.06a taṃ tvā hinvanti vedhasaḥ pavamāna girāvṛdham /
RV_9,026.06c indav indrāya matsaram //
RV_9,027.01a eṣa kavir abhiṣṭutaḥ pavitre adhi tośate /
RV_9,027.01c punāno ghnann apa sridhaḥ //
RV_9,027.02a eṣa indrāya vāyave svarjit pari ṣicyate /
RV_9,027.02c pavitre dakṣasādhanaḥ //
RV_9,027.03a eṣa nṛbhir vi nīyate divo mūrdhā vṛṣā sutaḥ /
RV_9,027.03c somo vaneṣu viśvavit //
RV_9,027.04a eṣa gavyur acikradat pavamāno hiraṇyayuḥ /
RV_9,027.04c induḥ satrājid astṛtaḥ //
RV_9,027.05a eṣa sūryeṇa hāsate pavamāno adhi dyavi /
RV_9,027.05c pavitre matsaro madaḥ //
RV_9,027.06a eṣa śuṣmy asiṣyadad antarikṣe vṛṣā hariḥ /
RV_9,027.06c punāna indur indram ā //
RV_9,028.01a eṣa vājī hito nṛbhir viśvavin manasas patiḥ /
RV_9,028.01c avyo vāraṃ vi dhāvati //
RV_9,028.02a eṣa pavitre akṣarat somo devebhyaḥ sutaḥ /
RV_9,028.02c viśvā dhāmāny āviśan //
RV_9,028.03a eṣa devaḥ śubhāyate 'dhi yonāv amartyaḥ /
RV_9,028.03c vṛtrahā devavītamaḥ //
RV_9,028.04a eṣa vṛṣā kanikradad daśabhir jāmibhir yataḥ /
RV_9,028.04c abhi droṇāni dhāvati //
RV_9,028.05a eṣa sūryam arocayat pavamāno vicarṣaṇiḥ /
RV_9,028.05c viśvā dhāmāni viśvavit //
RV_9,028.06a eṣa śuṣmy adābhyaḥ somaḥ punāno arṣati /
RV_9,028.06c devāvīr aghaśaṃsahā //
RV_9,029.01a prāsya dhārā akṣaran vṛṣṇaḥ sutasyaujasā /
RV_9,029.01c devāṃ anu prabhūṣataḥ //
RV_9,029.02a saptim mṛjanti vedhaso gṛṇantaḥ kāravo girā /
RV_9,029.02c jyotir jajñānam ukthyam //
RV_9,029.03a suṣahā soma tāni te punānāya prabhūvaso /
RV_9,029.03c vardhā samudram ukthyam //
RV_9,029.04a viśvā vasūni saṃjayan pavasva soma dhārayā /
RV_9,029.04c inu dveṣāṃsi sadhryak //
RV_9,029.05a rakṣā su no araruṣaḥ svanāt samasya kasya cit /
RV_9,029.05c nido yatra mumucmahe //
RV_9,029.06a endo pārthivaṃ rayiṃ divyam pavasva dhārayā /
RV_9,029.06c dyumantaṃ śuṣmam ā bhara //
RV_9,030.01a pra dhārā asya śuṣmiṇo vṛthā pavitre akṣaran /
RV_9,030.01c punāno vācam iṣyati //
RV_9,030.02a indur hiyānaḥ sotṛbhir mṛjyamānaḥ kanikradat /
RV_9,030.02c iyarti vagnum indriyam //
RV_9,030.03a ā naḥ śuṣmaṃ nṛṣāhyaṃ vīravantam puruspṛham /
RV_9,030.03c pavasva soma dhārayā //
RV_9,030.04a pra somo ati dhārayā pavamāno asiṣyadat /
RV_9,030.04c abhi droṇāny āsadam //
RV_9,030.05a apsu tvā madhumattamaṃ hariṃ hinvanty adribhiḥ /
RV_9,030.05c indav indrāya pītaye //
RV_9,030.06a sunotā madhumattamaṃ somam indrāya vajriṇe /
RV_9,030.06c cāruṃ śardhāya matsaram //
RV_9,031.01a pra somāsaḥ svādhyaḥ pavamānāso akramuḥ /
RV_9,031.01c rayiṃ kṛṇvanti cetanam //
RV_9,031.02a divas pṛthivyā adhi bhavendo dyumnavardhanaḥ /
RV_9,031.02c bhavā vājānām patiḥ //
RV_9,031.03a tubhyaṃ vātā abhipriyas tubhyam arṣanti sindhavaḥ /
RV_9,031.03c soma vardhanti te mahaḥ //
RV_9,031.04a ā pyāyasva sam etu te viśvataḥ soma vṛṣṇyam /
RV_9,031.04c bhavā vājasya saṃgathe //
RV_9,031.05a tubhyaṃ gāvo ghṛtam payo babhro duduhre akṣitam /
RV_9,031.05c varṣiṣṭhe adhi sānavi //
RV_9,031.06a svāyudhasya te sato bhuvanasya pate vayam /
RV_9,031.06c indo sakhitvam uśmasi //
RV_9,032.01a pra somāso madacyutaḥ śravase no maghonaḥ /
RV_9,032.01c sutā vidathe akramuḥ //
RV_9,032.02a ād īṃ tritasya yoṣaṇo hariṃ hinvanty adribhiḥ /
RV_9,032.02c indum indrāya pītaye //
RV_9,032.03a ād īṃ haṃso yathā gaṇaṃ viśvasyāvīvaśan matim /
RV_9,032.03c atyo na gobhir ajyate //
RV_9,032.04a ubhe somāvacākaśan mṛgo na takto arṣasi /
RV_9,032.04c sīdann ṛtasya yonim ā //
RV_9,032.05a abhi gāvo anūṣata yoṣā jāram iva priyam /
RV_9,032.05c agann ājiṃ yathā hitam //
RV_9,032.06a asme dhehi dyumad yaśo maghavadbhyaś ca mahyaṃ ca /
RV_9,032.06c sanim medhām uta śravaḥ //
RV_9,033.01a pra somāso vipaścito 'pāṃ na yanty ūrmayaḥ /
RV_9,033.01c vanāni mahiṣā iva //
RV_9,033.02a abhi droṇāni babhravaḥ śukrā ṛtasya dhārayā /
RV_9,033.02c vājaṃ gomantam akṣaran //
RV_9,033.03a sutā indrāya vāyave varuṇāya marudbhyaḥ /
RV_9,033.03c somā arṣanti viṣṇave //
RV_9,033.04a tisro vāca ud īrate gāvo mimanti dhenavaḥ /
RV_9,033.04c harir eti kanikradat //
RV_9,033.05a abhi brahmīr anūṣata yahvīr ṛtasya mātaraḥ /
RV_9,033.05c marmṛjyante divaḥ śiśum //
RV_9,033.06a rāyaḥ samudrāṃś caturo 'smabhyaṃ soma viśvataḥ /
RV_9,033.06c ā pavasva sahasriṇaḥ //
RV_9,034.01a pra suvāno dhārayā tanendur hinvāno arṣati /
RV_9,034.01c rujad dṛḷhā vy ojasā //
RV_9,034.02a suta indrāya vāyave varuṇāya marudbhyaḥ /
RV_9,034.02c somo arṣati viṣṇave //
RV_9,034.03a vṛṣāṇaṃ vṛṣabhir yataṃ sunvanti somam adribhiḥ /
RV_9,034.03c duhanti śakmanā payaḥ //
RV_9,034.04a bhuvat tritasya marjyo bhuvad indrāya matsaraḥ /
RV_9,034.04c saṃ rūpair ajyate hariḥ //
RV_9,034.05a abhīm ṛtasya viṣṭapaṃ duhate pṛśnimātaraḥ /
RV_9,034.05c cāru priyatamaṃ haviḥ //
RV_9,034.06a sam enam ahrutā imā giro arṣanti sasrutaḥ /
RV_9,034.06c dhenūr vāśro avīvaśat //
RV_9,035.01a ā naḥ pavasva dhārayā pavamāna rayim pṛthum /
RV_9,035.01c yayā jyotir vidāsi naḥ //
RV_9,035.02a indo samudramīṅkhaya pavasva viśvamejaya /
RV_9,035.02c rāyo dhartā na ojasā //
RV_9,035.03a tvayā vīreṇa vīravo 'bhi ṣyāma pṛtanyataḥ /
RV_9,035.03c kṣarā ṇo abhi vāryam //
RV_9,035.04a pra vājam indur iṣyati siṣāsan vājasā ṛṣiḥ /
RV_9,035.04c vratā vidāna āyudhā //
RV_9,035.05a taṃ gīrbhir vācamīṅkhayam punānaṃ vāsayāmasi /
RV_9,035.05c somaṃ janasya gopatim //
RV_9,035.06a viśvo yasya vrate jano dādhāra dharmaṇas pateḥ /
RV_9,035.06c punānasya prabhūvasoḥ //
RV_9,036.01a asarji rathyo yathā pavitre camvoḥ sutaḥ /
RV_9,036.01c kārṣman vājī ny akramīt //
RV_9,036.02a sa vahniḥ soma jāgṛviḥ pavasva devavīr ati /
RV_9,036.02c abhi kośam madhuścutam //
RV_9,036.03a sa no jyotīṃṣi pūrvya pavamāna vi rocaya /
RV_9,036.03c kratve dakṣāya no hinu //
RV_9,036.04a śumbhamāna ṛtāyubhir mṛjyamāno gabhastyoḥ /
RV_9,036.04c pavate vāre avyaye //
RV_9,036.05a sa viśvā dāśuṣe vasu somo divyāni pārthivā /
RV_9,036.05c pavatām āntarikṣyā //
RV_9,036.06a ā divas pṛṣṭham aśvayur gavyayuḥ soma rohasi /
RV_9,036.06c vīrayuḥ śavasas pate //
RV_9,037.01a sa sutaḥ pītaye vṛṣā somaḥ pavitre arṣati /
RV_9,037.01c vighnan rakṣāṃsi devayuḥ //
RV_9,037.02a sa pavitre vicakṣaṇo harir arṣati dharṇasiḥ /
RV_9,037.02c abhi yoniṃ kanikradat //
RV_9,037.03a sa vājī rocanā divaḥ pavamāno vi dhāvati /
RV_9,037.03c rakṣohā vāram avyayam //
RV_9,037.04a sa tritasyādhi sānavi pavamāno arocayat /
RV_9,037.04c jāmibhiḥ sūryaṃ saha //
RV_9,037.05a sa vṛtrahā vṛṣā suto varivovid adābhyaḥ /
RV_9,037.05c somo vājam ivāsarat //
RV_9,037.06a sa devaḥ kavineṣito 'bhi droṇāni dhāvati /
RV_9,037.06c indur indrāya maṃhanā //
RV_9,038.01a eṣa u sya vṛṣā ratho 'vyo vārebhir arṣati /
RV_9,038.01c gacchan vājaṃ sahasriṇam //
RV_9,038.02a etaṃ tritasya yoṣaṇo hariṃ hinvanty adribhiḥ /
RV_9,038.02c indum indrāya pītaye //
RV_9,038.03a etaṃ tyaṃ harito daśa marmṛjyante apasyuvaḥ /
RV_9,038.03c yābhir madāya śumbhate //
RV_9,038.04a eṣa sya mānuṣīṣv ā śyeno na vikṣu sīdati /
RV_9,038.04c gacchañ jāro na yoṣitam //
RV_9,038.05a eṣa sya madyo raso 'va caṣṭe divaḥ śiśuḥ /
RV_9,038.05c ya indur vāram āviśat //
RV_9,038.06a eṣa sya pītaye suto harir arṣati dharṇasiḥ /
RV_9,038.06c krandan yonim abhi priyam //
RV_9,039.01a āśur arṣa bṛhanmate pari priyeṇa dhāmnā /
RV_9,039.01c yatra devā iti bravan //
RV_9,039.02a pariṣkṛṇvann aniṣkṛtaṃ janāya yātayann iṣaḥ /
RV_9,039.02c vṛṣṭiṃ divaḥ pari srava //
RV_9,039.03a suta eti pavitra ā tviṣiṃ dadhāna ojasā /
RV_9,039.03c vicakṣāṇo virocayan //
RV_9,039.04a ayaṃ sa yo divas pari raghuyāmā pavitra ā /
RV_9,039.04c sindhor ūrmā vy akṣarat //
RV_9,039.05a āvivāsan parāvato atho arvāvataḥ sutaḥ /
RV_9,039.05c indrāya sicyate madhu //
RV_9,039.06a samīcīnā anūṣata hariṃ hinvanty adribhiḥ /
RV_9,039.06c yonāv ṛtasya sīdata //
RV_9,040.01a punāno akramīd abhi viśvā mṛdho vicarṣaṇiḥ /
RV_9,040.01c śumbhanti vipraṃ dhītibhiḥ //
RV_9,040.02a ā yonim aruṇo ruhad gamad indraṃ vṛṣā sutaḥ /
RV_9,040.02c dhruve sadasi sīdati //
RV_9,040.03a nū no rayim mahām indo 'smabhyaṃ soma viśvataḥ /
RV_9,040.03c ā pavasva sahasriṇam //
RV_9,040.04a viśvā soma pavamāna dyumnānīndav ā bhara /
RV_9,040.04c vidāḥ sahasriṇīr iṣaḥ //
RV_9,040.05a sa naḥ punāna ā bhara rayiṃ stotre suvīryam /
RV_9,040.05c jaritur vardhayā giraḥ //
RV_9,040.06a punāna indav ā bhara soma dvibarhasaṃ rayim /
RV_9,040.06c vṛṣann indo na ukthyam //
RV_9,041.01a pra ye gāvo na bhūrṇayas tveṣā ayāso akramuḥ /
RV_9,041.01c ghnantaḥ kṛṣṇām apa tvacam //
RV_9,041.02a suvitasya manāmahe 'ti setuṃ durāvyam /
RV_9,041.02c sāhvāṃso dasyum avratam //
RV_9,041.03a śṛṇve vṛṣṭer iva svanaḥ pavamānasya śuṣmiṇaḥ /
RV_9,041.03c caranti vidyuto divi //
RV_9,041.04a ā pavasva mahīm iṣaṃ gomad indo hiraṇyavat /
RV_9,041.04c aśvāvad vājavat sutaḥ //
RV_9,041.05a sa pavasva vicarṣaṇa ā mahī rodasī pṛṇa /
RV_9,041.05c uṣāḥ sūryo na raśmibhiḥ //
RV_9,041.06a pari ṇaḥ śarmayantyā dhārayā soma viśvataḥ /
RV_9,041.06c sarā raseva viṣṭapam //
RV_9,042.01a janayan rocanā divo janayann apsu sūryam /
RV_9,042.01c vasāno gā apo hariḥ //
RV_9,042.02a eṣa pratnena manmanā devo devebhyas pari /
RV_9,042.02c dhārayā pavate sutaḥ //
RV_9,042.03a vāvṛdhānāya tūrvaye pavante vājasātaye /
RV_9,042.03c somāḥ sahasrapājasaḥ //
RV_9,042.04a duhānaḥ pratnam it payaḥ pavitre pari ṣicyate /
RV_9,042.04c krandan devāṃ ajījanat //
RV_9,042.05a abhi viśvāni vāryābhi devāṃ ṛtāvṛdhaḥ /
RV_9,042.05c somaḥ punāno arṣati //
RV_9,042.06a goman naḥ soma vīravad aśvāvad vājavat sutaḥ /
RV_9,042.06c pavasva bṛhatīr iṣaḥ //
RV_9,043.01a yo atya iva mṛjyate gobhir madāya haryataḥ /
RV_9,043.01c taṃ gīrbhir vāsayāmasi //
RV_9,043.02a taṃ no viśvā avasyuvo giraḥ śumbhanti pūrvathā /
RV_9,043.02c indum indrāya pītaye //
RV_9,043.03a punāno yāti haryataḥ somo gīrbhiḥ pariṣkṛtaḥ /
RV_9,043.03c viprasya medhyātitheḥ //
RV_9,043.04a pavamāna vidā rayim asmabhyaṃ soma suśriyam /
RV_9,043.04c indo sahasravarcasam //
RV_9,043.05a indur atyo na vājasṛt kanikranti pavitra ā /
RV_9,043.05c yad akṣār ati devayuḥ //
RV_9,043.06a pavasva vājasātaye viprasya gṛṇato vṛdhe /
RV_9,043.06c soma rāsva suvīryam //
RV_9,044.01a pra ṇa indo mahe tana ūrmiṃ na bibhrad arṣasi /
RV_9,044.01c abhi devāṃ ayāsyaḥ //
RV_9,044.02a matī juṣṭo dhiyā hitaḥ somo hinve parāvati /
RV_9,044.02c viprasya dhārayā kaviḥ //
RV_9,044.03a ayaṃ deveṣu jāgṛviḥ suta eti pavitra ā /
RV_9,044.03c somo yāti vicarṣaṇiḥ //
RV_9,044.04a sa naḥ pavasva vājayuś cakrāṇaś cārum adhvaram /
RV_9,044.04c barhiṣmāṃ ā vivāsati //
RV_9,044.05a sa no bhagāya vāyave vipravīraḥ sadāvṛdhaḥ /
RV_9,044.05c somo deveṣv ā yamat //
RV_9,044.06a sa no adya vasuttaye kratuvid gātuvittamaḥ /
RV_9,044.06c vājaṃ jeṣi śravo bṛhat //
RV_9,045.01a sa pavasva madāya kaṃ nṛcakṣā devavītaye /
RV_9,045.01c indav indrāya pītaye //
RV_9,045.02a sa no arṣābhi dūtyaṃ tvam indrāya tośase /
RV_9,045.02c devān sakhibhya ā varam //
RV_9,045.03a uta tvām aruṇaṃ vayaṃ gobhir añjmo madāya kam /
RV_9,045.03c vi no rāye duro vṛdhi //
RV_9,045.04a aty ū pavitram akramīd vājī dhuraṃ na yāmani /
RV_9,045.04c indur deveṣu patyate //
RV_9,045.05a sam ī sakhāyo asvaran vane krīḷantam atyavim /
RV_9,045.05c induṃ nāvā anūṣata //
RV_9,045.06a tayā pavasva dhārayā yayā pīto vicakṣase /
RV_9,045.06c indo stotre suvīryam //
RV_9,046.01a asṛgran devavītaye 'tyāsaḥ kṛtvyā iva /
RV_9,046.01c kṣarantaḥ parvatāvṛdhaḥ //
RV_9,046.02a pariṣkṛtāsa indavo yoṣeva pitryāvatī /
RV_9,046.02c vāyuṃ somā asṛkṣata //
RV_9,046.03a ete somāsa indavaḥ prayasvantaś camū sutāḥ /
RV_9,046.03c indraṃ vardhanti karmabhiḥ //
RV_9,046.04a ā dhāvatā suhastyaḥ śukrā gṛbhṇīta manthinā /
RV_9,046.04c gobhiḥ śrīṇīta matsaram //
RV_9,046.05a sa pavasva dhanañjaya prayantā rādhaso mahaḥ /
RV_9,046.05c asmabhyaṃ soma gātuvit //
RV_9,046.06a etam mṛjanti marjyam pavamānaṃ daśa kṣipaḥ /
RV_9,046.06c indrāya matsaram madam //
RV_9,047.01a ayā somaḥ sukṛtyayā mahaś cid abhy avardhata /
RV_9,047.01c mandāna ud vṛṣāyate //
RV_9,047.02a kṛtānīd asya kartvā cetante dasyutarhaṇā /
RV_9,047.02c ṛṇā ca dhṛṣṇuś cayate //
RV_9,047.03a āt soma indriyo raso vajraḥ sahasrasā bhuvat /
RV_9,047.03c ukthaṃ yad asya jāyate //
RV_9,047.04a svayaṃ kavir vidhartari viprāya ratnam icchati /
RV_9,047.04c yadī marmṛjyate dhiyaḥ //
RV_9,047.05a siṣāsatū rayīṇāṃ vājeṣv arvatām iva /
RV_9,047.05c bhareṣu jigyuṣām asi //
RV_9,048.01a taṃ tvā nṛmṇāni bibhrataṃ sadhastheṣu maho divaḥ /
RV_9,048.01c cāruṃ sukṛtyayemahe //
RV_9,048.02a saṃvṛktadhṛṣṇum ukthyam mahāmahivratam madam /
RV_9,048.02c śatam puro rurukṣaṇim //
RV_9,048.03a atas tvā rayim abhi rājānaṃ sukrato divaḥ /
RV_9,048.03c suparṇo avyathir bharat //
RV_9,048.04a viśvasmā it svar dṛśe sādhāraṇaṃ rajasturam /
RV_9,048.04c gopām ṛtasya vir bharat //
RV_9,048.05a adhā hinvāna indriyaṃ jyāyo mahitvam ānaśe /
RV_9,048.05c abhiṣṭikṛd vicarṣaṇiḥ //
RV_9,049.01a pavasva vṛṣṭim ā su no 'pām ūrmiṃ divas pari /
RV_9,049.01c ayakṣmā bṛhatīr iṣaḥ //
RV_9,049.02a tayā pavasva dhārayā yayā gāva ihāgaman /
RV_9,049.02c janyāsa upa no gṛham //
RV_9,049.03a ghṛtam pavasva dhārayā yajñeṣu devavītamaḥ /
RV_9,049.03c asmabhyaṃ vṛṣṭim ā pava //
RV_9,049.04a sa na ūrje vy avyayam pavitraṃ dhāva dhārayā /
RV_9,049.04c devāsaḥ śṛṇavan hi kam //
RV_9,049.05a pavamāno asiṣyadad rakṣāṃsy apajaṅghanat /
RV_9,049.05c pratnavad rocayan rucaḥ //
RV_9,050.01a ut te śuṣmāsa īrate sindhor ūrmer iva svanaḥ /
RV_9,050.01c vāṇasya codayā pavim //
RV_9,050.02a prasave ta ud īrate tisro vāco makhasyuvaḥ /
RV_9,050.02c yad avya eṣi sānavi //
RV_9,050.03a avyo vāre pari priyaṃ hariṃ hinvanty adribhiḥ /
RV_9,050.03c pavamānam madhuścutam //
RV_9,050.04a ā pavasva madintama pavitraṃ dhārayā kave /
RV_9,050.04c arkasya yonim āsadam //
RV_9,050.05a sa pavasva madintama gobhir añjāno aktubhiḥ /
RV_9,050.05c indav indrāya pītaye //
RV_9,051.01a adhvaryo adribhiḥ sutaṃ somam pavitra ā sṛja /
RV_9,051.01c punīhīndrāya pātave //
RV_9,051.02a divaḥ pīyūṣam uttamaṃ somam indrāya vajriṇe /
RV_9,051.02c sunotā madhumattamam //
RV_9,051.03a tava tya indo andhaso devā madhor vy aśnate /
RV_9,051.03c pavamānasya marutaḥ //
RV_9,051.04a tvaṃ hi soma vardhayan suto madāya bhūrṇaye /
RV_9,051.04c vṛṣan stotāram ūtaye //
RV_9,051.05a abhy arṣa vicakṣaṇa pavitraṃ dhārayā sutaḥ /
RV_9,051.05c abhi vājam uta śravaḥ //
RV_9,052.01a pari dyukṣaḥ sanadrayir bharad vājaṃ no andhasā /
RV_9,052.01c suvāno arṣa pavitra ā //
RV_9,052.02a tava pratnebhir adhvabhir avyo vāre pari priyaḥ /
RV_9,052.02c sahasradhāro yāt tanā //
RV_9,052.03a carur na yas tam īṅkhayendo na dānam īṅkhaya /
RV_9,052.03c vadhair vadhasnav īṅkhaya //
RV_9,052.04a ni śuṣmam indav eṣām puruhūta janānām /
RV_9,052.04c yo asmāṃ ādideśati //
RV_9,052.05a śataṃ na inda ūtibhiḥ sahasraṃ vā śucīnām /
RV_9,052.05c pavasva maṃhayadrayiḥ //
RV_9,053.01a ut te śuṣmāso asthū rakṣo bhindanto adrivaḥ /
RV_9,053.01c nudasva yāḥ parispṛdhaḥ //
RV_9,053.02a ayā nijaghnir ojasā rathasaṃge dhane hite /
RV_9,053.02c stavā abibhyuṣā hṛdā //
RV_9,053.03a asya vratāni nādhṛṣe pavamānasya dūḍhyā /
RV_9,053.03c ruja yas tvā pṛtanyati //
RV_9,053.04a taṃ hinvanti madacyutaṃ hariṃ nadīṣu vājinam /
RV_9,053.04c indum indrāya matsaram //
RV_9,054.01a asya pratnām anu dyutaṃ śukraṃ duduhre ahrayaḥ /
RV_9,054.01c payaḥ sahasrasām ṛṣim //
RV_9,054.02a ayaṃ sūrya ivopadṛg ayaṃ sarāṃsi dhāvati /
RV_9,054.02c sapta pravata ā divam //
RV_9,054.03a ayaṃ viśvāni tiṣṭhati punāno bhuvanopari /
RV_9,054.03c somo devo na sūryaḥ //
RV_9,054.04a pari ṇo devavītaye vājāṃ arṣasi gomataḥ /
RV_9,054.04c punāna indav indrayuḥ //
RV_9,055.01a yavaṃ-yavaṃ no andhasā puṣṭam-puṣṭam pari srava /
RV_9,055.01c soma viśvā ca saubhagā //
RV_9,055.02a indo yathā tava stavo yathā te jātam andhasaḥ /
RV_9,055.02c ni barhiṣi priye sadaḥ //
RV_9,055.03a uta no govid aśvavit pavasva somāndhasā /
RV_9,055.03c makṣūtamebhir ahabhiḥ //
RV_9,055.04a yo jināti na jīyate hanti śatrum abhītya /
RV_9,055.04c sa pavasva sahasrajit //
RV_9,056.01a pari soma ṛtam bṛhad āśuḥ pavitre arṣati /
RV_9,056.01c vighnan rakṣāṃsi devayuḥ //
RV_9,056.02a yat somo vājam arṣati śataṃ dhārā apasyuvaḥ /
RV_9,056.02c indrasya sakhyam āviśan //
RV_9,056.03a abhi tvā yoṣaṇo daśa jāraṃ na kanyānūṣata /
RV_9,056.03c mṛjyase soma sātaye //
RV_9,056.04a tvam indrāya viṣṇave svādur indo pari srava /
RV_9,056.04c nṝn stotṝn pāhy aṃhasaḥ //
RV_9,057.01a pra te dhārā asaścato divo na yanti vṛṣṭayaḥ /
RV_9,057.01c acchā vājaṃ sahasriṇam //
RV_9,057.02a abhi priyāṇi kāvyā viśvā cakṣāṇo arṣati /
RV_9,057.02c haris tuñjāna āyudhā //
RV_9,057.03a sa marmṛjāna āyubhir ibho rājeva suvrataḥ /
RV_9,057.03c śyeno na vaṃsu ṣīdati //
RV_9,057.04a sa no viśvā divo vasūto pṛthivyā adhi /
RV_9,057.04c punāna indav ā bhara //
RV_9,058.01a tarat sa mandī dhāvati dhārā sutasyāndhasaḥ /
RV_9,058.01c tarat sa mandī dhāvati //
RV_9,058.02a usrā veda vasūnām martasya devy avasaḥ /
RV_9,058.02c tarat sa mandī dhāvati //
RV_9,058.03a dhvasrayoḥ puruṣantyor ā sahasrāṇi dadmahe /
RV_9,058.03c tarat sa mandī dhāvati //
RV_9,058.04a ā yayos triṃśataṃ tanā sahasrāṇi ca dadmahe /
RV_9,058.04c tarat sa mandī dhāvati //
RV_9,059.01a pavasva gojid aśvajid viśvajit soma raṇyajit /
RV_9,059.01c prajāvad ratnam ā bhara //
RV_9,059.02a pavasvādbhyo adābhyaḥ pavasvauṣadhībhyaḥ /
RV_9,059.02c pavasva dhiṣaṇābhyaḥ //
RV_9,059.03a tvaṃ soma pavamāno viśvāni duritā tara /
RV_9,059.03c kaviḥ sīda ni barhiṣi //
RV_9,059.04a pavamāna svar vido jāyamāno 'bhavo mahān /
RV_9,059.04c indo viśvāṃ abhīd asi //
RV_9,060.01a pra gāyatreṇa gāyata pavamānaṃ vicarṣaṇim /
RV_9,060.01c induṃ sahasracakṣasam //
RV_9,060.02a taṃ tvā sahasracakṣasam atho sahasrabharṇasam /
RV_9,060.02c ati vāram apāviṣuḥ //
RV_9,060.03a ati vārān pavamāno asiṣyadat kalaśāṃ abhi dhāvati /
RV_9,060.03c indrasya hārdy āviśan //
RV_9,060.04a indrasya soma rādhase śam pavasva vicarṣaṇe /
RV_9,060.04c prajāvad reta ā bhara //
RV_9,061.01a ayā vītī pari srava yas ta indo madeṣv ā /
RV_9,061.01c avāhan navatīr nava //
RV_9,061.02a puraḥ sadya itthādhiye divodāsāya śambaram /
RV_9,061.02c adha tyaṃ turvaśaṃ yadum //
RV_9,061.03a pari ṇo aśvam aśvavid gomad indo hiraṇyavat /
RV_9,061.03c kṣarā sahasriṇīr iṣaḥ //
RV_9,061.04a pavamānasya te vayam pavitram abhyundataḥ /
RV_9,061.04c sakhitvam ā vṛṇīmahe //
RV_9,061.05a ye te pavitram ūrmayo 'bhikṣaranti dhārayā /
RV_9,061.05c tebhir naḥ soma mṛḷaya //
RV_9,061.06a sa naḥ punāna ā bhara rayiṃ vīravatīm iṣam /
RV_9,061.06c īśānaḥ soma viśvataḥ //
RV_9,061.07a etam u tyaṃ daśa kṣipo mṛjanti sindhumātaram /
RV_9,061.07c sam ādityebhir akhyata //
RV_9,061.08a sam indreṇota vāyunā suta eti pavitra ā /
RV_9,061.08c saṃ sūryasya raśmibhiḥ //
RV_9,061.09a sa no bhagāya vāyave pūṣṇe pavasva madhumān /
RV_9,061.09c cārur mitre varuṇe ca //
RV_9,061.10a uccā te jātam andhaso divi ṣad bhūmy ā dade /
RV_9,061.10c ugraṃ śarma mahi śravaḥ //
RV_9,061.11a enā viśvāny arya ā dyumnāni mānuṣāṇām /
RV_9,061.11c siṣāsanto vanāmahe //
RV_9,061.12a sa na indrāya yajyave varuṇāya marudbhyaḥ /
RV_9,061.12c varivovit pari srava //
RV_9,061.13a upo ṣu jātam apturaṃ gobhir bhaṅgam pariṣkṛtam /
RV_9,061.13c induṃ devā ayāsiṣuḥ //
RV_9,061.14a tam id vardhantu no giro vatsaṃ saṃśiśvarīr iva /
RV_9,061.14c ya indrasya hṛdaṃsaniḥ //
RV_9,061.15a arṣā ṇaḥ soma śaṃ gave dhukṣasva pipyuṣīm iṣam /
RV_9,061.15c vardhā samudram ukthyam //
RV_9,061.16a pavamāno ajījanad divaś citraṃ na tanyatum /
RV_9,061.16c jyotir vaiśvānaram bṛhat //
RV_9,061.17a pavamānasya te raso mado rājann aducchunaḥ /
RV_9,061.17c vi vāram avyam arṣati //
RV_9,061.18a pavamāna rasas tava dakṣo vi rājati dyumān /
RV_9,061.18c jyotir viśvaṃ svar dṛśe //
RV_9,061.19a yas te mado vareṇyas tenā pavasvāndhasā /
RV_9,061.19c devāvīr aghaśaṃsahā //
RV_9,061.20a jaghnir vṛtram amitriyaṃ sasnir vājaṃ dive-dive /
RV_9,061.20c goṣā u aśvasā asi //
RV_9,061.21a sammiślo aruṣo bhava sūpasthābhir na dhenubhiḥ /
RV_9,061.21c sīdañ chyeno na yonim ā //
RV_9,061.22a sa pavasva ya āvithendraṃ vṛtrāya hantave /
RV_9,061.22c vavrivāṃsam mahīr apaḥ //
RV_9,061.23a suvīrāso vayaṃ dhanā jayema soma mīḍhvaḥ /
RV_9,061.23c punāno vardha no giraḥ //
RV_9,061.24a tvotāsas tavāvasā syāma vanvanta āmuraḥ /
RV_9,061.24c soma vrateṣu jāgṛhi //
RV_9,061.25a apaghnan pavate mṛdho 'pa somo arāvṇaḥ /
RV_9,061.25c gacchann indrasya niṣkṛtam //
RV_9,061.26a maho no rāya ā bhara pavamāna jahī mṛdhaḥ /
RV_9,061.26c rāsvendo vīravad yaśaḥ //
RV_9,061.27a na tvā śataṃ cana hruto rādho ditsantam ā minan /
RV_9,061.27c yat punāno makhasyase //
RV_9,061.28a pavasvendo vṛṣā sutaḥ kṛdhī no yaśaso jane /
RV_9,061.28c viśvā apa dviṣo jahi //
RV_9,061.29a asya te sakhye vayaṃ tavendo dyumna uttame /
RV_9,061.29c sāsahyāma pṛtanyataḥ //
RV_9,061.30a yā te bhīmāny āyudhā tigmāni santi dhūrvaṇe /
RV_9,061.30c rakṣā samasya no nidaḥ //
RV_9,062.01a ete asṛgram indavas tiraḥ pavitram āśavaḥ /
RV_9,062.01c viśvāny abhi saubhagā //
RV_9,062.02a vighnanto duritā puru sugā tokāya vājinaḥ /
RV_9,062.02c tanā kṛṇvanto arvate //
RV_9,062.03a kṛṇvanto varivo gave 'bhy arṣanti suṣṭutim /
RV_9,062.03c iḷām asmabhyaṃ saṃyatam //
RV_9,062.04a asāvy aṃśur madāyāpsu dakṣo giriṣṭhāḥ /
RV_9,062.04c śyeno na yonim āsadat //
RV_9,062.05a śubhram andho devavātam apsu dhūto nṛbhiḥ sutaḥ /
RV_9,062.05c svadanti gāvaḥ payobhiḥ //
RV_9,062.06a ād īm aśvaṃ na hetāro 'śūśubhann amṛtāya /
RV_9,062.06c madhvo rasaṃ sadhamāde //
RV_9,062.07a yās te dhārā madhuścuto 'sṛgram inda ūtaye /
RV_9,062.07c tābhiḥ pavitram āsadaḥ //
RV_9,062.08a so arṣendrāya pītaye tiro romāṇy avyayā /
RV_9,062.08c sīdan yonā vaneṣv ā //
RV_9,062.09a tvam indo pari srava svādiṣṭho aṅgirobhyaḥ /
RV_9,062.09c varivovid ghṛtam payaḥ //
RV_9,062.10a ayaṃ vicarṣaṇir hitaḥ pavamānaḥ sa cetati /
RV_9,062.10c hinvāna āpyam bṛhat //
RV_9,062.11a eṣa vṛṣā vṛṣavrataḥ pavamāno aśastihā /
RV_9,062.11c karad vasūni dāśuṣe //
RV_9,062.12a ā pavasva sahasriṇaṃ rayiṃ gomantam aśvinam /
RV_9,062.12c puruścandram puruspṛham //
RV_9,062.13a eṣa sya pari ṣicyate marmṛjyamāna āyubhiḥ /
RV_9,062.13c urugāyaḥ kavikratuḥ //
RV_9,062.14a sahasrotiḥ śatāmagho vimāno rajasaḥ kaviḥ /
RV_9,062.14c indrāya pavate madaḥ //
RV_9,062.15a girā jāta iha stuta indur indrāya dhīyate /
RV_9,062.15c vir yonā vasatāv iva //
RV_9,062.16a pavamānaḥ suto nṛbhiḥ somo vājam ivāsarat /
RV_9,062.16c camūṣu śakmanāsadam //
RV_9,062.17a taṃ tripṛṣṭhe trivandhure rathe yuñjanti yātave /
RV_9,062.17c ṛṣīṇāṃ sapta dhītibhiḥ //
RV_9,062.18a taṃ sotāro dhanaspṛtam āśuṃ vājāya yātave /
RV_9,062.18c hariṃ hinota vājinam //
RV_9,062.19a āviśan kalaśaṃ suto viśvā arṣann abhi śriyaḥ /
RV_9,062.19c śūro na goṣu tiṣṭhati //
RV_9,062.20a ā ta indo madāya kam payo duhanty āyavaḥ /
RV_9,062.20c devā devebhyo madhu //
RV_9,062.21a ā naḥ somam pavitra ā sṛjatā madhumattamam /
RV_9,062.21c devebhyo devaśruttamam //
RV_9,062.22a ete somā asṛkṣata gṛṇānāḥ śravase mahe /
RV_9,062.22c madintamasya dhārayā //
RV_9,062.23a abhi gavyāni vītaye nṛmṇā punāno arṣasi /
RV_9,062.23c sanadvājaḥ pari srava //
RV_9,062.24a uta no gomatīr iṣo viśvā arṣa pariṣṭubhaḥ /
RV_9,062.24c gṛṇāno jamadagninā //
RV_9,062.25a pavasva vāco agriyaḥ soma citrābhir ūtibhiḥ /
RV_9,062.25c abhi viśvāni kāvyā //
RV_9,062.26a tvaṃ samudriyā apo 'griyo vāca īrayan /
RV_9,062.26c pavasva viśvamejaya //
RV_9,062.27a tubhyemā bhuvanā kave mahimne soma tasthire /
RV_9,062.27c tubhyam arṣanti sindhavaḥ //
RV_9,062.28a pra te divo na vṛṣṭayo dhārā yanty asaścataḥ /
RV_9,062.28c abhi śukrām upastiram //
RV_9,062.29a indrāyendum punītanograṃ dakṣāya sādhanam /
RV_9,062.29c īśānaṃ vītirādhasam //
RV_9,062.30a pavamāna ṛtaḥ kaviḥ somaḥ pavitram āsadat /
RV_9,062.30c dadhat stotre suvīryam //
RV_9,063.01a ā pavasva sahasriṇaṃ rayiṃ soma suvīryam /
RV_9,063.01c asme śravāṃsi dhāraya //
RV_9,063.02a iṣam ūrjaṃ ca pinvasa indrāya matsarintamaḥ /
RV_9,063.02c camūṣv ā ni ṣīdasi //
RV_9,063.03a suta indrāya viṣṇave somaḥ kalaśe akṣarat /
RV_9,063.03c madhumāṃ astu vāyave //
RV_9,063.04a ete asṛgram āśavo 'ti hvarāṃsi babhravaḥ /
RV_9,063.04c somā ṛtasya dhārayā //
RV_9,063.05a indraṃ vardhanto apturaḥ kṛṇvanto viśvam āryam /
RV_9,063.05c apaghnanto arāvṇaḥ //
RV_9,063.06a sutā anu svam ā rajo 'bhy arṣanti babhravaḥ /
RV_9,063.06c indraṃ gacchanta indavaḥ //
RV_9,063.07a ayā pavasva dhārayā yayā sūryam arocayaḥ /
RV_9,063.07c hinvāno mānuṣīr apaḥ //
RV_9,063.08a ayukta sūra etaśam pavamāno manāv adhi /
RV_9,063.08c antarikṣeṇa yātave //
RV_9,063.09a uta tyā harito daśa sūro ayukta yātave /
RV_9,063.09c indur indra iti bruvan //
RV_9,063.10a parīto vāyave sutaṃ gira indrāya matsaram /
RV_9,063.10c avyo vāreṣu siñcata //
RV_9,063.11a pavamāna vidā rayim asmabhyaṃ soma duṣṭaram /
RV_9,063.11c yo dūṇāśo vanuṣyatā //
RV_9,063.12a abhy arṣa sahasriṇaṃ rayiṃ gomantam aśvinam /
RV_9,063.12c abhi vājam uta śravaḥ //
RV_9,063.13a somo devo na sūryo 'dribhiḥ pavate sutaḥ /
RV_9,063.13c dadhānaḥ kalaśe rasam //
RV_9,063.14a ete dhāmāny āryā śukrā ṛtasya dhārayā /
RV_9,063.14c vājaṃ gomantam akṣaran //
RV_9,063.15a sutā indrāya vajriṇe somāso dadhyāśiraḥ /
RV_9,063.15c pavitram aty akṣaran //
RV_9,063.16a pra soma madhumattamo rāye arṣa pavitra ā /
RV_9,063.16c mado yo devavītamaḥ //
RV_9,063.17a tam ī mṛjanty āyavo hariṃ nadīṣu vājinam /
RV_9,063.17c indum indrāya matsaram //
RV_9,063.18a ā pavasva hiraṇyavad aśvāvat soma vīravat /
RV_9,063.18c vājaṃ gomantam ā bhara //
RV_9,063.19a pari vāje na vājayum avyo vāreṣu siñcata /
RV_9,063.19c indrāya madhumattamam //
RV_9,063.20a kavim mṛjanti marjyaṃ dhībhir viprā avasyavaḥ /
RV_9,063.20c vṛṣā kanikrad arṣati //
RV_9,063.21a vṛṣaṇaṃ dhībhir apturaṃ somam ṛtasya dhārayā /
RV_9,063.21c matī viprāḥ sam asvaran //
RV_9,063.22a pavasva devāyuṣag indraṃ gacchatu te madaḥ /
RV_9,063.22c vāyum ā roha dharmaṇā //
RV_9,063.23a pavamāna ni tośase rayiṃ soma śravāyyam /
RV_9,063.23c priyaḥ samudram ā viśa //
RV_9,063.24a apaghnan pavase mṛdhaḥ kratuvit soma matsaraḥ /
RV_9,063.24c nudasvādevayuṃ janam //
RV_9,063.25a pavamānā asṛkṣata somāḥ śukrāsa indavaḥ /
RV_9,063.25c abhi viśvāni kāvyā //
RV_9,063.26a pavamānāsa āśavaḥ śubhrā asṛgram indavaḥ /
RV_9,063.26c ghnanto viśvā apa dviṣaḥ //
RV_9,063.27a pavamānā divas pary antarikṣād asṛkṣata /
RV_9,063.27c pṛthivyā adhi sānavi //
RV_9,063.28a punānaḥ soma dhārayendo viśvā apa sridhaḥ /
RV_9,063.28c jahi rakṣāṃsi sukrato //
RV_9,063.29a apaghnan soma rakṣaso 'bhy arṣa kanikradat /
RV_9,063.29c dyumantaṃ śuṣmam uttamam //
RV_9,063.30a asme vasūni dhāraya soma divyāni pārthivā /
RV_9,063.30c indo viśvāni vāryā //
RV_9,064.01a vṛṣā soma dyumāṃ asi vṛṣā deva vṛṣavrataḥ /
RV_9,064.01c vṛṣā dharmāṇi dadhiṣe //
RV_9,064.02a vṛṣṇas te vṛṣṇyaṃ śavo vṛṣā vanaṃ vṛṣā madaḥ /
RV_9,064.02c satyaṃ vṛṣan vṛṣed asi //
RV_9,064.03a aśvo na cakrado vṛṣā saṃ gā indo sam arvataḥ /
RV_9,064.03c vi no rāye duro vṛdhi //
RV_9,064.04a asṛkṣata pra vājino gavyā somāso aśvayā /
RV_9,064.04c śukrāso vīrayāśavaḥ //
RV_9,064.05a śumbhamānā ṛtāyubhir mṛjyamānā gabhastyoḥ /
RV_9,064.05c pavante vāre avyaye //
RV_9,064.06a te viśvā dāśuṣe vasu somā divyāni pārthivā /
RV_9,064.06c pavantām āntarikṣyā //
RV_9,064.07a pavamānasya viśvavit pra te sargā asṛkṣata /
RV_9,064.07c sūryasyeva na raśmayaḥ //
RV_9,064.08a ketuṃ kṛṇvan divas pari viśvā rūpābhy arṣasi /
RV_9,064.08c samudraḥ soma pinvase //
RV_9,064.09a hinvāno vācam iṣyasi pavamāna vidharmaṇi /
RV_9,064.09c akrān devo na sūryaḥ //
RV_9,064.10a induḥ paviṣṭa cetanaḥ priyaḥ kavīnām matī /
RV_9,064.10c sṛjad aśvaṃ rathīr iva //
RV_9,064.11a ūrmir yas te pavitra ā devāvīḥ paryakṣarat /
RV_9,064.11c sīdann ṛtasya yonim ā //
RV_9,064.12a sa no arṣa pavitra ā mado yo devavītamaḥ /
RV_9,064.12c indav indrāya pītaye //
RV_9,064.13a iṣe pavasva dhārayā mṛjyamāno manīṣibhiḥ /
RV_9,064.13c indo rucābhi gā ihi //
RV_9,064.14a punāno varivas kṛdhy ūrjaṃ janāya girvaṇaḥ /
RV_9,064.14c hare sṛjāna āśiram //
RV_9,064.15a punāno devavītaya indrasya yāhi niṣkṛtam /
RV_9,064.15c dyutāno vājibhir yataḥ //
RV_9,064.16a pra hinvānāsa indavo 'cchā samudram āśavaḥ /
RV_9,064.16c dhiyā jūtā asṛkṣata //
RV_9,064.17a marmṛjānāsa āyavo vṛthā samudram indavaḥ /
RV_9,064.17c agmann ṛtasya yonim ā //
RV_9,064.18a pari ṇo yāhy asmayur viśvā vasūny ojasā /
RV_9,064.18c pāhi naḥ śarma vīravat //
RV_9,064.19a mimāti vahnir etaśaḥ padaṃ yujāna ṛkvabhiḥ /
RV_9,064.19c pra yat samudra āhitaḥ //
RV_9,064.20a ā yad yoniṃ hiraṇyayam āśur ṛtasya sīdati /
RV_9,064.20c jahāty apracetasaḥ //
RV_9,064.21a abhi venā anūṣateyakṣanti pracetasaḥ /
RV_9,064.21c majjanty avicetasaḥ //
RV_9,064.22a indrāyendo marutvate pavasva madhumattamaḥ /
RV_9,064.22c ṛtasya yonim āsadam //
RV_9,064.23a taṃ tvā viprā vacovidaḥ pari ṣkṛṇvanti vedhasaḥ /
RV_9,064.23c saṃ tvā mṛjanty āyavaḥ //
RV_9,064.24a rasaṃ te mitro aryamā pibanti varuṇaḥ kave /
RV_9,064.24c pavamānasya marutaḥ //
RV_9,064.25a tvaṃ soma vipaścitam punāno vācam iṣyasi /
RV_9,064.25c indo sahasrabharṇasam //
RV_9,064.26a uto sahasrabharṇasaṃ vācaṃ soma makhasyuvam /
RV_9,064.26c punāna indav ā bhara //
RV_9,064.27a punāna indav eṣām puruhūta janānām /
RV_9,064.27c priyaḥ samudram ā viśa //
RV_9,064.28a davidyutatyā rucā pariṣṭobhantyā kṛpā /
RV_9,064.28c somāḥ śukrā gavāśiraḥ //
RV_9,064.29a hinvāno hetṛbhir yata ā vājaṃ vājy akramīt /
RV_9,064.29c sīdanto vanuṣo yathā //
RV_9,064.30a ṛdhak soma svastaye saṃjagmāno divaḥ kaviḥ /
RV_9,064.30c pavasva sūryo dṛśe //
RV_9,065.01a hinvanti sūram usrayaḥ svasāro jāmayas patim /
RV_9,065.01c mahām indum mahīyuvaḥ //
RV_9,065.02a pavamāna rucā-rucā devo devebhyas pari /
RV_9,065.02c viśvā vasūny ā viśa //
RV_9,065.03a ā pavamāna suṣṭutiṃ vṛṣṭiṃ devebhyo duvaḥ /
RV_9,065.03c iṣe pavasva saṃyatam //
RV_9,065.04a vṛṣā hy asi bhānunā dyumantaṃ tvā havāmahe /
RV_9,065.04c pavamāna svādhyaḥ //
RV_9,065.05a ā pavasva suvīryam mandamānaḥ svāyudha /
RV_9,065.05c iho ṣv indav ā gahi //
RV_9,065.06a yad adbhiḥ pariṣicyase mṛjyamāno gabhastyoḥ /
RV_9,065.06c druṇā sadhastham aśnuṣe //
RV_9,065.07a pra somāya vyaśvavat pavamānāya gāyata /
RV_9,065.07c mahe sahasracakṣase //
RV_9,065.08a yasya varṇam madhuścutaṃ hariṃ hinvanty adribhiḥ /
RV_9,065.08c indum indrāya pītaye //
RV_9,065.09a tasya te vājino vayaṃ viśvā dhanāni jigyuṣaḥ /
RV_9,065.09c sakhitvam ā vṛṇīmahe //
RV_9,065.10a vṛṣā pavasva dhārayā marutvate ca matsaraḥ /
RV_9,065.10c viśvā dadhāna ojasā //
RV_9,065.11a taṃ tvā dhartāram oṇyoḥ pavamāna svardṛśam /
RV_9,065.11c hinve vājeṣu vājinam //
RV_9,065.12a ayā citto vipānayā hariḥ pavasva dhārayā /
RV_9,065.12c yujaṃ vājeṣu codaya //
RV_9,065.13a ā na indo mahīm iṣam pavasva viśvadarśataḥ /
RV_9,065.13c asmabhyaṃ soma gātuvit //
RV_9,065.14a ā kalaśā anūṣatendo dhārābhir ojasā /
RV_9,065.14c endrasya pītaye viśa //
RV_9,065.15a yasya te madyaṃ rasaṃ tīvraṃ duhanty adribhiḥ /
RV_9,065.15c sa pavasvābhimātihā //
RV_9,065.16a rājā medhābhir īyate pavamāno manāv adhi /
RV_9,065.16c antarikṣeṇa yātave //
RV_9,065.17a ā na indo śatagvinaṃ gavām poṣaṃ svaśvyam /
RV_9,065.17c vahā bhagattim ūtaye //
RV_9,065.18a ā naḥ soma saho juvo rūpaṃ na varcase bhara /
RV_9,065.18c suṣvāṇo devavītaye //
RV_9,065.19a arṣā soma dyumattamo 'bhi droṇāni roruvat /
RV_9,065.19c sīdañ chyeno na yonim ā //
RV_9,065.20a apsā indrāya vāyave varuṇāya marudbhyaḥ /
RV_9,065.20c somo arṣati viṣṇave //
RV_9,065.21a iṣaṃ tokāya no dadhad asmabhyaṃ soma viśvataḥ /
RV_9,065.21c ā pavasva sahasriṇam //
RV_9,065.22a ye somāsaḥ parāvati ye arvāvati sunvire /
RV_9,065.22c ye vādaḥ śaryaṇāvati //
RV_9,065.23a ya ārjīkeṣu kṛtvasu ye madhye pastyānām /
RV_9,065.23c ye vā janeṣu pañcasu //
RV_9,065.24a te no vṛṣṭiṃ divas pari pavantām ā suvīryam /
RV_9,065.24c suvānā devāsa indavaḥ //
RV_9,065.25a pavate haryato harir gṛṇāno jamadagninā /
RV_9,065.25c hinvāno gor adhi tvaci //
RV_9,065.26a pra śukrāso vayojuvo hinvānāso na saptayaḥ /
RV_9,065.26c śrīṇānā apsu mṛñjata //
RV_9,065.27a taṃ tvā suteṣv ābhuvo hinvire devatātaye /
RV_9,065.27c sa pavasvānayā rucā //
RV_9,065.28a ā te dakṣam mayobhuvaṃ vahnim adyā vṛṇīmahe /
RV_9,065.28c pāntam ā puruspṛham //
RV_9,065.29a ā mandram ā vareṇyam ā vipram ā manīṣiṇam /
RV_9,065.29c pāntam ā puruspṛham //
RV_9,065.30a ā rayim ā sucetunam ā sukrato tanūṣv ā /
RV_9,065.30c pāntam ā puruspṛham //
RV_9,066.01a pavasva viśvacarṣaṇe 'bhi viśvāni kāvyā /
RV_9,066.01c sakhā sakhibhya īḍyaḥ //
RV_9,066.02a tābhyāṃ viśvasya rājasi ye pavamāna dhāmanī /
RV_9,066.02c pratīcī soma tasthatuḥ //
RV_9,066.03a pari dhāmāni yāni te tvaṃ somāsi viśvataḥ /
RV_9,066.03c pavamāna ṛtubhiḥ kave //
RV_9,066.04a pavasva janayann iṣo 'bhi viśvāni vāryā /
RV_9,066.04c sakhā sakhibhya ūtaye //
RV_9,066.05a tava śukrāso arcayo divas pṛṣṭhe vi tanvate /
RV_9,066.05c pavitraṃ soma dhāmabhiḥ //
RV_9,066.06a taveme sapta sindhavaḥ praśiṣaṃ soma sisrate /
RV_9,066.06c tubhyaṃ dhāvanti dhenavaḥ //
RV_9,066.07a pra soma yāhi dhārayā suta indrāya matsaraḥ /
RV_9,066.07c dadhāno akṣiti śravaḥ //
RV_9,066.08a sam u tvā dhībhir asvaran hinvatīḥ sapta jāmayaḥ /
RV_9,066.08c vipram ājā vivasvataḥ //
RV_9,066.09a mṛjanti tvā sam agruvo 'vye jīrāv adhi ṣvaṇi /
RV_9,066.09c rebho yad ajyase vane //
RV_9,066.10a pavamānasya te kave vājin sargā asṛkṣata /
RV_9,066.10c arvanto na śravasyavaḥ //
RV_9,066.11a acchā kośam madhuścutam asṛgraṃ vāre avyaye /
RV_9,066.11c avāvaśanta dhītayaḥ //
RV_9,066.12a acchā samudram indavo 'staṃ gāvo na dhenavaḥ /
RV_9,066.12c agmann ṛtasya yonim ā //
RV_9,066.13a pra ṇa indo mahe raṇa āpo arṣanti sindhavaḥ /
RV_9,066.13c yad gobhir vāsayiṣyase //
RV_9,066.14a asya te sakhye vayam iyakṣantas tvotayaḥ /
RV_9,066.14c indo sakhitvam uśmasi //
RV_9,066.15a ā pavasva gaviṣṭaye mahe soma nṛcakṣase /
RV_9,066.15c endrasya jaṭhare viśa //
RV_9,066.16a mahāṃ asi soma jyeṣṭha ugrāṇām inda ojiṣṭhaḥ /
RV_9,066.16c yudhvā sañ chaśvaj jigetha //
RV_9,066.17a ya ugrebhyaś cid ojīyāñ chūrebhyaś cic chūrataraḥ /
RV_9,066.17c bhūridābhyaś cin maṃhīyān //
RV_9,066.18a tvaṃ soma sūra eṣas tokasya sātā tanūnām /
RV_9,066.18c vṛṇīmahe sakhyāya vṛṇīmahe yujyāya //
RV_9,066.19a agna āyūṃṣi pavasa ā suvorjam iṣaṃ ca naḥ /
RV_9,066.19c āre bādhasva ducchunām //
RV_9,066.20a agnir ṛṣiḥ pavamānaḥ pāñcajanyaḥ purohitaḥ /
RV_9,066.20c tam īmahe mahāgayam //
RV_9,066.21a agne pavasva svapā asme varcaḥ suvīryam /
RV_9,066.21c dadhad rayim mayi poṣam //
RV_9,066.22a pavamāno ati sridho 'bhy arṣati suṣṭutim /
RV_9,066.22c sūro na viśvadarśataḥ //
RV_9,066.23a sa marmṛjāna āyubhiḥ prayasvān prayase hitaḥ /
RV_9,066.23c indur atyo vicakṣaṇaḥ //
RV_9,066.24a pavamāna ṛtam bṛhac chukraṃ jyotir ajījanat /
RV_9,066.24c kṛṣṇā tamāṃsi jaṅghanat //
RV_9,066.25a pavamānasya jaṅghnato hareś candrā asṛkṣata /
RV_9,066.25c jīrā ajiraśociṣaḥ //
RV_9,066.26a pavamāno rathītamaḥ śubhrebhiḥ śubhraśastamaḥ /
RV_9,066.26c hariścandro marudgaṇaḥ //
RV_9,066.27a pavamāno vy aśnavad raśmibhir vājasātamaḥ /
RV_9,066.27c dadhat stotre suvīryam //
RV_9,066.28a pra suvāna indur akṣāḥ pavitram aty avyayam /
RV_9,066.28c punāna indur indram ā //
RV_9,066.29a eṣa somo adhi tvaci gavāṃ krīḷaty adribhiḥ /
RV_9,066.29c indram madāya johuvat //
RV_9,066.30a yasya te dyumnavat payaḥ pavamānābhṛtaṃ divaḥ /
RV_9,066.30c tena no mṛḷa jīvase //
RV_9,067.01a tvaṃ somāsi dhārayur mandra ojiṣṭho adhvare /
RV_9,067.01c pavasva maṃhayadrayiḥ //
RV_9,067.02a tvaṃ suto nṛmādano dadhanvān matsarintamaḥ /
RV_9,067.02c indrāya sūrir andhasā //
RV_9,067.03a tvaṃ suṣvāṇo adribhir abhy arṣa kanikradat /
RV_9,067.03c dyumantaṃ śuṣmam uttamam //
RV_9,067.04a indur hinvāno arṣati tiro vārāṇy avyayā /
RV_9,067.04c harir vājam acikradat //
RV_9,067.05a indo vy avyam arṣasi vi śravāṃsi vi saubhagā /
RV_9,067.05c vi vājān soma gomataḥ //
RV_9,067.06a ā na indo śatagvinaṃ rayiṃ gomantam aśvinam /
RV_9,067.06c bharā soma sahasriṇam //
RV_9,067.07a pavamānāsa indavas tiraḥ pavitram āśavaḥ /
RV_9,067.07c indraṃ yāmebhir āśata //
RV_9,067.08a kakuhaḥ somyo rasa indur indrāya pūrvyaḥ /
RV_9,067.08c āyuḥ pavata āyave //
RV_9,067.09a hinvanti sūram usrayaḥ pavamānam madhuścutam /
RV_9,067.09c abhi girā sam asvaran //
RV_9,067.10a avitā no ajāśvaḥ pūṣā yāmani-yāmani /
RV_9,067.10c ā bhakṣat kanyāsu naḥ //
RV_9,067.11a ayaṃ somaḥ kapardine ghṛtaṃ na pavate madhu /
RV_9,067.11c ā bhakṣat kanyāsu naḥ //
RV_9,067.12a ayaṃ ta āghṛṇe suto ghṛtaṃ na pavate śuci /
RV_9,067.12c ā bhakṣat kanyāsu naḥ //
RV_9,067.13a vāco jantuḥ kavīnām pavasva soma dhārayā /
RV_9,067.13c deveṣu ratnadhā asi //
RV_9,067.14a ā kalaśeṣu dhāvati śyeno varma vi gāhate /
RV_9,067.14c abhi droṇā kanikradat //
RV_9,067.15a pari pra soma te raso 'sarji kalaśe sutaḥ /
RV_9,067.15c śyeno na takto arṣati //
RV_9,067.16a pavasva soma mandayann indrāya madhumattamaḥ //
RV_9,067.17a asṛgran devavītaye vājayanto rathā iva //
RV_9,067.18a te sutāso madintamāḥ śukrā vāyum asṛkṣata //
RV_9,067.19a grāvṇā tunno abhiṣṭutaḥ pavitraṃ soma gacchasi /
RV_9,067.19c dadhat stotre suvīryam //
RV_9,067.20a eṣa tunno abhiṣṭutaḥ pavitram ati gāhate /
RV_9,067.20c rakṣohā vāram avyayam //
RV_9,067.21a yad anti yac ca dūrake bhayaṃ vindati mām iha /
RV_9,067.21c pavamāna vi taj jahi //
RV_9,067.22a pavamānaḥ so adya naḥ pavitreṇa vicarṣaṇiḥ /
RV_9,067.22c yaḥ potā sa punātu naḥ //
RV_9,067.23a yat te pavitram arciṣy agne vitatam antar ā /
RV_9,067.23c brahma tena punīhi naḥ //
RV_9,067.24a yat te pavitram arcivad agne tena punīhi naḥ /
RV_9,067.24c brahmasavaiḥ punīhi naḥ //
RV_9,067.25a ubhābhyāṃ deva savitaḥ pavitreṇa savena ca /
RV_9,067.25c mām punīhi viśvataḥ //
RV_9,067.26a tribhiṣ ṭvaṃ deva savitar varṣiṣṭhaiḥ soma dhāmabhiḥ /
RV_9,067.26c agne dakṣaiḥ punīhi naḥ //
RV_9,067.27a punantu māṃ devajanāḥ punantu vasavo dhiyā /
RV_9,067.27c viśve devāḥ punīta mā jātavedaḥ punīhi mā //
RV_9,067.28a pra pyāyasva pra syandasva soma viśvebhir aṃśubhiḥ /
RV_9,067.28c devebhya uttamaṃ haviḥ //
RV_9,067.29a upa priyam panipnataṃ yuvānam āhutīvṛdham /
RV_9,067.29c aganma bibhrato namaḥ //
RV_9,067.30a alāyyasya paraśur nanāśa tam ā pavasva deva soma /
RV_9,067.30c ākhuṃ cid eva deva soma //
RV_9,067.31a yaḥ pāvamānīr adhyety ṛṣibhiḥ sambhṛtaṃ rasam /
RV_9,067.31c sarvaṃ sa pūtam aśnāti svaditam mātariśvanā //
RV_9,067.32a pāvamānīr yo adhyety ṛṣibhiḥ sambhṛtaṃ rasam /
RV_9,067.32c tasmai sarasvatī duhe kṣīraṃ sarpir madhūdakam //
RV_9,068.01a pra devam acchā madhumanta indavo 'siṣyadanta gāva ā na dhenavaḥ /
RV_9,068.01c barhiṣado vacanāvanta ūdhabhiḥ parisrutam usriyā nirṇijaṃ dhire //
RV_9,068.02a sa roruvad abhi pūrvā acikradad upāruhaḥ śrathayan svādate hariḥ /
RV_9,068.02c tiraḥ pavitram pariyann uru jrayo ni śaryāṇi dadhate deva ā varam //
RV_9,068.03a vi yo mame yamyā saṃyatī madaḥ sākaṃvṛdhā payasā pinvad akṣitā /
RV_9,068.03c mahī apāre rajasī vivevidad abhivrajann akṣitam pāja ā dade //
RV_9,068.04a sa mātarā vicaran vājayann apaḥ pra medhiraḥ svadhayā pinvate padam /
RV_9,068.04c aṃśur yavena pipiśe yato nṛbhiḥ saṃ jāmibhir nasate rakṣate śiraḥ //
RV_9,068.05a saṃ dakṣeṇa manasā jāyate kavir ṛtasya garbho nihito yamā paraḥ /
RV_9,068.05c yūnā ha santā prathamaṃ vi jajñatur guhā hitaṃ janima nemam udyatam //
RV_9,068.06a mandrasya rūpaṃ vividur manīṣiṇaḥ śyeno yad andho abharat parāvataḥ /
RV_9,068.06c tam marjayanta suvṛdhaṃ nadīṣv āṃ uśantam aṃśum pariyantam ṛgmiyam //
RV_9,068.07a tvām mṛjanti daśa yoṣaṇaḥ sutaṃ soma ṛṣibhir matibhir dhītibhir hitam /
RV_9,068.07c avyo vārebhir uta devahūtibhir nṛbhir yato vājam ā darṣi sātaye //
RV_9,068.08a pariprayantaṃ vayyaṃ suṣaṃsadaṃ somam manīṣā abhy anūṣata stubhaḥ /
RV_9,068.08c yo dhārayā madhumāṃ ūrmiṇā diva iyarti vācaṃ rayiṣāḷ amartyaḥ //
RV_9,068.09a ayaṃ diva iyarti viśvam ā rajaḥ somaḥ punānaḥ kalaśeṣu sīdati /
RV_9,068.09c adbhir gobhir mṛjyate adribhiḥ sutaḥ punāna indur varivo vidat priyam //
RV_9,068.10a evā naḥ soma pariṣicyamāno vayo dadhac citratamam pavasva /
RV_9,068.10c adveṣe dyāvāpṛthivī huvema devā dhatta rayim asme suvīram //
RV_9,069.01a iṣur na dhanvan prati dhīyate matir vatso na mātur upa sarjy ūdhani /
RV_9,069.01c urudhāreva duhe agra āyaty asya vrateṣv api soma iṣyate //
RV_9,069.02a upo matiḥ pṛcyate sicyate madhu mandrājanī codate antar āsani /
RV_9,069.02c pavamānaḥ saṃtaniḥ praghnatām iva madhumān drapsaḥ pari vāram arṣati //
RV_9,069.03a avye vadhūyuḥ pavate pari tvaci śrathnīte naptīr aditer ṛtaṃ yate /
RV_9,069.03c harir akrān yajataḥ saṃyato mado nṛmṇā śiśāno mahiṣo na śobhate //
RV_9,069.04a ukṣā mimāti prati yanti dhenavo devasya devīr upa yanti niṣkṛtam /
RV_9,069.04c aty akramīd arjunaṃ vāram avyayam atkaṃ na niktam pari somo avyata //
RV_9,069.05a amṛktena ruśatā vāsasā harir amartyo nirṇijānaḥ pari vyata /
RV_9,069.05c divas pṛṣṭham barhaṇā nirṇije kṛtopastaraṇaṃ camvor nabhasmayam //
RV_9,069.06a sūryasyeva raśmayo drāvayitnavo matsarāsaḥ prasupaḥ sākam īrate /
RV_9,069.06c tantuṃ tatam pari sargāsa āśavo nendrād ṛte pavate dhāma kiṃ cana //
RV_9,069.07a sindhor iva pravaṇe nimna āśavo vṛṣacyutā madāso gātum āśata /
RV_9,069.07c śaṃ no niveśe dvipade catuṣpade 'sme vājāḥ soma tiṣṭhantu kṛṣṭayaḥ //
RV_9,069.08a ā naḥ pavasva vasumad dhiraṇyavad aśvāvad gomad yavamat suvīryam /
RV_9,069.08c yūyaṃ hi soma pitaro mama sthana divo mūrdhānaḥ prasthitā vayaskṛtaḥ //
RV_9,069.09a ete somāḥ pavamānāsa indraṃ rathā iva pra yayuḥ sātim accha /
RV_9,069.09c sutāḥ pavitram ati yanty avyaṃ hitvī vavriṃ harito vṛṣṭim accha //
RV_9,069.10a indav indrāya bṛhate pavasva sumṛḷīko anavadyo riśādāḥ /
RV_9,069.10c bharā candrāṇi gṛṇate vasūni devair dyāvāpṛthivī prāvataṃ naḥ //
RV_9,070.01a trir asmai sapta dhenavo duduhre satyām āśiram pūrvye vyomani /
RV_9,070.01c catvāry anyā bhuvanāni nirṇije cārūṇi cakre yad ṛtair avardhata //
RV_9,070.02a sa bhikṣamāṇo amṛtasya cāruṇa ubhe dyāvā kāvyenā vi śaśrathe /
RV_9,070.02c tejiṣṭhā apo maṃhanā pari vyata yadī devasya śravasā sado viduḥ //
RV_9,070.03a te asya santu ketavo 'mṛtyavo 'dābhyāso januṣī ubhe anu /
RV_9,070.03c yebhir nṛmṇā ca devyā ca punata ād id rājānam mananā agṛbhṇata //
RV_9,070.04a sa mṛjyamāno daśabhiḥ sukarmabhiḥ pra madhyamāsu mātṛṣu prame sacā /
RV_9,070.04c vratāni pāno amṛtasya cāruṇa ubhe nṛcakṣā anu paśyate viśau //
RV_9,070.05a sa marmṛjāna indriyāya dhāyasa obhe antā rodasī harṣate hitaḥ /
RV_9,070.05c vṛṣā śuṣmeṇa bādhate vi durmatīr ādediśānaḥ śaryaheva śurudhaḥ //
RV_9,070.06a sa mātarā na dadṛśāna usriyo nānadad eti marutām iva svanaḥ /
RV_9,070.06c jānann ṛtam prathamaṃ yat svarṇaram praśastaye kam avṛṇīta sukratuḥ //
RV_9,070.07a ruvati bhīmo vṛṣabhas taviṣyayā śṛṅge śiśāno hariṇī vicakṣaṇaḥ /
RV_9,070.07c ā yoniṃ somaḥ sukṛtaṃ ni ṣīdati gavyayī tvag bhavati nirṇig avyayī //
RV_9,070.08a śuciḥ punānas tanvam arepasam avye harir ny adhāviṣṭa sānavi /
RV_9,070.08c juṣṭo mitrāya varuṇāya vāyave tridhātu madhu kriyate sukarmabhiḥ //
RV_9,070.09a pavasva soma devavītaye vṛṣendrasya hārdi somadhānam ā viśa /
RV_9,070.09c purā no bādhād duritāti pāraya kṣetravid dhi diśa āhā vipṛcchate //
RV_9,070.10a hito na saptir abhi vājam arṣendrasyendo jaṭharam ā pavasva /
RV_9,070.10c nāvā na sindhum ati parṣi vidvāñ chūro na yudhyann ava no nida spaḥ //
RV_9,071.01a ā dakṣiṇā sṛjyate śuṣmy āsadaṃ veti druho rakṣasaḥ pāti jāgṛviḥ /
RV_9,071.01c harir opaśaṃ kṛṇute nabhas paya upastire camvor brahma nirṇije //
RV_9,071.02a pra kṛṣṭiheva śūṣa eti roruvad asuryaṃ varṇaṃ ni riṇīte asya tam /
RV_9,071.02c jahāti vavrim pitur eti niṣkṛtam upaprutaṃ kṛṇute nirṇijaṃ tanā //
RV_9,071.03a adribhiḥ sutaḥ pavate gabhastyor vṛṣāyate nabhasā vepate matī /
RV_9,071.03c sa modate nasate sādhate girā nenikte apsu yajate parīmaṇi //
RV_9,071.04a pari dyukṣaṃ sahasaḥ parvatāvṛdham madhvaḥ siñcanti harmyasya sakṣaṇim /
RV_9,071.04c ā yasmin gāvaḥ suhutāda ūdhani mūrdhañ chrīṇanty agriyaṃ varīmabhiḥ //
RV_9,071.05a sam ī rathaṃ na bhurijor aheṣata daśa svasāro aditer upastha ā /
RV_9,071.05c jigād upa jrayati gor apīcyam padaṃ yad asya matuthā ajījanan //
RV_9,071.06a śyeno na yoniṃ sadanaṃ dhiyā kṛtaṃ hiraṇyayam āsadaṃ deva eṣati /
RV_9,071.06c e riṇanti barhiṣi priyaṃ girāśvo na devāṃ apy eti yajñiyaḥ //
RV_9,071.07a parā vyakto aruṣo divaḥ kavir vṛṣā tripṛṣṭho anaviṣṭa gā abhi /
RV_9,071.07c sahasraṇītir yatiḥ parāyatī rebho na pūrvīr uṣaso vi rājati //
RV_9,071.08a tveṣaṃ rūpaṃ kṛṇute varṇo asya sa yatrāśayat samṛtā sedhati sridhaḥ /
RV_9,071.08c apsā yāti svadhayā daivyaṃ janaṃ saṃ suṣṭutī nasate saṃ goagrayā //
RV_9,071.09a ukṣeva yūthā pariyann arāvīd adhi tviṣīr adhita sūryasya /
RV_9,071.09c divyaḥ suparṇo 'va cakṣata kṣāṃ somaḥ pari kratunā paśyate jāḥ //
RV_9,072.01a harim mṛjanty aruṣo na yujyate saṃ dhenubhiḥ kalaśe somo ajyate /
RV_9,072.01c ud vācam īrayati hinvate matī puruṣṭutasya kati cit paripriyaḥ //
RV_9,072.02a sākaṃ vadanti bahavo manīṣiṇa indrasya somaṃ jaṭhare yad āduhuḥ /
RV_9,072.02c yadī mṛjanti sugabhastayo naraḥ sanīḷābhir daśabhiḥ kāmyam madhu //
RV_9,072.03a aramamāṇo aty eti gā abhi sūryasya priyaṃ duhitus tiro ravam /
RV_9,072.03c anv asmai joṣam abharad vinaṅgṛsaḥ saṃ dvayībhiḥ svasṛbhiḥ kṣeti jāmibhiḥ //
RV_9,072.04a nṛdhūto adriṣuto barhiṣi priyaḥ patir gavām pradiva indur ṛtviyaḥ /
RV_9,072.04c purandhivān manuṣo yajñasādhanaḥ śucir dhiyā pavate soma indra te //
RV_9,072.05a nṛbāhubhyāṃ codito dhārayā suto 'nuṣvadham pavate soma indra te /
RV_9,072.05c āprāḥ kratūn sam ajair adhvare matīr ver na druṣac camvor āsadad dhariḥ //
RV_9,072.06a aṃśuṃ duhanti stanayantam akṣitaṃ kaviṃ kavayo 'paso manīṣiṇaḥ /
RV_9,072.06c sam ī gāvo matayo yanti saṃyata ṛtasya yonā sadane punarbhuvaḥ //
RV_9,072.07a nābhā pṛthivyā dharuṇo maho divo 'pām ūrmau sindhuṣv antar ukṣitaḥ /
RV_9,072.07c indrasya vajro vṛṣabho vibhūvasuḥ somo hṛde pavate cāru matsaraḥ //
RV_9,072.08a sa tū pavasva pari pārthivaṃ raja stotre śikṣann ādhūnvate ca sukrato /
RV_9,072.08c mā no nir bhāg vasunaḥ sādanaspṛśo rayim piśaṅgam bahulaṃ vasīmahi //
RV_9,072.09a ā tū na indo śatadātv aśvyaṃ sahasradātu paśumad dhiraṇyavat /
RV_9,072.09c upa māsva bṛhatī revatīr iṣo 'dhi stotrasya pavamāna no gahi //
RV_9,073.01a srakve drapsasya dhamataḥ sam asvarann ṛtasya yonā sam aranta nābhayaḥ /
RV_9,073.01c trīn sa mūrdhno asuraś cakra ārabhe satyasya nāvaḥ sukṛtam apīparan //
RV_9,073.02a samyak samyañco mahiṣā aheṣata sindhor ūrmāv adhi venā avīvipan /
RV_9,073.02c madhor dhārābhir janayanto arkam it priyām indrasya tanvam avīvṛdhan //
RV_9,073.03a pavitravantaḥ pari vācam āsate pitaiṣām pratno abhi rakṣati vratam /
RV_9,073.03c mahaḥ samudraṃ varuṇas tiro dadhe dhīrā ic chekur dharuṇeṣv ārabham //
RV_9,073.04a sahasradhāre 'va te sam asvaran divo nāke madhujihvā asaścataḥ /
RV_9,073.04c asya spaśo na ni miṣanti bhūrṇayaḥ pade-pade pāśinaḥ santi setavaḥ //
RV_9,073.05a pitur mātur adhy ā ye samasvarann ṛcā śocantaḥ saṃdahanto avratān /
RV_9,073.05c indradviṣṭām apa dhamanti māyayā tvacam asiknīm bhūmano divas pari //
RV_9,073.06a pratnān mānād adhy ā ye samasvarañ chlokayantrāso rabhasasya mantavaḥ /
RV_9,073.06c apānakṣāso badhirā ahāsata ṛtasya panthāṃ na taranti duṣkṛtaḥ //
RV_9,073.07a sahasradhāre vitate pavitra ā vācam punanti kavayo manīṣiṇaḥ /
RV_9,073.07c rudrāsa eṣām iṣirāso adruha spaśaḥ svañcaḥ sudṛśo nṛcakṣasaḥ //
RV_9,073.08a ṛtasya gopā na dabhāya sukratus trī ṣa pavitrā hṛdy antar ā dadhe /
RV_9,073.08c vidvān sa viśvā bhuvanābhi paśyaty avājuṣṭān vidhyati karte avratān //
RV_9,073.09a ṛtasya tantur vitataḥ pavitra ā jihvāyā agre varuṇasya māyayā /
RV_9,073.09c dhīrāś cit tat saminakṣanta āśatātrā kartam ava padāty aprabhuḥ //
RV_9,074.01a śiśur na jāto 'va cakradad vane svar yad vājy aruṣaḥ siṣāsati /
RV_9,074.01c divo retasā sacate payovṛdhā tam īmahe sumatī śarma saprathaḥ //
RV_9,074.02a divo ya skambho dharuṇaḥ svātata āpūrṇo aṃśuḥ paryeti viśvataḥ /
RV_9,074.02c seme mahī rodasī yakṣad āvṛtā samīcīne dādhāra sam iṣaḥ kaviḥ //
RV_9,074.03a mahi psaraḥ sukṛtaṃ somyam madhūrvī gavyūtir aditer ṛtaṃ yate /
RV_9,074.03c īśe yo vṛṣṭer ita usriyo vṛṣāpāṃ netā ya itaūtir ṛgmiyaḥ //
RV_9,074.04a ātmanvan nabho duhyate ghṛtam paya ṛtasya nābhir amṛtaṃ vi jāyate /
RV_9,074.04c samīcīnāḥ sudānavaḥ prīṇanti taṃ naro hitam ava mehanti peravaḥ //
RV_9,074.05a arāvīd aṃśuḥ sacamāna ūrmiṇā devāvyam manuṣe pinvati tvacam /
RV_9,074.05c dadhāti garbham aditer upastha ā yena tokaṃ ca tanayaṃ ca dhāmahe //
RV_9,074.06a sahasradhāre 'va tā asaścatas tṛtīye santu rajasi prajāvatīḥ /
RV_9,074.06c catasro nābho nihitā avo divo havir bharanty amṛtaṃ ghṛtaścutaḥ //
RV_9,074.07a śvetaṃ rūpaṃ kṛṇute yat siṣāsati somo mīḍhvāṃ asuro veda bhūmanaḥ /
RV_9,074.07c dhiyā śamī sacate sem abhi pravad divas kavandham ava darṣad udriṇam //
RV_9,074.08a adha śvetaṃ kalaśaṃ gobhir aktaṃ kārṣmann ā vājy akramīt sasavān /
RV_9,074.08c ā hinvire manasā devayantaḥ kakṣīvate śatahimāya gonām //
RV_9,074.09a adbhiḥ soma papṛcānasya te raso 'vyo vāraṃ vi pavamāna dhāvati /
RV_9,074.09c sa mṛjyamānaḥ kavibhir madintama svadasvendrāya pavamāna pītaye //
RV_9,075.01a abhi priyāṇi pavate canohito nāmāni yahvo adhi yeṣu vardhate /
RV_9,075.01c ā sūryasya bṛhato bṛhann adhi rathaṃ viṣvañcam aruhad vicakṣaṇaḥ //
RV_9,075.02a ṛtasya jihvā pavate madhu priyaṃ vaktā patir dhiyo asyā adābhyaḥ /
RV_9,075.02c dadhāti putraḥ pitror apīcyaṃ nāma tṛtīyam adhi rocane divaḥ //
RV_9,075.03a ava dyutānaḥ kalaśāṃ acikradan nṛbhir yemānaḥ kośa ā hiraṇyaye /
RV_9,075.03c abhīm ṛtasya dohanā anūṣatādhi tripṛṣṭha uṣaso vi rājati //
RV_9,075.04a adribhiḥ suto matibhiś canohitaḥ prarocayan rodasī mātarā śuciḥ /
RV_9,075.04c romāṇy avyā samayā vi dhāvati madhor dhārā pinvamānā dive-dive //
RV_9,075.05a pari soma pra dhanvā svastaye nṛbhiḥ punāno abhi vāsayāśiram /
RV_9,075.05c ye te madā āhanaso vihāyasas tebhir indraṃ codaya dātave magham //
RV_9,076.01a dhartā divaḥ pavate kṛtvyo raso dakṣo devānām anumādyo nṛbhiḥ /
RV_9,076.01c hariḥ sṛjāno atyo na satvabhir vṛthā pājāṃsi kṛṇute nadīṣv ā //
RV_9,076.02a śūro na dhatta āyudhā gabhastyoḥ svaḥ siṣāsan rathiro gaviṣṭiṣu /
RV_9,076.02c indrasya śuṣmam īrayann apasyubhir indur hinvāno ajyate manīṣibhiḥ //
RV_9,076.03a indrasya soma pavamāna ūrmiṇā taviṣyamāṇo jaṭhareṣv ā viśa /
RV_9,076.03c pra ṇaḥ pinva vidyud abhreva rodasī dhiyā na vājāṃ upa māsi śaśvataḥ //
RV_9,076.04a viśvasya rājā pavate svardṛśa ṛtasya dhītim ṛṣiṣāḷ avīvaśat /
RV_9,076.04c yaḥ sūryasyāsireṇa mṛjyate pitā matīnām asamaṣṭakāvyaḥ //
RV_9,076.05a vṛṣeva yūthā pari kośam arṣasy apām upasthe vṛṣabhaḥ kanikradat /
RV_9,076.05c sa indrāya pavase matsarintamo yathā jeṣāma samithe tvotayaḥ //
RV_9,077.01a eṣa pra kośe madhumāṃ acikradad indrasya vajro vapuṣo vapuṣṭaraḥ /
RV_9,077.01c abhīm ṛtasya sudughā ghṛtaścuto vāśrā arṣanti payaseva dhenavaḥ //
RV_9,077.02a sa pūrvyaḥ pavate yaṃ divas pari śyeno mathāyad iṣitas tiro rajaḥ /
RV_9,077.02c sa madhva ā yuvate vevijāna it kṛśānor astur manasāha bibhyuṣā //
RV_9,077.03a te naḥ pūrvāsa uparāsa indavo mahe vājāya dhanvantu gomate /
RV_9,077.03c īkṣeṇyāso ahyo na cāravo brahma-brahma ye jujuṣur havir-haviḥ //
RV_9,077.04a ayaṃ no vidvān vanavad vanuṣyata induḥ satrācā manasā puruṣṭutaḥ /
RV_9,077.04c inasya yaḥ sadane garbham ādadhe gavām urubjam abhy arṣati vrajam //
RV_9,077.05a cakrir divaḥ pavate kṛtvyo raso mahāṃ adabdho varuṇo hurug yate /
RV_9,077.05c asāvi mitro vṛjaneṣu yajñiyo 'tyo na yūthe vṛṣayuḥ kanikradat //
RV_9,078.01a pra rājā vācaṃ janayann asiṣyadad apo vasāno abhi gā iyakṣati /
RV_9,078.01c gṛbhṇāti ripram avir asya tānvā śuddho devānām upa yāti niṣkṛtam //
RV_9,078.02a indrāya soma pari ṣicyase nṛbhir nṛcakṣā ūrmiḥ kavir ajyase vane /
RV_9,078.02c pūrvīr hi te srutayaḥ santi yātave sahasram aśvā harayaś camūṣadaḥ //
RV_9,078.03a samudriyā apsaraso manīṣiṇam āsīnā antar abhi somam akṣaran /
RV_9,078.03c tā īṃ hinvanti harmyasya sakṣaṇiṃ yācante sumnam pavamānam akṣitam //
RV_9,078.04a gojin naḥ somo rathajid dhiraṇyajit svarjid abjit pavate sahasrajit /
RV_9,078.04c yaṃ devāsaś cakrire pītaye madaṃ svādiṣṭhaṃ drapsam aruṇam mayobhuvam //
RV_9,078.05a etāni soma pavamāno asmayuḥ satyāni kṛṇvan draviṇāny arṣasi /
RV_9,078.05c jahi śatrum antike dūrake ca ya urvīṃ gavyūtim abhayaṃ ca nas kṛdhi //
RV_9,079.01a acodaso no dhanvantv indavaḥ pra suvānāso bṛhaddiveṣu harayaḥ /
RV_9,079.01c vi ca naśan na iṣo arātayo 'ryo naśanta saniṣanta no dhiyaḥ //
RV_9,079.02a pra ṇo dhanvantv indavo madacyuto dhanā vā yebhir arvato junīmasi /
RV_9,079.02c tiro martasya kasya cit parihvṛtiṃ vayaṃ dhanāni viśvadhā bharemahi //
RV_9,079.03a uta svasyā arātyā arir hi ṣa utānyasyā arātyā vṛko hi ṣaḥ /
RV_9,079.03c dhanvan na tṛṣṇā sam arīta tāṃ abhi soma jahi pavamāna durādhyaḥ //
RV_9,079.04a divi te nābhā paramo ya ādade pṛthivyās te ruruhuḥ sānavi kṣipaḥ /
RV_9,079.04c adrayas tvā bapsati gor adhi tvacy apsu tvā hastair duduhur manīṣiṇaḥ //
RV_9,079.05a evā ta indo subhvaṃ supeśasaṃ rasaṃ tuñjanti prathamā abhiśriyaḥ /
RV_9,079.05c nidaṃ-nidam pavamāna ni tāriṣa āvis te śuṣmo bhavatu priyo madaḥ //
RV_9,080.01a somasya dhārā pavate nṛcakṣasa ṛtena devān havate divas pari /
RV_9,080.01c bṛhaspate ravathenā vi didyute samudrāso na savanāni vivyacuḥ //
RV_9,080.02a yaṃ tvā vājinn aghnyā abhy anūṣatāyohataṃ yonim ā rohasi dyumān /
RV_9,080.02c maghonām āyuḥ pratiran mahi śrava indrāya soma pavase vṛṣā madaḥ //
RV_9,080.03a endrasya kukṣā pavate madintama ūrjaṃ vasānaḥ śravase sumaṅgalaḥ /
RV_9,080.03c pratyaṅ sa viśvā bhuvanābhi paprathe krīḷan harir atyaḥ syandate vṛṣā //
RV_9,080.04a taṃ tvā devebhyo madhumattamaṃ naraḥ sahasradhāraṃ duhate daśa kṣipaḥ /
RV_9,080.04c nṛbhiḥ soma pracyuto grāvabhiḥ suto viśvān devāṃ ā pavasvā sahasrajit //
RV_9,080.05a taṃ tvā hastino madhumantam adribhir duhanty apsu vṛṣabhaṃ daśa kṣipaḥ /
RV_9,080.05c indraṃ soma mādayan daivyaṃ janaṃ sindhor ivormiḥ pavamāno arṣasi //
RV_9,081.01a pra somasya pavamānasyormaya indrasya yanti jaṭharaṃ supeśasaḥ /
RV_9,081.01c dadhnā yad īm unnītā yaśasā gavāṃ dānāya śūram udamandiṣuḥ sutāḥ //
RV_9,081.02a acchā hi somaḥ kalaśāṃ asiṣyadad atyo na voḷhā raghuvartanir vṛṣā /
RV_9,081.02c athā devānām ubhayasya janmano vidvāṃ aśnoty amuta itaś ca yat //
RV_9,081.03a ā naḥ soma pavamānaḥ kirā vasv indo bhava maghavā rādhaso mahaḥ /
RV_9,081.03c śikṣā vayodho vasave su cetunā mā no gayam āre asmat parā sicaḥ //
RV_9,081.04a ā naḥ pūṣā pavamānaḥ surātayo mitro gacchantu varuṇaḥ sajoṣasaḥ /
RV_9,081.04c bṛhaspatir maruto vāyur aśvinā tvaṣṭā savitā suyamā sarasvatī //
RV_9,081.05a ubhe dyāvāpṛthivī viśvaminve aryamā devo aditir vidhātā /
RV_9,081.05c bhago nṛśaṃsa urv antarikṣaṃ viśve devāḥ pavamānaṃ juṣanta //
RV_9,082.01a asāvi somo aruṣo vṛṣā harī rājeva dasmo abhi gā acikradat /
RV_9,082.01c punāno vāram pary ety avyayaṃ śyeno na yoniṃ ghṛtavantam āsadam //
RV_9,082.02a kavir vedhasyā pary eṣi māhinam atyo na mṛṣṭo abhi vājam arṣasi /
RV_9,082.02c apasedhan duritā soma mṛḷaya ghṛtaṃ vasānaḥ pari yāsi nirṇijam //
RV_9,082.03a parjanyaḥ pitā mahiṣasya parṇino nābhā pṛthivyā giriṣu kṣayaṃ dadhe /
RV_9,082.03c svasāra āpo abhi gā utāsaran saṃ grāvabhir nasate vīte adhvare //
RV_9,082.04a jāyeva patyāv adhi śeva maṃhase pajrāyā garbha śṛṇuhi bravīmi te /
RV_9,082.04c antar vāṇīṣu pra carā su jīvase 'nindyo vṛjane soma jāgṛhi //
RV_9,082.05a yathā pūrvebhyaḥ śatasā amṛdhraḥ sahasrasāḥ paryayā vājam indo /
RV_9,082.05c evā pavasva suvitāya navyase tava vratam anv āpaḥ sacante //
RV_9,083.01a pavitraṃ te vitatam brahmaṇas pate prabhur gātrāṇi pary eṣi viśvataḥ /
RV_9,083.01c ataptatanūr na tad āmo aśnute śṛtāsa id vahantas tat sam āśata //
RV_9,083.02a tapoṣ pavitraṃ vitataṃ divas pade śocanto asya tantavo vy asthiran /
RV_9,083.02c avanty asya pavītāram āśavo divas pṛṣṭham adhi tiṣṭhanti cetasā //
RV_9,083.03a arūrucad uṣasaḥ pṛśnir agriya ukṣā bibharti bhuvanāni vājayuḥ /
RV_9,083.03c māyāvino mamire asya māyayā nṛcakṣasaḥ pitaro garbham ā dadhuḥ //
RV_9,083.04a gandharva itthā padam asya rakṣati pāti devānāṃ janimāny adbhutaḥ /
RV_9,083.04c gṛbhṇāti ripuṃ nidhayā nidhāpatiḥ sukṛttamā madhuno bhakṣam āśata //
RV_9,083.05a havir haviṣmo mahi sadma daivyaṃ nabho vasānaḥ pari yāsy adhvaram /
RV_9,083.05c rājā pavitraratho vājam āruhaḥ sahasrabhṛṣṭir jayasi śravo bṛhat //
RV_9,084.01a pavasva devamādano vicarṣaṇir apsā indrāya varuṇāya vāyave /
RV_9,084.01c kṛdhī no adya varivaḥ svastimad urukṣitau gṛṇīhi daivyaṃ janam //
RV_9,084.02a ā yas tasthau bhuvanāny amartyo viśvāni somaḥ pari tāny arṣati /
RV_9,084.02c kṛṇvan saṃcṛtaṃ vicṛtam abhiṣṭaya induḥ siṣakty uṣasaṃ na sūryaḥ //
RV_9,084.03a ā yo gobhiḥ sṛjyata oṣadhīṣv ā devānāṃ sumna iṣayann upāvasuḥ /
RV_9,084.03c ā vidyutā pavate dhārayā suta indraṃ somo mādayan daivyaṃ janam //
RV_9,084.04a eṣa sya somaḥ pavate sahasrajid dhinvāno vācam iṣirām uṣarbudham /
RV_9,084.04c induḥ samudram ud iyarti vāyubhir endrasya hārdi kalaśeṣu sīdati //
RV_9,084.05a abhi tyaṃ gāvaḥ payasā payovṛdhaṃ somaṃ śrīṇanti matibhiḥ svarvidam /
RV_9,084.05c dhanañjayaḥ pavate kṛtvyo raso vipraḥ kaviḥ kāvyenā svarcanāḥ //
RV_9,085.01a indrāya soma suṣutaḥ pari sravāpāmīvā bhavatu rakṣasā saha /
RV_9,085.01c mā te rasasya matsata dvayāvino draviṇasvanta iha santv indavaḥ //
RV_9,085.02a asmān samarye pavamāna codaya dakṣo devānām asi hi priyo madaḥ /
RV_9,085.02c jahi śatrūṃr abhy ā bhandanāyataḥ pibendra somam ava no mṛdho jahi //
RV_9,085.03a adabdha indo pavase madintama ātmendrasya bhavasi dhāsir uttamaḥ /
RV_9,085.03c abhi svaranti bahavo manīṣiṇo rājānam asya bhuvanasya niṃsate //
RV_9,085.04a sahasraṇīthaḥ śatadhāro adbhuta indrāyenduḥ pavate kāmyam madhu /
RV_9,085.04c jayan kṣetram abhy arṣā jayann apa uruṃ no gātuṃ kṛṇu soma mīḍhvaḥ //
RV_9,085.05a kanikradat kalaśe gobhir ajyase vy avyayaṃ samayā vāram arṣasi /
RV_9,085.05c marmṛjyamāno atyo na sānasir indrasya soma jaṭhare sam akṣaraḥ //
RV_9,085.06a svāduḥ pavasva divyāya janmane svādur indrāya suhavītunāmne /
RV_9,085.06c svādur mitrāya varuṇāya vāyave bṛhaspataye madhumāṃ adābhyaḥ //
RV_9,085.07a atyam mṛjanti kalaśe daśa kṣipaḥ pra viprāṇām matayo vāca īrate /
RV_9,085.07c pavamānā abhy arṣanti suṣṭutim endraṃ viśanti madirāsa indavaḥ //
RV_9,085.08a pavamāno abhy arṣā suvīryam urvīṃ gavyūtim mahi śarma saprathaḥ /
RV_9,085.08c mākir no asya pariṣūtir īśatendo jayema tvayā dhanaṃ-dhanam //
RV_9,085.09a adhi dyām asthād vṛṣabho vicakṣaṇo 'rūrucad vi divo rocanā kaviḥ /
RV_9,085.09c rājā pavitram aty eti roruvad divaḥ pīyūṣaṃ duhate nṛcakṣasaḥ //
RV_9,085.10a divo nāke madhujihvā asaścato venā duhanty ukṣaṇaṃ giriṣṭhām /
RV_9,085.10c apsu drapsaṃ vāvṛdhānaṃ samudra ā sindhor ūrmā madhumantam pavitra ā //
RV_9,085.11a nāke suparṇam upapaptivāṃsaṃ giro venānām akṛpanta pūrvīḥ /
RV_9,085.11c śiśuṃ rihanti matayaḥ panipnataṃ hiraṇyayaṃ śakunaṃ kṣāmaṇi sthām //
RV_9,085.12a ūrdhvo gandharvo adhi nāke asthād viśvā rūpā praticakṣāṇo asya /
RV_9,085.12c bhānuḥ śukreṇa śociṣā vy adyaut prārūrucad rodasī mātarā śuciḥ //
RV_9,086.01a pra ta āśavaḥ pavamāna dhījavo madā arṣanti raghujā iva tmanā /
RV_9,086.01c divyāḥ suparṇā madhumanta indavo madintamāsaḥ pari kośam āsate //
RV_9,086.02a pra te madāso madirāsa āśavo 'sṛkṣata rathyāso yathā pṛthak /
RV_9,086.02c dhenur na vatsam payasābhi vajriṇam indram indavo madhumanta ūrmayaḥ //
RV_9,086.03a atyo na hiyāno abhi vājam arṣa svarvit kośaṃ divo adrimātaram /
RV_9,086.03c vṛṣā pavitre adhi sāno avyaye somaḥ punāna indriyāya dhāyase //
RV_9,086.04a pra ta āśvinīḥ pavamāna dhījuvo divyā asṛgran payasā dharīmaṇi /
RV_9,086.04c prāntar ṛṣaya sthāvirīr asṛkṣata ye tvā mṛjanty ṛṣiṣāṇa vedhasaḥ //
RV_9,086.05a viśvā dhāmāni viśvacakṣa ṛbhvasaḥ prabhos te sataḥ pari yanti ketavaḥ /
RV_9,086.05c vyānaśiḥ pavase soma dharmabhiḥ patir viśvasya bhuvanasya rājasi //
RV_9,086.06a ubhayataḥ pavamānasya raśmayo dhruvasya sataḥ pari yanti ketavaḥ /
RV_9,086.06c yadī pavitre adhi mṛjyate hariḥ sattā ni yonā kalaśeṣu sīdati //
RV_9,086.07a yajñasya ketuḥ pavate svadhvaraḥ somo devānām upa yāti niṣkṛtam /
RV_9,086.07c sahasradhāraḥ pari kośam arṣati vṛṣā pavitram aty eti roruvat //
RV_9,086.08a rājā samudraṃ nadyo vi gāhate 'pām ūrmiṃ sacate sindhuṣu śritaḥ /
RV_9,086.08c adhy asthāt sānu pavamāno avyayaṃ nābhā pṛthivyā dharuṇo maho divaḥ //
RV_9,086.09a divo na sānu stanayann acikradad dyauś ca yasya pṛthivī ca dharmabhiḥ /
RV_9,086.09c indrasya sakhyam pavate vivevidat somaḥ punānaḥ kalaśeṣu sīdati //
RV_9,086.10a jyotir yajñasya pavate madhu priyam pitā devānāṃ janitā vibhūvasuḥ /
RV_9,086.10c dadhāti ratnaṃ svadhayor apīcyam madintamo matsara indriyo rasaḥ //
RV_9,086.11a abhikrandan kalaśaṃ vājy arṣati patir divaḥ śatadhāro vicakṣaṇaḥ /
RV_9,086.11c harir mitrasya sadaneṣu sīdati marmṛjāno 'vibhiḥ sindhubhir vṛṣā //
RV_9,086.12a agre sindhūnām pavamāno arṣaty agre vāco agriyo goṣu gacchati /
RV_9,086.12c agre vājasya bhajate mahādhanaṃ svāyudhaḥ sotṛbhiḥ pūyate vṛṣā //
RV_9,086.13a ayam matavāñ chakuno yathā hito 'vye sasāra pavamāna ūrmiṇā /
RV_9,086.13c tava kratvā rodasī antarā kave śucir dhiyā pavate soma indra te //
RV_9,086.14a drāpiṃ vasāno yajato divispṛśam antarikṣaprā bhuvaneṣv arpitaḥ /
RV_9,086.14c svar jajñāno nabhasābhy akramīt pratnam asya pitaram ā vivāsati //
RV_9,086.15a so asya viśe mahi śarma yacchati yo asya dhāma prathamaṃ vyānaśe /
RV_9,086.15c padaṃ yad asya parame vyomany ato viśvā abhi saṃ yāti saṃyataḥ //
RV_9,086.16a pro ayāsīd indur indrasya niṣkṛtaṃ sakhā sakhyur na pra mināti saṃgiram /
RV_9,086.16c marya iva yuvatibhiḥ sam arṣati somaḥ kalaśe śatayāmnā pathā //
RV_9,086.17a pra vo dhiyo mandrayuvo vipanyuvaḥ panasyuvaḥ saṃvasaneṣv akramuḥ /
RV_9,086.17c somam manīṣā abhy anūṣata stubho 'bhi dhenavaḥ payasem aśiśrayuḥ //
RV_9,086.18a ā naḥ soma saṃyatam pipyuṣīm iṣam indo pavasva pavamāno asridham /
RV_9,086.18c yā no dohate trir ahann asaścuṣī kṣumad vājavan madhumat suvīryam //
RV_9,086.19a vṛṣā matīnām pavate vicakṣaṇaḥ somo ahnaḥ pratarītoṣaso divaḥ /
RV_9,086.19c krāṇā sindhūnāṃ kalaśāṃ avīvaśad indrasya hārdy āviśan manīṣibhiḥ //
RV_9,086.20a manīṣibhiḥ pavate pūrvyaḥ kavir nṛbhir yataḥ pari kośāṃ acikradat /
RV_9,086.20c tritasya nāma janayan madhu kṣarad indrasya vāyoḥ sakhyāya kartave //
RV_9,086.21a ayam punāna uṣaso vi rocayad ayaṃ sindhubhyo abhavad u lokakṛt /
RV_9,086.21c ayaṃ triḥ sapta duduhāna āśiraṃ somo hṛde pavate cāru matsaraḥ //
RV_9,086.22a pavasva soma divyeṣu dhāmasu sṛjāna indo kalaśe pavitra ā /
RV_9,086.22c sīdann indrasya jaṭhare kanikradan nṛbhir yataḥ sūryam ārohayo divi //
RV_9,086.23a adribhiḥ sutaḥ pavase pavitra āṃ indav indrasya jaṭhareṣv āviśan /
RV_9,086.23c tvaṃ nṛcakṣā abhavo vicakṣaṇa soma gotram aṅgirobhyo 'vṛṇor apa //
RV_9,086.24a tvāṃ soma pavamānaṃ svādhyo 'nu viprāso amadann avasyavaḥ /
RV_9,086.24c tvāṃ suparṇa ābharad divas parīndo viśvābhir matibhiḥ pariṣkṛtam //
RV_9,086.25a avye punānam pari vāra ūrmiṇā hariṃ navante abhi sapta dhenavaḥ /
RV_9,086.25c apām upasthe adhy āyavaḥ kavim ṛtasya yonā mahiṣā aheṣata //
RV_9,086.26a induḥ punāno ati gāhate mṛdho viśvāni kṛṇvan supathāni yajyave /
RV_9,086.26c gāḥ kṛṇvāno nirṇijaṃ haryataḥ kavir atyo na krīḷan pari vāram arṣati //
RV_9,086.27a asaścataḥ śatadhārā abhiśriyo hariṃ navante 'va tā udanyuvaḥ /
RV_9,086.27c kṣipo mṛjanti pari gobhir āvṛtaṃ tṛtīye pṛṣṭhe adhi rocane divaḥ //
RV_9,086.28a tavemāḥ prajā divyasya retasas tvaṃ viśvasya bhuvanasya rājasi /
RV_9,086.28c athedaṃ viśvam pavamāna te vaśe tvam indo prathamo dhāmadhā asi //
RV_9,086.29a tvaṃ samudro asi viśvavit kave tavemāḥ pañca pradiśo vidharmaṇi /
RV_9,086.29c tvaṃ dyāṃ ca pṛthivīṃ cāti jabhriṣe tava jyotīṃṣi pavamāna sūryaḥ //
RV_9,086.30a tvam pavitre rajaso vidharmaṇi devebhyaḥ soma pavamāna pūyase /
RV_9,086.30c tvām uśijaḥ prathamā agṛbhṇata tubhyemā viśvā bhuvanāni yemire //
RV_9,086.31a pra rebha ety ati vāram avyayaṃ vṛṣā vaneṣv ava cakradad dhariḥ /
RV_9,086.31c saṃ dhītayo vāvaśānā anūṣata śiśuṃ rihanti matayaḥ panipnatam //
RV_9,086.32a sa sūryasya raśmibhiḥ pari vyata tantuṃ tanvānas trivṛtaṃ yathā vide /
RV_9,086.32c nayann ṛtasya praśiṣo navīyasīḥ patir janīnām upa yāti niṣkṛtam //
RV_9,086.33a rājā sindhūnām pavate patir diva ṛtasya yāti pathibhiḥ kanikradat /
RV_9,086.33c sahasradhāraḥ pari ṣicyate hariḥ punāno vācaṃ janayann upāvasuḥ //
RV_9,086.34a pavamāna mahy arṇo vi dhāvasi sūro na citro avyayāni pavyayā /
RV_9,086.34c gabhastipūto nṛbhir adribhiḥ suto mahe vājāya dhanyāya dhanvasi //
RV_9,086.35a iṣam ūrjam pavamānābhy arṣasi śyeno na vaṃsu kalaśeṣu sīdasi /
RV_9,086.35c indrāya madvā madyo madaḥ suto divo viṣṭambha upamo vicakṣaṇaḥ //
RV_9,086.36a sapta svasāro abhi mātaraḥ śiśuṃ navaṃ jajñānaṃ jenyaṃ vipaścitam /
RV_9,086.36c apāṃ gandharvaṃ divyaṃ nṛcakṣasaṃ somaṃ viśvasya bhuvanasya rājase //
RV_9,086.37a īśāna imā bhuvanāni vīyase yujāna indo haritaḥ suparṇyaḥ /
RV_9,086.37c tās te kṣarantu madhumad ghṛtam payas tava vrate soma tiṣṭhantu kṛṣṭayaḥ //
RV_9,086.38a tvaṃ nṛcakṣā asi soma viśvataḥ pavamāna vṛṣabha tā vi dhāvasi /
RV_9,086.38c sa naḥ pavasva vasumad dhiraṇyavad vayaṃ syāma bhuvaneṣu jīvase //
RV_9,086.39a govit pavasva vasuvid dhiraṇyavid retodhā indo bhuvaneṣv arpitaḥ /
RV_9,086.39c tvaṃ suvīro asi soma viśvavit taṃ tvā viprā upa girema āsate //
RV_9,086.40a un madhva ūrmir vananā atiṣṭhipad apo vasāno mahiṣo vi gāhate /
RV_9,086.40c rājā pavitraratho vājam āruhat sahasrabhṛṣṭir jayati śravo bṛhat //
RV_9,086.41a sa bhandanā ud iyarti prajāvatīr viśvāyur viśvāḥ subharā ahardivi /
RV_9,086.41c brahma prajāvad rayim aśvapastyam pīta indav indram asmabhyaṃ yācatāt //
RV_9,086.42a so agre ahnāṃ harir haryato madaḥ pra cetasā cetayate anu dyubhiḥ /
RV_9,086.42c dvā janā yātayann antar īyate narā ca śaṃsaṃ daivyaṃ ca dhartari //
RV_9,086.43a añjate vy añjate sam añjate kratuṃ rihanti madhunābhy añjate /
RV_9,086.43c sindhor ucchvāse patayantam ukṣaṇaṃ hiraṇyapāvāḥ paśum āsu gṛbhṇate //
RV_9,086.44a vipaścite pavamānāya gāyata mahī na dhārāty andho arṣati /
RV_9,086.44c ahir na jūrṇām ati sarpati tvacam atyo na krīḷann asarad vṛṣā hariḥ //
RV_9,086.45a agrego rājāpyas taviṣyate vimāno ahnām bhuvaneṣv arpitaḥ /
RV_9,086.45c harir ghṛtasnuḥ sudṛśīko arṇavo jyotīrathaḥ pavate rāya okyaḥ //
RV_9,086.46a asarji skambho diva udyato madaḥ pari tridhātur bhuvanāny arṣati /
RV_9,086.46c aṃśuṃ rihanti matayaḥ panipnataṃ girā yadi nirṇijam ṛgmiṇo yayuḥ //
RV_9,086.47a pra te dhārā aty aṇvāni meṣyaḥ punānasya saṃyato yanti raṃhayaḥ /
RV_9,086.47c yad gobhir indo camvoḥ samajyasa ā suvānaḥ soma kalaśeṣu sīdasi //
RV_9,086.48a pavasva soma kratuvin na ukthyo 'vyo vāre pari dhāva madhu priyam /
RV_9,086.48c jahi viśvān rakṣasa indo atriṇo bṛhad vadema vidathe suvīrāḥ //
RV_9,087.01a pra tu drava pari kośaṃ ni ṣīda nṛbhiḥ punāno abhi vājam arṣa /
RV_9,087.01c aśvaṃ na tvā vājinam marjayanto 'cchā barhī raśanābhir nayanti //
RV_9,087.02a svāyudhaḥ pavate deva indur aśastihā vṛjanaṃ rakṣamāṇaḥ /
RV_9,087.02c pitā devānāṃ janitā sudakṣo viṣṭambho divo dharuṇaḥ pṛthivyāḥ //
RV_9,087.03a ṛṣir vipraḥ puraetā janānām ṛbhur dhīra uśanā kāvyena /
RV_9,087.03c sa cid viveda nihitaṃ yad āsām apīcyaṃ guhyaṃ nāma gonām //
RV_9,087.04a eṣa sya te madhumāṃ indra somo vṛṣā vṛṣṇe pari pavitre akṣāḥ /
RV_9,087.04c sahasrasāḥ śatasā bhūridāvā śaśvattamam barhir ā vājy asthāt //
RV_9,087.05a ete somā abhi gavyā sahasrā mahe vājāyāmṛtāya śravāṃsi /
RV_9,087.05c pavitrebhiḥ pavamānā asṛgrañ chravasyavo na pṛtanājo atyāḥ //
RV_9,087.06a pari hi ṣmā puruhūto janānāṃ viśvāsarad bhojanā pūyamānaḥ /
RV_9,087.06c athā bhara śyenabhṛta prayāṃsi rayiṃ tuñjāno abhi vājam arṣa //
RV_9,087.07a eṣa suvānaḥ pari somaḥ pavitre sargo na sṛṣṭo adadhāvad arvā /
RV_9,087.07c tigme śiśāno mahiṣo na śṛṅge gā gavyann abhi śūro na satvā //
RV_9,087.08a eṣā yayau paramād antar adreḥ kūcit satīr ūrve gā viveda /
RV_9,087.08c divo na vidyut stanayanty abhraiḥ somasya te pavata indra dhārā //
RV_9,087.09a uta sma rāśim pari yāsi gonām indreṇa soma saratham punānaḥ /
RV_9,087.09c pūrvīr iṣo bṛhatīr jīradāno śikṣā śacīvas tava tā upaṣṭut //
RV_9,088.01a ayaṃ soma indra tubhyaṃ sunve tubhyam pavate tvam asya pāhi /
RV_9,088.01c tvaṃ ha yaṃ cakṛṣe tvaṃ vavṛṣa indum madāya yujyāya somam //
RV_9,088.02a sa īṃ ratho na bhuriṣāḷ ayoji mahaḥ purūṇi sātaye vasūni /
RV_9,088.02c ād īṃ viśvā nahuṣyāṇi jātā svarṣātā vana ūrdhvā navanta //
RV_9,088.03a vāyur na yo niyutvāṃ iṣṭayāmā nāsatyeva hava ā śambhaviṣṭhaḥ /
RV_9,088.03c viśvavāro draviṇodā iva tman pūṣeva dhījavano 'si soma //
RV_9,088.04a indro na yo mahā karmāṇi cakrir hantā vṛtrāṇām asi soma pūrbhit /
RV_9,088.04c paidvo na hi tvam ahināmnāṃ hantā viśvasyāsi soma dasyoḥ //
RV_9,088.05a agnir na yo vana ā sṛjyamāno vṛthā pājāṃsi kṛṇute nadīṣu /
RV_9,088.05c jano na yudhvā mahata upabdir iyarti somaḥ pavamāna ūrmim //
RV_9,088.06a ete somā ati vārāṇy avyā divyā na kośāso abhravarṣāḥ /
RV_9,088.06c vṛthā samudraṃ sindhavo na nīcīḥ sutāso abhi kalaśāṃ asṛgran //
RV_9,088.07a śuṣmī śardho na mārutam pavasvānabhiśastā divyā yathā viṭ /
RV_9,088.07c āpo na makṣū sumatir bhavā naḥ sahasrāpsāḥ pṛtanāṣāṇ na yajñaḥ //
RV_9,088.08a rājño nu te varuṇasya vratāni bṛhad gabhīraṃ tava soma dhāma /
RV_9,088.08c śuciṣ ṭvam asi priyo na mitro dakṣāyyo aryamevāsi soma //
RV_9,089.01a pro sya vahniḥ pathyābhir asyān divo na vṛṣṭiḥ pavamāno akṣāḥ /
RV_9,089.01c sahasradhāro asadan ny asme mātur upasthe vana ā ca somaḥ //
RV_9,089.02a rājā sindhūnām avasiṣṭa vāsa ṛtasya nāvam āruhad rajiṣṭhām /
RV_9,089.02c apsu drapso vāvṛdhe śyenajūto duha īm pitā duha īm pitur jām //
RV_9,089.03a siṃhaṃ nasanta madhvo ayāsaṃ harim aruṣaṃ divo asya patim /
RV_9,089.03c śūro yutsu prathamaḥ pṛcchate gā asya cakṣasā pari pāty ukṣā //
RV_9,089.04a madhupṛṣṭhaṃ ghoram ayāsam aśvaṃ rathe yuñjanty urucakra ṛṣvam /
RV_9,089.04c svasāra īṃ jāmayo marjayanti sanābhayo vājinam ūrjayanti //
RV_9,089.05a catasra īṃ ghṛtaduhaḥ sacante samāne antar dharuṇe niṣattāḥ /
RV_9,089.05c tā īm arṣanti namasā punānās tā īṃ viśvataḥ pari ṣanti pūrvīḥ //
RV_9,089.06a viṣṭambho divo dharuṇaḥ pṛthivyā viśvā uta kṣitayo haste asya /
RV_9,089.06c asat ta utso gṛṇate niyutvān madhvo aṃśuḥ pavata indriyāya //
RV_9,089.07a vanvann avāto abhi devavītim indrāya soma vṛtrahā pavasva /
RV_9,089.07c śagdhi mahaḥ puruścandrasya rāyaḥ suvīryasya patayaḥ syāma //
RV_9,090.01a pra hinvāno janitā rodasyo ratho na vājaṃ saniṣyann ayāsīt /
RV_9,090.01c indraṃ gacchann āyudhā saṃśiśāno viśvā vasu hastayor ādadhānaḥ //
RV_9,090.02a abhi tripṛṣṭhaṃ vṛṣaṇaṃ vayodhām āṅgūṣāṇām avāvaśanta vāṇīḥ /
RV_9,090.02c vanā vasāno varuṇo na sindhūn vi ratnadhā dayate vāryāṇi //
RV_9,090.03a śūragrāmaḥ sarvavīraḥ sahāvāñ jetā pavasva sanitā dhanāni /
RV_9,090.03c tigmāyudhaḥ kṣipradhanvā samatsv aṣāḷhaḥ sāhvān pṛtanāsu śatrūn //
RV_9,090.04a urugavyūtir abhayāni kṛṇvan samīcīne ā pavasvā purandhī /
RV_9,090.04c apaḥ siṣāsann uṣasaḥ svar gāḥ saṃ cikrado maho asmabhyaṃ vājān //
RV_9,090.05a matsi soma varuṇam matsi mitram matsīndram indo pavamāna viṣṇum /
RV_9,090.05c matsi śardho mārutam matsi devān matsi mahām indram indo madāya //
RV_9,090.06a evā rājeva kratumāṃ amena viśvā ghanighnad duritā pavasva /
RV_9,090.06c indo sūktāya vacase vayo dhā yūyam pāta svastibhiḥ sadā naḥ //
RV_9,091.01a asarji vakvā rathye yathājau dhiyā manotā prathamo manīṣī /
RV_9,091.01c daśa svasāro adhi sāno avye 'janti vahniṃ sadanāny accha //
RV_9,091.02a vītī janasya divyasya kavyair adhi suvāno nahuṣyebhir induḥ /
RV_9,091.02c pra yo nṛbhir amṛto martyebhir marmṛjāno 'vibhir gobhir adbhiḥ //
RV_9,091.03a vṛṣā vṛṣṇe roruvad aṃśur asmai pavamāno ruśad īrte payo goḥ /
RV_9,091.03c sahasram ṛkvā pathibhir vacovid adhvasmabhiḥ sūro aṇvaṃ vi yāti //
RV_9,091.04a rujā dṛḷhā cid rakṣasaḥ sadāṃsi punāna inda ūrṇuhi vi vājān /
RV_9,091.04c vṛścopariṣṭāt tujatā vadhena ye anti dūrād upanāyam eṣām //
RV_9,091.05a sa pratnavan navyase viśvavāra sūktāya pathaḥ kṛṇuhi prācaḥ /
RV_9,091.05c ye duḥṣahāso vanuṣā bṛhantas tāṃs te aśyāma purukṛt purukṣo //
RV_9,091.06a evā punāno apaḥ svar gā asmabhyaṃ tokā tanayāni bhūri /
RV_9,091.06c śaṃ naḥ kṣetram uru jyotīṃṣi soma jyoṅ naḥ sūryaṃ dṛśaye rirīhi //
RV_9,092.01a pari suvāno harir aṃśuḥ pavitre ratho na sarji sanaye hiyānaḥ /
RV_9,092.01c āpac chlokam indriyam pūyamānaḥ prati devāṃ ajuṣata prayobhiḥ //
RV_9,092.02a acchā nṛcakṣā asarat pavitre nāma dadhānaḥ kavir asya yonau /
RV_9,092.02c sīdan hoteva sadane camūṣūpem agmann ṛṣayaḥ sapta viprāḥ //
RV_9,092.03a pra sumedhā gātuvid viśvadevaḥ somaḥ punānaḥ sada eti nityam /
RV_9,092.03c bhuvad viśveṣu kāvyeṣu rantānu janān yatate pañca dhīraḥ //
RV_9,092.04a tava tye soma pavamāna niṇye viśve devās traya ekādaśāsaḥ /
RV_9,092.04c daśa svadhābhir adhi sāno avye mṛjanti tvā nadyaḥ sapta yahvīḥ //
RV_9,092.05a tan nu satyam pavamānasyāstu yatra viśve kāravaḥ saṃnasanta /
RV_9,092.05c jyotir yad ahne akṛṇod u lokam prāvan manuṃ dasyave kar abhīkam //
RV_9,092.06a pari sadmeva paśumānti hotā rājā na satyaḥ samitīr iyānaḥ /
RV_9,092.06c somaḥ punānaḥ kalaśāṃ ayāsīt sīdan mṛgo na mahiṣo vaneṣu //
RV_9,093.01a sākamukṣo marjayanta svasāro daśa dhīrasya dhītayo dhanutrīḥ /
RV_9,093.01c hariḥ pary adravaj jāḥ sūryasya droṇaṃ nanakṣe atyo na vājī //
RV_9,093.02a sam mātṛbhir na śiśur vāvaśāno vṛṣā dadhanve puruvāro adbhiḥ /
RV_9,093.02c maryo na yoṣām abhi niṣkṛtaṃ yan saṃ gacchate kalaśa usriyābhiḥ //
RV_9,093.03a uta pra pipya ūdhar aghnyāyā indur dhārābhiḥ sacate sumedhāḥ /
RV_9,093.03c mūrdhānaṃ gāvaḥ payasā camūṣv abhi śrīṇanti vasubhir na niktaiḥ //
RV_9,093.04a sa no devebhiḥ pavamāna radendo rayim aśvinaṃ vāvaśānaḥ /
RV_9,093.04c rathirāyatām uśatī purandhir asmadryag ā dāvane vasūnām //
RV_9,093.05a nū no rayim upa māsva nṛvantam punāno vātāpyaṃ viśvaścandram /
RV_9,093.05c pra vanditur indo tāry āyuḥ prātar makṣū dhiyāvasur jagamyāt //
RV_9,094.01a adhi yad asmin vājinīva śubha spardhante dhiyaḥ sūrye na viśaḥ /
RV_9,094.01c apo vṛṇānaḥ pavate kavīyan vrajaṃ na paśuvardhanāya manma //
RV_9,094.02a dvitā vyūrṇvann amṛtasya dhāma svarvide bhuvanāni prathanta /
RV_9,094.02c dhiyaḥ pinvānāḥ svasare na gāva ṛtāyantīr abhi vāvaśra indum //
RV_9,094.03a pari yat kaviḥ kāvyā bharate śūro na ratho bhuvanāni viśvā /
RV_9,094.03c deveṣu yaśo martāya bhūṣan dakṣāya rāyaḥ purubhūṣu navyaḥ //
RV_9,094.04a śriye jātaḥ śriya ā nir iyāya śriyaṃ vayo jaritṛbhyo dadhāti /
RV_9,094.04c śriyaṃ vasānā amṛtatvam āyan bhavanti satyā samithā mitadrau //
RV_9,094.05a iṣam ūrjam abhy arṣāśvaṃ gām uru jyotiḥ kṛṇuhi matsi devān /
RV_9,094.05c viśvāni hi suṣahā tāni tubhyam pavamāna bādhase soma śatrūn //
RV_9,095.01a kanikranti harir ā sṛjyamānaḥ sīdan vanasya jaṭhare punānaḥ /
RV_9,095.01c nṛbhir yataḥ kṛṇute nirṇijaṃ gā ato matīr janayata svadhābhiḥ //
RV_9,095.02a hariḥ sṛjānaḥ pathyām ṛtasyeyarti vācam ariteva nāvam /
RV_9,095.02c devo devānāṃ guhyāni nāmāviṣ kṛṇoti barhiṣi pravāce //
RV_9,095.03a apām ived ūrmayas tarturāṇāḥ pra manīṣā īrate somam accha /
RV_9,095.03c namasyantīr upa ca yanti saṃ cā ca viśanty uśatīr uśantam //
RV_9,095.04a tam marmṛjānam mahiṣaṃ na sānāv aṃśuṃ duhanty ukṣaṇaṃ giriṣṭhām /
RV_9,095.04c taṃ vāvaśānam matayaḥ sacante trito bibharti varuṇaṃ samudre //
RV_9,095.05a iṣyan vācam upavakteva hotuḥ punāna indo vi ṣyā manīṣām /
RV_9,095.05c indraś ca yat kṣayathaḥ saubhagāya suvīryasya patayaḥ syāma //
RV_9,096.01a pra senānīḥ śūro agre rathānāṃ gavyann eti harṣate asya senā /
RV_9,096.01c bhadrān kṛṇvann indrahavān sakhibhya ā somo vastrā rabhasāni datte //
RV_9,096.02a sam asya hariṃ harayo mṛjanty aśvahayair aniśitaṃ namobhiḥ /
RV_9,096.02c ā tiṣṭhati ratham indrasya sakhā vidvāṃ enā sumatiṃ yāty accha //
RV_9,096.03a sa no deva devatāte pavasva mahe soma psarasa indrapānaḥ /
RV_9,096.03c kṛṇvann apo varṣayan dyām utemām uror ā no varivasyā punānaḥ //
RV_9,096.04a ajītaye 'hataye pavasva svastaye sarvatātaye bṛhate /
RV_9,096.04c tad uśanti viśva ime sakhāyas tad ahaṃ vaśmi pavamāna soma //
RV_9,096.05a somaḥ pavate janitā matīnāṃ janitā divo janitā pṛthivyāḥ /
RV_9,096.05c janitāgner janitā sūryasya janitendrasya janitota viṣṇoḥ //
RV_9,096.06a brahmā devānām padavīḥ kavīnām ṛṣir viprāṇām mahiṣo mṛgāṇām /
RV_9,096.06c śyeno gṛdhrāṇāṃ svadhitir vanānāṃ somaḥ pavitram aty eti rebhan //
RV_9,096.07a prāvīvipad vāca ūrmiṃ na sindhur giraḥ somaḥ pavamāno manīṣāḥ /
RV_9,096.07c antaḥ paśyan vṛjanemāvarāṇy ā tiṣṭhati vṛṣabho goṣu jānan //
RV_9,096.08a sa matsaraḥ pṛtsu vanvann avātaḥ sahasraretā abhi vājam arṣa /
RV_9,096.08c indrāyendo pavamāno manīṣy aṃśor ūrmim īraya gā iṣaṇyan //
RV_9,096.09a pari priyaḥ kalaśe devavāta indrāya somo raṇyo madāya /
RV_9,096.09c sahasradhāraḥ śatavāja indur vājī na saptiḥ samanā jigāti //
RV_9,096.10a sa pūrvyo vasuvij jāyamāno mṛjāno apsu duduhāno adrau /
RV_9,096.10c abhiśastipā bhuvanasya rājā vidad gātum brahmaṇe pūyamānaḥ //
RV_9,096.11a tvayā hi naḥ pitaraḥ soma pūrve karmāṇi cakruḥ pavamāna dhīrāḥ /
RV_9,096.11c vanvann avātaḥ paridhīṃr aporṇu vīrebhir aśvair maghavā bhavā naḥ //
RV_9,096.12a yathāpavathā manave vayodhā amitrahā varivovid dhaviṣmān /
RV_9,096.12c evā pavasva draviṇaṃ dadhāna indre saṃ tiṣṭha janayāyudhāni //
RV_9,096.13a pavasva soma madhumāṃ ṛtāvāpo vasāno adhi sāno avye /
RV_9,096.13c ava droṇāni ghṛtavānti sīda madintamo matsara indrapānaḥ //
RV_9,096.14a vṛṣṭiṃ divaḥ śatadhāraḥ pavasva sahasrasā vājayur devavītau /
RV_9,096.14c saṃ sindhubhiḥ kalaśe vāvaśānaḥ sam usriyābhiḥ pratiran na āyuḥ //
RV_9,096.15a eṣa sya somo matibhiḥ punāno 'tyo na vājī taratīd arātīḥ /
RV_9,096.15c payo na dugdham aditer iṣiram urv iva gātuḥ suyamo na voḷhā //
RV_9,096.16a svāyudhaḥ sotṛbhiḥ pūyamāno 'bhy arṣa guhyaṃ cāru nāma /
RV_9,096.16c abhi vājaṃ saptir iva śravasyābhi vāyum abhi gā deva soma //
RV_9,096.17a śiśuṃ jajñānaṃ haryatam mṛjanti śumbhanti vahnim maruto gaṇena /
RV_9,096.17c kavir gīrbhiḥ kāvyenā kaviḥ san somaḥ pavitram aty eti rebhan //
RV_9,096.18a ṛṣimanā ya ṛṣikṛt svarṣāḥ sahasraṇīthaḥ padavīḥ kavīnām /
RV_9,096.18c tṛtīyaṃ dhāma mahiṣaḥ siṣāsan somo virājam anu rājati ṣṭup //
RV_9,096.19a camūṣac chyenaḥ śakuno vibhṛtvā govindur drapsa āyudhāni bibhrat /
RV_9,096.19c apām ūrmiṃ sacamānaḥ samudraṃ turīyaṃ dhāma mahiṣo vivakti //
RV_9,096.20a maryo na śubhras tanvam mṛjāno 'tyo na sṛtvā sanaye dhanānām /
RV_9,096.20c vṛṣeva yūthā pari kośam arṣan kanikradac camvor ā viveśa //
RV_9,096.21a pavasvendo pavamāno mahobhiḥ kanikradat pari vārāṇy arṣa /
RV_9,096.21c krīḷañ camvor ā viśa pūyamāna indraṃ te raso madiro mamattu //
RV_9,096.22a prāsya dhārā bṛhatīr asṛgrann akto gobhiḥ kalaśāṃ ā viveśa /
RV_9,096.22c sāma kṛṇvan sāmanyo vipaścit krandann ety abhi sakhyur na jāmim //
RV_9,096.23a apaghnann eṣi pavamāna śatrūn priyāṃ na jāro abhigīta induḥ /
RV_9,096.23c sīdan vaneṣu śakuno na patvā somaḥ punānaḥ kalaśeṣu sattā //
RV_9,096.24a ā te rucaḥ pavamānasya soma yoṣeva yanti sudughāḥ sudhārāḥ /
RV_9,096.24c harir ānītaḥ puruvāro apsv acikradat kalaśe devayūnām //
RV_9,097.01a asya preṣā hemanā pūyamāno devo devebhiḥ sam apṛkta rasam /
RV_9,097.01c sutaḥ pavitram pary eti rebhan miteva sadma paśumānti hotā //
RV_9,097.02a bhadrā vastrā samanyā vasāno mahān kavir nivacanāni śaṃsan /
RV_9,097.02c ā vacyasva camvoḥ pūyamāno vicakṣaṇo jāgṛvir devavītau //
RV_9,097.03a sam u priyo mṛjyate sāno avye yaśastaro yaśasāṃ kṣaito asme /
RV_9,097.03c abhi svara dhanvā pūyamāno yūyam pāta svastibhiḥ sadā naḥ //
RV_9,097.04a pra gāyatābhy arcāma devān somaṃ hinota mahate dhanāya /
RV_9,097.04c svāduḥ pavāte ati vāram avyam ā sīdāti kalaśaṃ devayur naḥ //
RV_9,097.05a indur devānām upa sakhyam āyan sahasradhāraḥ pavate madāya /
RV_9,097.05c nṛbhi stavāno anu dhāma pūrvam agann indram mahate saubhagāya //
RV_9,097.06a stotre rāye harir arṣā punāna indram mado gacchatu te bharāya /
RV_9,097.06c devair yāhi sarathaṃ rādho acchā yūyam pāta svastibhiḥ sadā naḥ //
RV_9,097.07a pra kāvyam uśaneva bruvāṇo devo devānāṃ janimā vivakti /
RV_9,097.07c mahivrataḥ śucibandhuḥ pāvakaḥ padā varāho abhy eti rebhan //
RV_9,097.08a pra haṃsāsas tṛpalam manyum acchāmād astaṃ vṛṣagaṇā ayāsuḥ /
RV_9,097.08c āṅgūṣyam pavamānaṃ sakhāyo durmarṣaṃ sākam pra vadanti vāṇam //
RV_9,097.09a sa raṃhata urugāyasya jūtiṃ vṛthā krīḷantam mimate na gāvaḥ /
RV_9,097.09c parīṇasaṃ kṛṇute tigmaśṛṅgo divā harir dadṛśe naktam ṛjraḥ //
RV_9,097.10a indur vājī pavate gonyoghā indre somaḥ saha invan madāya /
RV_9,097.10c hanti rakṣo bādhate pary arātīr varivaḥ kṛṇvan vṛjanasya rājā //
RV_9,097.11a adha dhārayā madhvā pṛcānas tiro roma pavate adridugdhaḥ /
RV_9,097.11c indur indrasya sakhyaṃ juṣāṇo devo devasya matsaro madāya //
RV_9,097.12a abhi priyāṇi pavate punāno devo devān svena rasena pṛñcan /
RV_9,097.12c indur dharmāṇy ṛtuthā vasāno daśa kṣipo avyata sāno avye //
RV_9,097.13a vṛṣā śoṇo abhikanikradad gā nadayann eti pṛthivīm uta dyām /
RV_9,097.13c indrasyeva vagnur ā śṛṇva ājau pracetayann arṣati vācam emām //
RV_9,097.14a rasāyyaḥ payasā pinvamāna īrayann eṣi madhumantam aṃśum /
RV_9,097.14c pavamānaḥ saṃtanim eṣi kṛṇvann indrāya soma pariṣicyamānaḥ //
RV_9,097.15a evā pavasva madiro madāyodagrābhasya namayan vadhasnaiḥ /
RV_9,097.15c pari varṇam bharamāṇo ruśantaṃ gavyur no arṣa pari soma siktaḥ //
RV_9,097.16a juṣṭvī na indo supathā sugāny urau pavasva varivāṃsi kṛṇvan /
RV_9,097.16c ghaneva viṣvag duritāni vighnann adhi ṣṇunā dhanva sāno avye //
RV_9,097.17a vṛṣṭiṃ no arṣa divyāṃ jigatnum iḷāvatīṃ śaṅgayīṃ jīradānum /
RV_9,097.17c stukeva vītā dhanvā vicinvan bandhūṃr imāṃ avarāṃ indo vāyūn //
RV_9,097.18a granthiṃ na vi ṣya grathitam punāna ṛjuṃ ca gātuṃ vṛjinaṃ ca soma /
RV_9,097.18c atyo na krado harir ā sṛjāno maryo deva dhanva pastyāvān //
RV_9,097.19a juṣṭo madāya devatāta indo pari ṣṇunā dhanva sāno avye /
RV_9,097.19c sahasradhāraḥ surabhir adabdhaḥ pari srava vājasātau nṛṣahye //
RV_9,097.20a araśmāno ye 'rathā ayuktā atyāso na sasṛjānāsa ājau /
RV_9,097.20c ete śukrāso dhanvanti somā devāsas tāṃ upa yātā pibadhyai //
RV_9,097.21a evā na indo abhi devavītim pari srava nabho arṇaś camūṣu /
RV_9,097.21c somo asmabhyaṃ kāmyam bṛhantaṃ rayiṃ dadātu vīravantam ugram //
RV_9,097.22a takṣad yadī manaso venato vāg jyeṣṭhasya vā dharmaṇi kṣor anīke /
RV_9,097.22c ād īm āyan varam ā vāvaśānā juṣṭam patiṃ kalaśe gāva indum //
RV_9,097.23a pra dānudo divyo dānupinva ṛtam ṛtāya pavate sumedhāḥ /
RV_9,097.23c dharmā bhuvad vṛjanyasya rājā pra raśmibhir daśabhir bhāri bhūma //
RV_9,097.24a pavitrebhiḥ pavamāno nṛcakṣā rājā devānām uta martyānām /
RV_9,097.24c dvitā bhuvad rayipatī rayīṇām ṛtam bharat subhṛtaṃ cārv induḥ //
RV_9,097.25a arvāṃ iva śravase sātim acchendrasya vāyor abhi vītim arṣa /
RV_9,097.25c sa naḥ sahasrā bṛhatīr iṣo dā bhavā soma draviṇovit punānaḥ //
RV_9,097.26a devāvyo naḥ pariṣicyamānāḥ kṣayaṃ suvīraṃ dhanvantu somāḥ /
RV_9,097.26c āyajyavaḥ sumatiṃ viśvavārā hotāro na diviyajo mandratamāḥ //
RV_9,097.27a evā deva devatāte pavasva mahe soma psarase devapānaḥ /
RV_9,097.27c mahaś cid dhi ṣmasi hitāḥ samarye kṛdhi suṣṭhāne rodasī punānaḥ //
RV_9,097.28a aśvo no krado vṛṣabhir yujānaḥ siṃho na bhīmo manaso javīyān /
RV_9,097.28c arvācīnaiḥ pathibhir ye rajiṣṭhā ā pavasva saumanasaṃ na indo //
RV_9,097.29a śataṃ dhārā devajātā asṛgran sahasram enāḥ kavayo mṛjanti /
RV_9,097.29c indo sanitraṃ diva ā pavasva puraetāsi mahato dhanasya //
RV_9,097.30a divo na sargā asasṛgram ahnāṃ rājā na mitram pra mināti dhīraḥ /
RV_9,097.30c pitur na putraḥ kratubhir yatāna ā pavasva viśe asyā ajītim //
RV_9,097.31a pra te dhārā madhumatīr asṛgran vārān yat pūto atyeṣy avyān /
RV_9,097.31c pavamāna pavase dhāma gonāṃ jajñānaḥ sūryam apinvo arkaiḥ //
RV_9,097.32a kanikradad anu panthām ṛtasya śukro vi bhāsy amṛtasya dhāma /
RV_9,097.32c sa indrāya pavase matsaravān hinvāno vācam matibhiḥ kavīnām //
RV_9,097.33a divyaḥ suparṇo 'va cakṣi soma pinvan dhārāḥ karmaṇā devavītau /
RV_9,097.33c endo viśa kalaśaṃ somadhānaṃ krandann ihi sūryasyopa raśmim //
RV_9,097.34a tisro vāca īrayati pra vahnir ṛtasya dhītim brahmaṇo manīṣām /
RV_9,097.34c gāvo yanti gopatim pṛcchamānāḥ somaṃ yanti matayo vāvaśānāḥ //
RV_9,097.35a somaṃ gāvo dhenavo vāvaśānāḥ somaṃ viprā matibhiḥ pṛcchamānāḥ /
RV_9,097.35c somaḥ sutaḥ pūyate ajyamānaḥ some arkās triṣṭubhaḥ saṃ navante //
RV_9,097.36a evā naḥ soma pariṣicyamāna ā pavasva pūyamānaḥ svasti /
RV_9,097.36c indram ā viśa bṛhatā raveṇa vardhayā vācaṃ janayā purandhim //
RV_9,097.37a ā jāgṛvir vipra ṛtā matīnāṃ somaḥ punāno asadac camūṣu /
RV_9,097.37c sapanti yam mithunāso nikāmā adhvaryavo rathirāsaḥ suhastāḥ //
RV_9,097.38a sa punāna upa sūre na dhātobhe aprā rodasī vi ṣa āvaḥ /
RV_9,097.38c priyā cid yasya priyasāsa ūtī sa tū dhanaṃ kāriṇe na pra yaṃsat //
RV_9,097.39a sa vardhitā vardhanaḥ pūyamānaḥ somo mīḍhvāṃ abhi no jyotiṣāvīt /
RV_9,097.39c yenā naḥ pūrve pitaraḥ padajñāḥ svarvido abhi gā adrim uṣṇan //
RV_9,097.40a akrān samudraḥ prathame vidharmañ janayan prajā bhuvanasya rājā /
RV_9,097.40c vṛṣā pavitre adhi sāno avye bṛhat somo vāvṛdhe suvāna induḥ //
RV_9,097.41a mahat tat somo mahiṣaś cakārāpāṃ yad garbho 'vṛṇīta devān /
RV_9,097.41c adadhād indre pavamāna ojo 'janayat sūrye jyotir induḥ //
RV_9,097.42a matsi vāyum iṣṭaye rādhase ca matsi mitrāvaruṇā pūyamānaḥ /
RV_9,097.42c matsi śardho mārutam matsi devān matsi dyāvāpṛthivī deva soma //
RV_9,097.43a ṛjuḥ pavasva vṛjinasya hantāpāmīvām bādhamāno mṛdhaś ca /
RV_9,097.43c abhiśrīṇan payaḥ payasābhi gonām indrasya tvaṃ tava vayaṃ sakhāyaḥ //
RV_9,097.44a madhvaḥ sūdam pavasva vasva utsaṃ vīraṃ ca na ā pavasvā bhagaṃ ca /
RV_9,097.44c svadasvendrāya pavamāna indo rayiṃ ca na ā pavasvā samudrāt //
RV_9,097.45a somaḥ suto dhārayātyo na hitvā sindhur na nimnam abhi vājy akṣāḥ /
RV_9,097.45c ā yoniṃ vanyam asadat punānaḥ sam indur gobhir asarat sam adbhiḥ //
RV_9,097.46a eṣa sya te pavata indra somaś camūṣu dhīra uśate tavasvān /
RV_9,097.46c svarcakṣā rathiraḥ satyaśuṣmaḥ kāmo na yo devayatām asarji //
RV_9,097.47a eṣa pratnena vayasā punānas tiro varpāṃsi duhitur dadhānaḥ /
RV_9,097.47c vasānaḥ śarma trivarūtham apsu hoteva yāti samaneṣu rebhan //
RV_9,097.48a nū nas tvaṃ rathiro deva soma pari srava camvoḥ pūyamānaḥ /
RV_9,097.48c apsu svādiṣṭho madhumāṃ ṛtāvā devo na yaḥ savitā satyamanmā //
RV_9,097.49a abhi vāyuṃ vīty arṣā gṛṇāno 'bhi mitrāvaruṇā pūyamānaḥ /
RV_9,097.49c abhī naraṃ dhījavanaṃ ratheṣṭhām abhīndraṃ vṛṣaṇaṃ vajrabāhum //
RV_9,097.50a abhi vastrā suvasanāny arṣābhi dhenūḥ sudughāḥ pūyamānaḥ /
RV_9,097.50c abhi candrā bhartave no hiraṇyābhy aśvān rathino deva soma //
RV_9,097.51a abhī no arṣa divyā vasūny abhi viśvā pārthivā pūyamānaḥ /
RV_9,097.51c abhi yena draviṇam aśnavāmābhy ārṣeyaṃ jamadagnivan naḥ //
RV_9,097.52a ayā pavā pavasvainā vasūni māṃścatva indo sarasi pra dhanva /
RV_9,097.52c bradhnaś cid atra vāto na jūtaḥ purumedhaś cit takave naraṃ dāt //
RV_9,097.53a uta na enā pavayā pavasvādhi śrute śravāyyasya tīrthe /
RV_9,097.53c ṣaṣṭiṃ sahasrā naiguto vasūni vṛkṣaṃ na pakvaṃ dhūnavad raṇāya //
RV_9,097.54a mahīme asya vṛṣanāma śūṣe māṃścatve vā pṛśane vā vadhatre /
RV_9,097.54c asvāpayan nigutaḥ snehayac cāpāmitrāṃ apācito acetaḥ //
RV_9,097.55a saṃ trī pavitrā vitatāny eṣy anv ekaṃ dhāvasi pūyamānaḥ /
RV_9,097.55c asi bhago asi dātrasya dātāsi maghavā maghavadbhya indo //
RV_9,097.56a eṣa viśvavit pavate manīṣī somo viśvasya bhuvanasya rājā /
RV_9,097.56c drapsāṃ īrayan vidatheṣv indur vi vāram avyaṃ samayāti yāti //
RV_9,097.57a induṃ rihanti mahiṣā adabdhāḥ pade rebhanti kavayo na gṛdhrāḥ /
RV_9,097.57c hinvanti dhīrā daśabhiḥ kṣipābhiḥ sam añjate rūpam apāṃ rasena //
RV_9,097.58a tvayā vayam pavamānena soma bhare kṛtaṃ vi cinuyāma śaśvat /
RV_9,097.58c tan no mitro varuṇo māmahantām aditiḥ sindhuḥ pṛthivī uta dyauḥ //
RV_9,098.01a abhi no vājasātamaṃ rayim arṣa puruspṛham /
RV_9,098.01c indo sahasrabharṇasaṃ tuvidyumnaṃ vibhvāsaham //
RV_9,098.02a pari ṣya suvāno avyayaṃ rathe na varmāvyata /
RV_9,098.02c indur abhi druṇā hito hiyāno dhārābhir akṣāḥ //
RV_9,098.03a pari ṣya suvāno akṣā indur avye madacyutaḥ /
RV_9,098.03c dhārā ya ūrdhvo adhvare bhrājā naiti gavyayuḥ //
RV_9,098.04a sa hi tvaṃ deva śaśvate vasu martāya dāśuṣe /
RV_9,098.04c indo sahasriṇaṃ rayiṃ śatātmānaṃ vivāsasi //
RV_9,098.05a vayaṃ te asya vṛtrahan vaso vasvaḥ puruspṛhaḥ /
RV_9,098.05c ni nediṣṭhatamā iṣaḥ syāma sumnasyādhrigo //
RV_9,098.06a dvir yam pañca svayaśasaṃ svasāro adrisaṃhatam /
RV_9,098.06c priyam indrasya kāmyam prasnāpayanty ūrmiṇam //
RV_9,098.07a pari tyaṃ haryataṃ harim babhrum punanti vāreṇa /
RV_9,098.07c yo devān viśvāṃ it pari madena saha gacchati //
RV_9,098.08a asya vo hy avasā pānto dakṣasādhanam /
RV_9,098.08c yaḥ sūriṣu śravo bṛhad dadhe svar ṇa haryataḥ //
RV_9,098.09a sa vāṃ yajñeṣu mānavī indur janiṣṭa rodasī /
RV_9,098.09c devo devī giriṣṭhā asredhan taṃ tuviṣvaṇi //
RV_9,098.10a indrāya soma pātave vṛtraghne pari ṣicyase /
RV_9,098.10c nare ca dakṣiṇāvate devāya sadanāsade //
RV_9,098.11a te pratnāso vyuṣṭiṣu somāḥ pavitre akṣaran /
RV_9,098.11c apaprothantaḥ sanutar huraścitaḥ prātas tāṃ apracetasaḥ //
RV_9,098.12a taṃ sakhāyaḥ purorucaṃ yūyaṃ vayaṃ ca sūrayaḥ /
RV_9,098.12c aśyāma vājagandhyaṃ sanema vājapastyam //
RV_9,099.01a ā haryatāya dhṛṣṇave dhanus tanvanti pauṃsyam /
RV_9,099.01c śukrāṃ vayanty asurāya nirṇijaṃ vipām agre mahīyuvaḥ //
RV_9,099.02a adha kṣapā pariṣkṛto vājāṃ abhi pra gāhate /
RV_9,099.02c yadī vivasvato dhiyo hariṃ hinvanti yātave //
RV_9,099.03a tam asya marjayāmasi mado ya indrapātamaḥ /
RV_9,099.03c yaṃ gāva āsabhir dadhuḥ purā nūnaṃ ca sūrayaḥ //
RV_9,099.04a taṃ gāthayā purāṇyā punānam abhy anūṣata /
RV_9,099.04c uto kṛpanta dhītayo devānāṃ nāma bibhratīḥ //
RV_9,099.05a tam ukṣamāṇam avyaye vāre punanti dharṇasim /
RV_9,099.05c dūtaṃ na pūrvacittaya ā śāsate manīṣiṇaḥ //
RV_9,099.06a sa punāno madintamaḥ somaś camūṣu sīdati /
RV_9,099.06c paśau na reta ādadhat patir vacasyate dhiyaḥ //
RV_9,099.07a sa mṛjyate sukarmabhir devo devebhyaḥ sutaḥ /
RV_9,099.07c vide yad āsu saṃdadir mahīr apo vi gāhate //
RV_9,099.08a suta indo pavitra ā nṛbhir yato vi nīyase /
RV_9,099.08c indrāya matsarintamaś camūṣv ā ni ṣīdasi //
RV_9,100.01a abhī navante adruhaḥ priyam indrasya kāmyam /
RV_9,100.01c vatsaṃ na pūrva āyuni jātaṃ rihanti mātaraḥ //
RV_9,100.02a punāna indav ā bhara soma dvibarhasaṃ rayim /
RV_9,100.02c tvaṃ vasūni puṣyasi viśvāni dāśuṣo gṛhe //
RV_9,100.03a tvaṃ dhiyam manoyujaṃ sṛjā vṛṣṭiṃ na tanyatuḥ /
RV_9,100.03c tvaṃ vasūni pārthivā divyā ca soma puṣyasi //
RV_9,100.04a pari te jigyuṣo yathā dhārā sutasya dhāvati /
RV_9,100.04c raṃhamāṇā vy avyayaṃ vāraṃ vājīva sānasiḥ //
RV_9,100.05a kratve dakṣāya naḥ kave pavasva soma dhārayā /
RV_9,100.05c indrāya pātave suto mitrāya varuṇāya ca //
RV_9,100.06a pavasva vājasātamaḥ pavitre dhārayā sutaḥ /
RV_9,100.06c indrāya soma viṣṇave devebhyo madhumattamaḥ //
RV_9,100.07a tvāṃ rihanti mātaro harim pavitre adruhaḥ /
RV_9,100.07c vatsaṃ jātaṃ na dhenavaḥ pavamāna vidharmaṇi //
RV_9,100.08a pavamāna mahi śravaś citrebhir yāsi raśmibhiḥ /
RV_9,100.08c śardhan tamāṃsi jighnase viśvāni dāśuṣo gṛhe //
RV_9,100.09a tvaṃ dyāṃ ca mahivrata pṛthivīṃ cāti jabhriṣe /
RV_9,100.09c prati drāpim amuñcathāḥ pavamāna mahitvanā //
RV_9,101.01a purojitī vo andhasaḥ sutāya mādayitnave /
RV_9,101.01c apa śvānaṃ śnathiṣṭana sakhāyo dīrghajihvyam //
RV_9,101.02a yo dhārayā pāvakayā pariprasyandate sutaḥ /
RV_9,101.02c indur aśvo na kṛtvyaḥ //
RV_9,101.03a taṃ duroṣam abhī naraḥ somaṃ viśvācyā dhiyā /
RV_9,101.03c yajñaṃ hinvanty adribhiḥ //
RV_9,101.04a sutāso madhumattamāḥ somā indrāya mandinaḥ /
RV_9,101.04c pavitravanto akṣaran devān gacchantu vo madāḥ //
RV_9,101.05a indur indrāya pavata iti devāso abruvan /
RV_9,101.05c vācas patir makhasyate viśvasyeśāna ojasā //
RV_9,101.06a sahasradhāraḥ pavate samudro vācamīṅkhayaḥ /
RV_9,101.06c somaḥ patī rayīṇāṃ sakhendrasya dive-dive //
RV_9,101.07a ayam pūṣā rayir bhagaḥ somaḥ punāno arṣati /
RV_9,101.07c patir viśvasya bhūmano vy akhyad rodasī ubhe //
RV_9,101.08a sam u priyā anūṣata gāvo madāya ghṛṣvayaḥ /
RV_9,101.08c somāsaḥ kṛṇvate pathaḥ pavamānāsa indavaḥ //
RV_9,101.09a ya ojiṣṭhas tam ā bhara pavamāna śravāyyam /
RV_9,101.09c yaḥ pañca carṣaṇīr abhi rayiṃ yena vanāmahai //
RV_9,101.10a somāḥ pavanta indavo 'smabhyaṃ gātuvittamāḥ /
RV_9,101.10c mitrāḥ suvānā arepasaḥ svādhyaḥ svarvidaḥ //
RV_9,101.11a suṣvāṇāso vy adribhiś citānā gor adhi tvaci /
RV_9,101.11c iṣam asmabhyam abhitaḥ sam asvaran vasuvidaḥ //
RV_9,101.12a ete pūtā vipaścitaḥ somāso dadhyāśiraḥ /
RV_9,101.12c sūryāso na darśatāso jigatnavo dhruvā ghṛte //
RV_9,101.13a pra sunvānasyāndhaso marto na vṛta tad vacaḥ /
RV_9,101.13c apa śvānam arādhasaṃ hatā makhaṃ na bhṛgavaḥ //
RV_9,101.14a ā jāmir atke avyata bhuje na putra oṇyoḥ /
RV_9,101.14c saraj jāro na yoṣaṇāṃ varo na yonim āsadam //
RV_9,101.15a sa vīro dakṣasādhano vi yas tastambha rodasī /
RV_9,101.15c hariḥ pavitre avyata vedhā na yonim āsadam //
RV_9,101.16a avyo vārebhiḥ pavate somo gavye adhi tvaci /
RV_9,101.16c kanikradad vṛṣā harir indrasyābhy eti niṣkṛtam //
RV_9,102.01a krāṇā śiśur mahīnāṃ hinvann ṛtasya dīdhitim /
RV_9,102.01c viśvā pari priyā bhuvad adha dvitā //
RV_9,102.02a upa tritasya pāṣyor abhakta yad guhā padam /
RV_9,102.02c yajñasya sapta dhāmabhir adha priyam //
RV_9,102.03a trīṇi tritasya dhārayā pṛṣṭheṣv erayā rayim /
RV_9,102.03c mimīte asya yojanā vi sukratuḥ //
RV_9,102.04a jajñānaṃ sapta mātaro vedhām aśāsata śriye /
RV_9,102.04c ayaṃ dhruvo rayīṇāṃ ciketa yat //
RV_9,102.05a asya vrate sajoṣaso viśve devāso adruhaḥ /
RV_9,102.05c spārhā bhavanti rantayo juṣanta yat //
RV_9,102.06a yam ī garbham ṛtāvṛdho dṛśe cārum ajījanan /
RV_9,102.06c kavim maṃhiṣṭham adhvare puruspṛham //
RV_9,102.07a samīcīne abhi tmanā yahvī ṛtasya mātarā /
RV_9,102.07c tanvānā yajñam ānuṣag yad añjate //
RV_9,102.08a kratvā śukrebhir akṣabhir ṛṇor apa vrajaṃ divaḥ /
RV_9,102.08c hinvann ṛtasya dīdhitim prādhvare //
RV_9,103.01a pra punānāya vedhase somāya vaca udyatam /
RV_9,103.01c bhṛtiṃ na bharā matibhir jujoṣate //
RV_9,103.02a pari vārāṇy avyayā gobhir añjāno arṣati /
RV_9,103.02c trī ṣadhasthā punānaḥ kṛṇute hariḥ //
RV_9,103.03a pari kośam madhuścutam avyaye vāre arṣati /
RV_9,103.03c abhi vāṇīr ṛṣīṇāṃ sapta nūṣata //
RV_9,103.04a pari ṇetā matīnāṃ viśvadevo adābhyaḥ /
RV_9,103.04c somaḥ punānaś camvor viśad dhariḥ //
RV_9,103.05a pari daivīr anu svadhā indreṇa yāhi saratham /
RV_9,103.05c punāno vāghad vāghadbhir amartyaḥ //
RV_9,103.06a pari saptir na vājayur devo devebhyaḥ sutaḥ /
RV_9,103.06c vyānaśiḥ pavamāno vi dhāvati //
RV_9,104.01a sakhāya ā ni ṣīdata punānāya pra gāyata /
RV_9,104.01c śiśuṃ na yajñaiḥ pari bhūṣata śriye //
RV_9,104.02a sam ī vatsaṃ na mātṛbhiḥ sṛjatā gayasādhanam /
RV_9,104.02c devāvyam madam abhi dviśavasam //
RV_9,104.03a punātā dakṣasādhanaṃ yathā śardhāya vītaye /
RV_9,104.03c yathā mitrāya varuṇāya śantamaḥ //
RV_9,104.04a asmabhyaṃ tvā vasuvidam abhi vāṇīr anūṣata /
RV_9,104.04c gobhiṣ ṭe varṇam abhi vāsayāmasi //
RV_9,104.05a sa no madānām pata indo devapsarā asi /
RV_9,104.05c sakheva sakhye gātuvittamo bhava //
RV_9,104.06a sanemi kṛdhy asmad ā rakṣasaṃ kaṃ cid atriṇam /
RV_9,104.06c apādevaṃ dvayum aṃho yuyodhi naḥ //
RV_9,105.01a taṃ vaḥ sakhāyo madāya punānam abhi gāyata /
RV_9,105.01c śiśuṃ na yajñaiḥ svadayanta gūrtibhiḥ //
RV_9,105.02a saṃ vatsa iva mātṛbhir indur hinvāno ajyate /
RV_9,105.02c devāvīr mado matibhiḥ pariṣkṛtaḥ //
RV_9,105.03a ayaṃ dakṣāya sādhano 'yaṃ śardhāya vītaye /
RV_9,105.03c ayaṃ devebhyo madhumattamaḥ sutaḥ //
RV_9,105.04a goman na indo aśvavat sutaḥ sudakṣa dhanva /
RV_9,105.04c śuciṃ te varṇam adhi goṣu dīdharam //
RV_9,105.05a sa no harīṇām pata indo devapsarastamaḥ /
RV_9,105.05c sakheva sakhye naryo ruce bhava //
RV_9,105.06a sanemi tvam asmad āṃ adevaṃ kaṃ cid atriṇam /
RV_9,105.06c sāhvāṃ indo pari bādho apa dvayum //
RV_9,106.01a indram accha sutā ime vṛṣaṇaṃ yantu harayaḥ /
RV_9,106.01c śruṣṭī jātāsa indavaḥ svarvidaḥ //
RV_9,106.02a ayam bharāya sānasir indrāya pavate sutaḥ /
RV_9,106.02c somo jaitrasya cetati yathā vide //
RV_9,106.03a asyed indro madeṣv ā grābhaṃ gṛbhṇīta sānasim /
RV_9,106.03c vajraṃ ca vṛṣaṇam bharat sam apsujit //
RV_9,106.04a pra dhanvā soma jāgṛvir indrāyendo pari srava /
RV_9,106.04c dyumantaṃ śuṣmam ā bharā svarvidam //
RV_9,106.05a indrāya vṛṣaṇam madam pavasva viśvadarśataḥ /
RV_9,106.05c sahasrayāmā pathikṛd vicakṣaṇaḥ //
RV_9,106.06a asmabhyaṃ gātuvittamo devebhyo madhumattamaḥ /
RV_9,106.06c sahasraṃ yāhi pathibhiḥ kanikradat //
RV_9,106.07a pavasva devavītaya indo dhārābhir ojasā /
RV_9,106.07c ā kalaśam madhumān soma naḥ sadaḥ //
RV_9,106.08a tava drapsā udapruta indram madāya vāvṛdhuḥ /
RV_9,106.08c tvāṃ devāso amṛtāya kam papuḥ //
RV_9,106.09a ā naḥ sutāsa indavaḥ punānā dhāvatā rayim /
RV_9,106.09c vṛṣṭidyāvo rītyāpaḥ svarvidaḥ //
RV_9,106.10a somaḥ punāna ūrmiṇāvyo vāraṃ vi dhāvati /
RV_9,106.10c agre vācaḥ pavamānaḥ kanikradat //
RV_9,106.11a dhībhir hinvanti vājinaṃ vane krīḷantam atyavim /
RV_9,106.11c abhi tripṛṣṭham matayaḥ sam asvaran //
RV_9,106.12a asarji kalaśāṃ abhi mīḷhe saptir na vājayuḥ /
RV_9,106.12c punāno vācaṃ janayann asiṣyadat //
RV_9,106.13a pavate haryato harir ati hvarāṃsi raṃhyā /
RV_9,106.13c abhyarṣan stotṛbhyo vīravad yaśaḥ //
RV_9,106.14a ayā pavasva devayur madhor dhārā asṛkṣata /
RV_9,106.14c rebhan pavitram pary eṣi viśvataḥ //
RV_9,107.01a parīto ṣiñcatā sutaṃ somo ya uttamaṃ haviḥ /
RV_9,107.01c dadhanvāṃ yo naryo apsv antar ā suṣāva somam adribhiḥ //
RV_9,107.02a nūnam punāno 'vibhiḥ pari sravādabdhaḥ surabhintaraḥ /
RV_9,107.02c sute cit tvāpsu madāmo andhasā śrīṇanto gobhir uttaram //
RV_9,107.03a pari suvānaś cakṣase devamādanaḥ kratur indur vicakṣaṇaḥ //
RV_9,107.04a punānaḥ soma dhārayāpo vasāno arṣasi /
RV_9,107.04c ā ratnadhā yonim ṛtasya sīdasy utso deva hiraṇyayaḥ //
RV_9,107.05a duhāna ūdhar divyam madhu priyam pratnaṃ sadhastham āsadat /
RV_9,107.05c āpṛcchyaṃ dharuṇaṃ vājy arṣati nṛbhir dhūto vicakṣaṇaḥ //
RV_9,107.06a punānaḥ soma jāgṛvir avyo vāre pari priyaḥ /
RV_9,107.06c tvaṃ vipro abhavo 'ṅgirastamo madhvā yajñam mimikṣa naḥ //
RV_9,107.07a somo mīḍhvān pavate gātuvittama ṛṣir vipro vicakṣaṇaḥ /
RV_9,107.07c tvaṃ kavir abhavo devavītama ā sūryaṃ rohayo divi //
RV_9,107.08a soma u ṣuvāṇaḥ sotṛbhir adhi ṣṇubhir avīnām /
RV_9,107.08c aśvayeva haritā yāti dhārayā mandrayā yāti dhārayā //
RV_9,107.09a anūpe gomān gobhir akṣāḥ somo dugdhābhir akṣāḥ /
RV_9,107.09c samudraṃ na saṃvaraṇāny agman mandī madāya tośate //
RV_9,107.10a ā soma suvāno adribhis tiro vārāṇy avyayā /
RV_9,107.10c jano na puri camvor viśad dhariḥ sado vaneṣu dadhiṣe //
RV_9,107.11a sa māmṛje tiro aṇvāni meṣyo mīḷhe saptir na vājayuḥ /
RV_9,107.11c anumādyaḥ pavamāno manīṣibhiḥ somo viprebhir ṛkvabhiḥ //
RV_9,107.12a pra soma devavītaye sindhur na pipye arṇasā /
RV_9,107.12c aṃśoḥ payasā madiro na jāgṛvir acchā kośam madhuścutam //
RV_9,107.13a ā haryato arjune atke avyata priyaḥ sūnur na marjyaḥ /
RV_9,107.13c tam īṃ hinvanty apaso yathā rathaṃ nadīṣv ā gabhastyoḥ //
RV_9,107.14a abhi somāsa āyavaḥ pavante madyam madam /
RV_9,107.14c samudrasyādhi viṣṭapi manīṣiṇo matsarāsaḥ svarvidaḥ //
RV_9,107.15a tarat samudram pavamāna ūrmiṇā rājā deva ṛtam bṛhat /
RV_9,107.15c arṣan mitrasya varuṇasya dharmaṇā pra hinvāna ṛtam bṛhat //
RV_9,107.16a nṛbhir yemāno haryato vicakṣaṇo rājā devaḥ samudriyaḥ //
RV_9,107.17a indrāya pavate madaḥ somo marutvate sutaḥ /
RV_9,107.17c sahasradhāro aty avyam arṣati tam ī mṛjanty āyavaḥ //
RV_9,107.18a punānaś camū janayan matiṃ kaviḥ somo deveṣu raṇyati /
RV_9,107.18c apo vasānaḥ pari gobhir uttaraḥ sīdan vaneṣv avyata //
RV_9,107.19a tavāhaṃ soma rāraṇa sakhya indo dive-dive /
RV_9,107.19c purūṇi babhro ni caranti mām ava paridhīṃr ati tāṃ ihi //
RV_9,107.20a utāhaṃ naktam uta soma te divā sakhyāya babhra ūdhani /
RV_9,107.20c ghṛṇā tapantam ati sūryam paraḥ śakunā iva paptima //
RV_9,107.21a mṛjyamānaḥ suhastya samudre vācam invasi /
RV_9,107.21c rayim piśaṅgam bahulam puruspṛham pavamānābhy arṣasi //
RV_9,107.22a mṛjāno vāre pavamāno avyaye vṛṣāva cakrado vane /
RV_9,107.22c devānāṃ soma pavamāna niṣkṛtaṃ gobhir añjāno arṣasi //
RV_9,107.23a pavasva vājasātaye 'bhi viśvāni kāvyā /
RV_9,107.23c tvaṃ samudram prathamo vi dhārayo devebhyaḥ soma matsaraḥ //
RV_9,107.24a sa tū pavasva pari pārthivaṃ rajo divyā ca soma dharmabhiḥ /
RV_9,107.24c tvāṃ viprāso matibhir vicakṣaṇa śubhraṃ hinvanti dhītibhiḥ //
RV_9,107.25a pavamānā asṛkṣata pavitram ati dhārayā /
RV_9,107.25c marutvanto matsarā indriyā hayā medhām abhi prayāṃsi ca //
RV_9,107.26a apo vasānaḥ pari kośam arṣatīndur hiyānaḥ sotṛbhiḥ /
RV_9,107.26c janayañ jyotir mandanā avīvaśad gāḥ kṛṇvāno na nirṇijam //
RV_9,108.01a pavasva madhumattama indrāya soma kratuvittamo madaḥ /
RV_9,108.01c mahi dyukṣatamo madaḥ //
RV_9,108.02a yasya te pītvā vṛṣabho vṛṣāyate 'sya pītā svarvidaḥ /
RV_9,108.02c sa supraketo abhy akramīd iṣo 'cchā vājaṃ naitaśaḥ //
RV_9,108.03a tvaṃ hy aṅga daivyā pavamāna janimāni dyumattamaḥ /
RV_9,108.03c amṛtatvāya ghoṣayaḥ //
RV_9,108.04a yenā navagvo dadhyaṅṅ aporṇute yena viprāsa āpire /
RV_9,108.04c devānāṃ sumne amṛtasya cāruṇo yena śravāṃsy ānaśuḥ //
RV_9,108.05a eṣa sya dhārayā suto 'vyo vārebhiḥ pavate madintamaḥ /
RV_9,108.05c krīḷann ūrmir apām iva //
RV_9,108.06a ya usriyā apyā antar aśmano nir gā akṛntad ojasā /
RV_9,108.06c abhi vrajaṃ tatniṣe gavyam aśvyaṃ varmīva dhṛṣṇav ā ruja //
RV_9,108.07a ā sotā pari ṣiñcatāśvaṃ na stomam apturaṃ rajasturam /
RV_9,108.07c vanakrakṣam udaprutam //
RV_9,108.08a sahasradhāraṃ vṛṣabham payovṛdham priyaṃ devāya janmane /
RV_9,108.08c ṛtena ya ṛtajāto vivāvṛdhe rājā deva ṛtam bṛhat //
RV_9,108.09a abhi dyumnam bṛhad yaśa iṣas pate didīhi deva devayuḥ /
RV_9,108.09c vi kośam madhyamaṃ yuva //
RV_9,108.10a ā vacyasva sudakṣa camvoḥ suto viśāṃ vahnir na viśpatiḥ /
RV_9,108.10c vṛṣṭiṃ divaḥ pavasva rītim apāṃ jinvā gaviṣṭaye dhiyaḥ //
RV_9,108.11a etam u tyam madacyutaṃ sahasradhāraṃ vṛṣabhaṃ divo duhuḥ /
RV_9,108.11c viśvā vasūni bibhratam //
RV_9,108.12a vṛṣā vi jajñe janayann amartyaḥ pratapañ jyotiṣā tamaḥ /
RV_9,108.12c sa suṣṭutaḥ kavibhir nirṇijaṃ dadhe tridhātv asya daṃsasā //
RV_9,108.13a sa sunve yo vasūnāṃ yo rāyām ānetā ya iḷānām /
RV_9,108.13c somo yaḥ sukṣitīnām //
RV_9,108.14a yasya na indraḥ pibād yasya maruto yasya vāryamaṇā bhagaḥ /
RV_9,108.14c ā yena mitrāvaruṇā karāmaha endram avase mahe //
RV_9,108.15a indrāya soma pātave nṛbhir yataḥ svāyudho madintamaḥ /
RV_9,108.15c pavasva madhumattamaḥ //
RV_9,108.16a indrasya hārdi somadhānam ā viśa samudram iva sindhavaḥ /
RV_9,108.16c juṣṭo mitrāya varuṇāya vāyave divo viṣṭambha uttamaḥ //
RV_9,109.01a pari pra dhanvendrāya soma svādur mitrāya pūṣṇe bhagāya //
RV_9,109.02a indras te soma sutasya peyāḥ kratve dakṣāya viśve ca devāḥ //
RV_9,109.03a evāmṛtāya mahe kṣayāya sa śukro arṣa divyaḥ pīyūṣaḥ //
RV_9,109.04a pavasva soma mahān samudraḥ pitā devānāṃ viśvābhi dhāma //
RV_9,109.05a śukraḥ pavasva devebhyaḥ soma dive pṛthivyai śaṃ ca prajāyai //
RV_9,109.06a divo dhartāsi śukraḥ pīyūṣaḥ satye vidharman vājī pavasva //
RV_9,109.07a pavasva soma dyumnī sudhāro mahām avīnām anu pūrvyaḥ //
RV_9,109.08a nṛbhir yemāno jajñānaḥ pūtaḥ kṣarad viśvāni mandraḥ svarvit //
RV_9,109.09a induḥ punānaḥ prajām urāṇaḥ karad viśvāni draviṇāni naḥ //
RV_9,109.10a pavasva soma kratve dakṣāyāśvo na nikto vājī dhanāya //
RV_9,109.11a taṃ te sotāro rasam madāya punanti somam mahe dyumnāya //
RV_9,109.12a śiśuṃ jajñānaṃ harim mṛjanti pavitre somaṃ devebhya indum //
RV_9,109.13a induḥ paviṣṭa cārur madāyāpām upasthe kavir bhagāya //
RV_9,109.14a bibharti cārv indrasya nāma yena viśvāni vṛtrā jaghāna //
RV_9,109.15a pibanty asya viśve devāso gobhiḥ śrītasya nṛbhiḥ sutasya //
RV_9,109.16a pra suvāno akṣāḥ sahasradhāras tiraḥ pavitraṃ vi vāram avyam //
RV_9,109.17a sa vājy akṣāḥ sahasraretā adbhir mṛjāno gobhiḥ śrīṇānaḥ //
RV_9,109.18a pra soma yāhīndrasya kukṣā nṛbhir yemāno adribhiḥ sutaḥ //
RV_9,109.19a asarji vājī tiraḥ pavitram indrāya somaḥ sahasradhāraḥ //
RV_9,109.20a añjanty enam madhvo rasenendrāya vṛṣṇa indum madāya //
RV_9,109.21a devebhyas tvā vṛthā pājase 'po vasānaṃ harim mṛjanti //
RV_9,109.22a indur indrāya tośate ni tośate śrīṇann ugro riṇann apaḥ //
RV_9,110.01a pary ū ṣu pra dhanva vājasātaye pari vṛtrāṇi sakṣaṇiḥ /
RV_9,110.01c dviṣas taradhyā ṛṇayā na īyase //
RV_9,110.02a anu hi tvā sutaṃ soma madāmasi mahe samaryarājye /
RV_9,110.02c vājāṃ abhi pavamāna pra gāhase //
RV_9,110.03a ajījano hi pavamāna sūryaṃ vidhāre śakmanā payaḥ /
RV_9,110.03c gojīrayā raṃhamāṇaḥ purandhyā //
RV_9,110.04a ajījano amṛta martyeṣv āṃ ṛtasya dharmann amṛtasya cāruṇaḥ /
RV_9,110.04c sadāsaro vājam acchā saniṣyadat //
RV_9,110.05a abhy-abhi hi śravasā tatardithotsaṃ na kaṃ cij janapānam akṣitam /
RV_9,110.05c śaryābhir na bharamāṇo gabhastyoḥ //
RV_9,110.06a ād īṃ ke cit paśyamānāsa āpyaṃ vasuruco divyā abhy anūṣata /
RV_9,110.06c vāraṃ na devaḥ savitā vy ūrṇute //
RV_9,110.07a tve soma prathamā vṛktabarhiṣo mahe vājāya śravase dhiyaṃ dadhuḥ /
RV_9,110.07c sa tvaṃ no vīra vīryāya codaya //
RV_9,110.08a divaḥ pīyūṣam pūrvyaṃ yad ukthyam maho gāhād diva ā nir adhukṣata /
RV_9,110.08c indram abhi jāyamānaṃ sam asvaran //
RV_9,110.09a adha yad ime pavamāna rodasī imā ca viśvā bhuvanābhi majmanā /
RV_9,110.09c yūthe na niṣṭhā vṛṣabho vi tiṣṭhase //
RV_9,110.10a somaḥ punāno avyaye vāre śiśur na krīḷan pavamāno akṣāḥ /
RV_9,110.10c sahasradhāraḥ śatavāja induḥ //
RV_9,110.11a eṣa punāno madhumāṃ ṛtāvendrāyenduḥ pavate svādur ūrmiḥ /
RV_9,110.11c vājasanir varivovid vayodhāḥ //
RV_9,110.12a sa pavasva sahamānaḥ pṛtanyūn sedhan rakṣāṃsy apa durgahāṇi /
RV_9,110.12c svāyudhaḥ sāsahvān soma śatrūn //
RV_9,111.01a ayā rucā hariṇyā punāno viśvā dveṣāṃsi tarati svayugvabhiḥ sūro na svayugvabhiḥ /
RV_9,111.01d dhārā sutasya rocate punāno aruṣo hariḥ /
RV_9,111.01f viśvā yad rūpā pariyāty ṛkvabhiḥ saptāsyebhir ṛkvabhiḥ //
RV_9,111.02a tvaṃ tyat paṇīnāṃ vido vasu sam mātṛbhir marjayasi sva ā dama ṛtasya dhītibhir dame /
RV_9,111.02d parāvato na sāma tad yatrā raṇanti dhītayaḥ /
RV_9,111.02f tridhātubhir aruṣībhir vayo dadhe rocamāno vayo dadhe //
RV_9,111.03a pūrvām anu pradiśaṃ yāti cekitat saṃ raśmibhir yatate darśato ratho daivyo darśato rathaḥ /
RV_9,111.03d agmann ukthāni pauṃsyendraṃ jaitrāya harṣayan /
RV_9,111.03f vajraś ca yad bhavatho anapacyutā samatsv anapacyutā //
RV_9,112.01a nānānaṃ vā u no dhiyo vi vratāni janānām /
RV_9,112.01c takṣā riṣṭaṃ rutam bhiṣag brahmā sunvantam icchatīndrāyendo pari srava //
RV_9,112.02a jaratībhir oṣadhībhiḥ parṇebhiḥ śakunānām /
RV_9,112.02c kārmāro aśmabhir dyubhir hiraṇyavantam icchatīndrāyendo pari srava //
RV_9,112.03a kārur ahaṃ tato bhiṣag upalaprakṣiṇī nanā /
RV_9,112.03c nānādhiyo vasūyavo 'nu gā iva tasthimendrāyendo pari srava //
RV_9,112.04a aśvo voḷhā sukhaṃ rathaṃ hasanām upamantriṇaḥ /
RV_9,112.04c śepo romaṇvantau bhedau vār in maṇḍūka icchatīndrāyendo pari srava //
RV_9,113.01a śaryaṇāvati somam indraḥ pibatu vṛtrahā /
RV_9,113.01c balaṃ dadhāna ātmani kariṣyan vīryam mahad indrāyendo pari srava //
RV_9,113.02a ā pavasva diśām pata ārjīkāt soma mīḍhvaḥ /
RV_9,113.02c ṛtavākena satyena śraddhayā tapasā suta indrāyendo pari srava //
RV_9,113.03a parjanyavṛddham mahiṣaṃ taṃ sūryasya duhitābharat /
RV_9,113.03c taṃ gandharvāḥ praty agṛbhṇan taṃ some rasam ādadhur indrāyendo pari srava //
RV_9,113.04a ṛtaṃ vadann ṛtadyumna satyaṃ vadan satyakarman /
RV_9,113.04c śraddhāṃ vadan soma rājan dhātrā soma pariṣkṛta indrāyendo pari srava //
RV_9,113.05a satyamugrasya bṛhataḥ saṃ sravanti saṃsravāḥ /
RV_9,113.05c saṃ yanti rasino rasāḥ punāno brahmaṇā hara indrāyendo pari srava //
RV_9,113.06a yatra brahmā pavamāna chandasyāṃ vācaṃ vadan /
RV_9,113.06c grāvṇā some mahīyate somenānandaṃ janayann indrāyendo pari srava //
RV_9,113.07a yatra jyotir ajasraṃ yasmiṃl loke svar hitam /
RV_9,113.07c tasmin māṃ dhehi pavamānāmṛte loke akṣita indrāyendo pari srava //
RV_9,113.08a yatra rājā vaivasvato yatrāvarodhanaṃ divaḥ /
RV_9,113.08c yatrāmūr yahvatīr āpas tatra mām amṛtaṃ kṛdhīndrāyendo pari srava //
RV_9,113.09a yatrānukāmaṃ caraṇaṃ trināke tridive divaḥ /
RV_9,113.09c lokā yatra jyotiṣmantas tatra mām amṛtaṃ kṛdhīndrāyendo pari srava //
RV_9,113.10a yatra kāmā nikāmāś ca yatra bradhnasya viṣṭapam /
RV_9,113.10c svadhā ca yatra tṛptiś ca tatra mām amṛtaṃ kṛdhīndrāyendo pari srava //
RV_9,113.11a yatrānandāś ca modāś ca mudaḥ pramuda āsate /
RV_9,113.11c kāmasya yatrāptāḥ kāmās tatra mām amṛtaṃ kṛdhīndrāyendo pari srava //
RV_9,114.01a ya indoḥ pavamānasyānu dhāmāny akramīt /
RV_9,114.01c tam āhuḥ suprajā iti yas te somāvidhan mana indrāyendo pari srava //
RV_9,114.02a ṛṣe mantrakṛtāṃ stomaiḥ kaśyapodvardhayan giraḥ /
RV_9,114.02c somaṃ namasya rājānaṃ yo jajñe vīrudhām patir indrāyendo pari srava //
RV_9,114.03a sapta diśo nānāsūryāḥ sapta hotāra ṛtvijaḥ /
RV_9,114.03c devā ādityā ye sapta tebhiḥ somābhi rakṣa na indrāyendo pari srava //
RV_9,114.04a yat te rājañ chṛtaṃ havis tena somābhi rakṣa naḥ /
RV_9,114.04c arātīvā mā nas tārīn mo ca naḥ kiṃ canāmamad indrāyendo pari srava //
Ṛgveda 10
RV_10,001.01a agre bṛhann uṣasām ūrdhvo asthān nirjaganvān tamaso jyotiṣāgāt /
RV_10,001.01c agnir bhānunā ruśatā svaṅga ā jāto viśvā sadmāny aprāḥ //
RV_10,001.02a sa jāto garbho asi rodasyor agne cārur vibhṛta oṣadhīṣu /
RV_10,001.02c citraḥ śiśuḥ pari tamāṃsy aktūn pra mātṛbhyo adhi kanikradad gāḥ //
RV_10,001.03a viṣṇur itthā paramam asya vidvāñ jāto bṛhann abhi pāti tṛtīyam /
RV_10,001.03c āsā yad asya payo akrata svaṃ sacetaso abhy arcanty atra //
RV_10,001.04a ata u tvā pitubhṛto janitrīr annāvṛdham prati caranty annaiḥ /
RV_10,001.04c tā īm praty eṣi punar anyarūpā asi tvaṃ vikṣu mānuṣīṣu hotā //
RV_10,001.05a hotāraṃ citraratham adhvarasya yajñasya-yajñasya ketuṃ ruśantam /
RV_10,001.05c pratyardhiṃ devasya-devasya mahnā śriyā tv agnim atithiṃ janānām //
RV_10,001.06a sa tu vastrāṇy adha peśanāni vasāno agnir nābhā pṛthivyāḥ /
RV_10,001.06c aruṣo jātaḥ pada iḷāyāḥ purohito rājan yakṣīha devān //
RV_10,001.07a ā hi dyāvāpṛthivī agna ubhe sadā putro na mātarā tatantha /
RV_10,001.07c pra yāhy acchośato yaviṣṭhāthā vaha sahasyeha devān //
RV_10,002.01a piprīhi devāṃ uśato yaviṣṭha vidvāṃ ṛtūṃr ṛtupate yajeha /
RV_10,002.01c ye daivyā ṛtvijas tebhir agne tvaṃ hotṝṇām asy āyajiṣṭhaḥ //
RV_10,002.02a veṣi hotram uta potraṃ janānām mandhātāsi draviṇodā ṛtāvā /
RV_10,002.02c svāhā vayaṃ kṛṇavāmā havīṃṣi devo devān yajatv agnir arhan //
RV_10,002.03a ā devānām api panthām aganma yac chaknavāma tad anu pravoḷhum /
RV_10,002.03c agnir vidvān sa yajāt sed u hotā so adhvarān sa ṛtūn kalpayāti //
RV_10,002.04a yad vo vayam pramināma vratāni viduṣāṃ devā aviduṣṭarāsaḥ /
RV_10,002.04c agniṣ ṭad viśvam ā pṛṇāti vidvān yebhir devāṃ ṛtubhiḥ kalpayāti //
RV_10,002.05a yat pākatrā manasā dīnadakṣā na yajñasya manvate martyāsaḥ /
RV_10,002.05c agniṣ ṭad dhotā kratuvid vijānan yajiṣṭho devāṃ ṛtuśo yajāti //
RV_10,002.06a viśveṣāṃ hy adhvarāṇām anīkaṃ citraṃ ketuṃ janitā tvā jajāna /
RV_10,002.06c sa ā yajasva nṛvatīr anu kṣā spārhā iṣaḥ kṣumatīr viśvajanyāḥ //
RV_10,002.07a yaṃ tvā dyāvāpṛthivī yaṃ tvāpas tvaṣṭā yaṃ tvā sujanimā jajāna /
RV_10,002.07c panthām anu pravidvān pitṛyāṇaṃ dyumad agne samidhāno vi bhāhi //
RV_10,003.01a ino rājann aratiḥ samiddho raudro dakṣāya suṣumāṃ adarśi /
RV_10,003.01c cikid vi bhāti bhāsā bṛhatāsiknīm eti ruśatīm apājan //
RV_10,003.02a kṛṣṇāṃ yad enīm abhi varpasā bhūj janayan yoṣām bṛhataḥ pitur jām /
RV_10,003.02c ūrdhvam bhānuṃ sūryasya stabhāyan divo vasubhir aratir vi bhāti //
RV_10,003.03a bhadro bhadrayā sacamāna āgāt svasāraṃ jāro abhy eti paścāt /
RV_10,003.03c supraketair dyubhir agnir vitiṣṭhan ruśadbhir varṇair abhi rāmam asthāt //
RV_10,003.04a asya yāmāso bṛhato na vagnūn indhānā agneḥ sakhyuḥ śivasya /
RV_10,003.04c īḍyasya vṛṣṇo bṛhataḥ svāso bhāmāso yāmann aktavaś cikitre //
RV_10,003.05a svanā na yasya bhāmāsaḥ pavante rocamānasya bṛhataḥ sudivaḥ /
RV_10,003.05c jyeṣṭhebhir yas tejiṣṭhaiḥ krīḷumadbhir varṣiṣṭhebhir bhānubhir nakṣati dyām //
RV_10,003.06a asya śuṣmāso dadṛśānapaver jehamānasya svanayan niyudbhiḥ /
RV_10,003.06c pratnebhir yo ruśadbhir devatamo vi rebhadbhir aratir bhāti vibhvā //
RV_10,003.07a sa ā vakṣi mahi na ā ca satsi divaspṛthivyor aratir yuvatyoḥ /
RV_10,003.07c agniḥ sutukaḥ sutukebhir aśvai rabhasvadbhī rabhasvāṃ eha gamyāḥ //
RV_10,004.01a pra te yakṣi pra ta iyarmi manma bhuvo yathā vandyo no haveṣu /
RV_10,004.01c dhanvann iva prapā asi tvam agna iyakṣave pūrave pratna rājan //
RV_10,004.02a yaṃ tvā janāso abhi saṃcaranti gāva uṣṇam iva vrajaṃ yaviṣṭha /
RV_10,004.02c dūto devānām asi martyānām antar mahāṃś carasi rocanena //
RV_10,004.03a śiśuṃ na tvā jenyaṃ vardhayantī mātā bibharti sacanasyamānā /
RV_10,004.03c dhanor adhi pravatā yāsi haryañ jigīṣase paśur ivāvasṛṣṭaḥ //
RV_10,004.04a mūrā amūra na vayaṃ cikitvo mahitvam agne tvam aṅga vitse /
RV_10,004.04c śaye vavriś carati jihvayādan rerihyate yuvatiṃ viśpatiḥ san //
RV_10,004.05a kūcij jāyate sanayāsu navyo vane tasthau palito dhūmaketuḥ /
RV_10,004.05c asnātāpo vṛṣabho na pra veti sacetaso yam praṇayanta martāḥ //
RV_10,004.06a tanūtyajeva taskarā vanargū raśanābhir daśabhir abhy adhītām /
RV_10,004.06c iyaṃ te agne navyasī manīṣā yukṣvā rathaṃ na śucayadbhir aṅgaiḥ //
RV_10,004.07a brahma ca te jātavedo namaś ceyaṃ ca gīḥ sadam id vardhanī bhūt /
RV_10,004.07c rakṣā ṇo agne tanayāni tokā rakṣota nas tanvo aprayucchan //
RV_10,005.01a ekaḥ samudro dharuṇo rayīṇām asmad dhṛdo bhūrijanmā vi caṣṭe /
RV_10,005.01c siṣakty ūdhar niṇyor upastha utsasya madhye nihitam padaṃ veḥ //
RV_10,005.02a samānaṃ nīḷaṃ vṛṣaṇo vasānāḥ saṃ jagmire mahiṣā arvatībhiḥ /
RV_10,005.02c ṛtasya padaṃ kavayo ni pānti guhā nāmāni dadhire parāṇi //
RV_10,005.03a ṛtāyinī māyinī saṃ dadhāte mitvā śiśuṃ jajñatur vardhayantī /
RV_10,005.03c viśvasya nābhiṃ carato dhruvasya kaveś cit tantum manasā viyantaḥ //
RV_10,005.04a ṛtasya hi vartanayaḥ sujātam iṣo vājāya pradivaḥ sacante /
RV_10,005.04c adhīvāsaṃ rodasī vāvasāne ghṛtair annair vāvṛdhāte madhūnām //
RV_10,005.05a sapta svasṝr aruṣīr vāvaśāno vidvān madhva uj jabhārā dṛśe kam /
RV_10,005.05c antar yeme antarikṣe purājā icchan vavrim avidat pūṣaṇasya //
RV_10,005.06a sapta maryādāḥ kavayas tatakṣus tāsām ekām id abhy aṃhuro gāt /
RV_10,005.06c āyor ha skambha upamasya nīḷe pathāṃ visarge dharuṇeṣu tasthau //
RV_10,005.07a asac ca sac ca parame vyoman dakṣasya janmann aditer upasthe /
RV_10,005.07c agnir ha naḥ prathamajā ṛtasya pūrva āyuni vṛṣabhaś ca dhenuḥ //
RV_10,006.01a ayaṃ sa yasya śarmann avobhir agner edhate jaritābhiṣṭau /
RV_10,006.01c jyeṣṭhebhir yo bhānubhir ṛṣūṇām paryeti parivīto vibhāvā //
RV_10,006.02a yo bhānubhir vibhāvā vibhāty agnir devebhir ṛtāvājasraḥ /
RV_10,006.02c ā yo vivāya sakhyā sakhibhyo 'parihvṛto atyo na saptiḥ //
RV_10,006.03a īśe yo viśvasyā devavīter īśe viśvāyur uṣaso vyuṣṭau /
RV_10,006.03c ā yasmin manā havīṃṣy agnāv ariṣṭaratha skabhnāti śūṣaiḥ //
RV_10,006.04a śūṣebhir vṛdho juṣāṇo arkair devāṃ acchā raghupatvā jigāti /
RV_10,006.04c mandro hotā sa juhvā yajiṣṭhaḥ sammiślo agnir ā jigharti devān //
RV_10,006.05a tam usrām indraṃ na rejamānam agniṃ gīrbhir namobhir ā kṛṇudhvam /
RV_10,006.05c ā yaṃ viprāso matibhir gṛṇanti jātavedasaṃ juhvaṃ sahānām //
RV_10,006.06a saṃ yasmin viśvā vasūni jagmur vāje nāśvāḥ saptīvanta evaiḥ /
RV_10,006.06c asme ūtīr indravātatamā arvācīnā agna ā kṛṇuṣva //
RV_10,006.07a adhā hy agne mahnā niṣadyā sadyo jajñāno havyo babhūtha /
RV_10,006.07c taṃ te devāso anu ketam āyann adhāvardhanta prathamāsa ūmāḥ //
RV_10,007.01a svasti no divo agne pṛthivyā viśvāyur dhehi yajathāya deva /
RV_10,007.01c sacemahi tava dasma praketair uruṣyā ṇa urubhir deva śaṃsaiḥ //
RV_10,007.02a imā agne matayas tubhyaṃ jātā gobhir aśvair abhi gṛṇanti rādhaḥ /
RV_10,007.02c yadā te marto anu bhogam ānaḍ vaso dadhāno matibhiḥ sujāta //
RV_10,007.03a agnim manye pitaram agnim āpim agnim bhrātaraṃ sadam it sakhāyam /
RV_10,007.03c agner anīkam bṛhataḥ saparyaṃ divi śukraṃ yajataṃ sūryasya //
RV_10,007.04a sidhrā agne dhiyo asme sanutrīr yaṃ trāyase dama ā nityahotā /
RV_10,007.04c ṛtāvā sa rohidaśvaḥ purukṣur dyubhir asmā ahabhir vāmam astu //
RV_10,007.05a dyubhir hitam mitram iva prayogam pratnam ṛtvijam adhvarasya jāram /
RV_10,007.05c bāhubhyām agnim āyavo 'jananta vikṣu hotāraṃ ny asādayanta //
RV_10,007.06a svayaṃ yajasva divi deva devān kiṃ te pākaḥ kṛṇavad apracetāḥ /
RV_10,007.06c yathāyaja ṛtubhir deva devān evā yajasva tanvaṃ sujāta //
RV_10,007.07a bhavā no agne 'vitota gopā bhavā vayaskṛd uta no vayodhāḥ /
RV_10,007.07c rāsvā ca naḥ sumaho havyadātiṃ trāsvota nas tanvo aprayucchan //
RV_10,008.01a pra ketunā bṛhatā yāty agnir ā rodasī vṛṣabho roravīti /
RV_10,008.01c divaś cid antāṃ upamāṃ ud ānaḷ apām upasthe mahiṣo vavardha //
RV_10,008.02a mumoda garbho vṛṣabhaḥ kakudmān asremā vatsaḥ śimīvāṃ arāvīt /
RV_10,008.02c sa devatāty udyatāni kṛṇvan sveṣu kṣayeṣu prathamo jigāti //
RV_10,008.03a ā yo mūrdhānam pitror arabdha ny adhvare dadhire sūro arṇaḥ /
RV_10,008.03c asya patmann aruṣīr aśvabudhnā ṛtasya yonau tanvo juṣanta //
RV_10,008.04a uṣa-uṣo hi vaso agram eṣi tvaṃ yamayor abhavo vibhāvā /
RV_10,008.04c ṛtāya sapta dadhiṣe padāni janayan mitraṃ tanve svāyai //
RV_10,008.05a bhuvaś cakṣur maha ṛtasya gopā bhuvo varuṇo yad ṛtāya veṣi /
RV_10,008.05c bhuvo apāṃ napāj jātavedo bhuvo dūto yasya havyaṃ jujoṣaḥ //
RV_10,008.06a bhuvo yajñasya rajasaś ca netā yatrā niyudbhiḥ sacase śivābhiḥ /
RV_10,008.06c divi mūrdhānaṃ dadhiṣe svarṣāṃ jihvām agne cakṛṣe havyavāham //
RV_10,008.07a asya tritaḥ kratunā vavre antar icchan dhītim pitur evaiḥ parasya /
RV_10,008.07c sacasyamānaḥ pitror upasthe jāmi bruvāṇa āyudhāni veti //
RV_10,008.08a sa pitryāṇy āyudhāni vidvān indreṣita āptyo abhy ayudhyat /
RV_10,008.08c triśīrṣāṇaṃ saptaraśmiṃ jaghanvān tvāṣṭrasya cin niḥ sasṛje trito gāḥ //
RV_10,008.09a bhūrīd indra udinakṣantam ojo 'vābhinat satpatir manyamānam /
RV_10,008.09c tvāṣṭrasya cid viśvarūpasya gonām ācakrāṇas trīṇi śīrṣā parā vark //
RV_10,009.01a āpo hi ṣṭhā mayobhuvas tā na ūrje dadhātana /
RV_10,009.01c mahe raṇāya cakṣase //
RV_10,009.02a yo vaḥ śivatamo rasas tasya bhājayateha naḥ /
RV_10,009.02c uśatīr iva mātaraḥ //
RV_10,009.03a tasmā araṃ gamāma vo yasya kṣayāya jinvatha /
RV_10,009.03c āpo janayathā ca naḥ //
RV_10,009.04a śaṃ no devīr abhiṣṭaya āpo bhavantu pītaye /
RV_10,009.04c śaṃ yor abhi sravantu naḥ //
RV_10,009.05a īśānā vāryāṇāṃ kṣayantīś carṣaṇīnām /
RV_10,009.05c apo yācāmi bheṣajam //
RV_10,009.06a apsu me somo abravīd antar viśvāni bheṣajā /
RV_10,009.06c agniṃ ca viśvaśambhuvam //
RV_10,009.07a āpaḥ pṛṇīta bheṣajaṃ varūthaṃ tanve mama /
RV_10,009.07c jyok ca sūryaṃ dṛśe //
RV_10,009.08a idam āpaḥ pra vahata yat kiṃ ca duritam mayi /
RV_10,009.08c yad vāham abhidudroha yad vā śepa utānṛtam //
RV_10,009.09a āpo adyānv acāriṣaṃ rasena sam agasmahi /
RV_10,009.09c payasvān agna ā gahi tam mā saṃ sṛja varcasā //
RV_10,010.01a o cit sakhāyaṃ sakhyā vavṛtyāṃ tiraḥ purū cid arṇavaṃ jaganvān /
RV_10,010.01c pitur napātam ā dadhīta vedhā adhi kṣami prataraṃ dīdhyānaḥ //
RV_10,010.02a na te sakhā sakhyaṃ vaṣṭy etat salakṣmā yad viṣurūpā bhavāti /
RV_10,010.02c mahas putrāso asurasya vīrā divo dhartāra urviyā pari khyan //
RV_10,010.03a uśanti ghā te amṛtāsa etad ekasya cit tyajasam martyasya /
RV_10,010.03c ni te mano manasi dhāyy asme janyuḥ patis tanvam ā viviśyāḥ //
RV_10,010.04a na yat purā cakṛmā kad dha nūnam ṛtā vadanto anṛtaṃ rapema /
RV_10,010.04c gandharvo apsv apyā ca yoṣā sā no nābhiḥ paramaṃ jāmi tan nau //
RV_10,010.05a garbhe nu nau janitā dampatī kar devas tvaṣṭā savitā viśvarūpaḥ /
RV_10,010.05c nakir asya pra minanti vratāni veda nāv asya pṛthivī uta dyauḥ //
RV_10,010.06a ko asya veda prathamasyāhnaḥ ka īṃ dadarśa ka iha pra vocat /
RV_10,010.06c bṛhan mitrasya varuṇasya dhāma kad u brava āhano vīcyā nṝn //
RV_10,010.07a yamasya mā yamyaṃ kāma āgan samāne yonau sahaśeyyāya /
RV_10,010.07c jāyeva patye tanvaṃ riricyāṃ vi cid vṛheva rathyeva cakrā //
RV_10,010.08a na tiṣṭhanti na ni miṣanty ete devānāṃ spaśa iha ye caranti /
RV_10,010.08c anyena mad āhano yāhi tūyaṃ tena vi vṛha rathyeva cakrā //
RV_10,010.09a rātrībhir asmā ahabhir daśasyet sūryasya cakṣur muhur un mimīyāt /
RV_10,010.09c divā pṛthivyā mithunā sabandhū yamīr yamasya bibhṛyād ajāmi //
RV_10,010.10a ā ghā tā gacchān uttarā yugāni yatra jāmayaḥ kṛṇavann ajāmi /
RV_10,010.10c upa barbṛhi vṛṣabhāya bāhum anyam icchasva subhage patim mat //
RV_10,010.11a kim bhrātāsad yad anātham bhavāti kim u svasā yan nirṛtir nigacchāt /
RV_10,010.11c kāmamūtā bahv etad rapāmi tanvā me tanvaṃ sam pipṛgdhi //
RV_10,010.12a na vā u te tanvā tanvaṃ sam papṛcyām pāpam āhur yaḥ svasāraṃ nigacchāt /
RV_10,010.12c anyena mat pramudaḥ kalpayasva na te bhrātā subhage vaṣṭy etat //
RV_10,010.13a bato batāsi yama naiva te mano hṛdayaṃ cāvidāma /
RV_10,010.13c anyā kila tvāṃ kakṣyeva yuktam pari ṣvajāte libujeva vṛkṣam //
RV_10,010.14a anyam ū ṣu tvaṃ yamy anya u tvām pari ṣvajāte libujeva vṛkṣam /
RV_10,010.14c tasya vā tvam mana icchā sa vā tavādhā kṛṇuṣva saṃvidaṃ subhadrām //
RV_10,011.01a vṛṣā vṛṣṇe duduhe dohasā divaḥ payāṃsi yahvo aditer adābhyaḥ /
RV_10,011.01c viśvaṃ sa veda varuṇo yathā dhiyā sa yajñiyo yajatu yajñiyāṃ ṛtūn //
RV_10,011.02a rapad gandharvīr apyā ca yoṣaṇā nadasya nāde pari pātu me manaḥ /
RV_10,011.02c iṣṭasya madhye aditir ni dhātu no bhrātā no jyeṣṭhaḥ prathamo vi vocati //
RV_10,011.03a so cin nu bhadrā kṣumatī yaśasvaty uṣā uvāsa manave svarvatī /
RV_10,011.03c yad īm uśantam uśatām anu kratum agniṃ hotāraṃ vidathāya jījanan //
RV_10,011.04a adha tyaṃ drapsaṃ vibhvaṃ vicakṣaṇaṃ vir ābharad iṣitaḥ śyeno adhvare /
RV_10,011.04c yadī viśo vṛṇate dasmam āryā agniṃ hotāram adha dhīr ajāyata //
RV_10,011.05a sadāsi raṇvo yavaseva puṣyate hotrābhir agne manuṣaḥ svadhvaraḥ /
RV_10,011.05c viprasya vā yac chaśamāna ukthyaṃ vājaṃ sasavāṃ upayāsi bhūribhiḥ //
RV_10,011.06a ud īraya pitarā jāra ā bhagam iyakṣati haryato hṛtta iṣyati /
RV_10,011.06c vivakti vahniḥ svapasyate makhas taviṣyate asuro vepate matī //
RV_10,011.07a yas te agne sumatim marto akṣat sahasaḥ sūno ati sa pra śṛṇve /
RV_10,011.07c iṣaṃ dadhāno vahamāno aśvair ā sa dyumāṃ amavān bhūṣati dyūn //
RV_10,011.08a yad agna eṣā samitir bhavāti devī deveṣu yajatā yajatra /
RV_10,011.08c ratnā ca yad vibhajāsi svadhāvo bhāgaṃ no atra vasumantaṃ vītāt //
RV_10,011.09a śrudhī no agne sadane sadhasthe yukṣvā ratham amṛtasya dravitnum /
RV_10,011.09c ā no vaha rodasī devaputre mākir devānām apa bhūr iha syāḥ //
RV_10,012.01a dyāvā ha kṣāmā prathame ṛtenābhiśrāve bhavataḥ satyavācā /
RV_10,012.01c devo yan martān yajathāya kṛṇvan sīdad dhotā pratyaṅ svam asuṃ yan //
RV_10,012.02a devo devān paribhūr ṛtena vahā no havyam prathamaś cikitvān /
RV_10,012.02c dhūmaketuḥ samidhā bhāṛjīko mandro hotā nityo vācā yajīyān //
RV_10,012.03a svāvṛg devasyāmṛtaṃ yadī gor ato jātāso dhārayanta urvī /
RV_10,012.03c viśve devā anu tat te yajur gur duhe yad enī divyaṃ ghṛtaṃ vāḥ //
RV_10,012.04a arcāmi vāṃ vardhāyāpo ghṛtasnū dyāvābhūmī śṛṇutaṃ rodasī me /
RV_10,012.04c ahā yad dyāvo 'sunītim ayan madhvā no atra pitarā śiśītām //
RV_10,012.05a kiṃ svin no rājā jagṛhe kad asyāti vrataṃ cakṛmā ko vi veda /
RV_10,012.05c mitraś cid dhi ṣmā juhurāṇo devāñ chloko na yātām api vājo asti //
RV_10,012.06a durmantv atrāmṛtasya nāma salakṣmā yad viṣurūpā bhavāti /
RV_10,012.06c yamasya yo manavate sumantv agne tam ṛṣva pāhy aprayucchan //
RV_10,012.07a yasmin devā vidathe mādayante vivasvataḥ sadane dhārayante /
RV_10,012.07c sūrye jyotir adadhur māsy aktūn pari dyotaniṃ carato ajasrā //
RV_10,012.08a yasmin devā manmani saṃcaranty apīcye na vayam asya vidma /
RV_10,012.08c mitro no atrāditir anāgān savitā devo varuṇāya vocat //
RV_10,012.09a śrudhī no agne sadane sadhasthe yukṣvā ratham amṛtasya dravitnum /
RV_10,012.09c ā no vaha rodasī devaputre mākir devānām apa bhūr iha syāḥ //
RV_10,013.01a yuje vām brahma pūrvyaṃ namobhir vi śloka etu pathyeva sūreḥ /
RV_10,013.01c śṛṇvantu viśve amṛtasya putrā ā ye dhāmāni divyāni tasthuḥ //
RV_10,013.02a yame iva yatamāne yad aitam pra vām bharan mānuṣā devayantaḥ /
RV_10,013.02c ā sīdataṃ svam u lokaṃ vidāne svāsasthe bhavatam indave naḥ //
RV_10,013.03a pañca padāni rupo anv arohaṃ catuṣpadīm anv emi vratena /
RV_10,013.03c akṣareṇa prati mima etām ṛtasya nābhāv adhi sam punāmi //
RV_10,013.04a devebhyaḥ kam avṛṇīta mṛtyum prajāyai kam amṛtaṃ nāvṛṇīta /
RV_10,013.04c bṛhaspatiṃ yajñam akṛṇvata ṛṣim priyāṃ yamas tanvam prārirecīt //
RV_10,013.05a sapta kṣaranti śiśave marutvate pitre putrāso apy avīvatann ṛtam /
RV_10,013.05c ubhe id asyobhayasya rājata ubhe yatete ubhayasya puṣyataḥ //
RV_10,014.01a pareyivāṃsam pravato mahīr anu bahubhyaḥ panthām anupaspaśānam /
RV_10,014.01c vaivasvataṃ saṃgamanaṃ janānāṃ yamaṃ rājānaṃ haviṣā duvasya //
RV_10,014.02a yamo no gātum prathamo viveda naiṣā gavyūtir apabhartavā u /
RV_10,014.02c yatrā naḥ pūrve pitaraḥ pareyur enā jajñānāḥ pathyā anu svāḥ //
RV_10,014.03a mātalī kavyair yamo aṅgirobhir bṛhaspatir ṛkvabhir vāvṛdhānaḥ /
RV_10,014.03c yāṃś ca devā vāvṛdhur ye ca devān svāhānye svadhayānye madanti //
RV_10,014.04a imaṃ yama prastaram ā hi sīdāṅgirobhiḥ pitṛbhiḥ saṃvidānaḥ /
RV_10,014.04c ā tvā mantrāḥ kaviśastā vahantv enā rājan haviṣā mādayasva //
RV_10,014.05a aṅgirobhir ā gahi yajñiyebhir yama vairūpair iha mādayasva /
RV_10,014.05c vivasvantaṃ huve yaḥ pitā te 'smin yajñe barhiṣy ā niṣadya //
RV_10,014.06a aṅgiraso naḥ pitaro navagvā atharvāṇo bhṛgavaḥ somyāsaḥ /
RV_10,014.06c teṣāṃ vayaṃ sumatau yajñiyānām api bhadre saumanase syāma //
RV_10,014.07a prehi prehi pathibhiḥ pūrvyebhir yatrā naḥ pūrve pitaraḥ pareyuḥ /
RV_10,014.07c ubhā rājānā svadhayā madantā yamam paśyāsi varuṇaṃ ca devam //
RV_10,014.08a saṃ gacchasva pitṛbhiḥ saṃ yameneṣṭāpūrtena parame vyoman /
RV_10,014.08c hitvāyāvadyam punar astam ehi saṃ gacchasva tanvā suvarcāḥ //
RV_10,014.09a apeta vīta vi ca sarpatāto 'smā etam pitaro lokam akran /
RV_10,014.09c ahobhir adbhir aktubhir vyaktaṃ yamo dadāty avasānam asmai //
RV_10,014.10a ati drava sārameyau śvānau caturakṣau śabalau sādhunā pathā /
RV_10,014.10c athā pitṝn suvidatrāṃ upehi yamena ye sadhamādam madanti //
RV_10,014.11a yau te śvānau yama rakṣitārau caturakṣau pathirakṣī nṛcakṣasau /
RV_10,014.11c tābhyām enam pari dehi rājan svasti cāsmā anamīvaṃ ca dhehi //
RV_10,014.12a urūṇasāv asutṛpā udumbalau yamasya dūtau carato janāṃ anu /
RV_10,014.12c tāv asmabhyaṃ dṛśaye sūryāya punar dātām asum adyeha bhadram //
RV_10,014.13a yamāya somaṃ sunuta yamāya juhutā haviḥ /
RV_10,014.13c yamaṃ ha yajño gacchaty agnidūto araṅkṛtaḥ //
RV_10,014.14a yamāya ghṛtavad dhavir juhota pra ca tiṣṭhata /
RV_10,014.14c sa no deveṣv ā yamad dīrgham āyuḥ pra jīvase //
RV_10,014.15a yamāya madhumattamaṃ rājñe havyaṃ juhotana /
RV_10,014.15c idaṃ nama ṛṣibhyaḥ pūrvajebhyaḥ pūrvebhyaḥ pathikṛdbhyaḥ //
RV_10,014.16a trikadrukebhiḥ patati ṣaḷ urvīr ekam id bṛhat /
RV_10,014.16c triṣṭub gāyatrī chandāṃsi sarvā tā yama āhitā //
RV_10,015.01a ud īratām avara ut parāsa un madhyamāḥ pitaraḥ somyāsaḥ /
RV_10,015.01c asuṃ ya īyur avṛkā ṛtajñās te no 'vantu pitaro haveṣu //
RV_10,015.02a idam pitṛbhyo namo astv adya ye pūrvāso ya uparāsa īyuḥ /
RV_10,015.02c ye pārthive rajasy ā niṣattā ye vā nūnaṃ suvṛjanāsu vikṣu //
RV_10,015.03a āham pitṝn suvidatrāṃ avitsi napātaṃ ca vikramaṇaṃ ca viṣṇoḥ /
RV_10,015.03c barhiṣado ye svadhayā sutasya bhajanta pitvas ta ihāgamiṣṭhāḥ //
RV_10,015.04a barhiṣadaḥ pitara ūty arvāg imā vo havyā cakṛmā juṣadhvam /
RV_10,015.04c ta ā gatāvasā śantamenāthā naḥ śaṃ yor arapo dadhāta //
RV_10,015.05a upahūtāḥ pitaraḥ somyāso barhiṣyeṣu nidhiṣu priyeṣu /
RV_10,015.05c ta ā gamantu ta iha śruvantv adhi bruvantu te 'vantv asmān //
RV_10,015.06a ācyā jānu dakṣiṇato niṣadyemaṃ yajñam abhi gṛṇīta viśve /
RV_10,015.06c mā hiṃsiṣṭa pitaraḥ kena cin no yad va āgaḥ puruṣatā karāma //
RV_10,015.07a āsīnāso aruṇīnām upasthe rayiṃ dhatta dāśuṣe martyāya /
RV_10,015.07c putrebhyaḥ pitaras tasya vasvaḥ pra yacchata ta ihorjaṃ dadhāta //
RV_10,015.08a ye naḥ pūrve pitaraḥ somyāso 'nūhire somapīthaṃ vasiṣṭhāḥ /
RV_10,015.08c tebhir yamaḥ saṃrarāṇo havīṃṣy uśann uśadbhiḥ pratikāmam attu //
RV_10,015.09a ye tātṛṣur devatrā jehamānā hotrāvida stomataṣṭāso arkaiḥ /
RV_10,015.09c āgne yāhi suvidatrebhir arvāṅ satyaiḥ kavyaiḥ pitṛbhir gharmasadbhiḥ //
RV_10,015.10a ye satyāso havirado haviṣpā indreṇa devaiḥ sarathaṃ dadhānāḥ /
RV_10,015.10c āgne yāhi sahasraṃ devavandaiḥ paraiḥ pūrvaiḥ pitṛbhir gharmasadbhiḥ //
RV_10,015.11a agniṣvāttāḥ pitara eha gacchata sadaḥ-sadaḥ sadata supraṇītayaḥ /
RV_10,015.11c attā havīṃṣi prayatāni barhiṣy athā rayiṃ sarvavīraṃ dadhātana //
RV_10,015.12a tvam agna īḷito jātavedo 'vāḍ ḍhavyāni surabhīṇi kṛtvī /
RV_10,015.12c prādāḥ pitṛbhyaḥ svadhayā te akṣann addhi tvaṃ deva prayatā havīṃṣi //
RV_10,015.13a ye ceha pitaro ye ca neha yāṃś ca vidma yāṃ u ca na pravidma /
RV_10,015.13c tvaṃ vettha yati te jātavedaḥ svadhābhir yajñaṃ sukṛtaṃ juṣasva //
RV_10,015.14a ye agnidagdhā ye anagnidagdhā madhye divaḥ svadhayā mādayante /
RV_10,015.14c tebhiḥ svarāḷ asunītim etāṃ yathāvaśaṃ tanvaṃ kalpayasva //
RV_10,016.01a mainam agne vi daho mābhi śoco māsya tvacaṃ cikṣipo mā śarīram /
RV_10,016.01c yadā śṛtaṃ kṛṇavo jātavedo 'them enam pra hiṇutāt pitṛbhyaḥ //
RV_10,016.02a śṛtaṃ yadā karasi jātavedo 'them enam pari dattāt pitṛbhyaḥ /
RV_10,016.02c yadā gacchāty asunītim etām athā devānāṃ vaśanīr bhavāti //
RV_10,016.03a sūryaṃ cakṣur gacchatu vātam ātmā dyāṃ ca gaccha pṛthivīṃ ca dharmaṇā /
RV_10,016.03c apo vā gaccha yadi tatra te hitam oṣadhīṣu prati tiṣṭhā śarīraiḥ //
RV_10,016.04a ajo bhāgas tapasā taṃ tapasva taṃ te śocis tapatu taṃ te arciḥ /
RV_10,016.04c yās te śivās tanvo jātavedas tābhir vahainaṃ sukṛtām u lokam //
RV_10,016.05a ava sṛja punar agne pitṛbhyo yas ta āhutaś carati svadhābhiḥ /
RV_10,016.05c āyur vasāna upa vetu śeṣaḥ saṃ gacchatāṃ tanvā jātavedaḥ //
RV_10,016.06a yat te kṛṣṇaḥ śakuna ātutoda pipīlaḥ sarpa uta vā śvāpadaḥ /
RV_10,016.06c agniṣ ṭad viśvād agadaṃ kṛṇotu somaś ca yo brāhmaṇāṃ āviveśa //
RV_10,016.07a agner varma pari gobhir vyayasva sam prorṇuṣva pīvasā medasā ca /
RV_10,016.07c net tvā dhṛṣṇur harasā jarhṛṣāṇo dadhṛg vidhakṣyan paryaṅkhayāte //
RV_10,016.08a imam agne camasam mā vi jihvaraḥ priyo devānām uta somyānām /
RV_10,016.08c eṣa yaś camaso devapānas tasmin devā amṛtā mādayante //
RV_10,016.09a kravyādam agnim pra hiṇomi dūraṃ yamarājño gacchatu ripravāhaḥ /
RV_10,016.09c ihaivāyam itaro jātavedā devebhyo havyaṃ vahatu prajānan //
RV_10,016.10a yo agniḥ kravyāt praviveśa vo gṛham imam paśyann itaraṃ jātavedasam /
RV_10,016.10c taṃ harāmi pitṛyajñāya devaṃ sa gharmam invāt parame sadhasthe //
RV_10,016.11a yo agniḥ kravyavāhanaḥ pitṝn yakṣad ṛtāvṛdhaḥ /
RV_10,016.11c pred u havyāni vocati devebhyaś ca pitṛbhya ā //
RV_10,016.12a uśantas tvā ni dhīmahy uśantaḥ sam idhīmahi /
RV_10,016.12c uśann uśata ā vaha pitṝn haviṣe attave //
RV_10,016.13a yaṃ tvam agne samadahas tam u nir vāpayā punaḥ /
RV_10,016.13c kiyāmbv atra rohatu pākadūrvā vyalkaśā //
RV_10,016.14a śītike śītikāvati hlādike hlādikāvati /
RV_10,016.14c maṇḍūkyā su saṃ gama imaṃ sv agniṃ harṣaya //
RV_10,017.01a tvaṣṭā duhitre vahatuṃ kṛṇotītīdaṃ viśvam bhuvanaṃ sam eti /
RV_10,017.01c yamasya mātā paryuhyamānā maho jāyā vivasvato nanāśa //
RV_10,017.02a apāgūhann amṛtām martyebhyaḥ kṛtvī savarṇām adadur vivasvate /
RV_10,017.02c utāśvināv abharad yat tad āsīd ajahād u dvā mithunā saraṇyūḥ //
RV_10,017.03a pūṣā tvetaś cyāvayatu pra vidvān anaṣṭapaśur bhuvanasya gopāḥ /
RV_10,017.03c sa tvaitebhyaḥ pari dadat pitṛbhyo 'gnir devebhyaḥ suvidatriyebhyaḥ //
RV_10,017.04a āyur viśvāyuḥ pari pāsati tvā pūṣā tvā pātu prapathe purastāt /
RV_10,017.04c yatrāsate sukṛto yatra te yayus tatra tvā devaḥ savitā dadhātu //
RV_10,017.05a pūṣemā āśā anu veda sarvāḥ so asmāṃ abhayatamena neṣat /
RV_10,017.05c svastidā āghṛṇiḥ sarvavīro 'prayucchan pura etu prajānan //
RV_10,017.06a prapathe pathām ajaniṣṭa pūṣā prapathe divaḥ prapathe pṛthivyāḥ /
RV_10,017.06c ubhe abhi priyatame sadhasthe ā ca parā ca carati prajānan //
RV_10,017.07a sarasvatīṃ devayanto havante sarasvatīm adhvare tāyamāne /
RV_10,017.07c sarasvatīṃ sukṛto ahvayanta sarasvatī dāśuṣe vāryaṃ dāt //
RV_10,017.08a sarasvati yā sarathaṃ yayātha svadhābhir devi pitṛbhir madantī /
RV_10,017.08c āsadyāsmin barhiṣi mādayasvānamīvā iṣa ā dhehy asme //
RV_10,017.09a sarasvatīṃ yām pitaro havante dakṣiṇā yajñam abhinakṣamāṇāḥ /
RV_10,017.09c sahasrārgham iḷo atra bhāgaṃ rāyas poṣaṃ yajamāneṣu dhehi //
RV_10,017.10a āpo asmān mātaraḥ śundhayantu ghṛtena no ghṛtapvaḥ punantu /
RV_10,017.10c viśvaṃ hi ripram pravahanti devīr ud id ābhyaḥ śucir ā pūta emi //
RV_10,017.11a drapsaś caskanda prathamāṃ anu dyūn imaṃ ca yonim anu yaś ca pūrvaḥ /
RV_10,017.11c samānaṃ yonim anu saṃcarantaṃ drapsaṃ juhomy anu sapta hotrāḥ //
RV_10,017.12a yas te drapsa skandati yas te aṃśur bāhucyuto dhiṣaṇāyā upasthāt /
RV_10,017.12c adhvaryor vā pari vā yaḥ pavitrāt taṃ te juhomi manasā vaṣaṭkṛtam //
RV_10,017.13a yas te drapsa skanno yas te aṃśur avaś ca yaḥ paraḥ srucā /
RV_10,017.13c ayaṃ devo bṛhaspatiḥ saṃ taṃ siñcatu rādhase //
RV_10,017.14a payasvatīr oṣadhayaḥ payasvan māmakaṃ vacaḥ /
RV_10,017.14c apām payasvad it payas tena mā saha śundhata //
RV_10,018.01a param mṛtyo anu parehi panthāṃ yas te sva itaro devayānāt /
RV_10,018.01c cakṣuṣmate śṛṇvate te bravīmi mā naḥ prajāṃ rīriṣo mota vīrān //
RV_10,018.02a mṛtyoḥ padaṃ yopayanto yad aita drāghīya āyuḥ prataraṃ dadhānāḥ /
RV_10,018.02c āpyāyamānāḥ prajayā dhanena śuddhāḥ pūtā bhavata yajñiyāsaḥ //
RV_10,018.03a ime jīvā vi mṛtair āvavṛtrann abhūd bhadrā devahūtir no adya /
RV_10,018.03c prāñco agāma nṛtaye hasāya drāghīya āyuḥ prataraṃ dadhānāḥ //
RV_10,018.04a imaṃ jīvebhyaḥ paridhiṃ dadhāmi maiṣāṃ nu gād aparo artham etam /
RV_10,018.04c śataṃ jīvantu śaradaḥ purūcīr antar mṛtyuṃ dadhatām parvatena //
RV_10,018.05a yathāhāny anupūrvam bhavanti yatha ṛtava ṛtubhir yanti sādhu /
RV_10,018.05c yathā na pūrvam aparo jahāty evā dhātar āyūṃṣi kalpayaiṣām //
RV_10,018.06a ā rohatāyur jarasaṃ vṛṇānā anupūrvaṃ yatamānā yati ṣṭha /
RV_10,018.06c iha tvaṣṭā sujanimā sajoṣā dīrgham āyuḥ karati jīvase vaḥ //
RV_10,018.07a imā nārīr avidhavāḥ supatnīr āñjanena sarpiṣā saṃ viśantu /
RV_10,018.07c anaśravo 'namīvāḥ suratnā ā rohantu janayo yonim agre //
RV_10,018.08a ud īrṣva nāry abhi jīvalokaṃ gatāsum etam upa śeṣa ehi /
RV_10,018.08c hastagrābhasya didhiṣos tavedam patyur janitvam abhi sam babhūtha //
RV_10,018.09a dhanur hastād ādadāno mṛtasyāsme kṣatrāya varcase balāya /
RV_10,018.09c atraiva tvam iha vayaṃ suvīrā viśvā spṛdho abhimātīr jayema //
RV_10,018.10a upa sarpa mātaram bhūmim etām uruvyacasam pṛthivīṃ suśevām /
RV_10,018.10c ūrṇamradā yuvatir dakṣiṇāvata eṣā tvā pātu nirṛter upasthāt //
RV_10,018.11a uc chvañcasva pṛthivi mā ni bādhathāḥ sūpāyanāsmai bhava sūpavañcanā /
RV_10,018.11c mātā putraṃ yathā sicābhy enam bhūma ūrṇuhi //
RV_10,018.12a ucchvañcamānā pṛthivī su tiṣṭhatu sahasram mita upa hi śrayantām /
RV_10,018.12c te gṛhāso ghṛtaścuto bhavantu viśvāhāsmai śaraṇāḥ santv atra //
RV_10,018.13a ut te stabhnāmi pṛthivīṃ tvat parīmaṃ logaṃ nidadhan mo ahaṃ riṣam /
RV_10,018.13c etāṃ sthūṇām pitaro dhārayantu te 'trā yamaḥ sādanā te minotu //
RV_10,018.14a pratīcīne mām ahanīṣvāḥ parṇam ivā dadhuḥ /
RV_10,018.14c pratīcīṃ jagrabhā vācam aśvaṃ raśanayā yathā //
RV_10,019.01a ni vartadhvam mānu gātāsmān siṣakta revatīḥ /
RV_10,019.01c agnīṣomā punarvasū asme dhārayataṃ rayim //
RV_10,019.02a punar enā ni vartaya punar enā ny ā kuru /
RV_10,019.02c indra eṇā ni yacchatv agnir enā upājatu //
RV_10,019.03a punar etā ni vartantām asmin puṣyantu gopatau /
RV_10,019.03c ihaivāgne ni dhārayeha tiṣṭhatu yā rayiḥ //
RV_10,019.04a yan niyānaṃ nyayanaṃ saṃjñānaṃ yat parāyaṇam /
RV_10,019.04c āvartanaṃ nivartanaṃ yo gopā api taṃ huve //
RV_10,019.05a ya udānaḍ vyayanaṃ ya udānaṭ parāyaṇam /
RV_10,019.05c āvartanaṃ nivartanam api gopā ni vartatām //
RV_10,019.06a ā nivarta ni vartaya punar na indra gā dehi /
RV_10,019.06c jīvābhir bhunajāmahai //
RV_10,019.07a pari vo viśvato dadha ūrjā ghṛtena payasā /
RV_10,019.07c ye devāḥ ke ca yajñiyās te rayyā saṃ sṛjantu naḥ //
RV_10,019.08a ā nivartana vartaya ni nivartana vartaya /
RV_10,019.08c bhūmyāś catasraḥ pradiśas tābhya enā ni vartaya //
RV_10,020.01a bhadraṃ no api vātaya manaḥ //
RV_10,020.02a agnim īḷe bhujāṃ yaviṣṭhaṃ śāsā mitraṃ durdharītum /
RV_10,020.02c yasya dharman svar enīḥ saparyanti mātur ūdhaḥ //
RV_10,020.03a yam āsā kṛpanīḷam bhāsāketuṃ vardhayanti /
RV_10,020.03c bhrājate śreṇidan //
RV_10,020.04a aryo viśāṃ gātur eti pra yad ānaḍ divo antān /
RV_10,020.04c kavir abhraṃ dīdyānaḥ //
RV_10,020.05a juṣad dhavyā mānuṣasyordhvas tasthāv ṛbhvā yajñe /
RV_10,020.05c minvan sadma pura eti //
RV_10,020.06a sa hi kṣemo havir yajñaḥ śruṣṭīd asya gātur eti /
RV_10,020.06c agniṃ devā vāśīmantam //
RV_10,020.07a yajñāsāhaṃ duva iṣe 'gnim pūrvasya śevasya /
RV_10,020.07c adreḥ sūnum āyum āhuḥ //
RV_10,020.08a naro ye ke cāsmad ā viśvet te vāma ā syuḥ /
RV_10,020.08c agniṃ haviṣā vardhantaḥ //
RV_10,020.09a kṛṣṇaḥ śveto 'ruṣo yāmo asya bradhna ṛjra uta śoṇo yaśasvān /
RV_10,020.09c hiraṇyarūpaṃ janitā jajāna //
RV_10,020.10a evā te agne vimado manīṣām ūrjo napād amṛtebhiḥ sajoṣāḥ /
RV_10,020.10c gira ā vakṣat sumatīr iyāna iṣam ūrjaṃ sukṣitiṃ viśvam ābhāḥ //
RV_10,021.01a āgniṃ na svavṛktibhir hotāraṃ tvā vṛṇīmahe /
RV_10,021.01c yajñāya stīrṇabarhiṣe vi vo made śīram pāvakaśociṣaṃ vivakṣase //
RV_10,021.02a tvām u te svābhuvaḥ śumbhanty aśvarādhasaḥ /
RV_10,021.02c veti tvām upasecanī vi vo mada ṛjītir agna āhutir vivakṣase //
RV_10,021.03a tve dharmāṇa āsate juhūbhiḥ siñcatīr iva /
RV_10,021.03c kṛṣṇā rūpāṇy arjunā vi vo made viśvā adhi śriyo dhiṣe vivakṣase //
RV_10,021.04a yam agne manyase rayiṃ sahasāvann amartya /
RV_10,021.04c tam ā no vājasātaye vi vo made yajñeṣu citram ā bharā vivakṣase //
RV_10,021.05a agnir jāto atharvaṇā vidad viśvāni kāvyā /
RV_10,021.05c bhuvad dūto vivasvato vi vo made priyo yamasya kāmyo vivakṣase //
RV_10,021.06a tvāṃ yajñeṣv īḷate 'gne prayaty adhvare /
RV_10,021.06c tvaṃ vasūni kāmyā vi vo made viśvā dadhāsi dāśuṣe vivakṣase //
RV_10,021.07a tvāṃ yajñeṣv ṛtvijaṃ cārum agne ni ṣedire /
RV_10,021.07c ghṛtapratīkam manuṣo vi vo made śukraṃ cetiṣṭham akṣabhir vivakṣase //
RV_10,021.08a agne śukreṇa śociṣoru prathayase bṛhat /
RV_10,021.08c abhikrandan vṛṣāyase vi vo made garbhaṃ dadhāsi jāmiṣu vivakṣase //
RV_10,022.01a kuha śruta indraḥ kasminn adya jane mitro na śrūyate /
RV_10,022.01c ṛṣīṇāṃ vā yaḥ kṣaye guhā vā carkṛṣe girā //
RV_10,022.02a iha śruta indro asme adya stave vajry ṛcīṣamaḥ /
RV_10,022.02c mitro na yo janeṣv ā yaśaś cakre asāmy ā //
RV_10,022.03a maho yas patiḥ śavaso asāmy ā maho nṛmṇasya tūtujiḥ /
RV_10,022.03c bhartā vajrasya dhṛṣṇoḥ pitā putram iva priyam //
RV_10,022.04a yujāno aśvā vātasya dhunī devo devasya vajrivaḥ /
RV_10,022.04c syantā pathā virukmatā sṛjāna stoṣy adhvanaḥ //
RV_10,022.05a tvaṃ tyā cid vātasyāśvāgā ṛjrā tmanā vahadhyai /
RV_10,022.05c yayor devo na martyo yantā nakir vidāyyaḥ //
RV_10,022.06a adha gmantośanā pṛcchate vāṃ kadarthā na ā gṛham /
RV_10,022.06c ā jagmathuḥ parākād divaś ca gmaś ca martyam //
RV_10,022.07a ā na indra pṛkṣase 'smākam brahmodyatam /
RV_10,022.07c tat tvā yācāmahe 'vaḥ śuṣṇaṃ yad dhann amānuṣam //
RV_10,022.08a akarmā dasyur abhi no amantur anyavrato amānuṣaḥ /
RV_10,022.08c tvaṃ tasyāmitrahan vadhar dāsasya dambhaya //
RV_10,022.09a tvaṃ na indra śūra śūrair uta tvotāso barhaṇā /
RV_10,022.09c purutrā te vi pūrtayo navanta kṣoṇayo yathā //
RV_10,022.10a tvaṃ tān vṛtrahatye codayo nṝn kārpāṇe śūra vajrivaḥ /
RV_10,022.10c guhā yadī kavīnāṃ viśāṃ nakṣatraśavasām //
RV_10,022.11a makṣū tā ta indra dānāpnasa ākṣāṇe śūra vajrivaḥ /
RV_10,022.11c yad dha śuṣṇasya dambhayo jātaṃ viśvaṃ sayāvabhiḥ //
RV_10,022.12a mākudhryag indra śūra vasvīr asme bhūvann abhiṣṭayaḥ /
RV_10,022.12c vayaṃ-vayaṃ ta āsāṃ sumne syāma vajrivaḥ //
RV_10,022.13a asme tā ta indra santu satyāhiṃsantīr upaspṛśaḥ /
RV_10,022.13c vidyāma yāsām bhujo dhenūnāṃ na vajrivaḥ //
RV_10,022.14a ahastā yad apadī vardhata kṣāḥ śacībhir vedyānām /
RV_10,022.14c śuṣṇam pari pradakṣiṇid viśvāyave ni śiśnathaḥ //
RV_10,022.15a pibā-pibed indra śūra somam mā riṣaṇyo vasavāna vasuḥ san /
RV_10,022.15c uta trāyasva gṛṇato maghono mahaś ca rāyo revatas kṛdhī naḥ //
RV_10,023.01a yajāmaha indraṃ vajradakṣiṇaṃ harīṇāṃ rathyaṃ vivratānām /
RV_10,023.01c pra śmaśru dodhuvad ūrdhvathā bhūd vi senābhir dayamāno vi rādhasā //
RV_10,023.02a harī nv asya yā vane vide vasv indro maghair maghavā vṛtrahā bhuvat /
RV_10,023.02c ṛbhur vāja ṛbhukṣāḥ patyate śavo 'va kṣṇaumi dāsasya nāma cit //
RV_10,023.03a yadā vajraṃ hiraṇyam id athā rathaṃ harī yam asya vahato vi sūribhiḥ /
RV_10,023.03c ā tiṣṭhati maghavā sanaśruta indro vājasya dīrghaśravasas patiḥ //
RV_10,023.04a so cin nu vṛṣṭir yūthyā svā sacāṃ indraḥ śmaśrūṇi haritābhi pruṣṇute /
RV_10,023.04c ava veti sukṣayaṃ sute madhūd id dhūnoti vāto yathā vanam //
RV_10,023.05a yo vācā vivāco mṛdhravācaḥ purū sahasrāśivā jaghāna /
RV_10,023.05c tat-tad id asya pauṃsyaṃ gṛṇīmasi piteva yas taviṣīṃ vāvṛdhe śavaḥ //
RV_10,023.06a stomaṃ ta indra vimadā ajījanann apūrvyam purutamaṃ sudānave /
RV_10,023.06c vidmā hy asya bhojanam inasya yad ā paśuṃ na gopāḥ karāmahe //
RV_10,023.07a mākir na enā sakhyā vi yauṣus tava cendra vimadasya ca ṛṣeḥ /
RV_10,023.07c vidmā hi te pramatiṃ deva jāmivad asme te santu sakhyā śivāni //
RV_10,024.01a indra somam imam piba madhumantaṃ camū sutam /
RV_10,024.01c asme rayiṃ ni dhāraya vi vo made sahasriṇam purūvaso vivakṣase //
RV_10,024.02a tvāṃ yajñebhir ukthair upa havyebhir īmahe /
RV_10,024.02c śacīpate śacīnāṃ vi vo made śreṣṭhaṃ no dhehi vāryaṃ vivakṣase //
RV_10,024.03a yas patir vāryāṇām asi radhrasya coditā /
RV_10,024.03c indra stotṝṇām avitā vi vo made dviṣo naḥ pāhy aṃhaso vivakṣase //
RV_10,024.04a yuvaṃ śakrā māyāvinā samīcī nir amanthatam /
RV_10,024.04c vimadena yad īḷitā nāsatyā niramanthatam //
RV_10,024.05a viśve devā akṛpanta samīcyor niṣpatantyoḥ /
RV_10,024.05c nāsatyāv abruvan devāḥ punar ā vahatād iti //
RV_10,024.06a madhuman me parāyaṇam madhumat punar āyanam /
RV_10,024.06c tā no devā devatayā yuvam madhumatas kṛtam //
RV_10,025.01a bhadraṃ no api vātaya mano dakṣam uta kratum /
RV_10,025.01c adhā te sakhye andhaso vi vo made raṇan gāvo na yavase vivakṣase //
RV_10,025.02a hṛdispṛśas ta āsate viśveṣu soma dhāmasu /
RV_10,025.02c adhā kāmā ime mama vi vo made vi tiṣṭhante vasūyavo vivakṣase //
RV_10,025.03a uta vratāni soma te prāham mināmi pākyā /
RV_10,025.03c adhā piteva sūnave vi vo made mṛḷā no abhi cid vadhād vivakṣase //
RV_10,025.04a sam u pra yanti dhītayaḥ sargāso 'vatāṃ iva /
RV_10,025.04c kratuṃ naḥ soma jīvase vi vo made dhārayā camasāṃ iva vivakṣase //
RV_10,025.05a tava tye soma śaktibhir nikāmāso vy ṛṇvire /
RV_10,025.05c gṛtsasya dhīrās tavaso vi vo made vrajaṃ gomantam aśvinaṃ vivakṣase //
RV_10,025.06a paśuṃ naḥ soma rakṣasi purutrā viṣṭhitaṃ jagat /
RV_10,025.06c samākṛṇoṣi jīvase vi vo made viśvā sampaśyan bhuvanā vivakṣase //
RV_10,025.07a tvaṃ naḥ soma viśvato gopā adābhyo bhava /
RV_10,025.07c sedha rājann apa sridho vi vo made mā no duḥśaṃsa īśatā vivakṣase //
RV_10,025.08a tvaṃ naḥ soma sukratur vayodheyāya jāgṛhi /
RV_10,025.08c kṣetravittaro manuṣo vi vo made druho naḥ pāhy aṃhaso vivakṣase //
RV_10,025.09a tvaṃ no vṛtrahantamendrasyendo śivaḥ sakhā /
RV_10,025.09c yat sīṃ havante samithe vi vo made yudhyamānās tokasātau vivakṣase //
RV_10,025.10a ayaṃ gha sa turo mada indrasya vardhata priyaḥ /
RV_10,025.10c ayaṃ kakṣīvato maho vi vo made matiṃ viprasya vardhayad vivakṣase //
RV_10,025.11a ayaṃ viprāya dāśuṣe vājāṃ iyarti gomataḥ /
RV_10,025.11c ayaṃ saptabhya ā varaṃ vi vo made prāndhaṃ śroṇaṃ ca tāriṣad vivakṣase //
RV_10,026.01a pra hy acchā manīṣā spārhā yanti niyutaḥ /
RV_10,026.01c pra dasrā niyudrathaḥ pūṣā aviṣṭu māhinaḥ //
RV_10,026.02a yasya tyan mahitvaṃ vātāpyam ayaṃ janaḥ /
RV_10,026.02c vipra ā vaṃsad dhītibhiś ciketa suṣṭutīnām //
RV_10,026.03a sa veda suṣṭutīnām indur na pūṣā vṛṣā /
RV_10,026.03c abhi psuraḥ pruṣāyati vrajaṃ na ā pruṣāyati //
RV_10,026.04a maṃsīmahi tvā vayam asmākaṃ deva pūṣan /
RV_10,026.04c matīnāṃ ca sādhanaṃ viprāṇāṃ cādhavam //
RV_10,026.05a pratyardhir yajñānām aśvahayo rathānām /
RV_10,026.05c ṛṣiḥ sa yo manurhito viprasya yāvayatsakhaḥ //
RV_10,026.06a ādhīṣamāṇāyāḥ patiḥ śucāyāś ca śucasya ca /
RV_10,026.06c vāsovāyo 'vīnām ā vāsāṃsi marmṛjat //
RV_10,026.07a ino vājānām patir inaḥ puṣṭīnāṃ sakhā /
RV_10,026.07c pra śmaśru haryato dūdhod vi vṛthā yo adābhyaḥ //
RV_10,026.08a ā te rathasya pūṣann ajā dhuraṃ vavṛtyuḥ /
RV_10,026.08c viśvasyārthinaḥ sakhā sanojā anapacyutaḥ //
RV_10,026.09a asmākam ūrjā ratham pūṣā aviṣṭu māhinaḥ /
RV_10,026.09c bhuvad vājānāṃ vṛdha imaṃ naḥ śṛṇavad dhavam //
RV_10,027.01a asat su me jaritaḥ sābhivego yat sunvate yajamānāya śikṣam /
RV_10,027.01c anāśīrdām aham asmi prahantā satyadhvṛtaṃ vṛjināyantam ābhum //
RV_10,027.02a yadīd ahaṃ yudhaye saṃnayāny adevayūn tanvā śūśujānān /
RV_10,027.02c amā te tumraṃ vṛṣabham pacāni tīvraṃ sutam pañcadaśaṃ ni ṣiñcam //
RV_10,027.03a nāhaṃ taṃ veda ya iti bravīty adevayūn samaraṇe jaghanvān /
RV_10,027.03c yadāvākhyat samaraṇam ṛghāvad ād id dha me vṛṣabhā pra bruvanti //
RV_10,027.04a yad ajñāteṣu vṛjaneṣv āsaṃ viśve sato maghavāno ma āsan /
RV_10,027.04c jināmi vet kṣema ā santam ābhum pra taṃ kṣiṇām parvate pādagṛhya //
RV_10,027.05a na vā u māṃ vṛjane vārayante na parvatāso yad aham manasye /
RV_10,027.05c mama svanāt kṛdhukarṇo bhayāta eved anu dyūn kiraṇaḥ sam ejāt //
RV_10,027.06a darśan nv atra śṛtapāṃ anindrān bāhukṣadaḥ śarave patyamānān /
RV_10,027.06c ghṛṣuṃ vā ye niniduḥ sakhāyam adhy ū nv eṣu pavayo vavṛtyuḥ //
RV_10,027.07a abhūr v aukṣīr vy u āyur ānaḍ darṣan nu pūrvo aparo nu darṣat /
RV_10,027.07c dve pavaste pari taṃ na bhūto yo asya pāre rajaso viveṣa //
RV_10,027.08a gāvo yavam prayutā aryo akṣan tā apaśyaṃ sahagopāś carantīḥ /
RV_10,027.08c havā id aryo abhitaḥ sam āyan kiyad āsu svapatiś chandayāte //
RV_10,027.09a saṃ yad vayaṃ yavasādo janānām ahaṃ yavāda urvajre antaḥ /
RV_10,027.09c atrā yukto 'vasātāram icchād atho ayuktaṃ yunajad vavanvān //
RV_10,027.10a atred u me maṃsase satyam uktaṃ dvipāc ca yac catuṣpāt saṃsṛjāni /
RV_10,027.10c strībhir yo atra vṛṣaṇam pṛtanyād ayuddho asya vi bhajāni vedaḥ //
RV_10,027.11a yasyānakṣā duhitā jātv āsa kas tāṃ vidvāṃ abhi manyāte andhām /
RV_10,027.11c kataro menim prati tam mucāte ya īṃ vahāte ya īṃ vā vareyāt //
RV_10,027.12a kiyatī yoṣā maryato vadhūyoḥ pariprītā panyasā vāryeṇa /
RV_10,027.12c bhadrā vadhūr bhavati yat supeśāḥ svayaṃ sā mitraṃ vanute jane cit //
RV_10,027.13a patto jagāra pratyañcam atti śīrṣṇā śiraḥ prati dadhau varūtham /
RV_10,027.13c āsīna ūrdhvām upasi kṣiṇāti nyaṅṅ uttānām anv eti bhūmim //
RV_10,027.14a bṛhann acchāyo apalāśo arvā tasthau mātā viṣito atti garbhaḥ /
RV_10,027.14c anyasyā vatsaṃ rihatī mimāya kayā bhuvā ni dadhe dhenur ūdhaḥ //
RV_10,027.15a sapta vīrāso adharād ud āyann aṣṭottarāttāt sam ajagmiran te /
RV_10,027.15c nava paścātāt sthivimanta āyan daśa prāk sānu vi tiranty aśnaḥ //
RV_10,027.16a daśānām ekaṃ kapilaṃ samānaṃ taṃ hinvanti kratave pāryāya /
RV_10,027.16c garbham mātā sudhitaṃ vakṣaṇāsv avenantaṃ tuṣayantī bibharti //
RV_10,027.17a pīvānam meṣam apacanta vīrā nyuptā akṣā anu dīva āsan /
RV_10,027.17c dvā dhanum bṛhatīm apsv antaḥ pavitravantā carataḥ punantā //
RV_10,027.18a vi krośanāso viṣvañca āyan pacāti nemo nahi pakṣad ardhaḥ /
RV_10,027.18c ayam me devaḥ savitā tad āha drvanna id vanavat sarpirannaḥ //
RV_10,027.19a apaśyaṃ grāmaṃ vahamānam ārād acakrayā svadhayā vartamānam /
RV_10,027.19c siṣakty aryaḥ pra yugā janānāṃ sadyaḥ śiśnā pramināno navīyān //
RV_10,027.20a etau me gāvau pramarasya yuktau mo ṣu pra sedhīr muhur in mamandhi /
RV_10,027.20c āpaś cid asya vi naśanty arthaṃ sūraś ca marka uparo babhūvān //
RV_10,027.21a ayaṃ yo vajraḥ purudhā vivṛtto 'vaḥ sūryasya bṛhataḥ purīṣāt /
RV_10,027.21c śrava id enā paro anyad asti tad avyathī jarimāṇas taranti //
RV_10,027.22a vṛkṣe-vṛkṣe niyatā mīmayad gaus tato vayaḥ pra patān pūruṣādaḥ /
RV_10,027.22c athedaṃ viśvam bhuvanam bhayāta indrāya sunvad ṛṣaye ca śikṣat //
RV_10,027.23a devānām māne prathamā atiṣṭhan kṛntatrād eṣām uparā ud āyan /
RV_10,027.23c trayas tapanti pṛthivīm anūpā dvā bṛbūkaṃ vahataḥ purīṣam //
RV_10,027.24a sā te jīvātur uta tasya viddhi mā smaitādṛg apa gūhaḥ samarye /
RV_10,027.24c āviḥ svaḥ kṛṇute gūhate busaṃ sa pādur asya nirṇijo na mucyate //
RV_10,028.01a viśvo hy anyo arir ājagāma mamed aha śvaśuro nā jagāma /
RV_10,028.01c jakṣīyād dhānā uta somam papīyāt svāśitaḥ punar astaṃ jagāyāt //
RV_10,028.02a sa roruvad vṛṣabhas tigmaśṛṅgo varṣman tasthau varimann ā pṛthivyāḥ /
RV_10,028.02c viśveṣv enaṃ vṛjaneṣu pāmi yo me kukṣī sutasomaḥ pṛṇāti //
RV_10,028.03a adriṇā te mandina indra tūyān sunvanti somān pibasi tvam eṣām /
RV_10,028.03c pacanti te vṛṣabhāṃ atsi teṣām pṛkṣeṇa yan maghavan hūyamānaḥ //
RV_10,028.04a idaṃ su me jaritar ā cikiddhi pratīpaṃ śāpaṃ nadyo vahanti /
RV_10,028.04c lopāśaḥ siṃham pratyañcam atsāḥ kroṣṭā varāhaṃ nir atakta kakṣāt //
RV_10,028.05a kathā ta etad aham ā ciketaṃ gṛtsasya pākas tavaso manīṣām /
RV_10,028.05c tvaṃ no vidvāṃ ṛtuthā vi voco yam ardhaṃ te maghavan kṣemyā dhūḥ //
RV_10,028.06a evā hi māṃ tavasaṃ vardhayanti divaś cin me bṛhata uttarā dhūḥ /
RV_10,028.06c purū sahasrā ni śiśāmi sākam aśatruṃ hi mā janitā jajāna //
RV_10,028.07a evā hi māṃ tavasaṃ jajñur ugraṃ karman-karman vṛṣaṇam indra devāḥ /
RV_10,028.07c vadhīṃ vṛtraṃ vajreṇa mandasāno 'pa vrajam mahinā dāśuṣe vam //
RV_10,028.08a devāsa āyan paraśūṃr abibhran vanā vṛścanto abhi viḍbhir āyan /
RV_10,028.08c ni sudrvaṃ dadhato vakṣaṇāsu yatrā kṛpīṭam anu tad dahanti //
RV_10,028.09a śaśaḥ kṣuram pratyañcaṃ jagārādriṃ logena vy abhedam ārāt /
RV_10,028.09c bṛhantaṃ cid ṛhate randhayāni vayad vatso vṛṣabhaṃ śūśuvānaḥ //
RV_10,028.10a suparṇa itthā nakham ā siṣāyāvaruddhaḥ paripadaṃ na siṃhaḥ /
RV_10,028.10c niruddhaś cin mahiṣas tarṣyāvān godhā tasmā ayathaṃ karṣad etat //
RV_10,028.11a tebhyo godhā ayathaṃ karṣad etad ye brahmaṇaḥ pratipīyanty annaiḥ /
RV_10,028.11c sima ukṣṇo 'vasṛṣṭāṃ adanti svayam balāni tanvaḥ śṛṇānāḥ //
RV_10,028.12a ete śamībhiḥ suśamī abhūvan ye hinvire tanvaḥ soma ukthaiḥ /
RV_10,028.12c nṛvad vadann upa no māhi vājān divi śravo dadhiṣe nāma vīraḥ //
RV_10,029.01a vane na vā yo ny adhāyi cākañ chucir vāṃ stomo bhuraṇāv ajīgaḥ /
RV_10,029.01c yasyed indraḥ purudineṣu hotā nṛṇāṃ naryo nṛtamaḥ kṣapāvān //
RV_10,029.02a pra te asyā uṣasaḥ prāparasyā nṛtau syāma nṛtamasya nṛṇām /
RV_10,029.02c anu triśokaḥ śatam āvahan nṝn kutsena ratho yo asat sasavān //
RV_10,029.03a kas te mada indra rantyo bhūd duro giro abhy ugro vi dhāva /
RV_10,029.03c kad vāho arvāg upa mā manīṣā ā tvā śakyām upamaṃ rādho annaiḥ //
RV_10,029.04a kad u dyumnam indra tvāvato nṝn kayā dhiyā karase kan na āgan /
RV_10,029.04c mitro na satya urugāya bhṛtyā anne samasya yad asan manīṣāḥ //
RV_10,029.05a preraya sūro arthaṃ na pāraṃ ye asya kāmaṃ janidhā iva gman /
RV_10,029.05c giraś ca ye te tuvijāta pūrvīr nara indra pratiśikṣanty annaiḥ //
RV_10,029.06a mātre nu te sumite indra pūrvī dyaur majmanā pṛthivī kāvyena /
RV_10,029.06c varāya te ghṛtavantaḥ sutāsaḥ svādman bhavantu pītaye madhūni //
RV_10,029.07a ā madhvo asmā asicann amatram indrāya pūrṇaṃ sa hi satyarādhāḥ /
RV_10,029.07c sa vāvṛdhe varimann ā pṛthivyā abhi kratvā naryaḥ pauṃsyaiś ca //
RV_10,029.08a vy ānaḷ indraḥ pṛtanāḥ svojā āsmai yatante sakhyāya pūrvīḥ /
RV_10,029.08c ā smā rathaṃ na pṛtanāsu tiṣṭha yam bhadrayā sumatyā codayāse //
RV_10,030.01a pra devatrā brahmaṇe gātur etv apo acchā manaso na prayukti /
RV_10,030.01c mahīm mitrasya varuṇasya dhāsim pṛthujrayase rīradhā suvṛktim //
RV_10,030.02a adhvaryavo haviṣmanto hi bhūtācchāpa itośatīr uśantaḥ /
RV_10,030.02c ava yāś caṣṭe aruṇaḥ suparṇas tam āsyadhvam ūrmim adyā suhastāḥ //
RV_10,030.03a adhvaryavo 'pa itā samudram apāṃ napātaṃ haviṣā yajadhvam /
RV_10,030.03c sa vo dadad ūrmim adyā supūtaṃ tasmai somam madhumantaṃ sunota //
RV_10,030.04a yo anidhmo dīdayad apsv antar yaṃ viprāsa īḷate adhvareṣu /
RV_10,030.04c apāṃ napān madhumatīr apo dā yābhir indro vāvṛdhe vīryāya //
RV_10,030.05a yābhiḥ somo modate harṣate ca kalyāṇībhir yuvatibhir na maryaḥ /
RV_10,030.05c tā adhvaryo apo acchā parehi yad āsiñcā oṣadhībhiḥ punītāt //
RV_10,030.06a eved yūne yuvatayo namanta yad īm uśann uśatīr ety accha /
RV_10,030.06c saṃ jānate manasā saṃ cikitre 'dhvaryavo dhiṣaṇāpaś ca devīḥ //
RV_10,030.07a yo vo vṛtābhyo akṛṇod u lokaṃ yo vo mahyā abhiśaster amuñcat /
RV_10,030.07c tasmā indrāya madhumantam ūrmiṃ devamādanam pra hiṇotanāpaḥ //
RV_10,030.08a prāsmai hinota madhumantam ūrmiṃ garbho yo vaḥ sindhavo madhva utsaḥ /
RV_10,030.08c ghṛtapṛṣṭham īḍyam adhvareṣv āpo revatīḥ śṛṇutā havam me //
RV_10,030.09a taṃ sindhavo matsaram indrapānam ūrmim pra heta ya ubhe iyarti /
RV_10,030.09c madacyutam auśānaṃ nabhojām pari tritantuṃ vicarantam utsam //
RV_10,030.10a āvarvṛtatīr adha nu dvidhārā goṣuyudho na niyavaṃ carantīḥ /
RV_10,030.10c ṛṣe janitrīr bhuvanasya patnīr apo vandasva savṛdhaḥ sayonīḥ //
RV_10,030.11a hinotā no adhvaraṃ devayajyā hinota brahma sanaye dhanānām /
RV_10,030.11c ṛtasya yoge vi ṣyadhvam ūdhaḥ śruṣṭīvarīr bhūtanāsmabhyam āpaḥ //
RV_10,030.12a āpo revatīḥ kṣayathā hi vasvaḥ kratuṃ ca bhadram bibhṛthāmṛtaṃ ca /
RV_10,030.12c rāyaś ca stha svapatyasya patnīḥ sarasvatī tad gṛṇate vayo dhāt //
RV_10,030.13a prati yad āpo adṛśram āyatīr ghṛtam payāṃsi bibhratīr madhūni /
RV_10,030.13c adhvaryubhir manasā saṃvidānā indrāya somaṃ suṣutam bharantīḥ //
RV_10,030.14a emā agman revatīr jīvadhanyā adhvaryavaḥ sādayatā sakhāyaḥ /
RV_10,030.14c ni barhiṣi dhattana somyāso 'pāṃ naptrā saṃvidānāsa enāḥ //
RV_10,030.15a āgmann āpa uśatīr barhir edaṃ ny adhvare asadan devayantīḥ /
RV_10,030.15c adhvaryavaḥ sunutendrāya somam abhūd u vaḥ suśakā devayajyā //
RV_10,031.01a ā no devānām upa vetu śaṃso viśvebhis turair avase yajatraḥ /
RV_10,031.01c tebhir vayaṃ suṣakhāyo bhavema taranto viśvā duritā syāma //
RV_10,031.02a pari cin marto draviṇam mamanyād ṛtasya pathā namasā vivāset /
RV_10,031.02c uta svena kratunā saṃ vadeta śreyāṃsaṃ dakṣam manasā jagṛbhyāt //
RV_10,031.03a adhāyi dhītir asasṛgram aṃśās tīrthe na dasmam upa yanty ūmāḥ /
RV_10,031.03c abhy ānaśma suvitasya śūṣaṃ navedaso amṛtānām abhūma //
RV_10,031.04a nityaś cākanyāt svapatir damūnā yasmā u devaḥ savitā jajāna /
RV_10,031.04c bhago vā gobhir aryamem anajyāt so asmai cāruś chadayad uta syāt //
RV_10,031.05a iyaṃ sā bhūyā uṣasām iva kṣā yad dha kṣumantaḥ śavasā samāyan /
RV_10,031.05c asya stutiṃ jaritur bhikṣamāṇā ā naḥ śagmāsa upa yantu vājāḥ //
RV_10,031.06a asyed eṣā sumatiḥ paprathānābhavat pūrvyā bhūmanā gauḥ /
RV_10,031.06c asya sanīḷā asurasya yonau samāna ā bharaṇe bibhramāṇāḥ //
RV_10,031.07a kiṃ svid vanaṃ ka u sa vṛkṣa āsa yato dyāvāpṛthivī niṣṭatakṣuḥ /
RV_10,031.07c saṃtasthāne ajare itaūtī ahāni pūrvīr uṣaso jaranta //
RV_10,031.08a naitāvad enā paro anyad asty ukṣā sa dyāvāpṛthivī bibharti /
RV_10,031.08c tvacam pavitraṃ kṛṇuta svadhāvān yad īṃ sūryaṃ na harito vahanti //
RV_10,031.09a stego na kṣām aty eti pṛthvīm mihaṃ na vāto vi ha vāti bhūma /
RV_10,031.09c mitro yatra varuṇo ajyamāno 'gnir vane na vy asṛṣṭa śokam //
RV_10,031.10a starīr yat sūta sadyo ajyamānā vyathir avyathīḥ kṛṇuta svagopā /
RV_10,031.10c putro yat pūrvaḥ pitror janiṣṭa śamyāṃ gaur jagāra yad dha pṛcchān //
RV_10,031.11a uta kaṇvaṃ nṛṣadaḥ putram āhur uta śyāvo dhanam ādatta vājī /
RV_10,031.11c pra kṛṣṇāya ruśad apinvatodhar ṛtam atra nakir asmā apīpet //
RV_10,032.01a pra su gmantā dhiyasānasya sakṣaṇi varebhir varāṃ abhi ṣu prasīdataḥ /
RV_10,032.01c asmākam indra ubhayaṃ jujoṣati yat somyasyāndhaso bubodhati //
RV_10,032.02a vīndra yāsi divyāni rocanā vi pārthivāni rajasā puruṣṭuta /
RV_10,032.02c ye tvā vahanti muhur adhvarāṃ upa te su vanvantu vagvanāṃ arādhasaḥ //
RV_10,032.03a tad in me chantsad vapuṣo vapuṣṭaram putro yaj jānam pitror adhīyati /
RV_10,032.03c jāyā patiṃ vahati vagnunā sumat puṃsa id bhadro vahatuḥ pariṣkṛtaḥ //
RV_10,032.04a tad it sadhastham abhi cāru dīdhaya gāvo yac chāsan vahatuṃ na dhenavaḥ /
RV_10,032.04c mātā yan mantur yūthasya pūrvyābhi vāṇasya saptadhātur ij janaḥ //
RV_10,032.05a pra vo 'cchā ririce devayuṣ padam eko rudrebhir yāti turvaṇiḥ /
RV_10,032.05c jarā vā yeṣv amṛteṣu dāvane pari va ūmebhyaḥ siñcatā madhu //
RV_10,032.06a nidhīyamānam apagūḷham apsu pra me devānāṃ vratapā uvāca /
RV_10,032.06c indro vidvāṃ anu hi tvā cacakṣa tenāham agne anuśiṣṭa āgām //
RV_10,032.07a akṣetravit kṣetravidaṃ hy aprāṭ sa praiti kṣetravidānuśiṣṭaḥ /
RV_10,032.07c etad vai bhadram anuśāsanasyota srutiṃ vindaty añjasīnām //
RV_10,032.08a adyed u prāṇīd amamann imāhāpīvṛto adhayan mātur ūdhaḥ /
RV_10,032.08c em enam āpa jarimā yuvānam aheḷan vasuḥ sumanā babhūva //
RV_10,032.09a etāni bhadrā kalaśa kriyāma kuruśravaṇa dadato maghāni /
RV_10,032.09c dāna id vo maghavānaḥ so astv ayaṃ ca somo hṛdi yam bibharmi //
RV_10,033.01a pra mā yuyujre prayujo janānāṃ vahāmi sma pūṣaṇam antareṇa /
RV_10,033.01c viśve devāso adha mām arakṣan duḥśāsur āgād iti ghoṣa āsīt //
RV_10,033.02a sam mā tapanty abhitaḥ sapatnīr iva parśavaḥ /
RV_10,033.02c ni bādhate amatir nagnatā jasur ver na vevīyate matiḥ //
RV_10,033.03a mūṣo na śiśnā vy adanti mādhya stotāraṃ te śatakrato /
RV_10,033.03c sakṛt su no maghavann indra mṛḷayādhā piteva no bhava //
RV_10,033.04a kuruśravaṇam āvṛṇi rājānaṃ trāsadasyavam /
RV_10,033.04c maṃhiṣṭhaṃ vāghatām ṛṣiḥ //
RV_10,033.05a yasya mā harito rathe tisro vahanti sādhuyā /
RV_10,033.05c stavai sahasradakṣiṇe //
RV_10,033.06a yasya prasvādaso gira upamaśravasaḥ pituḥ /
RV_10,033.06c kṣetraṃ na raṇvam ūcuṣe //
RV_10,033.07a adhi putropamaśravo napān mitrātither ihi /
RV_10,033.07c pituṣ ṭe asmi vanditā //
RV_10,033.08a yad īśīyāmṛtānām uta vā martyānām /
RV_10,033.08c jīved in maghavā mama //
RV_10,033.09a na devānām ati vrataṃ śatātmā cana jīvati /
RV_10,033.09c tathā yujā vi vāvṛte //
RV_10,034.01a prāvepā mā bṛhato mādayanti pravātejā iriṇe varvṛtānāḥ /
RV_10,034.01c somasyeva maujavatasya bhakṣo vibhīdako jāgṛvir mahyam acchān //
RV_10,034.02a na mā mimetha na jihīḷa eṣā śivā sakhibhya uta mahyam āsīt /
RV_10,034.02c akṣasyāham ekaparasya hetor anuvratām apa jāyām arodham //
RV_10,034.03a dveṣṭi śvaśrūr apa jāyā ruṇaddhi na nāthito vindate marḍitāram /
RV_10,034.03c aśvasyeva jarato vasnyasya nāhaṃ vindāmi kitavasya bhogam //
RV_10,034.04a anye jāyām pari mṛśanty asya yasyāgṛdhad vedane vājy akṣaḥ /
RV_10,034.04c pitā mātā bhrātara enam āhur na jānīmo nayatā baddham etam //
RV_10,034.05a yad ādīdhye na daviṣāṇy ebhiḥ parāyadbhyo 'va hīye sakhibhyaḥ /
RV_10,034.05c nyuptāś ca babhravo vācam akrataṃ emīd eṣāṃ niṣkṛtaṃ jāriṇīva //
RV_10,034.06a sabhām eti kitavaḥ pṛcchamāno jeṣyāmīti tanvā śūśujānaḥ /
RV_10,034.06c akṣāso asya vi tiranti kāmam pratidīvne dadhata ā kṛtāni //
RV_10,034.07a akṣāsa id aṅkuśino nitodino nikṛtvānas tapanās tāpayiṣṇavaḥ /
RV_10,034.07c kumāradeṣṇā jayataḥ punarhaṇo madhvā sampṛktāḥ kitavasya barhaṇā //
RV_10,034.08a tripañcāśaḥ krīḷati vrāta eṣāṃ deva iva savitā satyadharmā /
RV_10,034.08c ugrasya cin manyave nā namante rājā cid ebhyo nama it kṛṇoti //
RV_10,034.09a nīcā vartanta upari sphuranty ahastāso hastavantaṃ sahante /
RV_10,034.09c divyā aṅgārā iriṇe nyuptāḥ śītāḥ santo hṛdayaṃ nir dahanti //
RV_10,034.10a jāyā tapyate kitavasya hīnā mātā putrasya carataḥ kva svit /
RV_10,034.10c ṛṇāvā bibhyad dhanam icchamāno 'nyeṣām astam upa naktam eti //
RV_10,034.11a striyaṃ dṛṣṭvāya kitavaṃ tatāpānyeṣāṃ jāyāṃ sukṛtaṃ ca yonim /
RV_10,034.11c pūrvāhṇe aśvān yuyuje hi babhrūn so agner ante vṛṣalaḥ papāda //
RV_10,034.12a yo vaḥ senānīr mahato gaṇasya rājā vrātasya prathamo babhūva /
RV_10,034.12c tasmai kṛṇomi na dhanā ruṇadhmi daśāham prācīs tad ṛtaṃ vadāmi //
RV_10,034.13a akṣair mā dīvyaḥ kṛṣim it kṛṣasva vitte ramasva bahu manyamānaḥ /
RV_10,034.13c tatra gāvaḥ kitava tatra jāyā tan me vi caṣṭe savitāyam aryaḥ //
RV_10,034.14a mitraṃ kṛṇudhvaṃ khalu mṛḷatā no mā no ghoreṇa caratābhi dhṛṣṇu /
RV_10,034.14c ni vo nu manyur viśatām arātir anyo babhrūṇām prasitau nv astu //
RV_10,035.01a abudhram u tya indravanto agnayo jyotir bharanta uṣaso vyuṣṭiṣu /
RV_10,035.01c mahī dyāvāpṛthivī cetatām apo 'dyā devānām ava ā vṛṇīmahe //
RV_10,035.02a divaspṛthivyor ava ā vṛṇīmahe mātṝn sindhūn parvatāñ charyaṇāvataḥ /
RV_10,035.02c anāgāstvaṃ sūryam uṣāsam īmahe bhadraṃ somaḥ suvāno adyā kṛṇotu naḥ //
RV_10,035.03a dyāvā no adya pṛthivī anāgaso mahī trāyetāṃ suvitāya mātarā /
RV_10,035.03c uṣā ucchanty apa bādhatām aghaṃ svasty agniṃ samidhānam īmahe //
RV_10,035.04a iyaṃ na usrā prathamā sudevyaṃ revat sanibhyo revatī vy ucchatu /
RV_10,035.04c āre manyuṃ durvidatrasya dhīmahi svasty agniṃ samidhānam īmahe //
RV_10,035.05a pra yāḥ sisrate sūryasya raśmibhir jyotir bharantīr uṣaso vyuṣṭiṣu /
RV_10,035.05c bhadrā no adya śravase vy ucchata svasty agniṃ samidhānam īmahe //
RV_10,035.06a anamīvā uṣasa ā carantu na ud agnayo jihatāṃ jyotiṣā bṛhat /
RV_10,035.06c āyukṣātām aśvinā tūtujiṃ rathaṃ svasty agniṃ samidhānam īmahe //
RV_10,035.07a śreṣṭhaṃ no adya savitar vareṇyam bhāgam ā suva sa hi ratnadhā asi /
RV_10,035.07c rāyo janitrīṃ dhiṣaṇām upa bruve svasty agniṃ samidhānam īmahe //
RV_10,035.08a pipartu mā tad ṛtasya pravācanaṃ devānāṃ yan manuṣyā amanmahi /
RV_10,035.08c viśvā id usrā spaḷ ud eti sūryaḥ svasty agniṃ samidhānam īmahe //
RV_10,035.09a adveṣo adya barhiṣa starīmaṇi grāvṇāṃ yoge manmanaḥ sādha īmahe /
RV_10,035.09c ādityānāṃ śarmaṇi sthā bhuraṇyasi svasty agniṃ samidhānam īmahe //
RV_10,035.10a ā no barhiḥ sadhamāde bṛhad divi devāṃ īḷe sādayā sapta hotṝn /
RV_10,035.10c indram mitraṃ varuṇaṃ sātaye bhagaṃ svasty agniṃ samidhānam īmahe //
RV_10,035.11a ta ādityā ā gatā sarvatātaye vṛdhe no yajñam avatā sajoṣasaḥ /
RV_10,035.11c bṛhaspatim pūṣaṇam aśvinā bhagaṃ svasty agniṃ samidhānam īmahe //
RV_10,035.12a tan no devā yacchata supravācanaṃ chardir ādityāḥ subharaṃ nṛpāyyam /
RV_10,035.12c paśve tokāya tanayāya jīvase svasty agniṃ samidhānam īmahe //
RV_10,035.13a viśve adya maruto viśva ūtī viśve bhavantv agnayaḥ samiddhāḥ /
RV_10,035.13c viśve no devā avasā gamantu viśvam astu draviṇaṃ vājo asme //
RV_10,035.14a yaṃ devāso 'vatha vājasātau yaṃ trāyadhve yam pipṛthāty aṃhaḥ /
RV_10,035.14c yo vo gopīthe na bhayasya veda te syāma devavītaye turāsaḥ //
RV_10,036.01a uṣāsānaktā bṛhatī supeśasā dyāvākṣāmā varuṇo mitro aryamā /
RV_10,036.01c indraṃ huve marutaḥ parvatāṃ apa ādityān dyāvāpṛthivī apaḥ svaḥ //
RV_10,036.02a dyauś ca naḥ pṛthivī ca pracetasa ṛtāvarī rakṣatām aṃhaso riṣaḥ /
RV_10,036.02c mā durvidatrā nirṛtir na īśata tad devānām avo adyā vṛṇīmahe //
RV_10,036.03a viśvasmān no aditiḥ pātv aṃhaso mātā mitrasya varuṇasya revataḥ /
RV_10,036.03c svarvaj jyotir avṛkaṃ naśīmahi tad devānām avo adyā vṛṇīmahe //
RV_10,036.04a grāvā vadann apa rakṣāṃsi sedhatu duṣṣvapnyaṃ nirṛtiṃ viśvam atriṇam /
RV_10,036.04c ādityaṃ śarma marutām aśīmahi tad devānām avo adyā vṛṇīmahe //
RV_10,036.05a endro barhiḥ sīdatu pinvatām iḷā bṛhaspatiḥ sāmabhir ṛkvo arcatu /
RV_10,036.05c supraketaṃ jīvase manma dhīmahi tad devānām avo adyā vṛṇīmahe //
RV_10,036.06a divispṛśaṃ yajñam asmākam aśvinā jīrādhvaraṃ kṛṇutaṃ sumnam iṣṭaye /
RV_10,036.06c prācīnaraśmim āhutaṃ ghṛtena tad devānām avo adyā vṛṇīmahe //
RV_10,036.07a upa hvaye suhavam mārutaṃ gaṇam pāvakam ṛṣvaṃ sakhyāya śambhuvam /
RV_10,036.07c rāyas poṣaṃ sauśravasāya dhīmahi tad devānām avo adyā vṛṇīmahe //
RV_10,036.08a apām peruṃ jīvadhanyam bharāmahe devāvyaṃ suhavam adhvaraśriyam /
RV_10,036.08c suraśmiṃ somam indriyaṃ yamīmahi tad devānām avo adyā vṛṇīmahe //
RV_10,036.09a sanema tat susanitā sanitvabhir vayaṃ jīvā jīvaputrā anāgasaḥ /
RV_10,036.09c brahmadviṣo viṣvag eno bharerata tad devānām avo adyā vṛṇīmahe //
RV_10,036.10a ye sthā manor yajñiyās te śṛṇotana yad vo devā īmahe tad dadātana /
RV_10,036.10c jaitraṃ kratuṃ rayimad vīravad yaśas tad devānām avo adyā vṛṇīmahe //
RV_10,036.11a mahad adya mahatām ā vṛṇīmahe 'vo devānām bṛhatām anarvaṇām /
RV_10,036.11c yathā vasu vīrajātaṃ naśāmahai tad devānām avo adyā vṛṇīmahe //
RV_10,036.12a maho agneḥ samidhānasya śarmaṇy anāgā mitre varuṇe svastaye /
RV_10,036.12c śreṣṭhe syāma savituḥ savīmani tad devānām avo adyā vṛṇīmahe //
RV_10,036.13a ye savituḥ satyasavasya viśve mitrasya vrate varuṇasya devāḥ /
RV_10,036.13c te saubhagaṃ vīravad gomad apno dadhātana draviṇaṃ citram asme //
RV_10,036.14a savitā paścātāt savitā purastāt savitottarāttāt savitādharāttāt /
RV_10,036.14c savitā naḥ suvatu sarvatātiṃ savitā no rāsatāṃ dīrgham āyuḥ //
RV_10,037.01a namo mitrasya varuṇasya cakṣase maho devāya tad ṛtaṃ saparyata /
RV_10,037.01c dūredṛśe devajātāya ketave divas putrāya sūryāya śaṃsata //
RV_10,037.02a sā mā satyoktiḥ pari pātu viśvato dyāvā ca yatra tatanann ahāni ca /
RV_10,037.02c viśvam anyan ni viśate yad ejati viśvāhāpo viśvāhod eti sūryaḥ //
RV_10,037.03a na te adevaḥ pradivo ni vāsate yad etaśebhiḥ patarai ratharyasi /
RV_10,037.03c prācīnam anyad anu vartate raja ud anyena jyotiṣā yāsi sūrya //
RV_10,037.04a yena sūrya jyotiṣā bādhase tamo jagac ca viśvam udiyarṣi bhānunā /
RV_10,037.04c tenāsmad viśvām anirām anāhutim apāmīvām apa duṣṣvapnyaṃ suva //
RV_10,037.05a viśvasya hi preṣito rakṣasi vratam aheḷayann uccarasi svadhā anu /
RV_10,037.05c yad adya tvā sūryopabravāmahai taṃ no devā anu maṃsīrata kratum //
RV_10,037.06a taṃ no dyāvāpṛthivī tan na āpa indraḥ śṛṇvantu maruto havaṃ vacaḥ /
RV_10,037.06c mā śūne bhūma sūryasya saṃdṛśi bhadraṃ jīvanto jaraṇām aśīmahi //
RV_10,037.07a viśvāhā tvā sumanasaḥ sucakṣasaḥ prajāvanto anamīvā anāgasaḥ /
RV_10,037.07c udyantaṃ tvā mitramaho dive-dive jyog jīvāḥ prati paśyema sūrya //
RV_10,037.08a mahi jyotir bibhrataṃ tvā vicakṣaṇa bhāsvantaṃ cakṣuṣe-cakṣuṣe mayaḥ /
RV_10,037.08c ārohantam bṛhataḥ pājasas pari vayaṃ jīvāḥ prati paśyema sūrya //
RV_10,037.09a yasya te viśvā bhuvanāni ketunā pra cerate ni ca viśante aktubhiḥ /
RV_10,037.09c anāgāstvena harikeśa sūryāhnāhnā no vasyasā-vasyasod ihi //
RV_10,037.10a śaṃ no bhava cakṣasā śaṃ no ahnā śam bhānunā śaṃ himā śaṃ ghṛṇena /
RV_10,037.10c yathā śam adhvañ cham asad duroṇe tat sūrya draviṇaṃ dhehi citram //
RV_10,037.11a asmākaṃ devā ubhayāya janmane śarma yacchata dvipade catuṣpade /
RV_10,037.11c adat pibad ūrjayamānam āśitaṃ tad asme śaṃ yor arapo dadhātana //
RV_10,037.12a yad vo devāś cakṛma jihvayā guru manaso vā prayutī devaheḷanam /
RV_10,037.12c arāvā yo no abhi ducchunāyate tasmin tad eno vasavo ni dhetana //
RV_10,038.01a asmin na indra pṛtsutau yaśasvati śimīvati krandasi prāva sātaye /
RV_10,038.01c yatra goṣātā dhṛṣiteṣu khādiṣu viṣvak patanti didyavo nṛṣāhye //
RV_10,038.02a sa naḥ kṣumantaṃ sadane vy ūrṇuhi goarṇasaṃ rayim indra śravāyyam /
RV_10,038.02c syāma te jayataḥ śakra medino yathā vayam uśmasi tad vaso kṛdhi //
RV_10,038.03a yo no dāsa āryo vā puruṣṭutādeva indra yudhaye ciketati /
RV_10,038.03c asmābhiṣ ṭe suṣahāḥ santu śatravas tvayā vayaṃ tān vanuyāma saṃgame //
RV_10,038.04a yo dabhrebhir havyo yaś ca bhūribhir yo abhīke varivovin nṛṣāhye /
RV_10,038.04c taṃ vikhāde sasnim adya śrutaṃ naram arvāñcam indram avase karāmahe //
RV_10,038.05a svavṛjaṃ hi tvām aham indra śuśravānānudaṃ vṛṣabha radhracodanam /
RV_10,038.05c pra muñcasva pari kutsād ihā gahi kim u tvāvān muṣkayor baddha āsate //
RV_10,039.01a yo vām parijmā suvṛd aśvinā ratho doṣām uṣāso havyo haviṣmatā /
RV_10,039.01c śaśvattamāsas tam u vām idaṃ vayam pitur na nāma suhavaṃ havāmahe //
RV_10,039.02a codayataṃ sūnṛtāḥ pinvataṃ dhiya ut purandhīr īrayataṃ tad uśmasi /
RV_10,039.02c yaśasam bhāgaṃ kṛṇutaṃ no aśvinā somaṃ na cārum maghavatsu nas kṛtam //
RV_10,039.03a amājuraś cid bhavatho yuvam bhago 'nāśoś cid avitārāpamasya cit /
RV_10,039.03c andhasya cin nāsatyā kṛśasya cid yuvām id āhur bhiṣajā rutasya cit //
RV_10,039.04a yuvaṃ cyavānaṃ sanayaṃ yathā ratham punar yuvānaṃ carathāya takṣathuḥ /
RV_10,039.04c niṣ ṭaugryam ūhathur adbhyas pari viśvet tā vāṃ savaneṣu pravācyā //
RV_10,039.05a purāṇā vāṃ vīryā pra bravā jane 'tho hāsathur bhiṣajā mayobhuvā /
RV_10,039.05c tā vāṃ nu navyāv avase karāmahe 'yaṃ nāsatyā śrad arir yathā dadhat //
RV_10,039.06a iyaṃ vām ahve śṛṇutam me aśvinā putrāyeva pitarā mahyaṃ śikṣatam /
RV_10,039.06c anāpir ajñā asajātyāmatiḥ purā tasyā abhiśaster ava spṛtam //
RV_10,039.07a yuvaṃ rathena vimadāya śundhyuvaṃ ny ūhathuḥ purumitrasya yoṣaṇām /
RV_10,039.07c yuvaṃ havaṃ vadhrimatyā agacchataṃ yuvaṃ suṣutiṃ cakrathuḥ purandhaye //
RV_10,039.08a yuvaṃ viprasya jaraṇām upeyuṣaḥ punaḥ kaler akṛṇutaṃ yuvad vayaḥ /
RV_10,039.08c yuvaṃ vandanam ṛśyadād ud ūpathur yuvaṃ sadyo viśpalām etave kṛthaḥ //
RV_10,039.09a yuvaṃ ha rebhaṃ vṛṣaṇā guhā hitam ud airayatam mamṛvāṃsam aśvinā /
RV_10,039.09c yuvam ṛbīsam uta taptam atraya omanvantaṃ cakrathuḥ saptavadhraye //
RV_10,039.10a yuvaṃ śvetam pedave 'śvināśvaṃ navabhir vājair navatī ca vājinam /
RV_10,039.10c carkṛtyaṃ dadathur drāvayatsakham bhagaṃ na nṛbhyo havyam mayobhuvam //
RV_10,039.11a na taṃ rājānāv adite kutaś cana nāṃho aśnoti duritaṃ nakir bhayam /
RV_10,039.11c yam aśvinā suhavā rudravartanī purorathaṃ kṛṇuthaḥ patnyā saha //
RV_10,039.12a ā tena yātam manaso javīyasā rathaṃ yaṃ vām ṛbhavaś cakrur aśvinā /
RV_10,039.12c yasya yoge duhitā jāyate diva ubhe ahanī sudine vivasvataḥ //
RV_10,039.13a tā vartir yātaṃ jayuṣā vi parvatam apinvataṃ śayave dhenum aśvinā /
RV_10,039.13c vṛkasya cid vartikām antar āsyād yuvaṃ śacībhir grasitām amuñcatam //
RV_10,039.14a etaṃ vāṃ stomam aśvināv akarmātakṣāma bhṛgavo na ratham /
RV_10,039.14c ny amṛkṣāma yoṣaṇāṃ na marye nityaṃ na sūnuṃ tanayaṃ dadhānāḥ //
RV_10,040.01a rathaṃ yāntaṃ kuha ko ha vāṃ narā prati dyumantaṃ suvitāya bhūṣati /
RV_10,040.01c prātaryāvāṇaṃ vibhvaṃ viśe-viśe vastor-vastor vahamānaṃ dhiyā śami //
RV_10,040.02a kuha svid doṣā kuha vastor aśvinā kuhābhipitvaṃ karataḥ kuhoṣatuḥ /
RV_10,040.02c ko vāṃ śayutrā vidhaveva devaram maryaṃ na yoṣā kṛṇute sadhastha ā //
RV_10,040.03a prātar jarethe jaraṇeva kāpayā vastor-vastor yajatā gacchatho gṛham /
RV_10,040.03c kasya dhvasrā bhavathaḥ kasya vā narā rājaputreva savanāva gacchathaḥ //
RV_10,040.04a yuvām mṛgeva vāraṇā mṛgaṇyavo doṣā vastor haviṣā ni hvayāmahe /
RV_10,040.04c yuvaṃ hotrām ṛtuthā juhvate nareṣaṃ janāya vahathaḥ śubhas patī //
RV_10,040.05a yuvāṃ ha ghoṣā pary aśvinā yatī rājña ūce duhitā pṛcche vāṃ narā /
RV_10,040.05c bhūtam me ahna uta bhūtam aktave 'śvāvate rathine śaktam arvate //
RV_10,040.06a yuvaṃ kavī ṣṭhaḥ pary aśvinā rathaṃ viśo na kutso jaritur naśāyathaḥ /
RV_10,040.06c yuvor ha makṣā pary aśvinā madhv āsā bharata niṣkṛtaṃ na yoṣaṇā //
RV_10,040.07a yuvaṃ ha bhujyuṃ yuvam aśvinā vaśaṃ yuvaṃ śiñjāram uśanām upārathuḥ /
RV_10,040.07c yuvo rarāvā pari sakhyam āsate yuvor aham avasā sumnam ā cake //
RV_10,040.08a yuvaṃ ha kṛśaṃ yuvam aśvinā śayuṃ yuvaṃ vidhantaṃ vidhavām uruṣyathaḥ /
RV_10,040.08c yuvaṃ sanibhya stanayantam aśvināpa vrajam ūrṇuthaḥ saptāsyam //
RV_10,040.09a janiṣṭa yoṣā patayat kanīnako vi cāruhan vīrudho daṃsanā anu /
RV_10,040.09c āsmai rīyante nivaneva sindhavo 'smā ahne bhavati tat patitvanam //
RV_10,040.10a jīvaṃ rudanti vi mayante adhvare dīrghām anu prasitiṃ dīdhiyur naraḥ /
RV_10,040.10c vāmam pitṛbhyo ya idaṃ samerire mayaḥ patibhyo janayaḥ pariṣvaje //
RV_10,040.11a na tasya vidma tad u ṣu pra vocata yuvā ha yad yuvatyāḥ kṣeti yoniṣu /
RV_10,040.11c priyosriyasya vṛṣabhasya retino gṛhaṃ gamemāśvinā tad uśmasi //
RV_10,040.12a ā vām agan sumatir vājinīvasū ny aśvinā hṛtsu kāmā ayaṃsata /
RV_10,040.12c abhūtaṃ gopā mithunā śubhas patī priyā aryamṇo duryāṃ aśīmahi //
RV_10,040.13a tā mandasānā manuṣo duroṇa ā dhattaṃ rayiṃ sahavīraṃ vacasyave /
RV_10,040.13c kṛtaṃ tīrthaṃ suprapāṇaṃ śubhas patī sthāṇum patheṣṭhām apa durmatiṃ hatam //
RV_10,040.14a kva svid adya katamāsv aśvinā vikṣu dasrā mādayete śubhas patī /
RV_10,040.14c ka īṃ ni yeme katamasya jagmatur viprasya vā yajamānasya vā gṛham //
RV_10,041.01a samānam u tyam puruhūtam ukthyaṃ rathaṃ tricakraṃ savanā ganigmatam /
RV_10,041.01c parijmānaṃ vidathyaṃ suvṛktibhir vayaṃ vyuṣṭā uṣaso havāmahe //
RV_10,041.02a prātaryujaṃ nāsatyādhi tiṣṭhathaḥ prātaryāvāṇam madhuvāhanaṃ ratham /
RV_10,041.02c viśo yena gacchatho yajvarīr narā kīreś cid yajñaṃ hotṛmantam aśvinā //
RV_10,041.03a adhvaryuṃ vā madhupāṇiṃ suhastyam agnidhaṃ vā dhṛtadakṣaṃ damūnasam /
RV_10,041.03c viprasya vā yat savanāni gacchatho 'ta ā yātam madhupeyam aśvinā //
RV_10,042.01a asteva su prataraṃ lāyam asyan bhūṣann iva pra bharā stomam asmai /
RV_10,042.01c vācā viprās tarata vācam aryo ni rāmaya jaritaḥ soma indram //
RV_10,042.02a dohena gām upa śikṣā sakhāyam pra bodhaya jaritar jāram indram /
RV_10,042.02c kośaṃ na pūrṇaṃ vasunā nyṛṣṭam ā cyāvaya maghadeyāya śūram //
RV_10,042.03a kim aṅga tvā maghavan bhojam āhuḥ śiśīhi mā śiśayaṃ tvā śṛṇomi /
RV_10,042.03c apnasvatī mama dhīr astu śakra vasuvidam bhagam indrā bharā naḥ //
RV_10,042.04a tvāṃ janā mamasatyeṣv indra saṃtasthānā vi hvayante samīke /
RV_10,042.04c atrā yujaṃ kṛṇute yo haviṣmān nāsunvatā sakhyaṃ vaṣṭi śūraḥ //
RV_10,042.05a dhanaṃ na syandram bahulaṃ yo asmai tīvrān somāṃ āsunoti prayasvān /
RV_10,042.05c tasmai śatrūn sutukān prātar ahno ni svaṣṭrān yuvati hanti vṛtram //
RV_10,042.06a yasmin vayaṃ dadhimā śaṃsam indre yaḥ śiśrāya maghavā kāmam asme /
RV_10,042.06c ārāc cit san bhayatām asya śatrur ny asmai dyumnā janyā namantām //
RV_10,042.07a ārāc chatrum apa bādhasva dūram ugro yaḥ śambaḥ puruhūta tena /
RV_10,042.07c asme dhehi yavamad gomad indra kṛdhī dhiyaṃ jaritre vājaratnām //
RV_10,042.08a pra yam antar vṛṣasavāso agman tīvrāḥ somā bahulāntāsa indram /
RV_10,042.08c nāha dāmānam maghavā ni yaṃsan ni sunvate vahati bhūri vāmam //
RV_10,042.09a uta prahām atidīvyā jayāti kṛtaṃ yac chvaghnī vicinoti kāle /
RV_10,042.09c yo devakāmo na dhanā ruṇaddhi sam it taṃ rāyā sṛjati svadhāvān //
RV_10,042.10a gobhiṣ ṭaremāmatiṃ durevāṃ yavena kṣudham puruhūta viśvām /
RV_10,042.10c vayaṃ rājabhiḥ prathamā dhanāny asmākena vṛjanenā jayema //
RV_10,042.11a bṛhaspatir naḥ pari pātu paścād utottarasmād adharād aghāyoḥ /
RV_10,042.11c indraḥ purastād uta madhyato naḥ sakhā sakhibhyo varivaḥ kṛṇotu //
RV_10,043.01a acchā ma indram matayaḥ svarvidaḥ sadhrīcīr viśvā uśatīr anūṣata /
RV_10,043.01c pari ṣvajante janayo yathā patim maryaṃ na śundhyum maghavānam ūtaye //
RV_10,043.02a na ghā tvadrig apa veti me manas tve it kāmam puruhūta śiśraya /
RV_10,043.02c rājeva dasma ni ṣado 'dhi barhiṣy asmin su some 'vapānam astu te //
RV_10,043.03a viṣūvṛd indro amater uta kṣudhaḥ sa id rāyo maghavā vasva īśate /
RV_10,043.03c tasyed ime pravaṇe sapta sindhavo vayo vardhanti vṛṣabhasya śuṣmiṇaḥ //
RV_10,043.04a vayo na vṛkṣaṃ supalāśam āsadan somāsa indram mandinaś camūṣadaḥ /
RV_10,043.04c praiṣām anīkaṃ śavasā davidyutad vidat svar manave jyotir āryam //
RV_10,043.05a kṛtaṃ na śvaghnī vi cinoti devane saṃvargaṃ yan maghavā sūryaṃ jayat /
RV_10,043.05c na tat te anyo anu vīryaṃ śakan na purāṇo maghavan nota nūtanaḥ //
RV_10,043.06a viśaṃ-viśam maghavā pary aśāyata janānāṃ dhenā avacākaśad vṛṣā /
RV_10,043.06c yasyāha śakraḥ savaneṣu raṇyati sa tīvraiḥ somaiḥ sahate pṛtanyataḥ //
RV_10,043.07a āpo na sindhum abhi yat samakṣaran somāsa indraṃ kulyā iva hradam /
RV_10,043.07c vardhanti viprā maho asya sādane yavaṃ na vṛṣṭir divyena dānunā //
RV_10,043.08a vṛṣā na kruddhaḥ patayad rajassv ā yo aryapatnīr akṛṇod imā apaḥ /
RV_10,043.08c sa sunvate maghavā jīradānave 'vindaj jyotir manave haviṣmate //
RV_10,043.09a uj jāyatām paraśur jyotiṣā saha bhūyā ṛtasya sudughā purāṇavat /
RV_10,043.09c vi rocatām aruṣo bhānunā śuciḥ svar ṇa śukraṃ śuśucīta satpatiḥ //
RV_10,043.10a gobhiṣ ṭaremāmatiṃ durevāṃ yavena kṣudham puruhūta viśvām /
RV_10,043.10c vayaṃ rājabhiḥ prathamā dhanāny asmākena vṛjanenā jayema //
RV_10,043.11a bṛhaspatir naḥ pari pātu paścād utottarasmād adharād aghāyoḥ /
RV_10,043.11c indraḥ purastād uta madhyato naḥ sakhā sakhibhyo varivaḥ kṛṇotu //
RV_10,044.01a ā yātv indraḥ svapatir madāya yo dharmaṇā tūtujānas tuviṣmān /
RV_10,044.01c pratvakṣāṇo ati viśvā sahāṃsy apāreṇa mahatā vṛṣṇyena //
RV_10,044.02a suṣṭhāmā rathaḥ suyamā harī te mimyakṣa vajro nṛpate gabhastau /
RV_10,044.02c śībhaṃ rājan supathā yāhy arvāṅ vardhāma te papuṣo vṛṣṇyāni //
RV_10,044.03a endravāho nṛpatiṃ vajrabāhum ugram ugrāsas taviṣāsa enam /
RV_10,044.03c pratvakṣasaṃ vṛṣabhaṃ satyaśuṣmam em asmatrā sadhamādo vahantu //
RV_10,044.04a evā patiṃ droṇasācaṃ sacetasam ūrja skambhaṃ dharuṇa ā vṛṣāyase /
RV_10,044.04c ojaḥ kṛṣva saṃ gṛbhāya tve apy aso yathā kenipānām ino vṛdhe //
RV_10,044.05a gamann asme vasūny ā hi śaṃsiṣaṃ svāśiṣam bharam ā yāhi sominaḥ /
RV_10,044.05c tvam īśiṣe sāsminn ā satsi barhiṣy anādhṛṣyā tava pātrāṇi dharmaṇā //
RV_10,044.06a pṛthak prāyan prathamā devahūtayo 'kṛṇvata śravasyāni duṣṭarā /
RV_10,044.06c na ye śekur yajñiyāṃ nāvam āruham īrmaiva te ny aviśanta kepayaḥ //
RV_10,044.07a evaivāpāg apare santu dūḍhyo 'śvā yeṣāṃ duryuja āyuyujre /
RV_10,044.07c itthā ye prāg upare santi dāvane purūṇi yatra vayunāni bhojanā //
RV_10,044.08a girīṃr ajrān rejamānāṃ adhārayad dyauḥ krandad antarikṣāṇi kopayat /
RV_10,044.08c samīcīne dhiṣaṇe vi ṣkabhāyati vṛṣṇaḥ pītvā mada ukthāni śaṃsati //
RV_10,044.09a imam bibharmi sukṛtaṃ te aṅkuśaṃ yenārujāsi maghavañ chaphārujaḥ /
RV_10,044.09c asmin su te savane astv okyaṃ suta iṣṭau maghavan bodhy ābhagaḥ //
RV_10,044.10a gobhiṣ ṭaremāmatiṃ durevāṃ yavena kṣudham puruhūta viśvām /
RV_10,044.10c vayaṃ rājabhiḥ prathamā dhanāny asmākena vṛjanenā jayema //
RV_10,044.11a bṛhaspatir naḥ pari pātu paścād utottarasmād adharād aghāyoḥ /
RV_10,044.11c indraḥ purastād uta madhyato naḥ sakhā sakhibhyo varivaḥ kṛṇotu //
RV_10,045.01a divas pari prathamaṃ jajñe agnir asmad dvitīyam pari jātavedāḥ /
RV_10,045.01c tṛtīyam apsu nṛmaṇā ajasram indhāna enaṃ jarate svādhīḥ //
RV_10,045.02a vidmā te agne tredhā trayāṇi vidmā te dhāma vibhṛtā purutrā /
RV_10,045.02c vidmā te nāma paramaṃ guhā yad vidmā tam utsaṃ yata ājagantha //
RV_10,045.03a samudre tvā nṛmaṇā apsv antar nṛcakṣā īdhe divo agna ūdhan /
RV_10,045.03c tṛtīye tvā rajasi tasthivāṃsam apām upasthe mahiṣā avardhan //
RV_10,045.04a akrandad agni stanayann iva dyauḥ kṣāmā rerihad vīrudhaḥ samañjan /
RV_10,045.04c sadyo jajñāno vi hīm iddho akhyad ā rodasī bhānunā bhāty antaḥ //
RV_10,045.05a śrīṇām udāro dharuṇo rayīṇām manīṣāṇām prārpaṇaḥ somagopāḥ /
RV_10,045.05c vasuḥ sūnuḥ sahaso apsu rājā vi bhāty agra uṣasām idhānaḥ //
RV_10,045.06a viśvasya ketur bhuvanasya garbha ā rodasī apṛṇāj jāyamānaḥ /
RV_10,045.06c vīḷuṃ cid adrim abhinat parāyañ janā yad agnim ayajanta pañca //
RV_10,045.07a uśik pāvako aratiḥ sumedhā marteṣv agnir amṛto ni dhāyi /
RV_10,045.07c iyarti dhūmam aruṣam bharibhrad uc chukreṇa śociṣā dyām inakṣan //
RV_10,045.08a dṛśāno rukma urviyā vy adyaud durmarṣam āyuḥ śriye rucānaḥ /
RV_10,045.08c agnir amṛto abhavad vayobhir yad enaṃ dyaur janayat suretāḥ //
RV_10,045.09a yas te adya kṛṇavad bhadraśoce 'pūpaṃ deva ghṛtavantam agne /
RV_10,045.09c pra taṃ naya prataraṃ vasyo acchābhi sumnaṃ devabhaktaṃ yaviṣṭha //
RV_10,045.10a ā tam bhaja sauśravaseṣv agna uktha-uktha ā bhaja śasyamāne /
RV_10,045.10c priyaḥ sūrye priyo agnā bhavāty uj jātena bhinadad uj janitvaiḥ //
RV_10,045.11a tvām agne yajamānā anu dyūn viśvā vasu dadhire vāryāṇi /
RV_10,045.11c tvayā saha draviṇam icchamānā vrajaṃ gomantam uśijo vi vavruḥ //
RV_10,045.12a astāvy agnir narāṃ suśevo vaiśvānara ṛṣibhiḥ somagopāḥ /
RV_10,045.12c adveṣe dyāvāpṛthivī huvema devā dhatta rayim asme suvīram //
RV_10,046.01a pra hotā jāto mahān nabhovin nṛṣadvā sīdad apām upasthe /
RV_10,046.01c dadhir yo dhāyi sa te vayāṃsi yantā vasūni vidhate tanūpāḥ //
RV_10,046.02a imaṃ vidhanto apāṃ sadhasthe paśuṃ na naṣṭam padair anu gman /
RV_10,046.02c guhā catantam uśijo namobhir icchanto dhīrā bhṛgavo 'vindan //
RV_10,046.03a imaṃ trito bhūry avindad icchan vaibhūvaso mūrdhany aghnyāyāḥ /
RV_10,046.03c sa śevṛdho jāta ā harmyeṣu nābhir yuvā bhavati rocanasya //
RV_10,046.04a mandraṃ hotāram uśijo namobhiḥ prāñcaṃ yajñaṃ netāram adhvarāṇām /
RV_10,046.04c viśām akṛṇvann aratim pāvakaṃ havyavāhaṃ dadhato mānuṣeṣu //
RV_10,046.05a pra bhūr jayantam mahāṃ vipodhām mūrā amūram purāṃ darmāṇam /
RV_10,046.05c nayanto garbhaṃ vanāṃ dhiyaṃ dhur hiriśmaśruṃ nārvāṇaṃ dhanarcam //
RV_10,046.06a ni pastyāsu trita stabhūyan parivīto yonau sīdad antaḥ /
RV_10,046.06c ataḥ saṃgṛbhyā viśāṃ damūnā vidharmaṇāyantrair īyate nṝn //
RV_10,046.07a asyājarāso damām aritrā arcaddhūmāso agnayaḥ pāvakāḥ /
RV_10,046.07c śvitīcayaḥ śvātrāso bhuraṇyavo vanarṣado vāyavo na somāḥ //
RV_10,046.08a pra jihvayā bharate vepo agniḥ pra vayunāni cetasā pṛthivyāḥ /
RV_10,046.08c tam āyavaḥ śucayantam pāvakam mandraṃ hotāraṃ dadhire yajiṣṭham //
RV_10,046.09a dyāvā yam agnim pṛthivī janiṣṭām āpas tvaṣṭā bhṛgavo yaṃ sahobhiḥ /
RV_10,046.09c īḷenyam prathamam mātariśvā devās tatakṣur manave yajatram //
RV_10,046.10a yaṃ tvā devā dadhire havyavāham puruspṛho mānuṣāso yajatram /
RV_10,046.10c sa yāmann agne stuvate vayo dhāḥ pra devayan yaśasaḥ saṃ hi pūrvīḥ //
RV_10,047.01a jagṛbhmā te dakṣiṇam indra hastaṃ vasūyavo vasupate vasūnām /
RV_10,047.01c vidmā hi tvā gopatiṃ śūra gonām asmabhyaṃ citraṃ vṛṣaṇaṃ rayiṃ dāḥ //
RV_10,047.02a svāyudhaṃ svavasaṃ sunīthaṃ catuḥsamudraṃ dharuṇaṃ rayīṇām /
RV_10,047.02c carkṛtyaṃ śaṃsyam bhūrivāram asmabhyaṃ citraṃ vṛṣaṇaṃ rayiṃ dāḥ //
RV_10,047.03a subrahmāṇaṃ devavantam bṛhantam uruṃ gabhīram pṛthubudhnam indra /
RV_10,047.03c śrutaṛṣim ugram abhimātiṣāham asmabhyaṃ citraṃ vṛṣaṇaṃ rayiṃ dāḥ //
RV_10,047.04a sanadvājaṃ vipravīraṃ tarutraṃ dhanaspṛtaṃ śūśuvāṃsaṃ sudakṣam /
RV_10,047.04c dasyuhanam pūrbhidam indra satyam asmabhyaṃ citraṃ vṛṣaṇaṃ rayiṃ dāḥ //
RV_10,047.05a aśvāvantaṃ rathinaṃ vīravantaṃ sahasriṇaṃ śatinaṃ vājam indra /
RV_10,047.05c bhadravrātaṃ vipravīraṃ svarṣām asmabhyaṃ citraṃ vṛṣaṇaṃ rayiṃ dāḥ //
RV_10,047.06a pra saptagum ṛtadhītiṃ sumedhām bṛhaspatim matir acchā jigāti /
RV_10,047.06c ya āṅgiraso namasopasadyo 'smabhyaṃ citraṃ vṛṣaṇaṃ rayiṃ dāḥ //
RV_10,047.07a vanīvāno mama dūtāsa indraṃ stomāś caranti sumatīr iyānāḥ /
RV_10,047.07c hṛdispṛśo manasā vacyamānā asmabhyaṃ citraṃ vṛṣaṇaṃ rayiṃ dāḥ //
RV_10,047.08a yat tvā yāmi daddhi tan na indra bṛhantaṃ kṣayam asamaṃ janānām /
RV_10,047.08c abhi tad dyāvāpṛthivī gṛṇītām asmabhyaṃ citraṃ vṛṣaṇaṃ rayiṃ dāḥ //
RV_10,048.01a aham bhuvaṃ vasunaḥ pūrvyas patir ahaṃ dhanāni saṃ jayāmi śaśvataḥ /
RV_10,048.01c māṃ havante pitaraṃ na jantavo 'haṃ dāśuṣe vi bhajāmi bhojanam //
RV_10,048.02a aham indro rodho vakṣo atharvaṇas tritāya gā ajanayam aher adhi /
RV_10,048.02c ahaṃ dasyubhyaḥ pari nṛmṇam ā dade gotrā śikṣan dadhīce mātariśvane //
RV_10,048.03a mahyaṃ tvaṣṭā vajram atakṣad āyasam mayi devāso 'vṛjann api kratum /
RV_10,048.03c mamānīkaṃ sūryasyeva duṣṭaram mām āryanti kṛtena kartvena ca //
RV_10,048.04a aham etaṃ gavyayam aśvyam paśum purīṣiṇaṃ sāyakenā hiraṇyayam /
RV_10,048.04c purū sahasrā ni śiśāmi dāśuṣe yan mā somāsa ukthino amandiṣuḥ //
RV_10,048.05a aham indro na parā jigya id dhanaṃ na mṛtyave 'va tasthe kadā cana /
RV_10,048.05c somam in mā sunvanto yācatā vasu na me pūravaḥ sakhye riṣāthana //
RV_10,048.06a aham etāñ chāśvasato dvā-dvendraṃ ye vajraṃ yudhaye 'kṛṇvata /
RV_10,048.06c āhvayamānāṃ ava hanmanāhanaṃ dṛḷhā vadann anamasyur namasvinaḥ //
RV_10,048.07a abhīdam ekam eko asmi niṣṣāḷ abhī dvā kim u trayaḥ karanti /
RV_10,048.07c khale na parṣān prati hanmi bhūri kim mā nindanti śatravo 'nindrāḥ //
RV_10,048.08a ahaṃ guṅgubhyo atithigvam iṣkaram iṣaṃ na vṛtraturaṃ vikṣu dhārayam /
RV_10,048.08c yat parṇayaghna uta vā karañjahe prāham mahe vṛtrahatye aśuśravi //
RV_10,048.09a pra me namī sāpya iṣe bhuje bhūd gavām eṣe sakhyā kṛṇuta dvitā /
RV_10,048.09c didyuṃ yad asya samitheṣu maṃhayam ād id enaṃ śaṃsyam ukthyaṃ karam //
RV_10,048.10a pra nemasmin dadṛśe somo antar gopā nemam āvir asthā kṛṇoti /
RV_10,048.10c sa tigmaśṛṅgaṃ vṛṣabhaṃ yuyutsan druhas tasthau bahule baddho antaḥ //
RV_10,048.11a ādityānāṃ vasūnāṃ rudriyāṇāṃ devo devānāṃ na mināmi dhāma /
RV_10,048.11c te mā bhadrāya śavase tatakṣur aparājitam astṛtam aṣāḷham //
RV_10,049.01a ahaṃ dāṃ gṛṇate pūrvyaṃ vasv aham brahma kṛṇavam mahyaṃ vardhanam /
RV_10,049.01c aham bhuvaṃ yajamānasya coditāyajvanaḥ sākṣi viśvasmin bhare //
RV_10,049.02a māṃ dhur indraṃ nāma devatā divaś ca gmaś cāpāṃ ca jantavaḥ /
RV_10,049.02c ahaṃ harī vṛṣaṇā vivratā raghū ahaṃ vajraṃ śavase dhṛṣṇv ā dade //
RV_10,049.03a aham atkaṃ kavaye śiśnathaṃ hathair ahaṃ kutsam āvam ābhir ūtibhiḥ /
RV_10,049.03c ahaṃ śuṣṇasya śnathitā vadhar yamaṃ na yo rara āryaṃ nāma dasyave //
RV_10,049.04a aham piteva vetasūṃr abhiṣṭaye tugraṃ kutsāya smadibhaṃ ca randhayam /
RV_10,049.04c aham bhuvaṃ yajamānasya rājani pra yad bhare tujaye na priyādhṛṣe //
RV_10,049.05a ahaṃ randhayam mṛgayaṃ śrutarvaṇe yan mājihīta vayunā canānuṣak /
RV_10,049.05c ahaṃ veśaṃ namram āyave 'karam ahaṃ savyāya paḍgṛbhim arandhayam //
RV_10,049.06a ahaṃ sa yo navavāstvam bṛhadrathaṃ saṃ vṛtreva dāsaṃ vṛtrahārujam /
RV_10,049.06c yad vardhayantam prathayantam ānuṣag dūre pāre rajaso rocanākaram //
RV_10,049.07a ahaṃ sūryasya pari yāmy āśubhiḥ praitaśebhir vahamāna ojasā /
RV_10,049.07c yan mā sāvo manuṣa āha nirṇija ṛdhak kṛṣe dāsaṃ kṛtvyaṃ hathaiḥ //
RV_10,049.08a ahaṃ saptahā nahuṣo nahuṣṭaraḥ prāśrāvayaṃ śavasā turvaśaṃ yadum /
RV_10,049.08c ahaṃ ny anyaṃ sahasā sahas karaṃ nava vrādhato navatiṃ ca vakṣayam //
RV_10,049.09a ahaṃ sapta sravato dhārayaṃ vṛṣā dravitnvaḥ pṛthivyāṃ sīrā adhi /
RV_10,049.09c aham arṇāṃsi vi tirāmi sukratur yudhā vidam manave gātum iṣṭaye //
RV_10,049.10a ahaṃ tad āsu dhārayaṃ yad āsu na devaś cana tvaṣṭādhārayad ruśat /
RV_10,049.10c spārhaṃ gavām ūdhassu vakṣaṇāsv ā madhor madhu śvātryaṃ somam āśiram //
RV_10,049.11a evā devāṃ indro vivye nṝn pra cyautnena maghavā satyarādhāḥ /
RV_10,049.11c viśvet tā te harivaḥ śacīvo 'bhi turāsaḥ svayaśo gṛṇanti //
RV_10,050.01a pra vo mahe mandamānāyāndhaso 'rcā viśvānarāya viśvābhuve /
RV_10,050.01c indrasya yasya sumakhaṃ saho mahi śravo nṛmṇaṃ ca rodasī saparyataḥ //
RV_10,050.02a so cin nu sakhyā narya ina stutaś carkṛtya indro māvate nare /
RV_10,050.02c viśvāsu dhūrṣu vājakṛtyeṣu satpate vṛtre vāpsv abhi śūra mandase //
RV_10,050.03a ke te nara indra ye ta iṣe ye te sumnaṃ sadhanyam iyakṣān /
RV_10,050.03c ke te vājāyāsuryāya hinvire ke apsu svāsūrvarāsu pauṃsye //
RV_10,050.04a bhuvas tvam indra brahmaṇā mahān bhuvo viśveṣu savaneṣu yajñiyaḥ /
RV_10,050.04c bhuvo nṝṃś cyautno viśvasmin bhare jyeṣṭhaś ca mantro viśvacarṣaṇe //
RV_10,050.05a avā nu kaṃ jyāyān yajñavanaso mahīṃ ta omātrāṃ kṛṣṭayo viduḥ /
RV_10,050.05c aso nu kam ajaro vardhāś ca viśved etā savanā tūtumā kṛṣe //
RV_10,050.06a etā viśvā savanā tūtumā kṛṣe svayaṃ sūno sahaso yāni dadhiṣe /
RV_10,050.06c varāya te pātraṃ dharmaṇe tanā yajño mantro brahmodyataṃ vacaḥ //
RV_10,050.07a ye te vipra brahmakṛtaḥ sute sacā vasūnāṃ ca vasunaś ca dāvane /
RV_10,050.07c pra te sumnasya manasā pathā bhuvan made sutasya somyasyāndhasaḥ //
RV_10,051.01a mahat tad ulbaṃ sthaviraṃ tad āsīd yenāviṣṭitaḥ praviveśithāpaḥ /
RV_10,051.01c viśvā apaśyad bahudhā te agne jātavedas tanvo deva ekaḥ //
RV_10,051.02a ko mā dadarśa katamaḥ sa devo yo me tanvo bahudhā paryapaśyat /
RV_10,051.02c kvāha mitrāvaruṇā kṣiyanty agner viśvāḥ samidho devayānīḥ //
RV_10,051.03a aicchāma tvā bahudhā jātavedaḥ praviṣṭam agne apsv oṣadhīṣu /
RV_10,051.03c taṃ tvā yamo acikec citrabhāno daśāntaruṣyād atirocamānam //
RV_10,051.04a hotrād ahaṃ varuṇa bibhyad āyaṃ ned eva mā yunajann atra devāḥ /
RV_10,051.04c tasya me tanvo bahudhā niviṣṭā etam arthaṃ na ciketāham agniḥ //
RV_10,051.05a ehi manur devayur yajñakāmo 'raṅkṛtyā tamasi kṣeṣy agne /
RV_10,051.05c sugān pathaḥ kṛṇuhi devayānān vaha havyāni sumanasyamānaḥ //
RV_10,051.06a agneḥ pūrve bhrātaro artham etaṃ rathīvādhvānam anv āvarīvuḥ /
RV_10,051.06c tasmād bhiyā varuṇa dūram āyaṃ gauro na kṣepnor avije jyāyāḥ //
RV_10,051.07a kurmas ta āyur ajaraṃ yad agne yathā yukto jātavedo na riṣyāḥ /
RV_10,051.07c athā vahāsi sumanasyamāno bhāgaṃ devebhyo haviṣaḥ sujāta //
RV_10,051.08a prayājān me anuyājāṃś ca kevalān ūrjasvantaṃ haviṣo datta bhāgam /
RV_10,051.08c ghṛtaṃ cāpām puruṣaṃ cauṣadhīnām agneś ca dīrgham āyur astu devāḥ //
RV_10,051.09a tava prayājā anuyājāś ca kevala ūrjasvanto haviṣaḥ santu bhāgāḥ /
RV_10,051.09c tavāgne yajño 'yam astu sarvas tubhyaṃ namantām pradiśaś catasraḥ //
RV_10,052.01a viśve devāḥ śāstana mā yatheha hotā vṛto manavai yan niṣadya /
RV_10,052.01c pra me brūta bhāgadheyaṃ yathā vo yena pathā havyam ā vo vahāni //
RV_10,052.02a ahaṃ hotā ny asīdaṃ yajīyān viśve devā maruto mā junanti /
RV_10,052.02c ahar-ahar aśvinādhvaryavaṃ vām brahmā samid bhavati sāhutir vām //
RV_10,052.03a ayaṃ yo hotā kir u sa yamasya kam apy ūhe yat samañjanti devāḥ /
RV_10,052.03c ahar-ahar jāyate māsi-māsy athā devā dadhire havyavāham //
RV_10,052.04a māṃ devā dadhire havyavāham apamluktam bahu kṛcchrā carantam /
RV_10,052.04c agnir vidvān yajñaṃ naḥ kalpayāti pañcayāmaṃ trivṛtaṃ saptatantum //
RV_10,052.05a ā vo yakṣy amṛtatvaṃ suvīraṃ yathā vo devā varivaḥ karāṇi /
RV_10,052.05c ā bāhvor vajram indrasya dheyām athemā viśvāḥ pṛtanā jayāti //
RV_10,052.06a trīṇi śatā trī sahasrāṇy agniṃ triṃśac ca devā nava cāsaparyan /
RV_10,052.06c aukṣan ghṛtair astṛṇan barhir asmā ād id dhotāraṃ ny asādayanta //
RV_10,053.01a yam aicchāma manasā so 'yam āgād yajñasya vidvān paruṣaś cikitvān /
RV_10,053.01c sa no yakṣad devatātā yajīyān ni hi ṣatsad antaraḥ pūrvo asmat //
RV_10,053.02a arādhi hotā niṣadā yajīyān abhi prayāṃsi sudhitāni hi khyat /
RV_10,053.02c yajāmahai yajñiyān hanta devāṃ īḷāmahā īḍyāṃ ājyena //
RV_10,053.03a sādhvīm akar devavītiṃ no adya yajñasya jihvām avidāma guhyām /
RV_10,053.03c sa āyur āgāt surabhir vasāno bhadrām akar devahūtiṃ no adya //
RV_10,053.04a tad adya vācaḥ prathamam masīya yenāsurāṃ abhi devā asāma /
RV_10,053.04c ūrjāda uta yajñiyāsaḥ pañca janā mama hotraṃ juṣadhvam //
RV_10,053.05a pañca janā mama hotraṃ juṣantāṃ gojātā uta ye yajñiyāsaḥ /
RV_10,053.05c pṛthivī naḥ pārthivāt pātv aṃhaso 'ntarikṣaṃ divyāt pātv asmān //
RV_10,053.06a tantuṃ tanvan rajaso bhānum anv ihi jyotiṣmataḥ patho rakṣa dhiyā kṛtān /
RV_10,053.06c anulbaṇaṃ vayata joguvām apo manur bhava janayā daivyaṃ janam //
RV_10,053.07a akṣānaho nahyatanota somyā iṣkṛṇudhvaṃ raśanā ota piṃśata /
RV_10,053.07c aṣṭāvandhuraṃ vahatābhito rathaṃ yena devāso anayann abhi priyam //
RV_10,053.08a aśmanvatī rīyate saṃ rabhadhvam ut tiṣṭhata pra taratā sakhāyaḥ /
RV_10,053.08c atrā jahāma ye asann aśevāḥ śivān vayam ut taremābhi vājān //
RV_10,053.09a tvaṣṭā māyā ved apasām apastamo bibhrat pātrā devapānāni śantamā /
RV_10,053.09c śiśīte nūnam paraśuṃ svāyasaṃ yena vṛścād etaśo brahmaṇas patiḥ //
RV_10,053.10a sato nūnaṃ kavayaḥ saṃ śiśīta vāśībhir yābhir amṛtāya takṣatha /
RV_10,053.10c vidvāṃsaḥ padā guhyāni kartana yena devāso amṛtatvam ānaśuḥ //
RV_10,053.11a garbhe yoṣām adadhur vatsam āsany apīcyena manasota jihvayā /
RV_10,053.11c sa viśvāhā sumanā yogyā abhi siṣāsanir vanate kāra ij jitim //
RV_10,054.01a tāṃ su te kīrtim maghavan mahitvā yat tvā bhīte rodasī ahvayetām /
RV_10,054.01c prāvo devāṃ ātiro dāsam ojaḥ prajāyai tvasyai yad aśikṣa indra //
RV_10,054.02a yad acaras tanvā vāvṛdhāno balānīndra prabruvāṇo janeṣu /
RV_10,054.02c māyet sā te yāni yuddhāny āhur nādya śatruṃ nanu purā vivitse //
RV_10,054.03a ka u nu te mahimanaḥ samasyāsmat pūrva ṛṣayo 'ntam āpuḥ /
RV_10,054.03c yan mātaraṃ ca pitaraṃ ca sākam ajanayathās tanvaḥ svāyāḥ //
RV_10,054.04a catvāri te asuryāṇi nāmādābhyāni mahiṣasya santi /
RV_10,054.04c tvam aṅga tāni viśvāni vitse yebhiḥ karmāṇi maghavañ cakartha //
RV_10,054.05a tvaṃ viśvā dadhiṣe kevalāni yāny āvir yā ca guhā vasūni /
RV_10,054.05c kāmam in me maghavan mā vi tārīs tvam ājñātā tvam indrāsi dātā //
RV_10,054.06a yo adadhāj jyotiṣi jyotir antar yo asṛjan madhunā sam madhūni /
RV_10,054.06c adha priyaṃ śūṣam indrāya manma brahmakṛto bṛhadukthād avāci //
RV_10,055.01a dūre tan nāma guhyam parācair yat tvā bhīte ahvayetāṃ vayodhai /
RV_10,055.01c ud astabhnāḥ pṛthivīṃ dyām abhīke bhrātuḥ putrān maghavan titviṣāṇaḥ //
RV_10,055.02a mahat tan nāma guhyam puruspṛg yena bhūtaṃ janayo yena bhavyam /
RV_10,055.02c pratnaṃ jātaṃ jyotir yad asya priyam priyāḥ sam aviśanta pañca //
RV_10,055.03a ā rodasī apṛṇād ota madhyam pañca devāṃ ṛtuśaḥ sapta-sapta /
RV_10,055.03c catustriṃśatā purudhā vi caṣṭe sarūpeṇa jyotiṣā vivratena //
RV_10,055.04a yad uṣa aucchaḥ prathamā vibhānām ajanayo yena puṣṭasya puṣṭam /
RV_10,055.04c yat te jāmitvam avaram parasyā mahan mahatyā asuratvam ekam //
RV_10,055.05a vidhuṃ dadrāṇaṃ samane bahūnāṃ yuvānaṃ santam palito jagāra /
RV_10,055.05c devasya paśya kāvyam mahitvādyā mamāra sa hyaḥ sam āna //
RV_10,055.06a śākmanā śāko aruṇaḥ suparṇa ā yo mahaḥ śūraḥ sanād anīḷaḥ /
RV_10,055.06c yac ciketa satyam it tan na moghaṃ vasu spārham uta jetota dātā //
RV_10,055.07a aibhir dade vṛṣṇyā pauṃsyāni yebhir aukṣad vṛtrahatyāya vajrī /
RV_10,055.07c ye karmaṇaḥ kriyamāṇasya mahna ṛtekarmam udajāyanta devāḥ //
RV_10,055.08a yujā karmāṇi janayan viśvaujā aśastihā viśvamanās turāṣāṭ /
RV_10,055.08c pītvī somasya diva ā vṛdhānaḥ śūro nir yudhādhamad dasyūn //
RV_10,056.01a idaṃ ta ekam para ū ta ekaṃ tṛtīyena jyotiṣā saṃ viśasva /
RV_10,056.01c saṃveśane tanvaś cārur edhi priyo devānām parame janitre //
RV_10,056.02a tanūṣ ṭe vājin tanvaṃ nayantī vāmam asmabhyaṃ dhātu śarma tubhyam /
RV_10,056.02c ahruto maho dharuṇāya devān divīva jyotiḥ svam ā mimīyāḥ //
RV_10,056.03a vājy asi vājinenā suvenīḥ suvita stomaṃ suvito divaṃ gāḥ /
RV_10,056.03c suvito dharma prathamānu satyā suvito devān suvito 'nu patma //
RV_10,056.04a mahimna eṣām pitaraś caneśire devā deveṣv adadhur api kratum /
RV_10,056.04c sam avivyacur uta yāny atviṣur aiṣāṃ tanūṣu ni viviśuḥ punaḥ //
RV_10,056.05a sahobhir viśvam pari cakramū rajaḥ pūrvā dhāmāny amitā mimānāḥ /
RV_10,056.05c tanūṣu viśvā bhuvanā ni yemire prāsārayanta purudha prajā anu //
RV_10,056.06a dvidhā sūnavo 'suraṃ svarvidam āsthāpayanta tṛtīyena karmaṇā /
RV_10,056.06c svām prajām pitaraḥ pitryaṃ saha āvareṣv adadhus tantum ātatam //
RV_10,056.07a nāvā na kṣodaḥ pradiśaḥ pṛthivyāḥ svastibhir ati durgāṇi viśvā /
RV_10,056.07c svām prajām bṛhaduktho mahitvāvareṣv adadhād ā pareṣu //
RV_10,057.01a mā pra gāma patho vayam mā yajñād indra sominaḥ /
RV_10,057.01c mānta sthur no arātayaḥ //
RV_10,057.02a yo yajñasya prasādhanas tantur deveṣv ātataḥ /
RV_10,057.02c tam āhutaṃ naśīmahi //
RV_10,057.03a mano nv ā huvāmahe nārāśaṃsena somena /
RV_10,057.03c pitṝṇāṃ ca manmabhiḥ //
RV_10,057.04a ā ta etu manaḥ punaḥ kratve dakṣāya jīvase /
RV_10,057.04c jyok ca sūryaṃ dṛśe //
RV_10,057.05a punar naḥ pitaro mano dadātu daivyo janaḥ /
RV_10,057.05c jīvaṃ vrātaṃ sacemahi //
RV_10,057.06a vayaṃ soma vrate tava manas tanūṣu bibhrataḥ /
RV_10,057.06c prajāvantaḥ sacemahi //
RV_10,058.01a yat te yamaṃ vaivasvatam mano jagāma dūrakam /
RV_10,058.01c tat ta ā vartayāmasīha kṣayāya jīvase //
RV_10,058.02a yat te divaṃ yat pṛthivīm mano jagāma dūrakam /
RV_10,058.02c tat ta ā vartayāmasīha kṣayāya jīvase //
RV_10,058.03a yat te bhūmiṃ caturbhṛṣṭim mano jagāma dūrakam /
RV_10,058.03c tat ta ā vartayāmasīha kṣayāya jīvase //
RV_10,058.04a yat te catasraḥ pradiśo mano jagāma dūrakam /
RV_10,058.04c tat ta ā vartayāmasīha kṣayāya jīvase //
RV_10,058.05a yat te samudram arṇavam mano jagāma dūrakam /
RV_10,058.05c tat ta ā vartayāmasīha kṣayāya jīvase //
RV_10,058.06a yat te marīcīḥ pravato mano jagāma dūrakam /
RV_10,058.06c tat ta ā vartayāmasīha kṣayāya jīvase //
RV_10,058.07a yat te apo yad oṣadhīr mano jagāma dūrakam /
RV_10,058.07c tat ta ā vartayāmasīha kṣayāya jīvase //
RV_10,058.08a yat te sūryaṃ yad uṣasam mano jagāma dūrakam /
RV_10,058.08c tat ta ā vartayāmasīha kṣayāya jīvase //
RV_10,058.09a yat te parvatān bṛhato mano jagāma dūrakam /
RV_10,058.09c tat ta ā vartayāmasīha kṣayāya jīvase //
RV_10,058.10a yat te viśvam idaṃ jagan mano jagāma dūrakam /
RV_10,058.10c tat ta ā vartayāmasīha kṣayāya jīvase //
RV_10,058.11a yat te parāḥ parāvato mano jagāma dūrakam /
RV_10,058.11c tat ta ā vartayāmasīha kṣayāya jīvase //
RV_10,058.12a yat te bhūtaṃ ca bhavyaṃ ca mano jagāma dūrakam /
RV_10,058.12c tat ta ā vartayāmasīha kṣayāya jīvase //
RV_10,059.01a pra tāry āyuḥ prataraṃ navīya sthātāreva kratumatā rathasya /
RV_10,059.01c adha cyavāna ut tavīty artham parātaraṃ su nirṛtir jihītām //
RV_10,059.02a sāman nu rāye nidhiman nv annaṃ karāmahe su purudha śravāṃsi /
RV_10,059.02c tā no viśvāni jaritā mamattu parātaraṃ su nirṛtir jihītām //
RV_10,059.03a abhī ṣv aryaḥ pauṃsyair bhavema dyaur na bhūmiṃ girayo nājrān /
RV_10,059.03c tā no viśvāni jaritā ciketa parātaraṃ su nirṛtir jihītām //
RV_10,059.04a mo ṣu ṇaḥ soma mṛtyave parā dāḥ paśyema nu sūryam uccarantam /
RV_10,059.04c dyubhir hito jarimā sū no astu parātaraṃ su nirṛtir jihītām //
RV_10,059.05a asunīte mano asmāsu dhāraya jīvātave su pra tirā na āyuḥ /
RV_10,059.05c rārandhi naḥ sūryasya saṃdṛśi ghṛtena tvaṃ tanvaṃ vardhayasva //
RV_10,059.06a asunīte punar asmāsu cakṣuḥ punaḥ prāṇam iha no dhehi bhogam /
RV_10,059.06c jyok paśyema sūryam uccarantam anumate mṛḷayā naḥ svasti //
RV_10,059.07a punar no asum pṛthivī dadātu punar dyaur devī punar antarikṣam /
RV_10,059.07c punar naḥ somas tanvaṃ dadātu punaḥ pūṣā pathyāṃ yā svastiḥ //
RV_10,059.08a śaṃ rodasī subandhave yahvī ṛtasya mātarā /
RV_10,059.08c bharatām apa yad rapo dyauḥ pṛthivi kṣamā rapo mo ṣu te kiṃ canāmamat //
RV_10,059.09a ava dvake ava trikā divaś caranti bheṣajā /
RV_10,059.09c kṣamā cariṣṇv ekakam bharatām apa yad rapo dyauḥ pṛthivi kṣamā rapo mo ṣu te kiṃ canāmamat //
RV_10,059.10a sam indreraya gām anaḍvāhaṃ ya āvahad uśīnarāṇyā anaḥ /
RV_10,059.10c bharatām apa yad rapo dyauḥ pṛthivi kṣamā rapo mo ṣu te kiṃ canāmamat //
RV_10,060.01a ā janaṃ tveṣasaṃdṛśam māhīnānām upastutam /
RV_10,060.01c aganma bibhrato namaḥ //
RV_10,060.02a asamātiṃ nitośanaṃ tveṣaṃ niyayinaṃ ratham /
RV_10,060.02c bhajerathasya satpatim //
RV_10,060.03a yo janān mahiṣāṃ ivātitasthau pavīravān /
RV_10,060.03c utāpavīravān yudhā //
RV_10,060.04a yasyekṣvākur upa vrate revān marāyy edhate /
RV_10,060.04c divīva pañca kṛṣṭayaḥ //
RV_10,060.05a indra kṣatrāsamātiṣu rathaproṣṭheṣu dhāraya /
RV_10,060.05c divīva sūryaṃ dṛśe //
RV_10,060.06a agastyasya nadbhyaḥ saptī yunakṣi rohitā /
RV_10,060.06c paṇīn ny akramīr abhi viśvān rājann arādhasaḥ //
RV_10,060.07a ayam mātāyam pitāyaṃ jīvātur āgamat /
RV_10,060.07c idaṃ tava prasarpaṇaṃ subandhav ehi nir ihi //
RV_10,060.08a yathā yugaṃ varatrayā nahyanti dharuṇāya kam /
RV_10,060.08c evā dādhāra te mano jīvātave na mṛtyave 'tho ariṣṭatātaye //
RV_10,060.09a yatheyam pṛthivī mahī dādhāremān vanaspatīn /
RV_10,060.09c evā dādhāra te mano jīvātave na mṛtyave 'tho ariṣṭatātaye //
RV_10,060.10a yamād ahaṃ vaivasvatāt subandhor mana ābharam /
RV_10,060.10c jīvātave na mṛtyave 'tho ariṣṭatātaye //
RV_10,060.11a nyag vāto 'va vāti nyak tapati sūryaḥ /
RV_10,060.11c nīcīnam aghnyā duhe nyag bhavatu te rapaḥ //
RV_10,060.12a ayam me hasto bhagavān ayam me bhagavattaraḥ /
RV_10,060.12c ayam me viśvabheṣajo 'yaṃ śivābhimarśanaḥ //
RV_10,061.01a idam itthā raudraṃ gūrtavacā brahma kratvā śacyām antar ājau /
RV_10,061.01c krāṇā yad asya pitarā maṃhaneṣṭhāḥ parṣat pakthe ahann ā sapta hotṝn //
RV_10,061.02a sa id dānāya dabhyāya vanvañ cyavānaḥ sūdair amimīta vedim /
RV_10,061.02c tūrvayāṇo gūrtavacastamaḥ kṣodo na reta itaūti siñcat //
RV_10,061.03a mano na yeṣu havaneṣu tigmaṃ vipaḥ śacyā vanutho dravantā /
RV_10,061.03c ā yaḥ śaryābhis tuvinṛmṇo asyāśrīṇītādiśaṃ gabhastau //
RV_10,061.04a kṛṣṇā yad goṣv aruṇīṣu sīdad divo napātāśvinā huve vām /
RV_10,061.04c vītam me yajñam ā gatam me annaṃ vavanvāṃsā neṣam asmṛtadhrū //
RV_10,061.05a prathiṣṭa yasya vīrakarmam iṣṇad anuṣṭhitaṃ nu naryo apauhat /
RV_10,061.05c punas tad ā vṛhati yat kanāyā duhitur ā anubhṛtam anarvā //
RV_10,061.06a madhyā yat kartvam abhavad abhīke kāmaṃ kṛṇvāne pitari yuvatyām /
RV_10,061.06c manānag reto jahatur viyantā sānau niṣiktaṃ sukṛtasya yonau //
RV_10,061.07a pitā yat svāṃ duhitaram adhiṣkan kṣmayā retaḥ saṃjagmāno ni ṣiñcat /
RV_10,061.07c svādhyo 'janayan brahma devā vāstoṣ patiṃ vratapāṃ nir atakṣan //
RV_10,061.08a sa īṃ vṛṣā na phenam asyad ājau smad ā paraid apa dabhracetāḥ /
RV_10,061.08c sarat padā na dakṣiṇā parāvṛṅ na tā nu me pṛśanyo jagṛbhre //
RV_10,061.09a makṣū na vahniḥ prajāyā upabdir agniṃ na nagna upa sīdad ūdhaḥ /
RV_10,061.09c sanitedhmaṃ sanitota vājaṃ sa dhartā jajñe sahasā yavīyut //
RV_10,061.10a makṣū kanāyāḥ sakhyaṃ navagvā ṛtaṃ vadanta ṛtayuktim agman /
RV_10,061.10c dvibarhaso ya upa gopam āgur adakṣiṇāso acyutā dudukṣan //
RV_10,061.11a makṣū kanāyāḥ sakhyaṃ navīyo rādho na reta ṛtam it turaṇyan /
RV_10,061.11c śuci yat te rekṇa āyajanta sabardughāyāḥ paya usriyāyāḥ //
RV_10,061.12a paśvā yat paścā viyutā budhanteti bravīti vaktarī rarāṇaḥ /
RV_10,061.12c vasor vasutvā kāravo 'nehā viśvaṃ viveṣṭi draviṇam upa kṣu //
RV_10,061.13a tad in nv asya pariṣadvāno agman purū sadanto nārṣadam bibhitsan /
RV_10,061.13c vi śuṣṇasya saṃgrathitam anarvā vidat puruprajātasya guhā yat //
RV_10,061.14a bhargo ha nāmota yasya devāḥ svar ṇa ye triṣadhasthe niṣeduḥ /
RV_10,061.14c agnir ha nāmota jātavedāḥ śrudhī no hotar ṛtasya hotādhruk //
RV_10,061.15a uta tyā me raudrāv arcimantā nāsatyāv indra gūrtaye yajadhyai /
RV_10,061.15c manuṣvad vṛktabarhiṣe rarāṇā mandū hitaprayasā vikṣu yajyū //
RV_10,061.16a ayaṃ stuto rājā vandi vedhā apaś ca vipras tarati svasetuḥ /
RV_10,061.16c sa kakṣīvantaṃ rejayat so agniṃ nemiṃ na cakram arvato raghudru //
RV_10,061.17a sa dvibandhur vaitaraṇo yaṣṭā sabardhuṃ dhenum asvaṃ duhadhyai /
RV_10,061.17c saṃ yan mitrāvaruṇā vṛñja ukthair jyeṣṭhebhir aryamaṇaṃ varūthaiḥ //
RV_10,061.18a tadbandhuḥ sūrir divi te dhiyandhā nābhānediṣṭho rapati pra venan /
RV_10,061.18c sā no nābhiḥ paramāsya vā ghāhaṃ tat paścā katithaś cid āsa //
RV_10,061.19a iyam me nābhir iha me sadhastham ime me devā ayam asmi sarvaḥ /
RV_10,061.19c dvijā aha prathamajā ṛtasyedaṃ dhenur aduhaj jāyamānā //
RV_10,061.20a adhāsu mandro aratir vibhāvāva syati dvivartanir vaneṣāṭ /
RV_10,061.20c ūrdhvā yac chreṇir na śiśur dan makṣū sthiraṃ śevṛdhaṃ sūta mātā //
RV_10,061.21a adhā gāva upamātiṃ kanāyā anu śvāntasya kasya cit pareyuḥ /
RV_10,061.21c śrudhi tvaṃ sudraviṇo nas tvaṃ yāḷ āśvaghnasya vāvṛdhe sūnṛtābhiḥ //
RV_10,061.22a adha tvam indra viddhy asmān maho rāye nṛpate vajrabāhuḥ /
RV_10,061.22c rakṣā ca no maghonaḥ pāhi sūrīn anehasas te harivo abhiṣṭau //
RV_10,061.23a adha yad rājānā gaviṣṭau sarat saraṇyuḥ kārave jaraṇyuḥ /
RV_10,061.23c vipraḥ preṣṭhaḥ sa hy eṣām babhūva parā ca vakṣad uta parṣad enān //
RV_10,061.24a adhā nv asya jenyasya puṣṭau vṛthā rebhanta īmahe tad ū nu /
RV_10,061.24c saraṇyur asya sūnur aśvo vipraś cāsi śravasaś ca sātau //
RV_10,061.25a yuvor yadi sakhyāyāsme śardhāya stomaṃ jujuṣe namasvān /
RV_10,061.25c viśvatra yasminn ā giraḥ samīcīḥ pūrvīva gātur dāśat sūnṛtāyai //
RV_10,061.26a sa gṛṇāno adbhir devavān iti subandhur namasā sūktaiḥ /
RV_10,061.26c vardhad ukthair vacobhir ā hi nūnaṃ vy adhvaiti payasa usriyāyāḥ //
RV_10,061.27a ta ū ṣu ṇo maho yajatrā bhūta devāsa ūtaye sajoṣāḥ /
RV_10,061.27c ye vājāṃ anayatā viyanto ye sthā nicetāro amūrāḥ //
RV_10,062.01a ye yajñena dakṣiṇayā samaktā indrasya sakhyam amṛtatvam ānaśa /
RV_10,062.01c tebhyo bhadram aṅgiraso vo astu prati gṛbhṇīta mānavaṃ sumedhasaḥ //
RV_10,062.02a ya udājan pitaro gomayaṃ vasv ṛtenābhindan parivatsare valam /
RV_10,062.02c dīrghāyutvam aṅgiraso vo astu prati gṛbhṇīta mānavaṃ sumedhasaḥ //
RV_10,062.03a ya ṛtena sūryam ārohayan divy aprathayan pṛthivīm mātaraṃ vi /
RV_10,062.03c suprajāstvam aṅgiraso vo astu prati gṛbhṇīta mānavaṃ sumedhasaḥ //
RV_10,062.04a ayaṃ nābhā vadati valgu vo gṛhe devaputrā ṛṣayas tac chṛṇotana /
RV_10,062.04c subrahmaṇyam aṅgiraso vo astu prati gṛbhṇīta mānavaṃ sumedhasaḥ //
RV_10,062.05a virūpāsa id ṛṣayas ta id gambhīravepasaḥ /
RV_10,062.05c te aṅgirasaḥ sūnavas te agneḥ pari jajñire //
RV_10,062.06a ye agneḥ pari jajñire virūpāso divas pari /
RV_10,062.06c navagvo nu daśagvo aṅgirastamo sacā deveṣu maṃhate //
RV_10,062.07a indreṇa yujā niḥ sṛjanta vāghato vrajaṃ gomantam aśvinam /
RV_10,062.07c sahasram me dadato aṣṭakarṇyaḥ śravo deveṣv akrata //
RV_10,062.08a pra nūnaṃ jāyatām ayam manus tokmeva rohatu /
RV_10,062.08c yaḥ sahasraṃ śatāśvaṃ sadyo dānāya maṃhate //
RV_10,062.09a na tam aśnoti kaś cana diva iva sānv ārabham /
RV_10,062.09c sāvarṇyasya dakṣiṇā vi sindhur iva paprathe //
RV_10,062.10a uta dāsā pariviṣe smaddiṣṭī goparīṇasā /
RV_10,062.10c yadus turvaś ca māmahe //
RV_10,062.11a sahasradā grāmaṇīr mā riṣan manuḥ sūryeṇāsya yatamānaitu dakṣiṇā /
RV_10,062.11c sāvarṇer devāḥ pra tirantv āyur yasminn aśrāntā asanāma vājam //
RV_10,063.01a parāvato ye didhiṣanta āpyam manuprītāso janimā vivasvataḥ /
RV_10,063.01c yayāter ye nahuṣyasya barhiṣi devā āsate te adhi bruvantu naḥ //
RV_10,063.02a viśvā hi vo namasyāni vandyā nāmāni devā uta yajñiyāni vaḥ /
RV_10,063.02c ye stha jātā aditer adbhyas pari ye pṛthivyās te ma iha śrutā havam //
RV_10,063.03a yebhyo mātā madhumat pinvate payaḥ pīyūṣaṃ dyaur aditir adribarhāḥ /
RV_10,063.03c ukthaśuṣmān vṛṣabharān svapnasas tāṃ ādityāṃ anu madā svastaye //
RV_10,063.04a nṛcakṣaso animiṣanto arhaṇā bṛhad devāso amṛtatvam ānaśuḥ /
RV_10,063.04c jyotīrathā ahimāyā anāgaso divo varṣmāṇaṃ vasate svastaye //
RV_10,063.05a samrājo ye suvṛdho yajñam āyayur aparihvṛtā dadhire divi kṣayam /
RV_10,063.05c tāṃ ā vivāsa namasā suvṛktibhir maho ādityāṃ aditiṃ svastaye //
RV_10,063.06a ko va stomaṃ rādhati yaṃ jujoṣatha viśve devāso manuṣo yati ṣṭhana /
RV_10,063.06c ko vo 'dhvaraṃ tuvijātā araṃ karad yo naḥ parṣad aty aṃhaḥ svastaye //
RV_10,063.07a yebhyo hotrām prathamām āyeje manuḥ samiddhāgnir manasā sapta hotṛbhiḥ /
RV_10,063.07c ta ādityā abhayaṃ śarma yacchata sugā naḥ karta supathā svastaye //
RV_10,063.08a ya īśire bhuvanasya pracetaso viśvasya sthātur jagataś ca mantavaḥ /
RV_10,063.08c te naḥ kṛtād akṛtād enasas pary adyā devāsaḥ pipṛtā svastaye //
RV_10,063.09a bhareṣv indraṃ suhavaṃ havāmahe 'ṃhomucaṃ sukṛtaṃ daivyaṃ janam /
RV_10,063.09c agnim mitraṃ varuṇaṃ sātaye bhagaṃ dyāvāpṛthivī marutaḥ svastaye //
RV_10,063.10a sutrāmāṇam pṛthivīṃ dyām anehasaṃ suśarmāṇam aditiṃ supraṇītim /
RV_10,063.10c daivīṃ nāvaṃ svaritrām anāgasam asravantīm ā ruhemā svastaye //
RV_10,063.11a viśve yajatrā adhi vocatotaye trāyadhvaṃ no durevāyā abhihrutaḥ /
RV_10,063.11c satyayā vo devahūtyā huvema śṛṇvato devā avase svastaye //
RV_10,063.12a apāmīvām apa viśvām anāhutim apārātiṃ durvidatrām aghāyataḥ /
RV_10,063.12c āre devā dveṣo asmad yuyotanoru ṇaḥ śarma yacchatā svastaye //
RV_10,063.13a ariṣṭaḥ sa marto viśva edhate pra prajābhir jāyate dharmaṇas pari /
RV_10,063.13c yam ādityāso nayathā sunītibhir ati viśvāni duritā svastaye //
RV_10,063.14a yaṃ devāso 'vatha vājasātau yaṃ śūrasātā maruto hite dhane /
RV_10,063.14c prātaryāvāṇaṃ ratham indra sānasim ariṣyantam ā ruhemā svastaye //
RV_10,063.15a svasti naḥ pathyāsu dhanvasu svasty apsu vṛjane svarvati /
RV_10,063.15c svasti naḥ putrakṛtheṣu yoniṣu svasti rāye maruto dadhātana //
RV_10,063.16a svastir id dhi prapathe śreṣṭhā rekṇasvaty abhi yā vāmam eti /
RV_10,063.16c sā no amā so araṇe ni pātu svāveśā bhavatu devagopā //
RV_10,063.17a evā plateḥ sūnur avīvṛdhad vo viśva ādityā adite manīṣī /
RV_10,063.17c īśānāso naro amartyenāstāvi jano divyo gayena //
RV_10,064.01a kathā devānāṃ katamasya yāmani sumantu nāma śṛṇvatām manāmahe /
RV_10,064.01c ko mṛḷāti katamo no mayas karat katama ūtī abhy ā vavartati //
RV_10,064.02a kratūyanti kratavo hṛtsu dhītayo venanti venāḥ patayanty ā diśaḥ /
RV_10,064.02c na marḍitā vidyate anya ebhyo deveṣu me adhi kāmā ayaṃsata //
RV_10,064.03a narā vā śaṃsam pūṣaṇam agohyam agniṃ deveddham abhy arcase girā /
RV_10,064.03c sūryāmāsā candramasā yamaṃ divi tritaṃ vātam uṣasam aktum aśvinā //
RV_10,064.04a kathā kavis tuvīravān kayā girā bṛhaspatir vāvṛdhate suvṛktibhiḥ /
RV_10,064.04c aja ekapāt suhavebhir ṛkvabhir ahiḥ śṛṇotu budhnyo havīmani //
RV_10,064.05a dakṣasya vādite janmani vrate rājānā mitrāvaruṇā vivāsasi /
RV_10,064.05c atūrtapanthāḥ pururatho aryamā saptahotā viṣurūpeṣu janmasu //
RV_10,064.06a te no arvanto havanaśruto havaṃ viśve śṛṇvantu vājino mitadravaḥ /
RV_10,064.06c sahasrasā medhasātāv iva tmanā maho ye dhanaṃ samitheṣu jabhrire //
RV_10,064.07a pra vo vāyuṃ rathayujam purandhiṃ stomaiḥ kṛṇudhvaṃ sakhyāya pūṣaṇam /
RV_10,064.07c te hi devasya savituḥ savīmani kratuṃ sacante sacitaḥ sacetasaḥ //
RV_10,064.08a triḥ sapta sasrā nadyo mahīr apo vanaspatīn parvatāṃ agnim ūtaye /
RV_10,064.08c kṛśānum astṝn tiṣyaṃ sadhastha ā rudraṃ rudreṣu rudriyaṃ havāmahe //
RV_10,064.09a sarasvatī sarayuḥ sindhur ūrmibhir maho mahīr avasā yantu vakṣaṇīḥ /
RV_10,064.09c devīr āpo mātaraḥ sūdayitnvo ghṛtavat payo madhuman no arcata //
RV_10,064.10a uta mātā bṛhaddivā śṛṇotu nas tvaṣṭā devebhir janibhiḥ pitā vacaḥ /
RV_10,064.10c ṛbhukṣā vājo rathaspatir bhago raṇvaḥ śaṃsaḥ śaśamānasya pātu naḥ //
RV_10,064.11a raṇvaḥ saṃdṛṣṭau pitumāṃ iva kṣayo bhadrā rudrāṇām marutām upastutiḥ /
RV_10,064.11c gobhiḥ ṣyāma yaśaso janeṣv ā sadā devāsa iḷayā sacemahi //
RV_10,064.12a yām me dhiyam maruta indra devā adadāta varuṇa mitra yūyam /
RV_10,064.12c tām pīpayata payaseva dhenuṃ kuvid giro adhi rathe vahātha //
RV_10,064.13a kuvid aṅga prati yathā cid asya naḥ sajātyasya maruto bubodhatha /
RV_10,064.13c nābhā yatra prathamaṃ saṃnasāmahe tatra jāmitvam aditir dadhātu naḥ //
RV_10,064.14a te hi dyāvāpṛthivī mātarā mahī devī devāñ janmanā yajñiye itaḥ /
RV_10,064.14c ubhe bibhṛta ubhayam bharīmabhiḥ purū retāṃsi pitṛbhiś ca siñcataḥ //
RV_10,064.15a vi ṣā hotrā viśvam aśnoti vāryam bṛhaspatir aramatiḥ panīyasī /
RV_10,064.15c grāvā yatra madhuṣud ucyate bṛhad avīvaśanta matibhir manīṣiṇaḥ //
RV_10,064.16a evā kavis tuvīravāṃ ṛtajñā draviṇasyur draviṇasaś cakānaḥ /
RV_10,064.16c ukthebhir atra matibhiś ca vipro 'pīpayad gayo divyāni janma //
RV_10,064.17a evā plateḥ sūnur avīvṛdhad vo viśva ādityā adite manīṣī /
RV_10,064.17c īśānāso naro amartyenāstāvi jano divyo gayena //
RV_10,065.01a agnir indro varuṇo mitro aryamā vāyuḥ pūṣā sarasvatī sajoṣasaḥ /
RV_10,065.01c ādityā viṣṇur marutaḥ svar bṛhat somo rudro aditir brahmaṇas patiḥ //
RV_10,065.02a indrāgnī vṛtrahatyeṣu satpatī mitho hinvānā tanvā samokasā /
RV_10,065.02c antarikṣam mahy ā paprur ojasā somo ghṛtaśrīr mahimānam īrayan //
RV_10,065.03a teṣāṃ hi mahnā mahatām anarvaṇāṃ stomāṃ iyarmy ṛtajñā ṛtāvṛdhām /
RV_10,065.03c ye apsavam arṇavaṃ citrarādhasas te no rāsantām mahaye sumitryāḥ //
RV_10,065.04a svarṇaram antarikṣāṇi rocanā dyāvābhūmī pṛthivīṃ skambhur ojasā /
RV_10,065.04c pṛkṣā iva mahayantaḥ surātayo devā stavante manuṣāya sūrayaḥ //
RV_10,065.05a mitrāya śikṣa varuṇāya dāśuṣe yā samrājā manasā na prayucchataḥ /
RV_10,065.05c yayor dhāma dharmaṇā rocate bṛhad yayor ubhe rodasī nādhasī vṛtau //
RV_10,065.06a yā gaur vartanim paryeti niṣkṛtam payo duhānā vratanīr avārataḥ /
RV_10,065.06c sā prabruvāṇā varuṇāya dāśuṣe devebhyo dāśad dhaviṣā vivasvate //
RV_10,065.07a divakṣaso agnijihvā ṛtāvṛdha ṛtasya yoniṃ vimṛśanta āsate /
RV_10,065.07c dyāṃ skabhitvy apa ā cakrur ojasā yajñaṃ janitvī tanvī ni māmṛjuḥ //
RV_10,065.08a parikṣitā pitarā pūrvajāvarī ṛtasya yonā kṣayataḥ samokasā /
RV_10,065.08c dyāvāpṛthivī varuṇāya savrate ghṛtavat payo mahiṣāya pinvataḥ //
RV_10,065.09a parjanyāvātā vṛṣabhā purīṣiṇendravāyū varuṇo mitro aryamā /
RV_10,065.09c devāṃ ādityāṃ aditiṃ havāmahe ye pārthivāso divyāso apsu ye //
RV_10,065.10a tvaṣṭāraṃ vāyum ṛbhavo ya ohate daivyā hotārā uṣasaṃ svastaye /
RV_10,065.10c bṛhaspatiṃ vṛtrakhādaṃ sumedhasam indriyaṃ somaṃ dhanasā u īmahe //
RV_10,065.11a brahma gām aśvaṃ janayanta oṣadhīr vanaspatīn pṛthivīm parvatāṃ apaḥ /
RV_10,065.11c sūryaṃ divi rohayantaḥ sudānava āryā vratā visṛjanto adhi kṣami //
RV_10,065.12a bhujyum aṃhasaḥ pipṛtho nir aśvinā śyāvam putraṃ vadhrimatyā ajinvatam /
RV_10,065.12c kamadyuvaṃ vimadāyohathur yuvaṃ viṣṇāpvaṃ viśvakāyāva sṛjathaḥ //
RV_10,065.13a pāvīravī tanyatur ekapād ajo divo dhartā sindhur āpaḥ samudriyaḥ /
RV_10,065.13c viśve devāsaḥ śṛṇavan vacāṃsi me sarasvatī saha dhībhiḥ purandhyā //
RV_10,065.14a viśve devāḥ saha dhībhiḥ purandhyā manor yajatrā amṛtā ṛtajñāḥ /
RV_10,065.14c rātiṣāco abhiṣācaḥ svarvidaḥ svar giro brahma sūktaṃ juṣerata //
RV_10,065.15a devān vasiṣṭho amṛtān vavande ye viśvā bhuvanābhi pratasthuḥ /
RV_10,065.15c te no rāsantām urugāyam adya yūyam pāta svastibhiḥ sadā naḥ //
RV_10,066.01a devān huve bṛhacchravasaḥ svastaye jyotiṣkṛto adhvarasya pracetasaḥ /
RV_10,066.01c ye vāvṛdhuḥ prataraṃ viśvavedasa indrajyeṣṭhāso amṛtā ṛtāvṛdhaḥ //
RV_10,066.02a indraprasūtā varuṇapraśiṣṭā ye sūryasya jyotiṣo bhāgam ānaśuḥ /
RV_10,066.02c marudgaṇe vṛjane manma dhīmahi māghone yajñaṃ janayanta sūrayaḥ //
RV_10,066.03a indro vasubhiḥ pari pātu no gayam ādityair no aditiḥ śarma yacchatu /
RV_10,066.03c rudro rudrebhir devo mṛḷayāti nas tvaṣṭā no gnābhiḥ suvitāya jinvatu //
RV_10,066.04a aditir dyāvāpṛthivī ṛtam mahad indrāviṣṇū marutaḥ svar bṛhat /
RV_10,066.04c devāṃ ādityāṃ avase havāmahe vasūn rudrān savitāraṃ sudaṃsasam //
RV_10,066.05a sarasvān dhībhir varuṇo dhṛtavrataḥ pūṣā viṣṇur mahimā vāyur aśvinā /
RV_10,066.05c brahmakṛto amṛtā viśvavedasaḥ śarma no yaṃsan trivarūtham aṃhasaḥ //
RV_10,066.06a vṛṣā yajño vṛṣaṇaḥ santu yajñiyā vṛṣaṇo devā vṛṣaṇo haviṣkṛtaḥ /
RV_10,066.06c vṛṣaṇā dyāvāpṛthivī ṛtāvarī vṛṣā parjanyo vṛṣaṇo vṛṣastubhaḥ //
RV_10,066.07a agnīṣomā vṛṣaṇā vājasātaye purupraśastā vṛṣaṇā upa bruve /
RV_10,066.07c yāv ījire vṛṣaṇo devayajyayā tā naḥ śarma trivarūthaṃ vi yaṃsataḥ //
RV_10,066.08a dhṛtavratāḥ kṣatriyā yajñaniṣkṛto bṛhaddivā adhvarāṇām abhiśriyaḥ /
RV_10,066.08c agnihotāra ṛtasāpo adruho 'po asṛjann anu vṛtratūrye //
RV_10,066.09a dyāvāpṛthivī janayann abhi vratāpa oṣadhīr vanināni yajñiyā /
RV_10,066.09c antarikṣaṃ svar ā paprur ūtaye vaśaṃ devāsas tanvī ni māmṛjuḥ //
RV_10,066.10a dhartāro diva ṛbhavaḥ suhastā vātāparjanyā mahiṣasya tanyatoḥ /
RV_10,066.10c āpa oṣadhīḥ pra tirantu no giro bhago rātir vājino yantu me havam //
RV_10,066.11a samudraḥ sindhū rajo antarikṣam aja ekapāt tanayitnur arṇavaḥ /
RV_10,066.11c ahir budhnyaḥ śṛṇavad vacāṃsi me viśve devāsa uta sūrayo mama //
RV_10,066.12a syāma vo manavo devavītaye prāñcaṃ no yajñam pra ṇayata sādhuyā /
RV_10,066.12c ādityā rudrā vasavaḥ sudānava imā brahma śasyamānāni jinvata //
RV_10,066.13a daivyā hotārā prathamā purohita ṛtasya panthām anv emi sādhuyā /
RV_10,066.13c kṣetrasya patim prativeśam īmahe viśvān devāṃ amṛtāṃ aprayucchataḥ //
RV_10,066.14a vasiṣṭhāsaḥ pitṛvad vācam akrata devāṃ īḷānā ṛṣivat svastaye /
RV_10,066.14c prītā iva jñātayaḥ kāmam etyāsme devāso 'va dhūnutā vasu //
RV_10,066.15a devān vasiṣṭho amṛtān vavande ye viśvā bhuvanābhi pratasthuḥ /
RV_10,066.15c te no rāsantām urugāyam adya yūyam pāta svastibhiḥ sadā naḥ //
RV_10,067.01a imāṃ dhiyaṃ saptaśīrṣṇīm pitā na ṛtaprajātām bṛhatīm avindat /
RV_10,067.01c turīyaṃ svij janayad viśvajanyo 'yāsya uktham indrāya śaṃsan //
RV_10,067.02a ṛtaṃ śaṃsanta ṛju dīdhyānā divas putrāso asurasya vīrāḥ /
RV_10,067.02c vipram padam aṅgiraso dadhānā yajñasya dhāma prathamam mananta //
RV_10,067.03a haṃsair iva sakhibhir vāvadadbhir aśmanmayāni nahanā vyasyan /
RV_10,067.03c bṛhaspatir abhikanikradad gā uta prāstaud uc ca vidvāṃ agāyat //
RV_10,067.04a avo dvābhyām para ekayā gā guhā tiṣṭhantīr anṛtasya setau /
RV_10,067.04c bṛhaspatis tamasi jyotir icchann ud usrā ākar vi hi tisra āvaḥ //
RV_10,067.05a vibhidyā puraṃ śayathem apācīṃ nis trīṇi sākam udadher akṛntat /
RV_10,067.05c bṛhaspatir uṣasaṃ sūryaṃ gām arkaṃ viveda stanayann iva dyauḥ //
RV_10,067.06a indro valaṃ rakṣitāraṃ dughānāṃ kareṇeva vi cakartā raveṇa /
RV_10,067.06c svedāñjibhir āśiram icchamāno 'rodayat paṇim ā gā amuṣṇāt //
RV_10,067.07a sa īṃ satyebhiḥ sakhibhiḥ śucadbhir godhāyasaṃ vi dhanasair adardaḥ /
RV_10,067.07c brahmaṇas patir vṛṣabhir varāhair gharmasvedebhir draviṇaṃ vy ānaṭ //
RV_10,067.08a te satyena manasā gopatiṃ gā iyānāsa iṣaṇayanta dhībhiḥ /
RV_10,067.08c bṛhaspatir mithoavadyapebhir ud usriyā asṛjata svayugbhiḥ //
RV_10,067.09a taṃ vardhayanto matibhiḥ śivābhiḥ siṃham iva nānadataṃ sadhasthe /
RV_10,067.09c bṛhaspatiṃ vṛṣaṇaṃ śūrasātau bhare-bhare anu madema jiṣṇum //
RV_10,067.10a yadā vājam asanad viśvarūpam ā dyām arukṣad uttarāṇi sadma /
RV_10,067.10c bṛhaspatiṃ vṛṣaṇaṃ vardhayanto nānā santo bibhrato jyotir āsā //
RV_10,067.11a satyām āśiṣaṃ kṛṇutā vayodhai kīriṃ cid dhy avatha svebhir evaiḥ /
RV_10,067.11c paścā mṛdho apa bhavantu viśvās tad rodasī śṛṇutaṃ viśvaminve //
RV_10,067.12a indro mahnā mahato arṇavasya vi mūrdhānam abhinad arbudasya /
RV_10,067.12c ahann ahim ariṇāt sapta sindhūn devair dyāvāpṛthivī prāvataṃ naḥ //
RV_10,068.01a udapruto na vayo rakṣamāṇā vāvadato abhriyasyeva ghoṣāḥ /
RV_10,068.01c giribhrajo normayo madanto bṛhaspatim abhy arkā anāvan //
RV_10,068.02a saṃ gobhir āṅgiraso nakṣamāṇo bhaga ived aryamaṇaṃ nināya /
RV_10,068.02c jane mitro na dampatī anakti bṛhaspate vājayāśūṃr ivājau //
RV_10,068.03a sādhvaryā atithinīr iṣirā spārhāḥ suvarṇā anavadyarūpāḥ /
RV_10,068.03c bṛhaspatiḥ parvatebhyo vitūryā nir gā ūpe yavam iva sthivibhyaḥ //
RV_10,068.04a āpruṣāyan madhuna ṛtasya yonim avakṣipann arka ulkām iva dyoḥ /
RV_10,068.04c bṛhaspatir uddharann aśmano gā bhūmyā udneva vi tvacam bibheda //
RV_10,068.05a apa jyotiṣā tamo antarikṣād udnaḥ śīpālam iva vāta ājat /
RV_10,068.05c bṛhaspatir anumṛśyā valasyābhram iva vāta ā cakra ā gāḥ //
RV_10,068.06a yadā valasya pīyato jasum bhed bṛhaspatir agnitapobhir arkaiḥ /
RV_10,068.06c dadbhir na jihvā pariviṣṭam ādad āvir nidhīṃr akṛṇod usriyāṇām //
RV_10,068.07a bṛhaspatir amata hi tyad āsāṃ nāma svarīṇāṃ sadane guhā yat /
RV_10,068.07c āṇḍeva bhittvā śakunasya garbham ud usriyāḥ parvatasya tmanājat //
RV_10,068.08a aśnāpinaddham madhu pary apaśyan matsyaṃ na dīna udani kṣiyantam /
RV_10,068.08c niṣ ṭaj jabhāra camasaṃ na vṛkṣād bṛhaspatir viraveṇā vikṛtya //
RV_10,068.09a soṣām avindat sa svaḥ so agniṃ so arkeṇa vi babādhe tamāṃsi /
RV_10,068.09c bṛhaspatir govapuṣo valasya nir majjānaṃ na parvaṇo jabhāra //
RV_10,068.10a himeva parṇā muṣitā vanāni bṛhaspatinākṛpayad valo gāḥ /
RV_10,068.10c anānukṛtyam apunaś cakāra yāt sūryāmāsā mitha uccarātaḥ //
RV_10,068.11a abhi śyāvaṃ na kṛśanebhir aśvaṃ nakṣatrebhiḥ pitaro dyām apiṃśan /
RV_10,068.11c rātryāṃ tamo adadhur jyotir ahan bṛhaspatir bhinad adriṃ vidad gāḥ //
RV_10,068.12a idam akarma namo abhriyāya yaḥ pūrvīr anv ānonavīti /
RV_10,068.12c bṛhaspatiḥ sa hi gobhiḥ so aśvaiḥ sa vīrebhiḥ sa nṛbhir no vayo dhāt //
RV_10,069.01a bhadrā agner vadhryaśvasya saṃdṛśo vāmī praṇītiḥ suraṇā upetayaḥ /
RV_10,069.01c yad īṃ sumitrā viśo agra indhate ghṛtenāhuto jarate davidyutat //
RV_10,069.02a ghṛtam agner vadhryaśvasya vardhanaṃ ghṛtam annaṃ ghṛtam v asya medanam /
RV_10,069.02c ghṛtenāhuta urviyā vi paprathe sūrya iva rocate sarpirāsutiḥ //
RV_10,069.03a yat te manur yad anīkaṃ sumitraḥ samīdhe agne tad idaṃ navīyaḥ /
RV_10,069.03c sa revac choca sa giro juṣasva sa vājaṃ darṣi sa iha śravo dhāḥ //
RV_10,069.04a yaṃ tvā pūrvam īḷito vadhryaśvaḥ samīdhe agne sa idaṃ juṣasva /
RV_10,069.04c sa na stipā uta bhavā tanūpā dātraṃ rakṣasva yad idaṃ te asme //
RV_10,069.05a bhavā dyumnī vādhryaśvota gopā mā tvā tārīd abhimātir janānām /
RV_10,069.05c śūra iva dhṛṣṇuś cyavanaḥ sumitraḥ pra nu vocaṃ vādhryaśvasya nāma //
RV_10,069.06a sam ajryā parvatyā vasūni dāsā vṛtrāṇy āryā jigetha /
RV_10,069.06c śūra iva dhṛṣṇuś cyavano janānāṃ tvam agne pṛtanāyūṃr abhi ṣyāḥ //
RV_10,069.07a dīrghatantur bṛhadukṣāyam agniḥ sahasrastarīḥ śatanītha ṛbhvā /
RV_10,069.07c dyumān dyumatsu nṛbhir mṛjyamānaḥ sumitreṣu dīdayo devayatsu //
RV_10,069.08a tve dhenuḥ sudughā jātavedo 'saścateva samanā sabardhuk /
RV_10,069.08c tvaṃ nṛbhir dakṣiṇāvadbhir agne sumitrebhir idhyase devayadbhiḥ //
RV_10,069.09a devāś cit te amṛtā jātavedo mahimānaṃ vādhryaśva pra vocan /
RV_10,069.09c yat sampṛccham mānuṣīr viśa āyan tvaṃ nṛbhir ajayas tvāvṛdhebhiḥ //
RV_10,069.10a piteva putram abibhar upasthe tvām agne vadhryaśvaḥ saparyan /
RV_10,069.10c juṣāṇo asya samidhaṃ yaviṣṭhota pūrvāṃ avanor vrādhataś cit //
RV_10,069.11a śaśvad agnir vadhryaśvasya śatrūn nṛbhir jigāya sutasomavadbhiḥ /
RV_10,069.11c samanaṃ cid adahaś citrabhāno 'va vrādhantam abhinad vṛdhaś cit //
RV_10,069.12a ayam agnir vadhryaśvasya vṛtrahā sanakāt preddho namasopavākyaḥ /
RV_10,069.12c sa no ajāmīṃr uta vā vijāmīn abhi tiṣṭha śardhato vādhryaśva //
RV_10,070.01a imām me agne samidhaṃ juṣasveḷas pade prati haryā ghṛtācīm /
RV_10,070.01c varṣman pṛthivyāḥ sudinatve ahnām ūrdhvo bhava sukrato devayajyā //
RV_10,070.02a ā devānām agrayāveha yātu narāśaṃso viśvarūpebhir aśvaiḥ /
RV_10,070.02c ṛtasya pathā namasā miyedho devebhyo devatamaḥ suṣūdat //
RV_10,070.03a śaśvattamam īḷate dūtyāya haviṣmanto manuṣyāso agnim /
RV_10,070.03c vahiṣṭhair aśvaiḥ suvṛtā rathenā devān vakṣi ni ṣadeha hotā //
RV_10,070.04a vi prathatāṃ devajuṣṭaṃ tiraścā dīrghaṃ drāghmā surabhi bhūtv asme /
RV_10,070.04c aheḷatā manasā deva barhir indrajyeṣṭhāṃ uśato yakṣi devān //
RV_10,070.05a divo vā sānu spṛśatā varīyaḥ pṛthivyā vā mātrayā vi śrayadhvam /
RV_10,070.05c uśatīr dvāro mahinā mahadbhir devaṃ rathaṃ rathayur dhārayadhvam //
RV_10,070.06a devī divo duhitarā suśilpe uṣāsānaktā sadatāṃ ni yonau /
RV_10,070.06c ā vāṃ devāsa uśatī uśanta urau sīdantu subhage upasthe //
RV_10,070.07a ūrdhvo grāvā bṛhad agniḥ samiddhaḥ priyā dhāmāny aditer upasthe /
RV_10,070.07c purohitāv ṛtvijā yajñe asmin viduṣṭarā draviṇam ā yajethām //
RV_10,070.08a tisro devīr barhir idaṃ varīya ā sīdata cakṛmā vaḥ syonam /
RV_10,070.08c manuṣvad yajñaṃ sudhitā havīṃṣīḷā devī ghṛtapadī juṣanta //
RV_10,070.09a deva tvaṣṭar yad dha cārutvam ānaḍ yad aṅgirasām abhavaḥ sacābhūḥ /
RV_10,070.09c sa devānām pātha upa pra vidvāṃ uśan yakṣi draviṇodaḥ suratnaḥ //
RV_10,070.10a vanaspate raśanayā niyūyā devānām pātha upa vakṣi vidvān /
RV_10,070.10c svadāti devaḥ kṛṇavad dhavīṃṣy avatāṃ dyāvāpṛthivī havam me //
RV_10,070.11a āgne vaha varuṇam iṣṭaye na indraṃ divo maruto antarikṣāt /
RV_10,070.11c sīdantu barhir viśva ā yajatrāḥ svāhā devā amṛtā mādayantām //
RV_10,071.01a bṛhaspate prathamaṃ vāco agraṃ yat prairata nāmadheyaṃ dadhānāḥ /
RV_10,071.01c yad eṣāṃ śreṣṭhaṃ yad aripram āsīt preṇā tad eṣāṃ nihitaṃ guhāviḥ //
RV_10,071.02a saktum iva titaunā punanto yatra dhīrā manasā vācam akrata /
RV_10,071.02c atrā sakhāyaḥ sakhyāni jānate bhadraiṣāṃ lakṣmīr nihitādhi vāci //
RV_10,071.03a yajñena vācaḥ padavīyam āyan tām anv avindann ṛṣiṣu praviṣṭām /
RV_10,071.03c tām ābhṛtyā vy adadhuḥ purutrā tāṃ sapta rebhā abhi saṃ navante //
RV_10,071.04a uta tvaḥ paśyan na dadarśa vācam uta tvaḥ śṛṇvan na śṛṇoty enām /
RV_10,071.04c uto tvasmai tanvaṃ vi sasre jāyeva patya uśatī suvāsāḥ //
RV_10,071.05a uta tvaṃ sakhye sthirapītam āhur nainaṃ hinvanty api vājineṣu /
RV_10,071.05c adhenvā carati māyayaiṣa vācaṃ śuśruvāṃ aphalām apuṣpām //
RV_10,071.06a yas tityāja sacividaṃ sakhāyaṃ na tasya vācy api bhāgo asti /
RV_10,071.06c yad īṃ śṛṇoty alakaṃ śṛṇoti nahi praveda sukṛtasya panthām //
RV_10,071.07a akṣaṇvantaḥ karṇavantaḥ sakhāyo manojaveṣv asamā babhūvuḥ /
RV_10,071.07c ādaghnāsa upakakṣāsa u tve hradā iva snātvā u tve dadṛśre //
RV_10,071.08a hṛdā taṣṭeṣu manaso javeṣu yad brāhmaṇāḥ saṃyajante sakhāyaḥ /
RV_10,071.08c atrāha tvaṃ vi jahur vedyābhir ohabrahmāṇo vi caranty u tve //
RV_10,071.09a ime ye nārvāṅ na paraś caranti na brāhmaṇāso na sutekarāsaḥ /
RV_10,071.09c ta ete vācam abhipadya pāpayā sirīs tantraṃ tanvate aprajajñayaḥ //
RV_10,071.10a sarve nandanti yaśasāgatena sabhāsāhena sakhyā sakhāyaḥ /
RV_10,071.10c kilbiṣaspṛt pituṣaṇir hy eṣām araṃ hito bhavati vājināya //
RV_10,071.11a ṛcāṃ tvaḥ poṣam āste pupuṣvān gāyatraṃ tvo gāyati śakvarīṣu /
RV_10,071.11c brahmā tvo vadati jātavidyāṃ yajñasya mātrāṃ vi mimīta u tvaḥ //
RV_10,072.01a devānāṃ nu vayaṃ jānā pra vocāma vipanyayā /
RV_10,072.01c uktheṣu śasyamāneṣu yaḥ paśyād uttare yuge //
RV_10,072.02a brahmaṇas patir etā saṃ karmāra ivādhamat /
RV_10,072.02c devānām pūrvye yuge 'sataḥ sad ajāyata //
RV_10,072.03a devānāṃ yuge prathame 'sataḥ sad ajāyata /
RV_10,072.03c tad āśā anv ajāyanta tad uttānapadas pari //
RV_10,072.04a bhūr jajña uttānapado bhuva āśā ajāyanta /
RV_10,072.04c aditer dakṣo ajāyata dakṣād v aditiḥ pari //
RV_10,072.05a aditir hy ajaniṣṭa dakṣa yā duhitā tava /
RV_10,072.05c tāṃ devā anv ajāyanta bhadrā amṛtabandhavaḥ //
RV_10,072.06a yad devā adaḥ salile susaṃrabdhā atiṣṭhata /
RV_10,072.06c atrā vo nṛtyatām iva tīvro reṇur apāyata //
RV_10,072.07a yad devā yatayo yathā bhuvanāny apinvata /
RV_10,072.07c atrā samudra ā gūḷham ā sūryam ajabhartana //
RV_10,072.08a aṣṭau putrāso aditer ye jātās tanvas pari /
RV_10,072.08c devāṃ upa prait saptabhiḥ parā mārtāṇḍam āsyat //
RV_10,072.09a saptabhiḥ putrair aditir upa prait pūrvyaṃ yugam /
RV_10,072.09c prajāyai mṛtyave tvat punar mārtāṇḍam ābharat //
RV_10,073.01a janiṣṭhā ugraḥ sahase turāya mandra ojiṣṭho bahulābhimānaḥ /
RV_10,073.01c avardhann indram marutaś cid atra mātā yad vīraṃ dadhanad dhaniṣṭhā //
RV_10,073.02a druho niṣattā pṛśanī cid evaiḥ purū śaṃsena vāvṛdhuṣ ṭa indram /
RV_10,073.02c abhīvṛteva tā mahāpadena dhvāntāt prapitvād ud aranta garbhāḥ //
RV_10,073.03a ṛṣvā te pādā pra yaj jigāsy avardhan vājā uta ye cid atra /
RV_10,073.03c tvam indra sālāvṛkān sahasram āsan dadhiṣe aśvinā vavṛtyāḥ //
RV_10,073.04a samanā tūrṇir upa yāsi yajñam ā nāsatyā sakhyāya vakṣi /
RV_10,073.04c vasāvyām indra dhārayaḥ sahasrāśvinā śūra dadatur maghāni //
RV_10,073.05a mandamāna ṛtād adhi prajāyai sakhibhir indra iṣirebhir artham /
RV_10,073.05c ābhir hi māyā upa dasyum āgān mihaḥ pra tamrā avapat tamāṃsi //
RV_10,073.06a sanāmānā cid dhvasayo ny asmā avāhann indra uṣaso yathānaḥ /
RV_10,073.06c ṛṣvair agacchaḥ sakhibhir nikāmaiḥ sākam pratiṣṭhā hṛdyā jaghantha //
RV_10,073.07a tvaṃ jaghantha namucim makhasyuṃ dāsaṃ kṛṇvāna ṛṣaye vimāyam /
RV_10,073.07c tvaṃ cakartha manave syonān patho devatrāñjaseva yānān //
RV_10,073.08a tvam etāni papriṣe vi nāmeśāna indra dadhiṣe gabhastau /
RV_10,073.08c anu tvā devāḥ śavasā madanty uparibudhnān vaninaś cakartha //
RV_10,073.09a cakraṃ yad asyāpsv ā niṣattam uto tad asmai madhv ic cacchadyāt /
RV_10,073.09c pṛthivyām atiṣitaṃ yad ūdhaḥ payo goṣv adadhā oṣadhīṣu //
RV_10,073.10a aśvād iyāyeti yad vadanty ojaso jātam uta manya enam /
RV_10,073.10c manyor iyāya harmyeṣu tasthau yataḥ prajajña indro asya veda //
RV_10,073.11a vayaḥ suparṇā upa sedur indram priyamedhā ṛṣayo nādhamānāḥ /
RV_10,073.11c apa dhvāntam ūrṇuhi pūrdhi cakṣur mumugdhy asmān nidhayeva baddhān //
RV_10,074.01a vasūnāṃ vā carkṛṣa iyakṣan dhiyā vā yajñair vā rodasyoḥ /
RV_10,074.01c arvanto vā ye rayimantaḥ sātau vanuṃ vā ye suśruṇaṃ suśruto dhuḥ //
RV_10,074.02a hava eṣām asuro nakṣata dyāṃ śravasyatā manasā niṃsata kṣām /
RV_10,074.02c cakṣāṇā yatra suvitāya devā dyaur na vārebhiḥ kṛṇavanta svaiḥ //
RV_10,074.03a iyam eṣām amṛtānāṃ gīḥ sarvatātā ye kṛpaṇanta ratnam /
RV_10,074.03c dhiyaṃ ca yajñaṃ ca sādhantas te no dhāntu vasavyam asāmi //
RV_10,074.04a ā tat ta indrāyavaḥ panantābhi ya ūrvaṃ gomantaṃ titṛtsān /
RV_10,074.04c sakṛtsvaṃ ye puruputrām mahīṃ sahasradhārām bṛhatīṃ dudukṣan //
RV_10,074.05a śacīva indram avase kṛṇudhvam anānataṃ damayantam pṛtanyūn /
RV_10,074.05c ṛbhukṣaṇam maghavānaṃ suvṛktim bhartā yo vajraṃ naryam purukṣuḥ //
RV_10,074.06a yad vāvāna purutamam purāṣāḷ ā vṛtrahendro nāmāny aprāḥ /
RV_10,074.06c aceti prāsahas patis tuviṣmān yad īm uśmasi kartave karat tat //
RV_10,075.01a pra su va āpo mahimānam uttamaṃ kārur vocāti sadane vivasvataḥ /
RV_10,075.01c pra sapta-sapta tredhā hi cakramuḥ pra sṛtvarīṇām ati sindhur ojasā //
RV_10,075.02a pra te 'radad varuṇo yātave pathaḥ sindho yad vājāṃ abhy adravas tvam /
RV_10,075.02c bhūmyā adhi pravatā yāsi sānunā yad eṣām agraṃ jagatām irajyasi //
RV_10,075.03a divi svano yatate bhūmyopary anantaṃ śuṣmam ud iyarti bhānunā /
RV_10,075.03c abhrād iva pra stanayanti vṛṣṭayaḥ sindhur yad eti vṛṣabho na roruvat //
RV_10,075.04a abhi tvā sindho śiśum in na mātaro vāśrā arṣanti payaseva dhenavaḥ /
RV_10,075.04c rājeva yudhvā nayasi tvam it sicau yad āsām agram pravatām inakṣasi //
RV_10,075.05a imam me gaṅge yamune sarasvati śutudri stomaṃ sacatā paruṣṇy ā /
RV_10,075.05c asiknyā marudvṛdhe vitastayārjīkīye śṛṇuhy ā suṣomayā //
RV_10,075.06a tṛṣṭāmayā prathamaṃ yātave sajūḥ susartvā rasayā śvetyā tyā /
RV_10,075.06c tvaṃ sindho kubhayā gomatīṃ krumum mehatnvā sarathaṃ yābhir īyase //
RV_10,075.07a ṛjīty enī ruśatī mahitvā pari jrayāṃsi bharate rajāṃsi /
RV_10,075.07c adabdhā sindhur apasām apastamāśvā na citrā vapuṣīva darśatā //
RV_10,075.08a svaśvā sindhuḥ surathā suvāsā hiraṇyayī sukṛtā vājinīvatī /
RV_10,075.08c ūrṇāvatī yuvatiḥ sīlamāvaty utādhi vaste subhagā madhuvṛdham //
RV_10,075.09a sukhaṃ rathaṃ yuyuje sindhur aśvinaṃ tena vājaṃ saniṣad asminn ājau /
RV_10,075.09c mahān hy asya mahimā panasyate 'dabdhasya svayaśaso virapśinaḥ //
RV_10,076.01a ā va ṛñjasa ūrjāṃ vyuṣṭiṣv indram maruto rodasī anaktana /
RV_10,076.01c ubhe yathā no ahanī sacābhuvā sadaḥ-sado varivasyāta udbhidā //
RV_10,076.02a tad u śreṣṭhaṃ savanaṃ sunotanātyo na hastayato adriḥ sotari /
RV_10,076.02c vidad dhy aryo abhibhūti pauṃsyam maho rāye cit tarute yad arvataḥ //
RV_10,076.03a tad id dhy asya savanaṃ viver apo yathā purā manave gātum aśret /
RV_10,076.03c goarṇasi tvāṣṭre aśvanirṇiji prem adhvareṣv adhvarāṃ aśiśrayuḥ //
RV_10,076.04a apa hata rakṣaso bhaṅgurāvata skabhāyata nirṛtiṃ sedhatāmatim /
RV_10,076.04c ā no rayiṃ sarvavīraṃ sunotana devāvyam bharata ślokam adrayaḥ //
RV_10,076.05a divaś cid ā vo 'mavattarebhyo vibhvanā cid āśvapastarebhyaḥ /
RV_10,076.05c vāyoś cid ā somarabhastarebhyo 'gneś cid arca pitukṛttarebhyaḥ //
RV_10,076.06a bhurantu no yaśasaḥ sotv andhaso grāvāṇo vācā divitā divitmatā /
RV_10,076.06c naro yatra duhate kāmyam madhv āghoṣayanto abhito mithasturaḥ //
RV_10,076.07a sunvanti somaṃ rathirāso adrayo nir asya rasaṃ gaviṣo duhanti te /
RV_10,076.07c duhanty ūdhar upasecanāya kaṃ naro havyā na marjayanta āsabhiḥ //
RV_10,076.08a ete naraḥ svapaso abhūtana ya indrāya sunutha somam adrayaḥ /
RV_10,076.08c vāmaṃ-vāmaṃ vo divyāya dhāmne vasu-vasu vaḥ pārthivāya sunvate //
RV_10,077.01a abhrapruṣo na vācā pruṣā vasu haviṣmanto na yajñā vijānuṣaḥ /
RV_10,077.01c sumārutaṃ na brahmāṇam arhase gaṇam astoṣy eṣāṃ na śobhase //
RV_10,077.02a śriye maryāso añjīṃr akṛṇvata sumārutaṃ na pūrvīr ati kṣapaḥ /
RV_10,077.02c divas putrāsa etā na yetira ādityāsas te akrā na vāvṛdhuḥ //
RV_10,077.03a pra ye divaḥ pṛthivyā na barhaṇā tmanā riricre abhrān na sūryaḥ /
RV_10,077.03c pājasvanto na vīrāḥ panasyavo riśādaso na maryā abhidyavaḥ //
RV_10,077.04a yuṣmākam budhne apāṃ na yāmani vithuryati na mahī śratharyati /
RV_10,077.04c viśvapsur yajño arvāg ayaṃ su vaḥ prayasvanto na satrāca ā gata //
RV_10,077.05a yūyaṃ dhūrṣu prayujo na raśmibhir jyotiṣmanto na bhāsā vyuṣṭiṣu /
RV_10,077.05c śyenāso na svayaśaso riśādasaḥ pravāso na prasitāsaḥ paripruṣaḥ //
RV_10,077.06a pra yad vahadhve marutaḥ parākād yūyam mahaḥ saṃvaraṇasya vasvaḥ /
RV_10,077.06c vidānāso vasavo rādhyasyārāc cid dveṣaḥ sanutar yuyota //
RV_10,077.07a ya udṛci yajñe adhvareṣṭhā marudbhyo na mānuṣo dadāśat /
RV_10,077.07c revat sa vayo dadhate suvīraṃ sa devānām api gopīthe astu //
RV_10,077.08a te hi yajñeṣu yajñiyāsa ūmā ādityena nāmnā śambhaviṣṭhāḥ /
RV_10,077.08c te no 'vantu rathatūr manīṣām mahaś ca yāmann adhvare cakānāḥ //
RV_10,078.01a viprāso na manmabhiḥ svādhyo devāvyo na yajñaiḥ svapnasaḥ /
RV_10,078.01c rājāno na citrāḥ susaṃdṛśaḥ kṣitīnāṃ na maryā arepasaḥ //
RV_10,078.02a agnir na ye bhrājasā rukmavakṣaso vātāso na svayujaḥ sadyaūtayaḥ /
RV_10,078.02c prajñātāro na jyeṣṭhāḥ sunītayaḥ suśarmāṇo na somā ṛtaṃ yate //
RV_10,078.03a vātāso na ye dhunayo jigatnavo 'gnīnāṃ na jihvā virokiṇaḥ /
RV_10,078.03c varmaṇvanto na yodhāḥ śimīvantaḥ pitṝṇāṃ na śaṃsāḥ surātayaḥ //
RV_10,078.04a rathānāṃ na ye 'rāḥ sanābhayo jigīvāṃso na śūrā abhidyavaḥ /
RV_10,078.04c vareyavo na maryā ghṛtapruṣo 'bhisvartāro arkaṃ na suṣṭubhaḥ //
RV_10,078.05a aśvāso na ye jyeṣṭhāsa āśavo didhiṣavo na rathyaḥ sudānavaḥ /
RV_10,078.05c āpo na nimnair udabhir jigatnavo viśvarūpā aṅgiraso na sāmabhiḥ //
RV_10,078.06a grāvāṇo na sūrayaḥ sindhumātara ādardirāso adrayo na viśvahā /
RV_10,078.06c śiśūlā na krīḷayaḥ sumātaro mahāgrāmo na yāmann uta tviṣā //
RV_10,078.07a uṣasāṃ na ketavo 'dhvaraśriyaḥ śubhaṃyavo nāñjibhir vy aśvitan /
RV_10,078.07c sindhavo na yayiyo bhrājadṛṣṭayaḥ parāvato na yojanāni mamire //
RV_10,078.08a subhāgān no devāḥ kṛṇutā suratnān asmān stotṝn maruto vāvṛdhānāḥ /
RV_10,078.08c adhi stotrasya sakhyasya gāta sanād dhi vo ratnadheyāni santi //
RV_10,079.01a apaśyam asya mahato mahitvam amartyasya martyāsu vikṣu /
RV_10,079.01c nānā hanū vibhṛte sam bharete asinvatī bapsatī bhūry attaḥ //
RV_10,079.02a guhā śiro nihitam ṛdhag akṣī asinvann atti jihvayā vanāni /
RV_10,079.02c atrāṇy asmai paḍbhiḥ sam bharanty uttānahastā namasādhi vikṣu //
RV_10,079.03a pra mātuḥ prataraṃ guhyam icchan kumāro na vīrudhaḥ sarpad urvīḥ /
RV_10,079.03c sasaṃ na pakvam avidac chucantaṃ ririhvāṃsaṃ ripa upasthe antaḥ //
RV_10,079.04a tad vām ṛtaṃ rodasī pra bravīmi jāyamāno mātarā garbho atti /
RV_10,079.04c nāhaṃ devasya martyaś ciketāgnir aṅga vicetāḥ sa pracetāḥ //
RV_10,079.05a yo asmā annaṃ tṛṣv ādadhāty ājyair ghṛtair juhoti puṣyati /
RV_10,079.05c tasmai sahasram akṣabhir vi cakṣe 'gne viśvataḥ pratyaṅṅ asi tvam //
RV_10,079.06a kiṃ deveṣu tyaja enaś cakarthāgne pṛcchāmi nu tvām avidvān /
RV_10,079.06c akrīḷan krīḷan harir attave 'dan vi parvaśaś cakarta gām ivāsiḥ //
RV_10,079.07a viṣūco aśvān yuyuje vanejā ṛjītibhī raśanābhir gṛbhītān /
RV_10,079.07c cakṣade mitro vasubhiḥ sujātaḥ sam ānṛdhe parvabhir vāvṛdhānaḥ //
RV_10,080.01a agniḥ saptiṃ vājambharaṃ dadāty agnir vīraṃ śrutyaṃ karmaniṣṭhām /
RV_10,080.01c agnī rodasī vi carat samañjann agnir nārīṃ vīrakukṣim purandhim //
RV_10,080.02a agner apnasaḥ samid astu bhadrāgnir mahī rodasī ā viveśa /
RV_10,080.02c agnir ekaṃ codayat samatsv agnir vṛtrāṇi dayate purūṇi //
RV_10,080.03a agnir ha tyaṃ jarataḥ karṇam āvāgnir adbhyo nir adahaj jarūtham /
RV_10,080.03c agnir atriṃ gharma uruṣyad antar agnir nṛmedham prajayāsṛjat sam //
RV_10,080.04a agnir dād draviṇaṃ vīrapeśā agnir ṛṣiṃ yaḥ sahasrā sanoti /
RV_10,080.04c agnir divi havyam ā tatānāgner dhāmāni vibhṛtā purutrā //
RV_10,080.05a agnim ukthair ṛṣayo vi hvayante 'gniṃ naro yāmani bādhitāsaḥ /
RV_10,080.05c agniṃ vayo antarikṣe patanto 'gniḥ sahasrā pari yāti gonām //
RV_10,080.06a agniṃ viśa īḷate mānuṣīr yā agnim manuṣo nahuṣo vi jātāḥ /
RV_10,080.06c agnir gāndharvīm pathyām ṛtasyāgner gavyūtir ghṛta ā niṣattā //
RV_10,080.07a agnaye brahma ṛbhavas tatakṣur agnim mahām avocāmā suvṛktim /
RV_10,080.07c agne prāva jaritāraṃ yaviṣṭhāgne mahi draviṇam ā yajasva //
RV_10,081.01a ya imā viśvā bhuvanāni juhvad ṛṣir hotā ny asīdat pitā naḥ /
RV_10,081.01c sa āśiṣā draviṇam icchamānaḥ prathamacchad avarāṃ ā viveśa //
RV_10,081.02a kiṃ svid āsīd adhiṣṭhānam ārambhaṇaṃ katamat svit kathāsīt /
RV_10,081.02c yato bhūmiṃ janayan viśvakarmā vi dyām aurṇon mahinā viśvacakṣāḥ //
RV_10,081.03a viśvataścakṣur uta viśvatomukho viśvatobāhur uta viśvataspāt /
RV_10,081.03c sam bāhubhyāṃ dhamati sam patatrair dyāvābhūmī janayan deva ekaḥ //
RV_10,081.04a kiṃ svid vanaṃ ka u sa vṛkṣa āsa yato dyāvāpṛthivī niṣṭatakṣuḥ /
RV_10,081.04c manīṣiṇo manasā pṛcchated u tad yad adhyatiṣṭhad bhuvanāni dhārayan //
RV_10,081.05a yā te dhāmāni paramāṇi yāvamā yā madhyamā viśvakarmann utemā /
RV_10,081.05c śikṣā sakhibhyo haviṣi svadhāvaḥ svayaṃ yajasva tanvaṃ vṛdhānaḥ //
RV_10,081.06a viśvakarman haviṣā vāvṛdhānaḥ svayaṃ yajasva pṛthivīm uta dyām /
RV_10,081.06c muhyantv anye abhito janāsa ihāsmākam maghavā sūrir astu //
RV_10,081.07a vācas patiṃ viśvakarmāṇam ūtaye manojuvaṃ vāje adyā huvema /
RV_10,081.07c sa no viśvāni havanāni joṣad viśvaśambhūr avase sādhukarmā //
RV_10,082.01a cakṣuṣaḥ pitā manasā hi dhīro ghṛtam ene ajanan nannamāne /
RV_10,082.01c yaded antā adadṛhanta pūrva ād id dyāvāpṛthivī aprathetām //
RV_10,082.02a viśvakarmā vimanā ād vihāyā dhātā vidhātā paramota saṃdṛk /
RV_10,082.02c teṣām iṣṭāni sam iṣā madanti yatrā saptaṛṣīn para ekam āhuḥ //
RV_10,082.03a yo naḥ pitā janitā yo vidhātā dhāmāni veda bhuvanāni viśvā /
RV_10,082.03c yo devānāṃ nāmadhā eka eva taṃ sampraśnam bhuvanā yanty anyā //
RV_10,082.04a ta āyajanta draviṇaṃ sam asmā ṛṣayaḥ pūrve jaritāro na bhūnā /
RV_10,082.04c asūrte sūrte rajasi niṣatte ye bhūtāni samakṛṇvann imāni //
RV_10,082.05a paro divā para enā pṛthivyā paro devebhir asurair yad asti /
RV_10,082.05c kaṃ svid garbham prathamaṃ dadhra āpo yatra devāḥ samapaśyanta viśve //
RV_10,082.06a tam id garbham prathamaṃ dadhra āpo yatra devāḥ samagacchanta viśve /
RV_10,082.06c ajasya nābhāv adhy ekam arpitaṃ yasmin viśvāni bhuvanāni tasthuḥ //
RV_10,082.07a na taṃ vidātha ya imā jajānānyad yuṣmākam antaram babhūva /
RV_10,082.07c nīhāreṇa prāvṛtā jalpyā cāsutṛpa ukthaśāsaś caranti //
RV_10,083.01a yas te manyo 'vidhad vajra sāyaka saha ojaḥ puṣyati viśvam ānuṣak /
RV_10,083.01c sāhyāma dāsam āryaṃ tvayā yujā sahaskṛtena sahasā sahasvatā //
RV_10,083.02a manyur indro manyur evāsa devo manyur hotā varuṇo jātavedāḥ /
RV_10,083.02c manyuṃ viśa īḷate mānuṣīr yāḥ pāhi no manyo tapasā sajoṣāḥ //
RV_10,083.03a abhīhi manyo tavasas tavīyān tapasā yujā vi jahi śatrūn /
RV_10,083.03c amitrahā vṛtrahā dasyuhā ca viśvā vasūny ā bharā tvaṃ naḥ //
RV_10,083.04a tvaṃ hi manyo abhibhūtyojāḥ svayambhūr bhāmo abhimātiṣāhaḥ /
RV_10,083.04c viśvacarṣaṇiḥ sahuriḥ sahāvān asmāsv ojaḥ pṛtanāsu dhehi //
RV_10,083.05a abhāgaḥ sann apa pareto asmi tava kratvā taviṣasya pracetaḥ /
RV_10,083.05c taṃ tvā manyo akratur jihīḷāhaṃ svā tanūr baladeyāya mehi //
RV_10,083.06a ayaṃ te asmy upa mehy arvāṅ pratīcīnaḥ sahure viśvadhāyaḥ /
RV_10,083.06c manyo vajrinn abhi mām ā vavṛtsva hanāva dasyūṃr uta bodhy āpeḥ //
RV_10,083.07a abhi prehi dakṣiṇato bhavā me 'dhā vṛtrāṇi jaṅghanāva bhūri /
RV_10,083.07c juhomi te dharuṇam madhvo agram ubhā upāṃśu prathamā pibāva //
RV_10,084.01a tvayā manyo saratham ārujanto harṣamāṇāso dhṛṣitā marutvaḥ /
RV_10,084.01c tigmeṣava āyudhā saṃśiśānā abhi pra yantu naro agnirūpāḥ //
RV_10,084.02a agnir iva manyo tviṣitaḥ sahasva senānīr naḥ sahure hūta edhi /
RV_10,084.02c hatvāya śatrūn vi bhajasva veda ojo mimāno vi mṛdho nudasva //
RV_10,084.03a sahasva manyo abhimātim asme rujan mṛṇan pramṛṇan prehi śatrūn /
RV_10,084.03c ugraṃ te pājo nanv ā rurudhre vaśī vaśaṃ nayasa ekaja tvam //
RV_10,084.04a eko bahūnām asi manyav īḷito viśaṃ-viśaṃ yudhaye saṃ śiśādhi /
RV_10,084.04c akṛttaruk tvayā yujā vayaṃ dyumantaṃ ghoṣaṃ vijayāya kṛṇmahe //
RV_10,084.05a vijeṣakṛd indra ivānavabravo 'smākam manyo adhipā bhaveha /
RV_10,084.05c priyaṃ te nāma sahure gṛṇīmasi vidmā tam utsaṃ yata ābabhūtha //
RV_10,084.06a ābhūtyā sahajā vajra sāyaka saho bibharṣy abhibhūta uttaram /
RV_10,084.06c kratvā no manyo saha medy edhi mahādhanasya puruhūta saṃsṛji //
RV_10,084.07a saṃsṛṣṭaṃ dhanam ubhayaṃ samākṛtam asmabhyaṃ dattāṃ varuṇaś ca manyuḥ /
RV_10,084.07c bhiyaṃ dadhānā hṛdayeṣu śatravaḥ parājitāso apa ni layantām //
RV_10,085.01a satyenottabhitā bhūmiḥ sūryeṇottabhitā dyauḥ /
RV_10,085.01c ṛtenādityās tiṣṭhanti divi somo adhi śritaḥ //
RV_10,085.02a somenādityā balinaḥ somena pṛthivī mahī /
RV_10,085.02c atho nakṣatrāṇām eṣām upasthe soma āhitaḥ //
RV_10,085.03a somam manyate papivān yat sampiṃṣanty oṣadhim /
RV_10,085.03c somaṃ yam brahmāṇo vidur na tasyāśnāti kaś cana //
RV_10,085.04a ācchadvidhānair gupito bārhataiḥ soma rakṣitaḥ /
RV_10,085.04c grāvṇām ic chṛṇvan tiṣṭhasi na te aśnāti pārthivaḥ //
RV_10,085.05a yat tvā deva prapibanti tata ā pyāyase punaḥ /
RV_10,085.05c vāyuḥ somasya rakṣitā samānām māsa ākṛtiḥ //
RV_10,085.06a raibhy āsīd anudeyī nārāśaṃsī nyocanī /
RV_10,085.06c sūryāyā bhadram id vāso gāthayaiti pariṣkṛtam //
RV_10,085.07a cittir ā upabarhaṇaṃ cakṣur ā abhyañjanam /
RV_10,085.07c dyaur bhūmiḥ kośa āsīd yad ayāt sūryā patim //
RV_10,085.08a stomā āsan pratidhayaḥ kurīraṃ chanda opaśaḥ /
RV_10,085.08c sūryāyā aśvinā varāgnir āsīt purogavaḥ //
RV_10,085.09a somo vadhūyur abhavad aśvināstām ubhā varā /
RV_10,085.09c sūryāṃ yat patye śaṃsantīm manasā savitādadāt //
RV_10,085.10a mano asyā ana āsīd dyaur āsīd uta cchadiḥ /
RV_10,085.10c śukrāv anaḍvāhāv āstāṃ yad ayāt sūryā gṛham //
RV_10,085.11a ṛksāmābhyām abhihitau gāvau te sāmanāv itaḥ /
RV_10,085.11c śrotraṃ te cakre āstāṃ divi panthāś carācāraḥ //
RV_10,085.12a śucī te cakre yātyā vyāno akṣa āhataḥ /
RV_10,085.12c ano manasmayaṃ sūryārohat prayatī patim //
RV_10,085.13a sūryāyā vahatuḥ prāgāt savitā yam avāsṛjat /
RV_10,085.13c aghāsu hanyante gāvo 'rjunyoḥ pary uhyate //
RV_10,085.14a yad aśvinā pṛcchamānāv ayātaṃ tricakreṇa vahatuṃ sūryāyāḥ /
RV_10,085.14c viśve devā anu tad vām ajānan putraḥ pitarāv avṛṇīta pūṣā //
RV_10,085.15a yad ayātaṃ śubhas patī vareyaṃ sūryām upa /
RV_10,085.15c kvaikaṃ cakraṃ vām āsīt kva deṣṭrāya tasthathuḥ //
RV_10,085.16a dve te cakre sūrye brahmāṇa ṛtuthā viduḥ /
RV_10,085.16c athaikaṃ cakraṃ yad guhā tad addhātaya id viduḥ //
RV_10,085.17a sūryāyai devebhyo mitrāya varuṇāya ca /
RV_10,085.17c ye bhūtasya pracetasa idaṃ tebhyo 'karaṃ namaḥ //
RV_10,085.18a pūrvāparaṃ carato māyayaitau śiśū krīḷantau pari yāto adhvaram /
RV_10,085.18c viśvāny anyo bhuvanābhicaṣṭa ṛtūṃr anyo vidadhaj jāyate punaḥ //
RV_10,085.19a navo-navo bhavati jāyamāno 'hnāṃ ketur uṣasām ety agram /
RV_10,085.19c bhāgaṃ devebhyo vi dadhāty āyan pra candramās tirate dīrgham āyuḥ //
RV_10,085.20a sukiṃśukaṃ śalmaliṃ viśvarūpaṃ hiraṇyavarṇaṃ suvṛtaṃ sucakram /
RV_10,085.20c ā roha sūrye amṛtasya lokaṃ syonam patye vahatuṃ kṛṇuṣva //
RV_10,085.21a ud īrṣvātaḥ pativatī hy eṣā viśvāvasuṃ namasā gīrbhir īḷe /
RV_10,085.21c anyām iccha pitṛṣadaṃ vyaktāṃ sa te bhāgo januṣā tasya viddhi //
RV_10,085.22a ud īrṣvāto viśvāvaso namaseḷā mahe tvā /
RV_10,085.22c anyām iccha prapharvyaṃ saṃ jāyām patyā sṛja //
RV_10,085.23a anṛkṣarā ṛjavaḥ santu panthā yebhiḥ sakhāyo yanti no vareyam /
RV_10,085.23c sam aryamā sam bhago no ninīyāt saṃ jāspatyaṃ suyamam astu devāḥ //
RV_10,085.24a pra tvā muñcāmi varuṇasya pāśād yena tvābadhnāt savitā suśevaḥ /
RV_10,085.24c ṛtasya yonau sukṛtasya loke 'riṣṭāṃ tvā saha patyā dadhāmi //
RV_10,085.25a preto muñcāmi nāmutaḥ subaddhām amutas karam /
RV_10,085.25c yatheyam indra mīḍhvaḥ suputrā subhagāsati //
RV_10,085.26a pūṣā tveto nayatu hastagṛhyāśvinā tvā pra vahatāṃ rathena /
RV_10,085.26c gṛhān gaccha gṛhapatnī yathāso vaśinī tvaṃ vidatham ā vadāsi //
RV_10,085.27a iha priyam prajayā te sam ṛdhyatām asmin gṛhe gārhapatyāya jāgṛhi /
RV_10,085.27c enā patyā tanvaṃ saṃ sṛjasvādhā jivrī vidatham ā vadāthaḥ //
RV_10,085.28a nīlalohitam bhavati kṛtyāsaktir vy ajyate /
RV_10,085.28c edhante asyā jñātayaḥ patir bandheṣu badhyate //
RV_10,085.29a parā dehi śāmulyam brahmabhyo vi bhajā vasu /
RV_10,085.29c kṛtyaiṣā padvatī bhūtvy ā jāyā viśate patim //
RV_10,085.30a aśrīrā tanūr bhavati ruśatī pāpayāmuyā /
RV_10,085.30c patir yad vadhvo vāsasā svam aṅgam abhidhitsate //
RV_10,085.31a ye vadhvaś candraṃ vahatuṃ yakṣmā yanti janād anu /
RV_10,085.31c punas tān yajñiyā devā nayantu yata āgatāḥ //
RV_10,085.32a mā vidan paripanthino ya āsīdanti dampatī /
RV_10,085.32c sugebhir durgam atītām apa drāntv arātayaḥ //
RV_10,085.33a sumaṅgalīr iyaṃ vadhūr imāṃ sameta paśyata /
RV_10,085.33c saubhāgyam asyai dattvāyāthāstaṃ vi paretana //
RV_10,085.34a tṛṣṭam etat kaṭukam etad apāṣṭhavad viṣavan naitad attave /
RV_10,085.34c sūryāṃ yo brahmā vidyāt sa id vādhūyam arhati //
RV_10,085.35a āśasanaṃ viśasanam atho adhivikartanam /
RV_10,085.35c sūryāyāḥ paśya rūpāṇi tāni brahmā tu śundhati //
RV_10,085.36a gṛbhṇāmi te saubhagatvāya hastam mayā patyā jaradaṣṭir yathāsaḥ /
RV_10,085.36c bhago aryamā savitā purandhir mahyaṃ tvādur gārhapatyāya devāḥ //
RV_10,085.37a tām pūṣañ chivatamām erayasva yasyām bījam manuṣyā vapanti /
RV_10,085.37c yā na ūrū uśatī viśrayāte yasyām uśantaḥ praharāma śepam //
RV_10,085.38a tubhyam agre pary avahan sūryāṃ vahatunā saha /
RV_10,085.38c punaḥ patibhyo jāyāṃ dā agne prajayā saha //
RV_10,085.39a punaḥ patnīm agnir adād āyuṣā saha varcasā /
RV_10,085.39c dīrghāyur asyā yaḥ patir jīvāti śaradaḥ śatam //
RV_10,085.40a somaḥ prathamo vivide gandharvo vivida uttaraḥ /
RV_10,085.40c tṛtīyo agniṣ ṭe patis turīyas te manuṣyajāḥ //
RV_10,085.41a somo dadad gandharvāya gandharvo dadad agnaye /
RV_10,085.41c rayiṃ ca putrāṃś cādād agnir mahyam atho imām //
RV_10,085.42a ihaiva stam mā vi yauṣṭaṃ viśvam āyur vy aśnutam /
RV_10,085.42c krīḷantau putrair naptṛbhir modamānau sve gṛhe //
RV_10,085.43a ā naḥ prajāṃ janayatu prajāpatir ājarasāya sam anaktv aryamā /
RV_10,085.43c adurmaṅgalīḥ patilokam ā viśa śaṃ no bhava dvipade śaṃ catuṣpade //
RV_10,085.44a aghoracakṣur apatighny edhi śivā paśubhyaḥ sumanāḥ suvarcāḥ /
RV_10,085.44c vīrasūr devakāmā syonā śaṃ no bhava dvipade śaṃ catuṣpade //
RV_10,085.45a imāṃ tvam indra mīḍhvaḥ suputrāṃ subhagāṃ kṛṇu /
RV_10,085.45c daśāsyām putrān ā dhehi patim ekādaśaṃ kṛdhi //
RV_10,085.46a samrājñī śvaśure bhava samrājñī śvaśrvām bhava /
RV_10,085.46c nanāndari samrājñī bhava samrājñī adhi devṛṣu //
RV_10,085.47a sam añjantu viśve devāḥ sam āpo hṛdayāni nau /
RV_10,085.47c sam mātariśvā saṃ dhātā sam u deṣṭrī dadhātu nau //
RV_10,086.01a vi hi sotor asṛkṣata nendraṃ devam amaṃsata /
RV_10,086.01c yatrāmadad vṛṣākapir aryaḥ puṣṭeṣu matsakhā viśvasmād indra uttaraḥ //
RV_10,086.02a parā hīndra dhāvasi vṛṣākaper ati vyathiḥ /
RV_10,086.02c no aha pra vindasy anyatra somapītaye viśvasmād indra uttaraḥ //
RV_10,086.03a kim ayaṃ tvāṃ vṛṣākapiś cakāra harito mṛgaḥ /
RV_10,086.03c yasmā irasyasīd u nv aryo vā puṣṭimad vasu viśvasmād indra uttaraḥ //
RV_10,086.04a yam imaṃ tvaṃ vṛṣākapim priyam indrābhirakṣasi /
RV_10,086.04c śvā nv asya jambhiṣad api karṇe varāhayur viśvasmād indra uttaraḥ //
RV_10,086.05a priyā taṣṭāni me kapir vyaktā vy adūduṣat /
RV_10,086.05c śiro nv asya rāviṣaṃ na sugaṃ duṣkṛte bhuvaṃ viśvasmād indra uttaraḥ //
RV_10,086.06a na mat strī subhasattarā na suyāśutarā bhuvat /
RV_10,086.06c na mat praticyavīyasī na sakthy udyamīyasī viśvasmād indra uttaraḥ //
RV_10,086.07a uve amba sulābhike yathevāṅga bhaviṣyati /
RV_10,086.07c bhasan me amba sakthi me śiro me vīva hṛṣyati viśvasmād indra uttaraḥ //
RV_10,086.08a kiṃ subāho svaṅgure pṛthuṣṭo pṛthujāghane /
RV_10,086.08c kiṃ śūrapatni nas tvam abhy amīṣi vṛṣākapiṃ viśvasmād indra uttaraḥ //
RV_10,086.09a avīrām iva mām ayaṃ śarārur abhi manyate /
RV_10,086.09c utāham asmi vīriṇīndrapatnī marutsakhā viśvasmād indra uttaraḥ //
RV_10,086.10a saṃhotraṃ sma purā nārī samanaṃ vāva gacchati /
RV_10,086.10c vedhā ṛtasya vīriṇīndrapatnī mahīyate viśvasmād indra uttaraḥ //
RV_10,086.11a indrāṇīm āsu nāriṣu subhagām aham aśravam /
RV_10,086.11c nahy asyā aparaṃ cana jarasā marate patir viśvasmād indra uttaraḥ //
RV_10,086.12a nāham indrāṇi rāraṇa sakhyur vṛṣākaper ṛte /
RV_10,086.12c yasyedam apyaṃ haviḥ priyaṃ deveṣu gacchati viśvasmād indra uttaraḥ //
RV_10,086.13a vṛṣākapāyi revati suputra ād u susnuṣe /
RV_10,086.13c ghasat ta indra ukṣaṇaḥ priyaṃ kācitkaraṃ havir viśvasmād indra uttaraḥ //
RV_10,086.14a ukṣṇo hi me pañcadaśa sākam pacanti viṃśatim /
RV_10,086.14c utāham admi pīva id ubhā kukṣī pṛṇanti me viśvasmād indra uttaraḥ //
RV_10,086.15a vṛṣabho na tigmaśṛṅgo 'ntar yūtheṣu roruvat /
RV_10,086.15c manthas ta indra śaṃ hṛde yaṃ te sunoti bhāvayur viśvasmād indra uttaraḥ //
RV_10,086.16a na seśe yasya rambate 'ntarā sakthyā kapṛt /
RV_10,086.16c sed īśe yasya romaśaṃ niṣeduṣo vijṛmbhate viśvasmād indra uttaraḥ //
RV_10,086.17a na seśe yasya romaśaṃ niṣeduṣo vijṛmbhate /
RV_10,086.17c sed īśe yasya rambate 'ntarā sakthyā kapṛd viśvasmād indra uttaraḥ //
RV_10,086.18a ayam indra vṛṣākapiḥ parasvantaṃ hataṃ vidat /
RV_10,086.18c asiṃ sūnāṃ navaṃ carum ād edhasyāna ācitaṃ viśvasmād indra uttaraḥ //
RV_10,086.19a ayam emi vicākaśad vicinvan dāsam āryam /
RV_10,086.19c pibāmi pākasutvano 'bhi dhīram acākaśaṃ viśvasmād indra uttaraḥ //
RV_10,086.20a dhanva ca yat kṛntatraṃ ca kati svit tā vi yojanā /
RV_10,086.20c nedīyaso vṛṣākape 'stam ehi gṛhāṃ upa viśvasmād indra uttaraḥ //
RV_10,086.21a punar ehi vṛṣākape suvitā kalpayāvahai /
RV_10,086.21c ya eṣa svapnanaṃśano 'stam eṣi pathā punar viśvasmād indra uttaraḥ //
RV_10,086.22a yad udañco vṛṣākape gṛham indrājagantana /
RV_10,086.22c kva sya pulvagho mṛgaḥ kam agañ janayopano viśvasmād indra uttaraḥ //
RV_10,086.23a parśur ha nāma mānavī sākaṃ sasūva viṃśatim /
RV_10,086.23c bhadram bhala tyasyā abhūd yasyā udaram āmayad viśvasmād indra uttaraḥ //
RV_10,087.01a rakṣohaṇaṃ vājinam ā jigharmi mitram prathiṣṭham upa yāmi śarma /
RV_10,087.01c śiśāno agniḥ kratubhiḥ samiddhaḥ sa no divā sa riṣaḥ pātu naktam //
RV_10,087.02a ayodaṃṣṭro arciṣā yātudhānān upa spṛśa jātavedaḥ samiddhaḥ /
RV_10,087.02c ā jihvayā mūradevān rabhasva kravyādo vṛktvy api dhatsvāsan //
RV_10,087.03a ubhobhayāvinn upa dhehi daṃṣṭrā hiṃsraḥ śiśāno 'varam paraṃ ca /
RV_10,087.03c utāntarikṣe pari yāhi rājañ jambhaiḥ saṃ dhehy abhi yātudhānān //
RV_10,087.04a yajñair iṣūḥ saṃnamamāno agne vācā śalyāṃ aśanibhir dihānaḥ /
RV_10,087.04c tābhir vidhya hṛdaye yātudhānān pratīco bāhūn prati bhaṅdhy eṣām //
RV_10,087.05a agne tvacaṃ yātudhānasya bhindhi hiṃsrāśanir harasā hantv enam /
RV_10,087.05c pra parvāṇi jātavedaḥ śṛṇīhi kravyāt kraviṣṇur vi cinotu vṛkṇam //
RV_10,087.06a yatredānīm paśyasi jātavedas tiṣṭhantam agna uta vā carantam /
RV_10,087.06c yad vāntarikṣe pathibhiḥ patantaṃ tam astā vidhya śarvā śiśānaḥ //
RV_10,087.07a utālabdhaṃ spṛṇuhi jātaveda ālebhānād ṛṣṭibhir yātudhānāt /
RV_10,087.07c agne pūrvo ni jahi śośucāna āmādaḥ kṣviṅkās tam adantv enīḥ //
RV_10,087.08a iha pra brūhi yatamaḥ so agne yo yātudhāno ya idaṃ kṛṇoti /
RV_10,087.08c tam ā rabhasva samidhā yaviṣṭha nṛcakṣasaś cakṣuṣe randhayainam //
RV_10,087.09a tīkṣṇenāgne cakṣuṣā rakṣa yajñam prāñcaṃ vasubhyaḥ pra ṇaya pracetaḥ /
RV_10,087.09c hiṃsraṃ rakṣāṃsy abhi śośucānam mā tvā dabhan yātudhānā nṛcakṣaḥ //
RV_10,087.10a nṛcakṣā rakṣaḥ pari paśya vikṣu tasya trīṇi prati śṛṇīhy agrā /
RV_10,087.10c tasyāgne pṛṣṭīr harasā śṛṇīhi tredhā mūlaṃ yātudhānasya vṛśca //
RV_10,087.11a trir yātudhānaḥ prasitiṃ ta etv ṛtaṃ yo agne anṛtena hanti /
RV_10,087.11c tam arciṣā sphūrjayañ jātavedaḥ samakṣam enaṃ gṛṇate ni vṛṅdhi //
RV_10,087.12a tad agne cakṣuḥ prati dhehi rebhe śaphārujaṃ yena paśyasi yātudhānam /
RV_10,087.12c atharvavaj jyotiṣā daivyena satyaṃ dhūrvantam acitaṃ ny oṣa //
RV_10,087.13a yad agne adya mithunā śapāto yad vācas tṛṣṭaṃ janayanta rebhāḥ /
RV_10,087.13c manyor manasaḥ śaravyā jāyate yā tayā vidhya hṛdaye yātudhānān //
RV_10,087.14a parā śṛṇīhi tapasā yātudhānān parāgne rakṣo harasā śṛṇīhi /
RV_10,087.14c parārciṣā mūradevāñ chṛṇīhi parāsutṛpo abhi śośucānaḥ //
RV_10,087.15a parādya devā vṛjinaṃ śṛṇantu pratyag enaṃ śapathā yantu tṛṣṭāḥ /
RV_10,087.15c vācāstenaṃ śarava ṛcchantu marman viśvasyaitu prasitiṃ yātudhānaḥ //
RV_10,087.16a yaḥ pauruṣeyeṇa kraviṣā samaṅkte yo aśvyena paśunā yātudhānaḥ /
RV_10,087.16c yo aghnyāyā bharati kṣīram agne teṣāṃ śīrṣāṇi harasāpi vṛśca //
RV_10,087.17a saṃvatsarīṇam paya usriyāyās tasya māśīd yātudhāno nṛcakṣaḥ /
RV_10,087.17c pīyūṣam agne yatamas titṛpsāt tam pratyañcam arciṣā vidhya marman //
RV_10,087.18a viṣaṃ gavāṃ yātudhānāḥ pibantv ā vṛścyantām aditaye durevāḥ /
RV_10,087.18c parainān devaḥ savitā dadātu parā bhāgam oṣadhīnāṃ jayantām //
RV_10,087.19a sanād agne mṛṇasi yātudhānān na tvā rakṣāṃsi pṛtanāsu jigyuḥ /
RV_10,087.19c anu daha sahamūrān kravyādo mā te hetyā mukṣata daivyāyāḥ //
RV_10,087.20a tvaṃ no agne adharād udaktāt tvam paścād uta rakṣā purastāt /
RV_10,087.20c prati te te ajarāsas tapiṣṭhā aghaśaṃsaṃ śośucato dahantu //
RV_10,087.21a paścāt purastād adharād udaktāt kaviḥ kāvyena pari pāhi rājan /
RV_10,087.21c sakhe sakhāyam ajaro jarimṇe 'gne martāṃ amartyas tvaṃ naḥ //
RV_10,087.22a pari tvāgne puraṃ vayaṃ vipraṃ sahasya dhīmahi /
RV_10,087.22c dhṛṣadvarṇaṃ dive-dive hantāram bhaṅgurāvatām //
RV_10,087.23a viṣeṇa bhaṅgurāvataḥ prati ṣma rakṣaso daha /
RV_10,087.23c agne tigmena śociṣā tapuragrābhir ṛṣṭibhiḥ //
RV_10,087.24a praty agne mithunā daha yātudhānā kimīdinā /
RV_10,087.24c saṃ tvā śiśāmi jāgṛhy adabdhaṃ vipra manmabhiḥ //
RV_10,087.25a praty agne harasā haraḥ śṛṇīhi viśvataḥ prati /
RV_10,087.25c yātudhānasya rakṣaso balaṃ vi ruja vīryam //
RV_10,088.01a haviṣ pāntam ajaraṃ svarvidi divispṛśy āhutaṃ juṣṭam agnau /
RV_10,088.01c tasya bharmaṇe bhuvanāya devā dharmaṇe kaṃ svadhayā paprathanta //
RV_10,088.02a gīrṇam bhuvanaṃ tamasāpagūḷham āviḥ svar abhavaj jāte agnau /
RV_10,088.02c tasya devāḥ pṛthivī dyaur utāpo 'raṇayann oṣadhīḥ sakhye asya //
RV_10,088.03a devebhir nv iṣito yajñiyebhir agniṃ stoṣāṇy ajaram bṛhantam /
RV_10,088.03c yo bhānunā pṛthivīṃ dyām utemām ātatāna rodasī antarikṣam //
RV_10,088.04a yo hotāsīt prathamo devajuṣṭo yaṃ samāñjann ājyenā vṛṇānāḥ /
RV_10,088.04c sa patatrītvaraṃ sthā jagad yac chvātram agnir akṛṇoj jātavedāḥ //
RV_10,088.05a yaj jātavedo bhuvanasya mūrdhann atiṣṭho agne saha rocanena /
RV_10,088.05c taṃ tvāhema matibhir gīrbhir ukthaiḥ sa yajñiyo abhavo rodasiprāḥ //
RV_10,088.06a mūrdhā bhuvo bhavati naktam agnis tataḥ sūryo jāyate prātar udyan /
RV_10,088.06c māyām ū tu yajñiyānām etām apo yat tūrṇiś carati prajānan //
RV_10,088.07a dṛśenyo yo mahinā samiddho 'rocata diviyonir vibhāvā /
RV_10,088.07c tasminn agnau sūktavākena devā havir viśva ājuhavus tanūpāḥ //
RV_10,088.08a sūktavākam prathamam ād id agnim ād id dhavir ajanayanta devāḥ /
RV_10,088.08c sa eṣāṃ yajño abhavat tanūpās taṃ dyaur veda tam pṛthivī tam āpaḥ //
RV_10,088.09a yaṃ devāso 'janayantāgniṃ yasminn ājuhavur bhuvanāni viśvā /
RV_10,088.09c so arciṣā pṛthivīṃ dyām utemām ṛjūyamāno atapan mahitvā //
RV_10,088.10a stomena hi divi devāso agnim ajījanañ chaktibhī rodasiprām /
RV_10,088.10c tam ū akṛṇvan tredhā bhuve kaṃ sa oṣadhīḥ pacati viśvarūpāḥ //
RV_10,088.11a yaded enam adadhur yajñiyāso divi devāḥ sūryam āditeyam /
RV_10,088.11c yadā cariṣṇū mithunāv abhūtām ād it prāpaśyan bhuvanāni viśvā //
RV_10,088.12a viśvasmā agnim bhuvanāya devā vaiśvānaraṃ ketum ahnām akṛṇvan /
RV_10,088.12c ā yas tatānoṣaso vibhātīr apo ūrṇoti tamo arciṣā yan //
RV_10,088.13a vaiśvānaraṃ kavayo yajñiyāso 'gniṃ devā ajanayann ajuryam /
RV_10,088.13c nakṣatram pratnam aminac cariṣṇu yakṣasyādhyakṣaṃ taviṣam bṛhantam //
RV_10,088.14a vaiśvānaraṃ viśvahā dīdivāṃsam mantrair agniṃ kavim acchā vadāmaḥ /
RV_10,088.14c yo mahimnā paribabhūvorvī utāvastād uta devaḥ parastāt //
RV_10,088.15a dve srutī aśṛṇavam pitṝṇām ahaṃ devānām uta martyānām /
RV_10,088.15c tābhyām idaṃ viśvam ejat sam eti yad antarā pitaram mātaraṃ ca //
RV_10,088.16a dve samīcī bibhṛtaś carantaṃ śīrṣato jātam manasā vimṛṣṭam /
RV_10,088.16c sa pratyaṅ viśvā bhuvanāni tasthāv aprayucchan taraṇir bhrājamānaḥ //
RV_10,088.17a yatrā vadete avaraḥ paraś ca yajñanyoḥ kataro nau vi veda /
RV_10,088.17c ā śekur it sadhamādaṃ sakhāyo nakṣanta yajñaṃ ka idaṃ vi vocat //
RV_10,088.18a katy agnayaḥ kati sūryāsaḥ katy uṣāsaḥ katy u svid āpaḥ /
RV_10,088.18c nopaspijaṃ vaḥ pitaro vadāmi pṛcchāmi vaḥ kavayo vidmane kam //
RV_10,088.19a yāvanmātram uṣaso na pratīkaṃ suparṇyo vasate mātariśvaḥ /
RV_10,088.19c tāvad dadhāty upa yajñam āyan brāhmaṇo hotur avaro niṣīdan //
RV_10,089.01a indraṃ stavā nṛtamaṃ yasya mahnā vibabādhe rocanā vi jmo antān /
RV_10,089.01c ā yaḥ paprau carṣaṇīdhṛd varobhiḥ pra sindhubhyo riricāno mahitvā //
RV_10,089.02a sa sūryaḥ pary urū varāṃsy endro vavṛtyād rathyeva cakrā /
RV_10,089.02c atiṣṭhantam apasyaṃ na sargaṃ kṛṣṇā tamāṃsi tviṣyā jaghāna //
RV_10,089.03a samānam asmā anapāvṛd arca kṣmayā divo asamam brahma navyam /
RV_10,089.03c vi yaḥ pṛṣṭheva janimāny arya indraś cikāya na sakhāyam īṣe //
RV_10,089.04a indrāya giro aniśitasargā apaḥ prerayaṃ sagarasya budhnāt /
RV_10,089.04c yo akṣeṇeva cakriyā śacībhir viṣvak tastambha pṛthivīm uta dyām //
RV_10,089.05a āpāntamanyus tṛpalaprabharmā dhuniḥ śimīvāñ charumāṃ ṛjīṣī /
RV_10,089.05c somo viśvāny atasā vanāni nārvāg indram pratimānāni debhuḥ //
RV_10,089.06a na yasya dyāvāpṛthivī na dhanva nāntarikṣaṃ nādrayaḥ somo akṣāḥ /
RV_10,089.06c yad asya manyur adhinīyamānaḥ śṛṇāti vīḷu rujati sthirāṇi //
RV_10,089.07a jaghāna vṛtraṃ svadhitir vaneva ruroja puro aradan na sindhūn /
RV_10,089.07c bibheda giriṃ navam in na kumbham ā gā indro akṛṇuta svayugbhiḥ //
RV_10,089.08a tvaṃ ha tyad ṛṇayā indra dhīro 'sir na parva vṛjinā śṛṇāsi /
RV_10,089.08c pra ye mitrasya varuṇasya dhāma yujaṃ na janā minanti mitram //
RV_10,089.09a pra ye mitram prāryamaṇaṃ durevāḥ pra saṃgiraḥ pra varuṇam minanti /
RV_10,089.09c ny amitreṣu vadham indra tumraṃ vṛṣan vṛṣāṇam aruṣaṃ śiśīhi //
RV_10,089.10a indro diva indra īśe pṛthivyā indro apām indra it parvatānām /
RV_10,089.10c indro vṛdhām indra in medhirāṇām indraḥ kṣeme yoge havya indraḥ //
RV_10,089.11a prāktubhya indraḥ pra vṛdho ahabhyaḥ prāntarikṣāt pra samudrasya dhāseḥ /
RV_10,089.11c pra vātasya prathasaḥ pra jmo antāt pra sindhubhyo ririce pra kṣitibhyaḥ //
RV_10,089.12a pra śośucatyā uṣaso na ketur asinvā te vartatām indra hetiḥ /
RV_10,089.12c aśmeva vidhya diva ā sṛjānas tapiṣṭhena heṣasā droghamitrān //
RV_10,089.13a anv aha māsā anv id vanāny anv oṣadhīr anu parvatāsaḥ /
RV_10,089.13c anv indraṃ rodasī vāvaśāne anv āpo ajihata jāyamānam //
RV_10,089.14a karhi svit sā ta indra cetyāsad aghasya yad bhinado rakṣa eṣat /
RV_10,089.14c mitrakruvo yac chasane na gāvaḥ pṛthivyā āpṛg amuyā śayante //
RV_10,089.15a śatrūyanto abhi ye nas tatasre mahi vrādhanta ogaṇāsa indra /
RV_10,089.15c andhenāmitrās tamasā sacantāṃ sujyotiṣo aktavas tāṃ abhi ṣyuḥ //
RV_10,089.16a purūṇi hi tvā savanā janānām brahmāṇi mandan gṛṇatām ṛṣīṇām /
RV_10,089.16c imām āghoṣann avasā sahūtiṃ tiro viśvāṃ arcato yāhy arvāṅ //
RV_10,089.17a evā te vayam indra bhuñjatīnāṃ vidyāma sumatīnāṃ navānām /
RV_10,089.17c vidyāma vastor avasā gṛṇanto viśvāmitrā uta ta indra nūnam //
RV_10,089.18a śunaṃ huvema maghavānam indram asmin bhare nṛtamaṃ vājasātau /
RV_10,089.18c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_10,090.01a sahasraśīrṣā puruṣaḥ sahasrākṣaḥ sahasrapāt /
RV_10,090.01c sa bhūmiṃ viśvato vṛtvāty atiṣṭhad daśāṅgulam //
RV_10,090.02a puruṣa evedaṃ sarvaṃ yad bhūtaṃ yac ca bhavyam /
RV_10,090.02c utāmṛtatvasyeśāno yad annenātirohati //
RV_10,090.03a etāvān asya mahimāto jyāyāṃś ca pūruṣaḥ /
RV_10,090.03c pādo 'sya viśvā bhūtāni tripād asyāmṛtaṃ divi //
RV_10,090.04a tripād ūrdhva ud ait puruṣaḥ pādo 'syehābhavat punaḥ /
RV_10,090.04c tato viṣvaṅ vy akrāmat sāśanānaśane abhi //
RV_10,090.05a tasmād virāḷ ajāyata virājo adhi pūruṣaḥ /
RV_10,090.05c sa jāto aty aricyata paścād bhūmim atho puraḥ //
RV_10,090.06a yat puruṣeṇa haviṣā devā yajñam atanvata /
RV_10,090.06c vasanto asyāsīd ājyaṃ grīṣma idhmaḥ śarad dhaviḥ //
RV_10,090.07a taṃ yajñam barhiṣi praukṣan puruṣaṃ jātam agrataḥ /
RV_10,090.07c tena devā ayajanta sādhyā ṛṣayaś ca ye //
RV_10,090.08a tasmād yajñāt sarvahutaḥ sambhṛtam pṛṣadājyam /
RV_10,090.08c paśūn tāṃś cakre vāyavyān āraṇyān grāmyāś ca ye //
RV_10,090.09a tasmād yajñāt sarvahuta ṛcaḥ sāmāni jajñire /
RV_10,090.09c chandāṃsi jajñire tasmād yajus tasmād ajāyata //
RV_10,090.10a tasmād aśvā ajāyanta ye ke cobhayādataḥ /
RV_10,090.10c gāvo ha jajñire tasmāt tasmāj jātā ajāvayaḥ //
RV_10,090.11a yat puruṣaṃ vy adadhuḥ katidhā vy akalpayan /
RV_10,090.11c mukhaṃ kim asya kau bāhū kā ūrū pādā ucyete //
RV_10,090.12a brāhmaṇo 'sya mukham āsīd bāhū rājanyaḥ kṛtaḥ /
RV_10,090.12c ūrū tad asya yad vaiśyaḥ padbhyāṃ śūdro ajāyata //
RV_10,090.13a candramā manaso jātaś cakṣoḥ sūryo ajāyata /
RV_10,090.13c mukhād indraś cāgniś ca prāṇād vāyur ajāyata //
RV_10,090.14a nābhyā āsīd antarikṣaṃ śīrṣṇo dyauḥ sam avartata /
RV_10,090.14c padbhyām bhūmir diśaḥ śrotrāt tathā lokāṃ akalpayan //
RV_10,090.15a saptāsyāsan paridhayas triḥ sapta samidhaḥ kṛtāḥ /
RV_10,090.15c devā yad yajñaṃ tanvānā abadhnan puruṣam paśum //
RV_10,090.16a yajñena yajñam ayajanta devās tāni dharmāṇi prathamāny āsan /
RV_10,090.16c te ha nākam mahimānaḥ sacanta yatra pūrve sādhyāḥ santi devāḥ //
RV_10,091.01a saṃ jāgṛvadbhir jaramāṇa idhyate dame damūnā iṣayann iḷas pade /
RV_10,091.01c viśvasya hotā haviṣo vareṇyo vibhur vibhāvā suṣakhā sakhīyate //
RV_10,091.02a sa darśataśrīr atithir gṛhe-gṛhe vane-vane śiśriye takvavīr iva /
RV_10,091.02c janaṃ-janaṃ janyo nāti manyate viśa ā kṣeti viśyo viśaṃ-viśam //
RV_10,091.03a sudakṣo dakṣaiḥ kratunāsi sukratur agne kaviḥ kāvyenāsi viśvavit /
RV_10,091.03c vasur vasūnāṃ kṣayasi tvam eka id dyāvā ca yāni pṛthivī ca puṣyataḥ //
RV_10,091.04a prajānann agne tava yonim ṛtviyam iḷāyās pade ghṛtavantam āsadaḥ /
RV_10,091.04c ā te cikitra uṣasām ivetayo 'repasaḥ sūryasyeva raśmayaḥ //
RV_10,091.05a tava śriyo varṣyasyeva vidyutaś citrāś cikitra uṣasāṃ na ketavaḥ /
RV_10,091.05c yad oṣadhīr abhisṛṣṭo vanāni ca pari svayaṃ cinuṣe annam āsye //
RV_10,091.06a tam oṣadhīr dadhire garbham ṛtviyaṃ tam āpo agniṃ janayanta mātaraḥ /
RV_10,091.06c tam it samānaṃ vaninaś ca vīrudho 'ntarvatīś ca suvate ca viśvahā //
RV_10,091.07a vātopadhūta iṣito vaśāṃ anu tṛṣu yad annā veviṣad vitiṣṭhase /
RV_10,091.07c ā te yatante rathyo yathā pṛthak chardhāṃsy agne ajarāṇi dhakṣataḥ //
RV_10,091.08a medhākāraṃ vidathasya prasādhanam agniṃ hotāram paribhūtamam matim /
RV_10,091.08c tam id arbhe haviṣy ā samānam it tam in mahe vṛṇate nānyaṃ tvat //
RV_10,091.09a tvām id atra vṛṇate tvāyavo hotāram agne vidatheṣu vedhasaḥ /
RV_10,091.09c yad devayanto dadhati prayāṃsi te haviṣmanto manavo vṛktabarhiṣaḥ //
RV_10,091.10a tavāgne hotraṃ tava potram ṛtviyaṃ tava neṣṭraṃ tvam agnid ṛtāyataḥ /
RV_10,091.10c tava praśāstraṃ tvam adhvarīyasi brahmā cāsi gṛhapatiś ca no dame //
RV_10,091.11a yas tubhyam agne amṛtāya martyaḥ samidhā dāśad uta vā haviṣkṛti /
RV_10,091.11c tasya hotā bhavasi yāsi dūtyam upa brūṣe yajasy adhvarīyasi //
RV_10,091.12a imā asmai matayo vāco asmad āṃ ṛco giraḥ suṣṭutayaḥ sam agmata /
RV_10,091.12c vasūyavo vasave jātavedase vṛddhāsu cid vardhano yāsu cākanat //
RV_10,091.13a imām pratnāya suṣṭutiṃ navīyasīṃ voceyam asmā uśate śṛṇotu naḥ /
RV_10,091.13c bhūyā antarā hṛdy asya nispṛśe jāyeva patya uśatī suvāsāḥ //
RV_10,091.14a yasminn aśvāsa ṛṣabhāsa ukṣaṇo vaśā meṣā avasṛṣṭāsa āhutāḥ /
RV_10,091.14c kīlālape somapṛṣṭhāya vedhase hṛdā matiṃ janaye cārum agnaye //
RV_10,091.15a ahāvy agne havir āsye te srucīva ghṛtaṃ camvīva somaḥ /
RV_10,091.15c vājasaniṃ rayim asme suvīram praśastaṃ dhehi yaśasam bṛhantam //
RV_10,092.01a yajñasya vo rathyaṃ viśpatiṃ viśāṃ hotāram aktor atithiṃ vibhāvasum /
RV_10,092.01c śocañ chuṣkāsu hariṇīṣu jarbhurad vṛṣā ketur yajato dyām aśāyata //
RV_10,092.02a imam añjaspām ubhaye akṛṇvata dharmāṇam agniṃ vidathasya sādhanam /
RV_10,092.02c aktuṃ na yahvam uṣasaḥ purohitaṃ tanūnapātam aruṣasya niṃsate //
RV_10,092.03a baḷ asya nīthā vi paṇeś ca manmahe vayā asya prahutā āsur attave /
RV_10,092.03c yadā ghorāso amṛtatvam āśatād ij janasya daivyasya carkiran //
RV_10,092.04a ṛtasya hi prasitir dyaur uru vyaco namo mahy aramatiḥ panīyasī /
RV_10,092.04c indro mitro varuṇaḥ saṃ cikitrire 'tho bhagaḥ savitā pūtadakṣasaḥ //
RV_10,092.05a pra rudreṇa yayinā yanti sindhavas tiro mahīm aramatiṃ dadhanvire /
RV_10,092.05c yebhiḥ parijmā pariyann uru jrayo vi roruvaj jaṭhare viśvam ukṣate //
RV_10,092.06a krāṇā rudrā maruto viśvakṛṣṭayo divaḥ śyenāso asurasya nīḷayaḥ /
RV_10,092.06c tebhiś caṣṭe varuṇo mitro aryamendro devebhir arvaśebhir arvaśaḥ //
RV_10,092.07a indre bhujaṃ śaśamānāsa āśata sūro dṛśīke vṛṣaṇaś ca pauṃsye /
RV_10,092.07c pra ye nv asyārhaṇā tatakṣire yujaṃ vajraṃ nṛṣadaneṣu kāravaḥ //
RV_10,092.08a sūraś cid ā harito asya rīramad indrād ā kaś cid bhayate tavīyasaḥ /
RV_10,092.08c bhīmasya vṛṣṇo jaṭharād abhiśvaso dive-dive sahuri stann abādhitaḥ //
RV_10,092.09a stomaṃ vo adya rudrāya śikvase kṣayadvīrāya namasā didiṣṭana /
RV_10,092.09c yebhiḥ śivaḥ svavāṃ evayāvabhir divaḥ siṣakti svayaśā nikāmabhiḥ //
RV_10,092.10a te hi prajāyā abharanta vi śravo bṛhaspatir vṛṣabhaḥ somajāmayaḥ /
RV_10,092.10c yajñair atharvā prathamo vi dhārayad devā dakṣair bhṛgavaḥ saṃ cikitrire //
RV_10,092.11a te hi dyāvāpṛthivī bhūriretasā narāśaṃsaś caturaṅgo yamo 'ditiḥ /
RV_10,092.11c devas tvaṣṭā draviṇodā ṛbhukṣaṇaḥ pra rodasī maruto viṣṇur arhire //
RV_10,092.12a uta sya na uśijām urviyā kavir ahiḥ śṛṇotu budhnyo havīmani /
RV_10,092.12c sūryāmāsā vicarantā divikṣitā dhiyā śamīnahuṣī asya bodhatam //
RV_10,092.13a pra naḥ pūṣā carathaṃ viśvadevyo 'pāṃ napād avatu vāyur iṣṭaye /
RV_10,092.13c ātmānaṃ vasyo abhi vātam arcata tad aśvinā suhavā yāmani śrutam //
RV_10,092.14a viśām āsām abhayānām adhikṣitaṃ gīrbhir u svayaśasaṃ gṛṇīmasi /
RV_10,092.14c gnābhir viśvābhir aditim anarvaṇam aktor yuvānaṃ nṛmaṇā adhā patim //
RV_10,092.15a rebhad atra januṣā pūrvo aṅgirā grāvāṇa ūrdhvā abhi cakṣur adhvaram /
RV_10,092.15c yebhir vihāyā abhavad vicakṣaṇaḥ pāthaḥ sumekaṃ svadhitir vananvati //
RV_10,093.01a mahi dyāvāpṛthivī bhūtam urvī nārī yahvī na rodasī sadaṃ naḥ /
RV_10,093.01c tebhir naḥ pātaṃ sahyasa ebhir naḥ pātaṃ śūṣaṇi //
RV_10,093.02a yajñe-yajñe sa martyo devān saparyati /
RV_10,093.02c yaḥ sumnair dīrghaśruttama āvivāsaty enān //
RV_10,093.03a viśveṣām irajyavo devānāṃ vār mahaḥ /
RV_10,093.03c viśve hi viśvamahaso viśve yajñeṣu yajñiyāḥ //
RV_10,093.04a te ghā rājāno amṛtasya mandrā aryamā mitro varuṇaḥ parijmā /
RV_10,093.04c kad rudro nṛṇāṃ stuto marutaḥ pūṣaṇo bhagaḥ //
RV_10,093.05a uta no naktam apāṃ vṛṣaṇvasū sūryāmāsā sadanāya sadhanyā /
RV_10,093.05c sacā yat sādy eṣām ahir budhneṣu budhnyaḥ //
RV_10,093.06a uta no devāv aśvinā śubhas patī dhāmabhir mitrāvaruṇā uruṣyatām /
RV_10,093.06c mahaḥ sa rāya eṣate 'ti dhanveva duritā //
RV_10,093.07a uta no rudrā cin mṛḷatām aśvinā viśve devāso rathaspatir bhagaḥ /
RV_10,093.07c ṛbhur vāja ṛbhukṣaṇaḥ parijmā viśvavedasaḥ //
RV_10,093.08a ṛbhur ṛbhukṣā ṛbhur vidhato mada ā te harī jūjuvānasya vājinā /
RV_10,093.08c duṣṭaraṃ yasya sāma cid ṛdhag yajño na mānuṣaḥ //
RV_10,093.09a kṛdhī no ahrayo deva savitaḥ sa ca stuṣe maghonām /
RV_10,093.09c saho na indro vahnibhir ny eṣāṃ carṣaṇīnāṃ cakraṃ raśmiṃ na yoyuve //
RV_10,093.10a aiṣu dyāvāpṛthivī dhātam mahad asme vīreṣu viśvacarṣaṇi śravaḥ /
RV_10,093.10c pṛkṣaṃ vājasya sātaye pṛkṣaṃ rāyota turvaṇe //
RV_10,093.11a etaṃ śaṃsam indrāsmayuṣ ṭvaṃ kūcit santaṃ sahasāvann abhiṣṭaye /
RV_10,093.11c sadā pāhy abhiṣṭaye medatāṃ vedatā vaso //
RV_10,093.12a etam me stomaṃ tanā na sūrye dyutadyāmānaṃ vāvṛdhanta nṛṇām /
RV_10,093.12c saṃvananaṃ nāśvyaṃ taṣṭevānapacyutam //
RV_10,093.13a vāvarta yeṣāṃ rāyā yuktaiṣāṃ hiraṇyayī /
RV_10,093.13c nemadhitā na pauṃsyā vṛtheva viṣṭāntā //
RV_10,093.14a pra tad duḥśīme pṛthavāne vene pra rāme vocam asure maghavatsu /
RV_10,093.14c ye yuktvāya pañca śatāsmayu pathā viśrāvy eṣām //
RV_10,093.15a adhīn nv atra saptatiṃ ca sapta ca /
RV_10,093.15b sadyo didiṣṭa tānvaḥ sadyo didiṣṭa pārthyaḥ sadyo didiṣṭa māyavaḥ //
RV_10,094.01a praite vadantu pra vayaṃ vadāma grāvabhyo vācaṃ vadatā vadadbhyaḥ /
RV_10,094.01c yad adrayaḥ parvatāḥ sākam āśavaḥ ślokaṃ ghoṣam bharathendrāya sominaḥ //
RV_10,094.02a ete vadanti śatavat sahasravad abhi krandanti haritebhir āsabhiḥ /
RV_10,094.02c viṣṭvī grāvāṇaḥ sukṛtaḥ sukṛtyayā hotuś cit pūrve haviradyam āśata //
RV_10,094.03a ete vadanty avidann anā madhu ny ūṅkhayante adhi pakva āmiṣi /
RV_10,094.03c vṛkṣasya śākhām aruṇasya bapsatas te sūbharvā vṛṣabhāḥ prem arāviṣuḥ //
RV_10,094.04a bṛhad vadanti madireṇa mandinendraṃ krośanto 'vidann anā madhu /
RV_10,094.04c saṃrabhyā dhīrāḥ svasṛbhir anartiṣur āghoṣayantaḥ pṛthivīm upabdibhiḥ //
RV_10,094.05a suparṇā vācam akratopa dyavy ākhare kṛṣṇā iṣirā anartiṣuḥ /
RV_10,094.05c nyaṅ ni yanty uparasya niṣkṛtam purū reto dadhire sūryaśvitaḥ //
RV_10,094.06a ugrā iva pravahantaḥ samāyamuḥ sākaṃ yuktā vṛṣaṇo bibhrato dhuraḥ /
RV_10,094.06c yac chvasanto jagrasānā arāviṣuḥ śṛṇva eṣām prothatho arvatām iva //
RV_10,094.07a daśāvanibhyo daśakakṣyebhyo daśayoktrebhyo daśayojanebhyaḥ /
RV_10,094.07c daśābhīśubhyo arcatājarebhyo daśa dhuro daśa yuktā vahadbhyaḥ //
RV_10,094.08a te adrayo daśayantrāsa āśavas teṣām ādhānam pary eti haryatam /
RV_10,094.08c ta ū sutasya somyasyāndhaso 'ṃśoḥ pīyūṣam prathamasya bhejire //
RV_10,094.09a te somādo harī indrasya niṃsate 'ṃśuṃ duhanto adhy āsate gavi /
RV_10,094.09c tebhir dugdham papivān somyam madhv indro vardhate prathate vṛṣāyate //
RV_10,094.10a vṛṣā vo aṃśur na kilā riṣāthaneḷāvantaḥ sadam it sthanāśitāḥ /
RV_10,094.10c raivatyeva mahasā cārava sthana yasya grāvāṇo ajuṣadhvam adhvaram //
RV_10,094.11a tṛdilā atṛdilāso adrayo 'śramaṇā aśṛthitā amṛtyavaḥ /
RV_10,094.11c anāturā ajarā sthāmaviṣṇavaḥ supīvaso atṛṣitā atṛṣṇajaḥ //
RV_10,094.12a dhruvā eva vaḥ pitaro yuge-yuge kṣemakāmāsaḥ sadaso na yuñjate /
RV_10,094.12c ajuryāso hariṣāco haridrava ā dyāṃ raveṇa pṛthivīm aśuśravuḥ //
RV_10,094.13a tad id vadanty adrayo vimocane yāmann añjaspā iva ghed upabdibhiḥ /
RV_10,094.13c vapanto bījam iva dhānyākṛtaḥ pṛñcanti somaṃ na minanti bapsataḥ //
RV_10,094.14a sute adhvare adhi vācam akratā krīḷayo na mātaraṃ tudantaḥ /
RV_10,094.14c vi ṣū muñcā suṣuvuṣo manīṣāṃ vi vartantām adrayaś cāyamānāḥ //
RV_10,095.01a haye jāye manasā tiṣṭha ghore vacāṃsi miśrā kṛṇavāvahai nu /
RV_10,095.01c na nau mantrā anuditāsa ete mayas karan paratare canāhan //
RV_10,095.02a kim etā vācā kṛṇavā tavāham prākramiṣam uṣasām agriyeva /
RV_10,095.02c purūravaḥ punar astam parehi durāpanā vāta ivāham asmi //
RV_10,095.03a iṣur na śriya iṣudher asanā goṣāḥ śatasā na raṃhiḥ /
RV_10,095.03c avīre kratau vi davidyutan norā na māyuṃ citayanta dhunayaḥ //
RV_10,095.04a sā vasu dadhatī śvaśurāya vaya uṣo yadi vaṣṭy antigṛhāt /
RV_10,095.04c astaṃ nanakṣe yasmiñ cākan divā naktaṃ śnathitā vaitasena //
RV_10,095.05a triḥ sma māhnaḥ śnathayo vaitasenota sma me 'vyatyai pṛṇāsi /
RV_10,095.05c purūravo 'nu te ketam āyaṃ rājā me vīra tanvas tad āsīḥ //
RV_10,095.06a yā sujūrṇiḥ śreṇiḥ sumnaāpir hradecakṣur na granthinī caraṇyuḥ /
RV_10,095.06c tā añjayo 'ruṇayo na sasruḥ śriye gāvo na dhenavo 'navanta //
RV_10,095.07a sam asmiñ jāyamāna āsata gnā utem avardhan nadyaḥ svagūrtāḥ /
RV_10,095.07c mahe yat tvā purūravo raṇāyāvardhayan dasyuhatyāya devāḥ //
RV_10,095.08a sacā yad āsu jahatīṣv atkam amānuṣīṣu mānuṣo niṣeve /
RV_10,095.08c apa sma mat tarasantī na bhujyus tā atrasan rathaspṛśo nāśvāḥ //
RV_10,095.09a yad āsu marto amṛtāsu nispṛk saṃ kṣoṇībhiḥ kratubhir na pṛṅkte /
RV_10,095.09c tā ātayo na tanvaḥ śumbhata svā aśvāso na krīḷayo dandaśānāḥ //
RV_10,095.10a vidyun na yā patantī davidyod bharantī me apyā kāmyāni /
RV_10,095.10c janiṣṭo apo naryaḥ sujātaḥ prorvaśī tirata dīrgham āyuḥ //
RV_10,095.11a jajñiṣa itthā gopīthyāya hi dadhātha tat purūravo ma ojaḥ /
RV_10,095.11c aśāsaṃ tvā viduṣī sasminn ahan na ma āśṛṇoḥ kim abhug vadāsi //
RV_10,095.12a kadā sūnuḥ pitaraṃ jāta icchāc cakran nāśru vartayad vijānan /
RV_10,095.12c ko dampatī samanasā vi yūyod adha yad agniḥ śvaśureṣu dīdayat //
RV_10,095.13a prati bravāṇi vartayate aśru cakran na krandad ādhye śivāyai /
RV_10,095.13c pra tat te hinavā yat te asme parehy astaṃ nahi mūra māpaḥ //
RV_10,095.14a sudevo adya prapated anāvṛt parāvatam paramāṃ gantavā u /
RV_10,095.14c adhā śayīta nirṛter upasthe 'dhainaṃ vṛkā rabhasāso adyuḥ //
RV_10,095.15a purūravo mā mṛthā mā pra papto mā tvā vṛkāso aśivāsa u kṣan /
RV_10,095.15c na vai straiṇāni sakhyāni santi sālāvṛkāṇāṃ hṛdayāny etā //
RV_10,095.16a yad virūpācaram martyeṣv avasaṃ rātrīḥ śaradaś catasraḥ /
RV_10,095.16c ghṛtasya stokaṃ sakṛd ahna āśnāṃ tād evedaṃ tātṛpāṇā carāmi //
RV_10,095.17a antarikṣaprāṃ rajaso vimānīm upa śikṣāmy urvaśīṃ vasiṣṭhaḥ /
RV_10,095.17c upa tvā rātiḥ sukṛtasya tiṣṭhān ni vartasva hṛdayaṃ tapyate me //
RV_10,095.18a iti tvā devā ima āhur aiḷa yathem etad bhavasi mṛtyubandhuḥ /
RV_10,095.18c prajā te devān haviṣā yajāti svarga u tvam api mādayāse //
RV_10,096.01a pra te mahe vidathe śaṃsiṣaṃ harī pra te vanve vanuṣo haryatam madam /
RV_10,096.01c ghṛtaṃ na yo haribhiś cāru secata ā tvā viśantu harivarpasaṃ giraḥ //
RV_10,096.02a hariṃ hi yonim abhi ye samasvaran hinvanto harī divyaṃ yathā sadaḥ /
RV_10,096.02c ā yam pṛṇanti haribhir na dhenava indrāya śūṣaṃ harivantam arcata //
RV_10,096.03a so asya vajro harito ya āyaso harir nikāmo harir ā gabhastyoḥ /
RV_10,096.03c dyumnī suśipro harimanyusāyaka indre ni rūpā haritā mimikṣire //
RV_10,096.04a divi na ketur adhi dhāyi haryato vivyacad vajro harito na raṃhyā /
RV_10,096.04c tudad ahiṃ hariśipro ya āyasaḥ sahasraśokā abhavad dharimbharaḥ //
RV_10,096.05a tvaṃ-tvam aharyathā upastutaḥ pūrvebhir indra harikeśa yajvabhiḥ /
RV_10,096.05c tvaṃ haryasi tava viśvam ukthyam asāmi rādho harijāta haryatam //
RV_10,096.06a tā vajriṇam mandinaṃ stomyam mada indraṃ rathe vahato haryatā harī /
RV_10,096.06c purūṇy asmai savanāni haryata indrāya somā harayo dadhanvire //
RV_10,096.07a araṃ kāmāya harayo dadhanvire sthirāya hinvan harayo harī turā /
RV_10,096.07c arvadbhir yo haribhir joṣam īyate so asya kāmaṃ harivantam ānaśe //
RV_10,096.08a hariśmaśārur harikeśa āyasas turaspeye yo haripā avardhata /
RV_10,096.08c arvadbhir yo haribhir vājinīvasur ati viśvā duritā pāriṣad dharī //
RV_10,096.09a sruveva yasya hariṇī vipetatuḥ śipre vājāya hariṇī davidhvataḥ /
RV_10,096.09c pra yat kṛte camase marmṛjad dharī pītvā madasya haryatasyāndhasaḥ //
RV_10,096.10a uta sma sadma haryatasya pastyor atyo na vājaṃ harivāṃ acikradat /
RV_10,096.10c mahī cid dhi dhiṣaṇāharyad ojasā bṛhad vayo dadhiṣe haryataś cid ā //
RV_10,096.11a ā rodasī haryamāṇo mahitvā navyaṃ-navyaṃ haryasi manma nu priyam /
RV_10,096.11c pra pastyam asura haryataṃ gor āviṣ kṛdhi haraye sūryāya //
RV_10,096.12a ā tvā haryantam prayujo janānāṃ rathe vahantu hariśipram indra /
RV_10,096.12c pibā yathā pratibhṛtasya madhvo haryan yajñaṃ sadhamāde daśoṇim //
RV_10,096.13a apāḥ pūrveṣāṃ harivaḥ sutānām atho idaṃ savanaṃ kevalaṃ te /
RV_10,096.13c mamaddhi somam madhumantam indra satrā vṛṣañ jaṭhara ā vṛṣasva //
RV_10,097.01a yā oṣadhīḥ pūrvā jātā devebhyas triyugam purā /
RV_10,097.01c manai nu babhrūṇām ahaṃ śataṃ dhāmāni sapta ca //
RV_10,097.02a śataṃ vo amba dhāmāni sahasram uta vo ruhaḥ /
RV_10,097.02c adhā śatakratvo yūyam imam me agadaṃ kṛta //
RV_10,097.03a oṣadhīḥ prati modadhvam puṣpavatīḥ prasūvarīḥ /
RV_10,097.03c aśvā iva sajitvarīr vīrudhaḥ pārayiṣṇvaḥ //
RV_10,097.04a oṣadhīr iti mātaras tad vo devīr upa bruve /
RV_10,097.04c saneyam aśvaṃ gāṃ vāsa ātmānaṃ tava pūruṣa //
RV_10,097.05a aśvatthe vo niṣadanam parṇe vo vasatiṣ kṛtā /
RV_10,097.05c gobhāja it kilāsatha yat sanavatha pūruṣam //
RV_10,097.06a yatrauṣadhīḥ samagmata rājānaḥ samitāv iva /
RV_10,097.06c vipraḥ sa ucyate bhiṣag rakṣohāmīvacātanaḥ //
RV_10,097.07a aśvāvatīṃ somāvatīm ūrjayantīm udojasam /
RV_10,097.07c āvitsi sarvā oṣadhīr asmā ariṣṭatātaye //
RV_10,097.08a uc chuṣmā oṣadhīnāṃ gāvo goṣṭhād iverate /
RV_10,097.08c dhanaṃ saniṣyantīnām ātmānaṃ tava pūruṣa //
RV_10,097.09a iṣkṛtir nāma vo mātātho yūyaṃ stha niṣkṛtīḥ /
RV_10,097.09c sīrāḥ patatriṇī sthana yad āmayati niṣ kṛtha //
RV_10,097.10a ati viśvāḥ pariṣṭhā stena iva vrajam akramuḥ /
RV_10,097.10c oṣadhīḥ prācucyavur yat kiṃ ca tanvo rapaḥ //
RV_10,097.11a yad imā vājayann aham oṣadhīr hasta ādadhe /
RV_10,097.11c ātmā yakṣmasya naśyati purā jīvagṛbho yathā //
RV_10,097.12a yasyauṣadhīḥ prasarpathāṅgam-aṅgam paruṣ-paruḥ /
RV_10,097.12c tato yakṣmaṃ vi bādhadhva ugro madhyamaśīr iva //
RV_10,097.13a sākaṃ yakṣma pra pata cāṣeṇa kikidīvinā /
RV_10,097.13c sākaṃ vātasya dhrājyā sākaṃ naśya nihākayā //
RV_10,097.14a anyā vo anyām avatv anyānyasyā upāvata /
RV_10,097.14c tāḥ sarvāḥ saṃvidānā idam me prāvatā vacaḥ //
RV_10,097.15a yāḥ phalinīr yā aphalā apuṣpā yāś ca puṣpiṇīḥ /
RV_10,097.15c bṛhaspatiprasūtās tā no muñcantv aṃhasaḥ //
RV_10,097.16a muñcantu mā śapathyād atho varuṇyād uta /
RV_10,097.16c atho yamasya paḍbīśāt sarvasmād devakilbiṣāt //
RV_10,097.17a avapatantīr avadan diva oṣadhayas pari /
RV_10,097.17c yaṃ jīvam aśnavāmahai na sa riṣyāti pūruṣaḥ //
RV_10,097.18a yā oṣadhīḥ somarājñīr bahvīḥ śatavicakṣaṇāḥ /
RV_10,097.18c tāsāṃ tvam asy uttamāraṃ kāmāya śaṃ hṛde //
RV_10,097.19a yā oṣadhīḥ somarājñīr viṣṭhitāḥ pṛthivīm anu /
RV_10,097.19c bṛhaspatiprasūtā asyai saṃ datta vīryam //
RV_10,097.20a mā vo riṣat khanitā yasmai cāhaṃ khanāmi vaḥ /
RV_10,097.20c dvipac catuṣpad asmākaṃ sarvam astv anāturam //
RV_10,097.21a yāś cedam upaśṛṇvanti yāś ca dūram parāgatāḥ /
RV_10,097.21c sarvāḥ saṃgatya vīrudho 'syai saṃ datta vīryam //
RV_10,097.22a oṣadhayaḥ saṃ vadante somena saha rājñā /
RV_10,097.22c yasmai kṛṇoti brāhmaṇas taṃ rājan pārayāmasi //
RV_10,097.23a tvam uttamāsy oṣadhe tava vṛkṣā upastayaḥ /
RV_10,097.23c upastir astu so 'smākaṃ yo asmāṃ abhidāsati //
RV_10,098.01a bṛhaspate prati me devatām ihi mitro vā yad varuṇo vāsi pūṣā /
RV_10,098.01c ādityair vā yad vasubhir marutvān sa parjanyaṃ śantanave vṛṣāya //
RV_10,098.02a ā devo dūto ajiraś cikitvān tvad devāpe abhi mām agacchat /
RV_10,098.02c pratīcīnaḥ prati mām ā vavṛtsva dadhāmi te dyumatīṃ vācam āsan //
RV_10,098.03a asme dhehi dyumatīṃ vācam āsan bṛhaspate anamīvām iṣirām /
RV_10,098.03c yayā vṛṣṭiṃ śantanave vanāva divo drapso madhumāṃ ā viveśa //
RV_10,098.04a ā no drapsā madhumanto viśantv indra dehy adhirathaṃ sahasram /
RV_10,098.04c ni ṣīda hotram ṛtuthā yajasva devān devāpe haviṣā saparya //
RV_10,098.05a ārṣṭiṣeṇo hotram ṛṣir niṣīdan devāpir devasumatiṃ cikitvān /
RV_10,098.05c sa uttarasmād adharaṃ samudram apo divyā asṛjad varṣyā abhi //
RV_10,098.06a asmin samudre adhy uttarasminn āpo devebhir nivṛtā atiṣṭhan /
RV_10,098.06c tā adravann ārṣṭiṣeṇena sṛṣṭā devāpinā preṣitā mṛkṣiṇīṣu //
RV_10,098.07a yad devāpiḥ śantanave purohito hotrāya vṛtaḥ kṛpayann adīdhet /
RV_10,098.07c devaśrutaṃ vṛṣṭivaniṃ rarāṇo bṛhaspatir vācam asmā ayacchat //
RV_10,098.08a yaṃ tvā devāpiḥ śuśucāno agna ārṣṭiṣeṇo manuṣyaḥ samīdhe /
RV_10,098.08c viśvebhir devair anumadyamānaḥ pra parjanyam īrayā vṛṣṭimantam //
RV_10,098.09a tvām pūrva ṛṣayo gīrbhir āyan tvām adhvareṣu puruhūta viśve /
RV_10,098.09c sahasrāṇy adhirathāny asme ā no yajñaṃ rohidaśvopa yāhi //
RV_10,098.10a etāny agne navatir nava tve āhutāny adhirathā sahasrā /
RV_10,098.10c tebhir vardhasva tanvaḥ śūra pūrvīr divo no vṛṣṭim iṣito rirīhi //
RV_10,098.11a etāny agne navatiṃ sahasrā sam pra yaccha vṛṣṇa indrāya bhāgam /
RV_10,098.11c vidvān patha ṛtuśo devayānān apy aulānaṃ divi deveṣu dhehi //
RV_10,098.12a agne bādhasva vi mṛdho vi durgahāpāmīvām apa rakṣāṃsi sedha /
RV_10,098.12c asmāt samudrād bṛhato divo no 'pām bhūmānam upa naḥ sṛjeha //
RV_10,099.01a kaṃ naś citram iṣaṇyasi cikitvān pṛthugmānaṃ vāśraṃ vāvṛdhadhyai /
RV_10,099.01c kat tasya dātu śavaso vyuṣṭau takṣad vajraṃ vṛtraturam apinvat //
RV_10,099.02a sa hi dyutā vidyutā veti sāma pṛthuṃ yonim asuratvā sasāda /
RV_10,099.02c sa sanīḷebhiḥ prasahāno asya bhrātur na ṛte saptathasya māyāḥ //
RV_10,099.03a sa vājaṃ yātāpaduṣpadā yan svarṣātā pari ṣadat saniṣyan /
RV_10,099.03c anarvā yac chatadurasya vedo ghnañ chiśnadevāṃ abhi varpasā bhūt //
RV_10,099.04a sa yahvyo 'vanīr goṣv arvā juhoti pradhanyāsu sasriḥ /
RV_10,099.04c apādo yatra yujyāso 'rathā droṇyaśvāsa īrate ghṛtaṃ vāḥ //
RV_10,099.05a sa rudrebhir aśastavāra ṛbhvā hitvī gayam āreavadya āgāt /
RV_10,099.05c vamrasya manye mithunā vivavrī annam abhītyārodayan muṣāyan //
RV_10,099.06a sa id dāsaṃ tuvīravam patir dan ṣaḷakṣaṃ triśīrṣāṇaṃ damanyat /
RV_10,099.06c asya trito nv ojasā vṛdhāno vipā varāham ayoagrayā han //
RV_10,099.07a sa druhvaṇe manuṣa ūrdhvasāna ā sāviṣad arśasānāya śarum /
RV_10,099.07c sa nṛtamo nahuṣo 'smat sujātaḥ puro 'bhinad arhan dasyuhatye //
RV_10,099.08a so abhriyo na yavasa udanyan kṣayāya gātuṃ vidan no asme /
RV_10,099.08c upa yat sīdad induṃ śarīraiḥ śyeno 'yopāṣṭir hanti dasyūn //
RV_10,099.09a sa vrādhataḥ śavasānebhir asya kutsāya śuṣṇaṃ kṛpaṇe parādāt /
RV_10,099.09c ayaṃ kavim anayac chasyamānam atkaṃ yo asya sanitota nṛṇām //
RV_10,099.10a ayaṃ daśasyan naryebhir asya dasmo devebhir varuṇo na māyī /
RV_10,099.10c ayaṃ kanīna ṛtupā avedy amimītāraruṃ yaś catuṣpāt //
RV_10,099.11a asya stomebhir auśija ṛjiśvā vrajaṃ darayad vṛṣabheṇa piproḥ /
RV_10,099.11c sutvā yad yajato dīdayad gīḥ pura iyāno abhi varpasā bhūt //
RV_10,099.12a evā maho asura vakṣathāya vamrakaḥ paḍbhir upa sarpad indram /
RV_10,099.12c sa iyānaḥ karati svastim asmā iṣam ūrjaṃ sukṣitiṃ viśvam ābhāḥ //
RV_10,100.01a indra dṛhya maghavan tvāvad id bhuja iha stutaḥ sutapā bodhi no vṛdhe /
RV_10,100.01c devebhir naḥ savitā prāvatu śrutam ā sarvatātim aditiṃ vṛṇīmahe //
RV_10,100.02a bharāya su bharata bhāgam ṛtviyam pra vāyave śucipe krandadiṣṭaye /
RV_10,100.02c gaurasya yaḥ payasaḥ pītim ānaśa ā sarvatātim aditiṃ vṛṇīmahe //
RV_10,100.03a ā no devaḥ savitā sāviṣad vaya ṛjūyate yajamānāya sunvate /
RV_10,100.03c yathā devān pratibhūṣema pākavad ā sarvatātim aditiṃ vṛṇīmahe //
RV_10,100.04a indro asme sumanā astu viśvahā rājā somaḥ suvitasyādhy etu naḥ /
RV_10,100.04c yathā-yathā mitradhitāni saṃdadhur ā sarvatātim aditiṃ vṛṇīmahe //
RV_10,100.05a indra ukthena śavasā parur dadhe bṛhaspate pratarītāsy āyuṣaḥ /
RV_10,100.05c yajño manuḥ pramatir naḥ pitā hi kam ā sarvatātim aditiṃ vṛṇīmahe //
RV_10,100.06a indrasya nu sukṛtaṃ daivyaṃ saho 'gnir gṛhe jaritā medhiraḥ kaviḥ /
RV_10,100.06c yajñaś ca bhūd vidathe cārur antama ā sarvatātim aditiṃ vṛṇīmahe //
RV_10,100.07a na vo guhā cakṛma bhūri duṣkṛtaṃ nāviṣṭyaṃ vasavo devaheḷanam /
RV_10,100.07c mākir no devā anṛtasya varpasa ā sarvatātim aditiṃ vṛṇīmahe //
RV_10,100.08a apāmīvāṃ savitā sāviṣan nyag varīya id apa sedhantv adrayaḥ /
RV_10,100.08c grāvā yatra madhuṣud ucyate bṛhad ā sarvatātim aditiṃ vṛṇīmahe //
RV_10,100.09a ūrdhvo grāvā vasavo 'stu sotari viśvā dveṣāṃsi sanutar yuyota /
RV_10,100.09c sa no devaḥ savitā pāyur īḍya ā sarvatātim aditiṃ vṛṇīmahe //
RV_10,100.10a ūrjaṃ gāvo yavase pīvo attana ṛtasya yāḥ sadane kośe aṅgdhve /
RV_10,100.10c tanūr eva tanvo astu bheṣajam ā sarvatātim aditiṃ vṛṇīmahe //
RV_10,100.11a kratuprāvā jaritā śaśvatām ava indra id bhadrā pramatiḥ sutāvatām /
RV_10,100.11c pūrṇam ūdhar divyaṃ yasya siktaya ā sarvatātim aditiṃ vṛṇīmahe //
RV_10,100.12a citras te bhānuḥ kratuprā abhiṣṭiḥ santi spṛdho jaraṇiprā adhṛṣṭāḥ /
RV_10,100.12c rajiṣṭhayā rajyā paśva ā gos tūtūrṣati pary agraṃ duvasyuḥ //
RV_10,101.01a ud budhyadhvaṃ samanasaḥ sakhāyaḥ sam agnim indhvam bahavaḥ sanīḷāḥ /
RV_10,101.01c dadhikrām agnim uṣasaṃ ca devīm indrāvato 'vase ni hvaye vaḥ //
RV_10,101.02a mandrā kṛṇudhvaṃ dhiya ā tanudhvaṃ nāvam aritraparaṇīṃ kṛṇudhvam /
RV_10,101.02c iṣkṛṇudhvam āyudhāraṃ kṛṇudhvam prāñcaṃ yajñam pra ṇayatā sakhāyaḥ //
RV_10,101.03a yunakta sīrā vi yugā tanudhvaṃ kṛte yonau vapateha bījam /
RV_10,101.03c girā ca śruṣṭiḥ sabharā asan no nedīya it sṛṇyaḥ pakvam eyāt //
RV_10,101.04a sīrā yuñjanti kavayo yugā vi tanvate pṛthak /
RV_10,101.04c dhīrā deveṣu sumnayā //
RV_10,101.05a nir āhāvān kṛṇotana saṃ varatrā dadhātana /
RV_10,101.05c siñcāmahā avatam udriṇaṃ vayaṃ suṣekam anupakṣitam //
RV_10,101.06a iṣkṛtāhāvam avataṃ suvaratraṃ suṣecanam /
RV_10,101.06c udriṇaṃ siñce akṣitam //
RV_10,101.07a prīṇītāśvān hitaṃ jayātha svastivāhaṃ ratham it kṛṇudhvam /
RV_10,101.07c droṇāhāvam avatam aśmacakram aṃsatrakośaṃ siñcatā nṛpāṇam //
RV_10,101.08a vrajaṃ kṛṇudhvaṃ sa hi vo nṛpāṇo varma sīvyadhvam bahulā pṛthūni /
RV_10,101.08c puraḥ kṛṇudhvam āyasīr adhṛṣṭā mā vaḥ susroc camaso dṛṃhatā tam //
RV_10,101.09a ā vo dhiyaṃ yajñiyāṃ varta ūtaye devā devīṃ yajatāṃ yajñiyām iha /
RV_10,101.09c sā no duhīyad yavaseva gatvī sahasradhārā payasā mahī gauḥ //
RV_10,101.10a ā tū ṣiñca harim īṃ dror upasthe vāśībhis takṣatāśmanmayībhiḥ /
RV_10,101.10c pari ṣvajadhvaṃ daśa kakṣyābhir ubhe dhurau prati vahniṃ yunakta //
RV_10,101.11a ubhe dhurau vahnir āpibdamāno 'ntar yoneva carati dvijāniḥ /
RV_10,101.11c vanaspatiṃ vana āsthāpayadhvaṃ ni ṣū dadhidhvam akhananta utsam //
RV_10,101.12a kapṛn naraḥ kapṛtham ud dadhātana codayata khudata vājasātaye /
RV_10,101.12c niṣṭigryaḥ putram ā cyāvayotaya indraṃ sabādha iha somapītaye //
RV_10,102.01a pra te ratham mithūkṛtam indro 'vatu dhṛṣṇuyā /
RV_10,102.01c asminn ājau puruhūta śravāyye dhanabhakṣeṣu no 'va //
RV_10,102.02a ut sma vāto vahati vāso 'syā adhirathaṃ yad ajayat sahasram /
RV_10,102.02c rathīr abhūn mudgalānī gaviṣṭau bhare kṛtaṃ vy aced indrasenā //
RV_10,102.03a antar yaccha jighāṃsato vajram indrābhidāsataḥ /
RV_10,102.03c dāsasya vā maghavann āryasya vā sanutar yavayā vadham //
RV_10,102.04a udno hradam apibaj jarhṛṣāṇaḥ kūṭaṃ sma tṛṃhad abhimātim eti /
RV_10,102.04c pra muṣkabhāraḥ śrava icchamāno 'jiram bāhū abharat siṣāsan //
RV_10,102.05a ny akrandayann upayanta enam amehayan vṛṣabham madhya ājeḥ /
RV_10,102.05c tena sūbharvaṃ śatavat sahasraṃ gavām mudgalaḥ pradhane jigāya //
RV_10,102.06a kakardave vṛṣabho yukta āsīd avāvacīt sārathir asya keśī /
RV_10,102.06c dudher yuktasya dravataḥ sahānasa ṛcchanti ṣmā niṣpado mudgalānīm //
RV_10,102.07a uta pradhim ud ahann asya vidvān upāyunag vaṃsagam atra śikṣan /
RV_10,102.07c indra ud āvat patim aghnyānām araṃhata padyābhiḥ kakudmān //
RV_10,102.08a śunam aṣṭrāvy acarat kapardī varatrāyāṃ dārv ānahyamānaḥ /
RV_10,102.08c nṛmṇāni kṛṇvan bahave janāya gāḥ paspaśānas taviṣīr adhatta //
RV_10,102.09a imaṃ tam paśya vṛṣabhasya yuñjaṃ kāṣṭhāyā madhye drughaṇaṃ śayānam /
RV_10,102.09c yena jigāya śatavat sahasraṃ gavām mudgalaḥ pṛtanājyeṣu //
RV_10,102.10a āre aghā ko nv itthā dadarśa yaṃ yuñjanti tam v ā sthāpayanti /
RV_10,102.10c nāsmai tṛṇaṃ nodakam ā bharanty uttaro dhuro vahati pradediśat //
RV_10,102.11a parivṛkteva patividyam ānaṭ pīpyānā kūcakreṇeva siñcan /
RV_10,102.11c eṣaiṣyā cid rathyā jayema sumaṅgalaṃ sinavad astu sātam //
RV_10,102.12a tvaṃ viśvasya jagataś cakṣur indrāsi cakṣuṣaḥ /
RV_10,102.12c vṛṣā yad ājiṃ vṛṣaṇā siṣāsasi codayan vadhriṇā yujā //
RV_10,103.01a āśuḥ śiśāno vṛṣabho na bhīmo ghanāghanaḥ kṣobhaṇaś carṣaṇīnām /
RV_10,103.01c saṃkrandano 'nimiṣa ekavīraḥ śataṃ senā ajayat sākam indraḥ //
RV_10,103.02a saṃkrandanenānimiṣeṇa jiṣṇunā yutkāreṇa duścyavanena dhṛṣṇunā /
RV_10,103.02c tad indreṇa jayata tat sahadhvaṃ yudho nara iṣuhastena vṛṣṇā //
RV_10,103.03a sa iṣuhastaiḥ sa niṣaṅgibhir vaśī saṃsraṣṭā sa yudha indro gaṇena /
RV_10,103.03c saṃsṛṣṭajit somapā bāhuśardhy ugradhanvā pratihitābhir astā //
RV_10,103.04a bṛhaspate pari dīyā rathena rakṣohāmitrāṃ apabādhamānaḥ /
RV_10,103.04c prabhañjan senāḥ pramṛṇo yudhā jayann asmākam edhy avitā rathānām //
RV_10,103.05a balavijñāya sthaviraḥ pravīraḥ sahasvān vājī sahamāna ugraḥ /
RV_10,103.05c abhivīro abhisatvā sahojā jaitram indra ratham ā tiṣṭha govit //
RV_10,103.06a gotrabhidaṃ govidaṃ vajrabāhuṃ jayantam ajma pramṛṇantam ojasā /
RV_10,103.06c imaṃ sajātā anu vīrayadhvam indraṃ sakhāyo anu saṃ rabhadhvam //
RV_10,103.07a abhi gotrāṇi sahasā gāhamāno 'dayo vīraḥ śatamanyur indraḥ /
RV_10,103.07c duścyavanaḥ pṛtanāṣāḷ ayudhyo 'smākaṃ senā avatu pra yutsu //
RV_10,103.08a indra āsāṃ netā bṛhaspatir dakṣiṇā yajñaḥ pura etu somaḥ /
RV_10,103.08c devasenānām abhibhañjatīnāṃ jayantīnām maruto yantv agram //
RV_10,103.09a indrasya vṛṣṇo varuṇasya rājña ādityānām marutāṃ śardha ugram /
RV_10,103.09c mahāmanasām bhuvanacyavānāṃ ghoṣo devānāṃ jayatām ud asthāt //
RV_10,103.10a ud dharṣaya maghavann āyudhāny ut satvanām māmakānām manāṃsi /
RV_10,103.10c ud vṛtrahan vājināṃ vājināny ud rathānāṃ jayatāṃ yantu ghoṣāḥ //
RV_10,103.11a asmākam indraḥ samṛteṣu dhvajeṣv asmākaṃ yā iṣavas tā jayantu /
RV_10,103.11c asmākaṃ vīrā uttare bhavantv asmāṃ u devā avatā haveṣu //
RV_10,103.12a amīṣāṃ cittam pratilobhayantī gṛhāṇāṅgāny apve parehi /
RV_10,103.12c abhi prehi nir daha hṛtsu śokair andhenāmitrās tamasā sacantām //
RV_10,103.13a pretā jayatā nara indro vaḥ śarma yacchatu /
RV_10,103.13c ugrā vaḥ santu bāhavo 'nādhṛṣyā yathāsatha //
RV_10,104.01a asāvi somaḥ puruhūta tubhyaṃ haribhyāṃ yajñam upa yāhi tūyam /
RV_10,104.01c tubhyaṃ giro vipravīrā iyānā dadhanvira indra pibā sutasya //
RV_10,104.02a apsu dhūtasya harivaḥ pibeha nṛbhiḥ sutasya jaṭharam pṛṇasva /
RV_10,104.02c mimikṣur yam adraya indra tubhyaṃ tebhir vardhasva madam ukthavāhaḥ //
RV_10,104.03a progrām pītiṃ vṛṣṇa iyarmi satyām prayai sutasya haryaśva tubhyam /
RV_10,104.03c indra dhenābhir iha mādayasva dhībhir viśvābhiḥ śacyā gṛṇānaḥ //
RV_10,104.04a ūtī śacīvas tava vīryeṇa vayo dadhānā uśija ṛtajñāḥ /
RV_10,104.04c prajāvad indra manuṣo duroṇe tasthur gṛṇantaḥ sadhamādyāsaḥ //
RV_10,104.05a praṇītibhiṣ ṭe haryaśva suṣṭoḥ suṣumnasya pururuco janāsaḥ /
RV_10,104.05c maṃhiṣṭhām ūtiṃ vitire dadhānā stotāra indra tava sūnṛtābhiḥ //
RV_10,104.06a upa brahmāṇi harivo haribhyāṃ somasya yāhi pītaye sutasya /
RV_10,104.06c indra tvā yajñaḥ kṣamamāṇam ānaḍ dāśvāṃ asy adhvarasya praketaḥ //
RV_10,104.07a sahasravājam abhimātiṣāhaṃ suteraṇam maghavānaṃ suvṛktim /
RV_10,104.07c upa bhūṣanti giro apratītam indraṃ namasyā jarituḥ pananta //
RV_10,104.08a saptāpo devīḥ suraṇā amṛktā yābhiḥ sindhum atara indra pūrbhit /
RV_10,104.08c navatiṃ srotyā nava ca sravantīr devebhyo gātum manuṣe ca vindaḥ //
RV_10,104.09a apo mahīr abhiśaster amuñco 'jāgar āsv adhi deva ekaḥ /
RV_10,104.09c indra yās tvaṃ vṛtratūrye cakartha tābhir viśvāyus tanvam pupuṣyāḥ //
RV_10,104.10a vīreṇyaḥ kratur indraḥ suśastir utāpi dhenā puruhūtam īṭṭe /
RV_10,104.10c ārdayad vṛtram akṛṇod u lokaṃ sasāhe śakraḥ pṛtanā abhiṣṭiḥ //
RV_10,104.11a śunaṃ huvema maghavānam indram asmin bhare nṛtamaṃ vājasātau /
RV_10,104.11c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām //
RV_10,105.01a kadā vaso stotraṃ haryata āva śmaśā rudhad vāḥ /
RV_10,105.01c dīrghaṃ sutaṃ vātāpyāya //
RV_10,105.02a harī yasya suyujā vivratā ver arvantānu śepā /
RV_10,105.02c ubhā rajī na keśinā patir dan //
RV_10,105.03a apa yor indraḥ pāpaja ā marto na śaśramāṇo bibhīvān /
RV_10,105.03c śubhe yad yuyuje taviṣīvān //
RV_10,105.04a sacāyor indraś carkṛṣa āṃ upānasaḥ saparyan /
RV_10,105.04c nadayor vivratayoḥ śūra indraḥ //
RV_10,105.05a adhi yas tasthau keśavantā vyacasvantā na puṣṭyai /
RV_10,105.05c vanoti śiprābhyāṃ śipriṇīvān //
RV_10,105.06a prāstaud ṛṣvaujā ṛṣvebhis tatakṣa śūraḥ śavasā /
RV_10,105.06c ṛbhur na kratubhir mātariśvā //
RV_10,105.07a vajraṃ yaś cakre suhanāya dasyave hirīmaśo hirīmān /
RV_10,105.07c arutahanur adbhutaṃ na rajaḥ //
RV_10,105.08a ava no vṛjinā śiśīhy ṛcā vanemānṛcaḥ /
RV_10,105.08c nābrahmā yajña ṛdhag joṣati tve //
RV_10,105.09a ūrdhvā yat te tretinī bhūd yajñasya dhūrṣu sadman /
RV_10,105.09c sajūr nāvaṃ svayaśasaṃ sacāyoḥ //
RV_10,105.10a śriye te pṛśnir upasecanī bhūc chriye darvir arepāḥ /
RV_10,105.10c yayā sve pātre siñcasa ut //
RV_10,105.11a śataṃ vā yad asurya prati tvā sumitra itthāstaud durmitra itthāstaut /
RV_10,105.11c āvo yad dasyuhatye kutsaputram prāvo yad dasyuhatye kutsavatsam //
RV_10,106.01a ubhā u nūnaṃ tad id arthayethe vi tanvāthe dhiyo vastrāpaseva /
RV_10,106.01c sadhrīcīnā yātave prem ajīgaḥ sudineva pṛkṣa ā taṃsayethe //
RV_10,106.02a uṣṭāreva pharvareṣu śrayethe prāyogeva śvātryā śāsur ethaḥ /
RV_10,106.02c dūteva hi ṣṭho yaśasā janeṣu māpa sthātam mahiṣevāvapānāt //
RV_10,106.03a sākaṃyujā śakunasyeva pakṣā paśveva citrā yajur ā gamiṣṭam /
RV_10,106.03c agnir iva devayor dīdivāṃsā parijmāneva yajathaḥ purutrā //
RV_10,106.04a āpī vo asme pitareva putrogreva rucā nṛpatīva turyai /
RV_10,106.04c iryeva puṣṭyai kiraṇeva bhujyai śruṣṭīvāneva havam ā gamiṣṭam //
RV_10,106.05a vaṃsageva pūṣaryā śimbātā mitreva ṛtā śatarā śātapantā /
RV_10,106.05c vājevoccā vayasā gharmyeṣṭhā meṣeveṣā saparyā purīṣā //
RV_10,106.06a sṛṇyeva jarbharī turpharītū naitośeva turpharī parpharīkā /
RV_10,106.06c udanyajeva jemanā maderū tā me jarāyv ajaram marāyu //
RV_10,106.07a pajreva carcaraṃ jāram marāyu kṣadmevārtheṣu tartarītha ugrā /
RV_10,106.07c ṛbhū nāpat kharamajrā kharajrur vāyur na parpharat kṣayad rayīṇām //
RV_10,106.08a gharmeva madhu jaṭhare sanerū bhagevitā turpharī phārivāram /
RV_10,106.08c patareva cacarā candranirṇiṅ manaṛṅgā mananyā na jagmī //
RV_10,106.09a bṛhanteva gambhareṣu pratiṣṭhām pādeva gādhaṃ tarate vidāthaḥ /
RV_10,106.09c karṇeva śāsur anu hi smarātho 'ṃśeva no bhajataṃ citram apnaḥ //
RV_10,106.10a āraṅgareva madhv erayethe sāragheva gavi nīcīnabāre /
RV_10,106.10c kīnāreva svedam āsiṣvidānā kṣāmevorjā sūyavasāt sacethe //
RV_10,106.11a ṛdhyāma stomaṃ sanuyāma vājam ā no mantraṃ sarathehopa yātam /
RV_10,106.11c yaśo na pakvam madhu goṣv antar ā bhūtāṃśo aśvinoḥ kāmam aprāḥ //
RV_10,107.01a āvir abhūn mahi māghonam eṣāṃ viśvaṃ jīvaṃ tamaso nir amoci /
RV_10,107.01c mahi jyotiḥ pitṛbhir dattam āgād uruḥ panthā dakṣiṇāyā adarśi //
RV_10,107.02a uccā divi dakṣiṇāvanto asthur ye aśvadāḥ saha te sūryeṇa /
RV_10,107.02c hiraṇyadā amṛtatvam bhajante vāsodāḥ soma pra tiranta āyuḥ //
RV_10,107.03a daivī pūrtir dakṣiṇā devayajyā na kavāribhyo nahi te pṛṇanti /
RV_10,107.03c athā naraḥ prayatadakṣiṇāso 'vadyabhiyā bahavaḥ pṛṇanti //
RV_10,107.04a śatadhāraṃ vāyum arkaṃ svarvidaṃ nṛcakṣasas te abhi cakṣate haviḥ /
RV_10,107.04c ye pṛṇanti pra ca yacchanti saṃgame te dakṣiṇāṃ duhate saptamātaram //
RV_10,107.05a dakṣiṇāvān prathamo hūta eti dakṣiṇāvān grāmaṇīr agram eti /
RV_10,107.05c tam eva manye nṛpatiṃ janānāṃ yaḥ prathamo dakṣiṇām āvivāya //
RV_10,107.06a tam eva ṛṣiṃ tam u brahmāṇam āhur yajñanyaṃ sāmagām ukthaśāsam /
RV_10,107.06c sa śukrasya tanvo veda tisro yaḥ prathamo dakṣiṇayā rarādha //
RV_10,107.07a dakṣiṇāśvaṃ dakṣiṇā gāṃ dadāti dakṣiṇā candram uta yad dhiraṇyam /
RV_10,107.07c dakṣiṇānnaṃ vanute yo na ātmā dakṣiṇāṃ varma kṛṇute vijānan //
RV_10,107.08a na bhojā mamrur na nyartham īyur na riṣyanti na vyathante ha bhojāḥ /
RV_10,107.08c idaṃ yad viśvam bhuvanaṃ svaś caitat sarvaṃ dakṣiṇaibhyo dadāti //
RV_10,107.09a bhojā jigyuḥ surabhiṃ yonim agre bhojā jigyur vadhvaṃ yā suvāsāḥ /
RV_10,107.09c bhojā jigyur antaḥpeyaṃ surāyā bhojā jigyur ye ahūtāḥ prayanti //
RV_10,107.10a bhojāyāśvaṃ sam mṛjanty āśum bhojāyāste kanyā śumbhamānā /
RV_10,107.10c bhojasyedam puṣkariṇīva veśma pariṣkṛtaṃ devamāneva citram //
RV_10,107.11a bhojam aśvāḥ suṣṭhuvāho vahanti suvṛd ratho vartate dakṣiṇāyāḥ /
RV_10,107.11c bhojaṃ devāso 'vatā bhareṣu bhojaḥ śatrūn samanīkeṣu jetā //
RV_10,108.01a kim icchantī saramā predam ānaḍ dūre hy adhvā jaguriḥ parācaiḥ /
RV_10,108.01c kāsmehitiḥ kā paritakmyāsīt kathaṃ rasāyā ataraḥ payāṃsi //
RV_10,108.02a indrasya dūtīr iṣitā carāmi maha icchantī paṇayo nidhīn vaḥ /
RV_10,108.02c atiṣkado bhiyasā tan na āvat tathā rasāyā ataram payāṃsi //
RV_10,108.03a kīdṛṅṅ indraḥ sarame kā dṛśīkā yasyedaṃ dūtīr asaraḥ parākāt /
RV_10,108.03c ā ca gacchān mitram enā dadhāmāthā gavāṃ gopatir no bhavāti //
RV_10,108.04a nāhaṃ taṃ veda dabhyaṃ dabhat sa yasyedaṃ dūtīr asaram parākāt /
RV_10,108.04c na taṃ gūhanti sravato gabhīrā hatā indreṇa paṇayaḥ śayadhve //
RV_10,108.05a imā gāvaḥ sarame yā aicchaḥ pari divo antān subhage patantī /
RV_10,108.05c kas ta enā ava sṛjād ayudhvy utāsmākam āyudhā santi tigmā //
RV_10,108.06a asenyā vaḥ paṇayo vacāṃsy aniṣavyās tanvaḥ santu pāpīḥ /
RV_10,108.06c adhṛṣṭo va etavā astu panthā bṛhaspatir va ubhayā na mṛḷāt //
RV_10,108.07a ayaṃ nidhiḥ sarame adribudhno gobhir aśvebhir vasubhir nyṛṣṭaḥ /
RV_10,108.07c rakṣanti tam paṇayo ye sugopā reku padam alakam ā jagantha //
RV_10,108.08a eha gamann ṛṣayaḥ somaśitā ayāsyo aṅgiraso navagvāḥ /
RV_10,108.08c ta etam ūrvaṃ vi bhajanta gonām athaitad vacaḥ paṇayo vamann it //
RV_10,108.09a evā ca tvaṃ sarama ājagantha prabādhitā sahasā daivyena /
RV_10,108.09c svasāraṃ tvā kṛṇavai mā punar gā apa te gavāṃ subhage bhajāma //
RV_10,108.10a nāhaṃ veda bhrātṛtvaṃ no svasṛtvam indro vidur aṅgirasaś ca ghorāḥ /
RV_10,108.10c gokāmā me acchadayan yad āyam apāta ita paṇayo varīyaḥ //
RV_10,108.11a dūram ita paṇayo varīya ud gāvo yantu minatīr ṛtena /
RV_10,108.11c bṛhaspatir yā avindan nigūḷhāḥ somo grāvāṇa ṛṣayaś ca viprāḥ //
RV_10,109.01a te 'vadan prathamā brahmakilbiṣe 'kūpāraḥ salilo mātariśvā /
RV_10,109.01c vīḷuharās tapa ugro mayobhūr āpo devīḥ prathamajā ṛtena //
RV_10,109.02a somo rājā prathamo brahmajāyām punaḥ prāyacchad ahṛṇīyamānaḥ /
RV_10,109.02c anvartitā varuṇo mitra āsīd agnir hotā hastagṛhyā nināya //
RV_10,109.03a hastenaiva grāhya ādhir asyā brahmajāyeyam iti ced avocan /
RV_10,109.03c na dūtāya prahye tastha eṣā tathā rāṣṭraṃ gupitaṃ kṣatriyasya //
RV_10,109.04a devā etasyām avadanta pūrve saptaṛṣayas tapase ye niṣeduḥ /
RV_10,109.04c bhīmā jāyā brāhmaṇasyopanītā durdhāṃ dadhāti parame vyoman //
RV_10,109.05a brahmacārī carati veviṣad viṣaḥ sa devānām bhavaty ekam aṅgam /
RV_10,109.05c tena jāyām anv avindad bṛhaspatiḥ somena nītāṃ juhvaṃ na devāḥ //
RV_10,109.06a punar vai devā adaduḥ punar manuṣyā uta /
RV_10,109.06c rājānaḥ satyaṃ kṛṇvānā brahmajāyām punar daduḥ //
RV_10,109.07a punardāya brahmajāyāṃ kṛtvī devair nikilbiṣam /
RV_10,109.07c ūrjam pṛthivyā bhaktvāyorugāyam upāsate //
RV_10,110.01a samiddho adya manuṣo duroṇe devo devān yajasi jātavedaḥ /
RV_10,110.01c ā ca vaha mitramahaś cikitvān tvaṃ dūtaḥ kavir asi pracetāḥ //
RV_10,110.02a tanūnapāt patha ṛtasya yānān madhvā samañjan svadayā sujihva /
RV_10,110.02c manmāni dhībhir uta yajñam ṛndhan devatrā ca kṛṇuhy adhvaraṃ naḥ //
RV_10,110.03a ājuhvāna īḍyo vandyaś cā yāhy agne vasubhiḥ sajoṣāḥ /
RV_10,110.03c tvaṃ devānām asi yahva hotā sa enān yakṣīṣito yajīyān //
RV_10,110.04a prācīnam barhiḥ pradiśā pṛthivyā vastor asyā vṛjyate agre ahnām /
RV_10,110.04c vy u prathate vitaraṃ varīyo devebhyo aditaye syonam //
RV_10,110.05a vyacasvatīr urviyā vi śrayantām patibhyo na janayaḥ śumbhamānāḥ /
RV_10,110.05c devīr dvāro bṛhatīr viśvaminvā devebhyo bhavata suprāyaṇāḥ //
RV_10,110.06a ā suṣvayantī yajate upāke uṣāsānaktā sadatāṃ ni yonau /
RV_10,110.06c divye yoṣaṇe bṛhatī surukme adhi śriyaṃ śukrapiśaṃ dadhāne //
RV_10,110.07a daivyā hotārā prathamā suvācā mimānā yajñam manuṣo yajadhyai /
RV_10,110.07c pracodayantā vidatheṣu kārū prācīnaṃ jyotiḥ pradiśā diśantā //
RV_10,110.08a ā no yajñam bhāratī tūyam etv iḷā manuṣvad iha cetayantī /
RV_10,110.08c tisro devīr barhir edaṃ syonaṃ sarasvatī svapasaḥ sadantu //
RV_10,110.09a ya ime dyāvāpṛthivī janitrī rūpair apiṃśad bhuvanāni viśvā /
RV_10,110.09c tam adya hotar iṣito yajīyān devaṃ tvaṣṭāram iha yakṣi vidvān //
RV_10,110.10a upāvasṛja tmanyā samañjan devānām pātha ṛtuthā havīṃṣi /
RV_10,110.10c vanaspatiḥ śamitā devo agniḥ svadantu havyam madhunā ghṛtena //
RV_10,110.11a sadyo jāto vy amimīta yajñam agnir devānām abhavat purogāḥ /
RV_10,110.11c asya hotuḥ pradiśy ṛtasya vāci svāhākṛtaṃ havir adantu devāḥ //
RV_10,111.01a manīṣiṇaḥ pra bharadhvam manīṣāṃ yathā-yathā matayaḥ santi nṛṇām /
RV_10,111.01c indraṃ satyair erayāmā kṛtebhiḥ sa hi vīro girvaṇasyur vidānaḥ //
RV_10,111.02a ṛtasya hi sadaso dhītir adyaut saṃ gārṣṭeyo vṛṣabho gobhir ānaṭ /
RV_10,111.02c ud atiṣṭhat taviṣeṇā raveṇa mahānti cit saṃ vivyācā rajāṃsi //
RV_10,111.03a indraḥ kila śrutyā asya veda sa hi jiṣṇuḥ pathikṛt sūryāya /
RV_10,111.03c ān menāṃ kṛṇvann acyuto bhuvad goḥ patir divaḥ sanajā apratītaḥ //
RV_10,111.04a indro mahnā mahato arṇavasya vratāminād aṅgirobhir gṛṇānaḥ /
RV_10,111.04c purūṇi cin ni tatānā rajāṃsi dādhāra yo dharuṇaṃ satyatātā //
RV_10,111.05a indro divaḥ pratimānam pṛthivyā viśvā veda savanā hanti śuṣṇam /
RV_10,111.05c mahīṃ cid dyām ātanot sūryeṇa cāskambha cit kambhanena skabhīyān //
RV_10,111.06a vajreṇa hi vṛtrahā vṛtram astar adevasya śūśuvānasya māyāḥ /
RV_10,111.06c vi dhṛṣṇo atra dhṛṣatā jaghanthāthābhavo maghavan bāhvojāḥ //
RV_10,111.07a sacanta yad uṣasaḥ sūryeṇa citrām asya ketavo rām avindan /
RV_10,111.07c ā yan nakṣatraṃ dadṛśe divo na punar yato nakir addhā nu veda //
RV_10,111.08a dūraṃ kila prathamā jagmur āsām indrasya yāḥ prasave sasrur āpaḥ /
RV_10,111.08c kva svid agraṃ kva budhna āsām āpo madhyaṃ kva vo nūnam antaḥ //
RV_10,111.09a sṛjaḥ sindhūṃr ahinā jagrasānāṃ ād id etāḥ pra vivijre javena /
RV_10,111.09c mumukṣamāṇā uta yā mumucre 'dhed etā na ramante nitiktāḥ //
RV_10,111.10a sadhrīcīḥ sindhum uśatīr ivāyan sanāj jāra āritaḥ pūrbhid āsām /
RV_10,111.10c astam ā te pārthivā vasūny asme jagmuḥ sūnṛtā indra pūrvīḥ //
RV_10,112.01a indra piba pratikāmaṃ sutasya prātaḥsāvas tava hi pūrvapītiḥ /
RV_10,112.01c harṣasva hantave śūra śatrūn ukthebhiṣ ṭe vīryā pra bravāma //
RV_10,112.02a yas te ratho manaso javīyān endra tena somapeyāya yāhi /
RV_10,112.02c tūyam ā te harayaḥ pra dravantu yebhir yāsi vṛṣabhir mandamānaḥ //
RV_10,112.03a haritvatā varcasā sūryasya śreṣṭhai rūpais tanvaṃ sparśayasva /
RV_10,112.03c asmābhir indra sakhibhir huvānaḥ sadhrīcīno mādayasvā niṣadya //
RV_10,112.04a yasya tyat te mahimānam madeṣv ime mahī rodasī nāviviktām /
RV_10,112.04c tad oka ā haribhir indra yuktaiḥ priyebhir yāhi priyam annam accha //
RV_10,112.05a yasya śaśvat papivāṃ indra śatrūn anānukṛtyā raṇyā cakartha /
RV_10,112.05c sa te purandhiṃ taviṣīm iyarti sa te madāya suta indra somaḥ //
RV_10,112.06a idaṃ te pātraṃ sanavittam indra pibā somam enā śatakrato /
RV_10,112.06c pūrṇa āhāvo madirasya madhvo yaṃ viśva id abhiharyanti devāḥ //
RV_10,112.07a vi hi tvām indra purudhā janāso hitaprayaso vṛṣabha hvayante /
RV_10,112.07c asmākaṃ te madhumattamānīmā bhuvan savanā teṣu harya //
RV_10,112.08a pra ta indra pūrvyāṇi pra nūnaṃ vīryā vocam prathamā kṛtāni /
RV_10,112.08c satīnamanyur aśrathāyo adriṃ suvedanām akṛṇor brahmaṇe gām //
RV_10,112.09a ni ṣu sīda gaṇapate gaṇeṣu tvām āhur vipratamaṃ kavīnām /
RV_10,112.09c na ṛte tvat kriyate kiṃ canāre mahām arkam maghavañ citram arca //
RV_10,112.10a abhikhyā no maghavan nādhamānān sakhe bodhi vasupate sakhīnām /
RV_10,112.10c raṇaṃ kṛdhi raṇakṛt satyaśuṣmābhakte cid ā bhajā rāye asmān //
RV_10,113.01a tam asya dyāvāpṛthivī sacetasā viśvebhir devair anu śuṣmam āvatām /
RV_10,113.01c yad ait kṛṇvāno mahimānam indriyam pītvī somasya kratumāṃ avardhata //
RV_10,113.02a tam asya viṣṇur mahimānam ojasāṃśuṃ dadhanvān madhuno vi rapśate /
RV_10,113.02c devebhir indro maghavā sayāvabhir vṛtraṃ jaghanvāṃ abhavad vareṇyaḥ //
RV_10,113.03a vṛtreṇa yad ahinā bibhrad āyudhā samasthithā yudhaye śaṃsam āvide /
RV_10,113.03c viśve te atra marutaḥ saha tmanāvardhann ugra mahimānam indriyam //
RV_10,113.04a jajñāna eva vy abādhata spṛdhaḥ prāpaśyad vīro abhi pauṃsyaṃ raṇam /
RV_10,113.04c avṛścad adrim ava sasyadaḥ sṛjad astabhnān nākaṃ svapasyayā pṛthum //
RV_10,113.05a ād indraḥ satrā taviṣīr apatyata varīyo dyāvāpṛthivī abādhata /
RV_10,113.05c avābharad dhṛṣito vajram āyasaṃ śevam mitrāya varuṇāya dāśuṣe //
RV_10,113.06a indrasyātra taviṣībhyo virapśina ṛghāyato araṃhayanta manyave /
RV_10,113.06c vṛtraṃ yad ugro vy avṛścad ojasāpo bibhrataṃ tamasā parīvṛtam //
RV_10,113.07a yā vīryāṇi prathamāni kartvā mahitvebhir yatamānau samīyatuḥ /
RV_10,113.07c dhvāntaṃ tamo 'va dadhvase hata indro mahnā pūrvahūtāv apatyata //
RV_10,113.08a viśve devāso adha vṛṣṇyāni te 'vardhayan somavatyā vacasyayā /
RV_10,113.08c raddhaṃ vṛtram ahim indrasya hanmanāgnir na jambhais tṛṣv annam āvayat //
RV_10,113.09a bhūri dakṣebhir vacanebhir ṛkvabhiḥ sakhyebhiḥ sakhyāni pra vocata /
RV_10,113.09c indro dhuniṃ ca cumuriṃ ca dambhayañ chraddhāmanasyā śṛṇute dabhītaye //
RV_10,113.10a tvam purūṇy ā bharā svaśvyā yebhir maṃsai nivacanāni śaṃsan /
RV_10,113.10c sugebhir viśvā duritā tarema vido ṣu ṇa urviyā gādham adya //
RV_10,114.01a gharmā samantā trivṛtaṃ vy āpatus tayor juṣṭim mātariśvā jagāma /
RV_10,114.01c divas payo didhiṣāṇā aveṣan vidur devāḥ sahasāmānam arkam //
RV_10,114.02a tisro deṣṭrāya nirṛtīr upāsate dīrghaśruto vi hi jānanti vahnayaḥ /
RV_10,114.02c tāsāṃ ni cikyuḥ kavayo nidānam pareṣu yā guhyeṣu vrateṣu //
RV_10,114.03a catuṣkapardā yuvatiḥ supeśā ghṛtapratīkā vayunāni vaste /
RV_10,114.03c tasyāṃ suparṇā vṛṣaṇā ni ṣedatur yatra devā dadhire bhāgadheyam //
RV_10,114.04a ekaḥ suparṇaḥ sa samudram ā viveśa sa idaṃ viśvam bhuvanaṃ vi caṣṭe /
RV_10,114.04c tam pākena manasāpaśyam antitas tam mātā reḷhi sa u reḷhi mātaram //
RV_10,114.05a suparṇaṃ viprāḥ kavayo vacobhir ekaṃ santam bahudhā kalpayanti /
RV_10,114.05c chandāṃsi ca dadhato adhvareṣu grahān somasya mimate dvādaśa //
RV_10,114.06a ṣaṭtriṃśāṃś ca caturaḥ kalpayantaś chandāṃsi ca dadhata ādvādaśam /
RV_10,114.06c yajñaṃ vimāya kavayo manīṣa ṛksāmābhyām pra rathaṃ vartayanti //
RV_10,114.07a caturdaśānye mahimāno asya taṃ dhīrā vācā pra ṇayanti sapta /
RV_10,114.07c āpnānaṃ tīrthaṃ ka iha pra vocad yena pathā prapibante sutasya //
RV_10,114.08a sahasradhā pañcadaśāny ukthā yāvad dyāvāpṛthivī tāvad it tat /
RV_10,114.08c sahasradhā mahimānaḥ sahasraṃ yāvad brahma viṣṭhitaṃ tāvatī vāk //
RV_10,114.09a kaś chandasāṃ yogam ā veda dhīraḥ ko dhiṣṇyām prati vācam papāda /
RV_10,114.09c kam ṛtvijām aṣṭamaṃ śūram āhur harī indrasya ni cikāya kaḥ svit //
RV_10,114.10a bhūmyā antam pary eke caranti rathasya dhūrṣu yuktāso asthuḥ /
RV_10,114.10c śramasya dāyaṃ vi bhajanty ebhyo yadā yamo bhavati harmye hitaḥ //
RV_10,115.01a citra ic chiśos taruṇasya vakṣatho na yo mātarāv apyeti dhātave /
RV_10,115.01c anūdhā yadi jījanad adhā ca nu vavakṣa sadyo mahi dūtyaṃ caran //
RV_10,115.02a agnir ha nāma dhāyi dann apastamaḥ saṃ yo vanā yuvate bhasmanā datā /
RV_10,115.02c abhipramurā juhvā svadhvara ino na prothamāno yavase vṛṣā //
RV_10,115.03a taṃ vo viṃ na druṣadaṃ devam andhasa indum prothantam pravapantam arṇavam /
RV_10,115.03c āsā vahniṃ na śociṣā virapśinam mahivrataṃ na sarajantam adhvanaḥ //
RV_10,115.04a vi yasya te jrayasānasyājara dhakṣor na vātāḥ pari santy acyutāḥ /
RV_10,115.04c ā raṇvāso yuyudhayo na satvanaṃ tritaṃ naśanta pra śiṣanta iṣṭaye //
RV_10,115.05a sa id agniḥ kaṇvatamaḥ kaṇvasakhāryaḥ parasyāntarasya taruṣaḥ /
RV_10,115.05c agniḥ pātu gṛṇato agniḥ sūrīn agnir dadātu teṣām avo naḥ //
RV_10,115.06a vājintamāya sahyase supitrya tṛṣu cyavāno anu jātavedase /
RV_10,115.06c anudre cid yo dhṛṣatā varaṃ sate mahintamāya dhanvaned aviṣyate //
RV_10,115.07a evāgnir martaiḥ saha sūribhir vasu ṣṭave sahasaḥ sūnaro nṛbhiḥ /
RV_10,115.07c mitrāso na ye sudhitā ṛtāyavo dyāvo na dyumnair abhi santi mānuṣān //
RV_10,115.08a ūrjo napāt sahasāvann iti tvopastutasya vandate vṛṣā vāk /
RV_10,115.08c tvāṃ stoṣāma tvayā suvīrā drāghīya āyuḥ prataraṃ dadhānāḥ //
RV_10,115.09a iti tvāgne vṛṣṭihavyasya putrā upastutāsa ṛṣayo 'vocan /
RV_10,115.09c tāṃś ca pāhi gṛṇataś ca sūrīn vaṣaḍ vaṣaḷ ity ūrdhvāso anakṣan namo nama ity ūrdhvāso anakṣan //
RV_10,116.01a pibā somam mahata indriyāya pibā vṛtrāya hantave śaviṣṭha /
RV_10,116.01c piba rāye śavase hūyamānaḥ piba madhvas tṛpad indrā vṛṣasva //
RV_10,116.02a asya piba kṣumataḥ prasthitasyendra somasya varam ā sutasya /
RV_10,116.02c svastidā manasā mādayasvārvācīno revate saubhagāya //
RV_10,116.03a mamattu tvā divyaḥ soma indra mamattu yaḥ sūyate pārthiveṣu /
RV_10,116.03c mamattu yena varivaś cakartha mamattu yena niriṇāsi śatrūn //
RV_10,116.04a ā dvibarhā amino yātv indro vṛṣā haribhyām pariṣiktam andhaḥ /
RV_10,116.04c gavy ā sutasya prabhṛtasya madhvaḥ satrā khedām aruśahā vṛṣasva //
RV_10,116.05a ni tigmāni bhrāśayan bhrāśyāny ava sthirā tanuhi yātujūnām /
RV_10,116.05c ugrāya te saho balaṃ dadāmi pratītyā śatrūn vigadeṣu vṛśca //
RV_10,116.06a vy arya indra tanuhi śravāṃsy oja sthireva dhanvano 'bhimātīḥ /
RV_10,116.06c asmadryag vāvṛdhānaḥ sahobhir anibhṛṣṭas tanvaṃ vāvṛdhasva //
RV_10,116.07a idaṃ havir maghavan tubhyaṃ rātam prati samrāḷ ahṛṇāno gṛbhāya /
RV_10,116.07c tubhyaṃ suto maghavan tubhyam pakvo 'ddhīndra piba ca prasthitasya //
RV_10,116.08a addhīd indra prasthitemā havīṃṣi cano dadhiṣva pacatota somam /
RV_10,116.08c prayasvantaḥ prati haryāmasi tvā satyāḥ santu yajamānasya kāmāḥ //
RV_10,116.09a prendrāgnibhyāṃ suvacasyām iyarmi sindhāv iva prerayaṃ nāvam arkaiḥ /
RV_10,116.09c ayā iva pari caranti devā ye asmabhyaṃ dhanadā udbhidaś ca //
RV_10,117.01a na vā u devāḥ kṣudham id vadhaṃ dadur utāśitam upa gacchanti mṛtyavaḥ /
RV_10,117.01c uto rayiḥ pṛṇato nopa dasyaty utāpṛṇan marḍitāraṃ na vindate //
RV_10,117.02a ya ādhrāya cakamānāya pitvo 'nnavān san raphitāyopajagmuṣe /
RV_10,117.02c sthiram manaḥ kṛṇute sevate puroto cit sa marḍitāraṃ na vindate //
RV_10,117.03a sa id bhojo yo gṛhave dadāty annakāmāya carate kṛśāya /
RV_10,117.03c aram asmai bhavati yāmahūtā utāparīṣu kṛṇute sakhāyam //
RV_10,117.04a na sa sakhā yo na dadāti sakhye sacābhuve sacamānāya pitvaḥ /
RV_10,117.04c apāsmāt preyān na tad oko asti pṛṇantam anyam araṇaṃ cid icchet //
RV_10,117.05a pṛṇīyād in nādhamānāya tavyān drāghīyāṃsam anu paśyeta panthām /
RV_10,117.05c o hi vartante rathyeva cakrānyam-anyam upa tiṣṭhanta rāyaḥ //
RV_10,117.06a mogham annaṃ vindate apracetāḥ satyam bravīmi vadha it sa tasya /
RV_10,117.06c nāryamaṇam puṣyati no sakhāyaṃ kevalāgho bhavati kevalādī //
RV_10,117.07a kṛṣann it phāla āśitaṃ kṛṇoti yann adhvānam apa vṛṅkte caritraiḥ /
RV_10,117.07c vadan brahmāvadato vanīyān pṛṇann āpir apṛṇantam abhi ṣyāt //
RV_10,117.08a ekapād bhūyo dvipado vi cakrame dvipāt tripādam abhy eti paścāt /
RV_10,117.08c catuṣpād eti dvipadām abhisvare sampaśyan paṅktīr upatiṣṭhamānaḥ //
RV_10,117.09a samau cid dhastau na samaṃ viviṣṭaḥ sammātarā cin na samaṃ duhāte /
RV_10,117.09c yamayoś cin na samā vīryāṇi jñātī cit santau na samam pṛṇītaḥ //
RV_10,118.01a agne haṃsi ny atriṇaṃ dīdyan martyeṣv ā /
RV_10,118.01c sve kṣaye śucivrata //
RV_10,118.02a ut tiṣṭhasi svāhuto ghṛtāni prati modase /
RV_10,118.02c yat tvā srucaḥ samasthiran //
RV_10,118.03a sa āhuto vi rocate 'gnir īḷenyo girā /
RV_10,118.03c srucā pratīkam ajyate //
RV_10,118.04a ghṛtenāgniḥ sam ajyate madhupratīka āhutaḥ /
RV_10,118.04c rocamāno vibhāvasuḥ //
RV_10,118.05a jaramāṇaḥ sam idhyase devebhyo havyavāhana /
RV_10,118.05c taṃ tvā havanta martyāḥ //
RV_10,118.06a tam martā amartyaṃ ghṛtenāgniṃ saparyata /
RV_10,118.06c adābhyaṃ gṛhapatim //
RV_10,118.07a adābhyena śociṣāgne rakṣas tvaṃ daha /
RV_10,118.07c gopā ṛtasya dīdihi //
RV_10,118.08a sa tvam agne pratīkena praty oṣa yātudhānyaḥ /
RV_10,118.08c urukṣayeṣu dīdyat //
RV_10,118.09a taṃ tvā gīrbhir urukṣayā havyavāhaṃ sam īdhire /
RV_10,118.09c yajiṣṭham mānuṣe jane //
RV_10,119.01a iti vā iti me mano gām aśvaṃ sanuyām iti /
RV_10,119.01c kuvit somasyāpām iti //
RV_10,119.02a pra vātā iva dodhata un mā pītā ayaṃsata /
RV_10,119.02c kuvit somasyāpām iti //
RV_10,119.03a un mā pītā ayaṃsata ratham aśvā ivāśavaḥ /
RV_10,119.03c kuvit somasyāpām iti //
RV_10,119.04a upa mā matir asthita vāśrā putram iva priyam /
RV_10,119.04c kuvit somasyāpām iti //
RV_10,119.05a ahaṃ taṣṭeva vandhuram pary acāmi hṛdā matim /
RV_10,119.05c kuvit somasyāpām iti //
RV_10,119.06a nahi me akṣipac canācchāntsuḥ pañca kṛṣṭayaḥ /
RV_10,119.06c kuvit somasyāpām iti //
RV_10,119.07a nahi me rodasī ubhe anyam pakṣaṃ cana prati /
RV_10,119.07c kuvit somasyāpām iti //
RV_10,119.08a abhi dyām mahinā bhuvam abhīmām pṛthivīm mahīm /
RV_10,119.08c kuvit somasyāpām iti //
RV_10,119.09a hantāham pṛthivīm imāṃ ni dadhānīha veha vā /
RV_10,119.09c kuvit somasyāpām iti //
RV_10,119.10a oṣam it pṛthivīm ahaṃ jaṅghanānīha veha vā /
RV_10,119.10c kuvit somasyāpām iti //
RV_10,119.11a divi me anyaḥ pakṣo 'dho anyam acīkṛṣam /
RV_10,119.11c kuvit somasyāpām iti //
RV_10,119.12a aham asmi mahāmaho 'bhinabhyam udīṣitaḥ /
RV_10,119.12c kuvit somasyāpām iti //
RV_10,119.13a gṛho yāmy araṅkṛto devebhyo havyavāhanaḥ /
RV_10,119.13c kuvit somasyāpām iti //
RV_10,120.01a tad id āsa bhuvaneṣu jyeṣṭhaṃ yato jajña ugras tveṣanṛmṇaḥ /
RV_10,120.01c sadyo jajñāno ni riṇāti śatrūn anu yaṃ viśve madanty ūmāḥ //
RV_10,120.02a vāvṛdhānaḥ śavasā bhūryojāḥ śatrur dāsāya bhiyasaṃ dadhāti /
RV_10,120.02c avyanac ca vyanac ca sasni saṃ te navanta prabhṛtā madeṣu //
RV_10,120.03a tve kratum api vṛñjanti viśve dvir yad ete trir bhavanty ūmāḥ /
RV_10,120.03c svādoḥ svādīyaḥ svādunā sṛjā sam adaḥ su madhu madhunābhi yodhīḥ //
RV_10,120.04a iti cid dhi tvā dhanā jayantam made-made anumadanti viprāḥ /
RV_10,120.04c ojīyo dhṛṣṇo sthiram ā tanuṣva mā tvā dabhan yātudhānā durevāḥ //
RV_10,120.05a tvayā vayaṃ śāśadmahe raṇeṣu prapaśyanto yudhenyāni bhūri /
RV_10,120.05c codayāmi ta āyudhā vacobhiḥ saṃ te śiśāmi brahmaṇā vayāṃsi //
RV_10,120.06a stuṣeyyam puruvarpasam ṛbhvam inatamam āptyam āptyānām /
RV_10,120.06c ā darṣate śavasā sapta dānūn pra sākṣate pratimānāni bhūri //
RV_10,120.07a ni tad dadhiṣe 'varam paraṃ ca yasminn āvithāvasā duroṇe /
RV_10,120.07c ā mātarā sthāpayase jigatnū ata inoṣi karvarā purūṇi //
RV_10,120.08a imā brahma bṛhaddivo vivaktīndrāya śūṣam agriyaḥ svarṣāḥ /
RV_10,120.08c maho gotrasya kṣayati svarājo duraś ca viśvā avṛṇod apa svāḥ //
RV_10,120.09a evā mahān bṛhaddivo atharvāvocat svāṃ tanvam indram eva /
RV_10,120.09c svasāro mātaribhvarīr ariprā hinvanti ca śavasā vardhayanti ca //
RV_10,121.01a hiraṇyagarbhaḥ sam avartatāgre bhūtasya jātaḥ patir eka āsīt /
RV_10,121.01c sa dādhāra pṛthivīṃ dyām utemāṃ kasmai devāya haviṣā vidhema //
RV_10,121.02a ya ātmadā baladā yasya viśva upāsate praśiṣaṃ yasya devāḥ /
RV_10,121.02c yasya chāyāmṛtaṃ yasya mṛtyuḥ kasmai devāya haviṣā vidhema //
RV_10,121.03a yaḥ prāṇato nimiṣato mahitvaika id rājā jagato babhūva /
RV_10,121.03c ya īśe asya dvipadaś catuṣpadaḥ kasmai devāya haviṣā vidhema //
RV_10,121.04a yasyeme himavanto mahitvā yasya samudraṃ rasayā sahāhuḥ /
RV_10,121.04c yasyemāḥ pradiśo yasya bāhū kasmai devāya haviṣā vidhema //
RV_10,121.05a yena dyaur ugrā pṛthivī ca dṛḷhā yena sva stabhitaṃ yena nākaḥ /
RV_10,121.05c yo antarikṣe rajaso vimānaḥ kasmai devāya haviṣā vidhema //
RV_10,121.06a yaṃ krandasī avasā tastabhāne abhy aikṣetām manasā rejamāne /
RV_10,121.06c yatrādhi sūra udito vibhāti kasmai devāya haviṣā vidhema //
RV_10,121.07a āpo ha yad bṛhatīr viśvam āyan garbhaṃ dadhānā janayantīr agnim /
RV_10,121.07c tato devānāṃ sam avartatāsur ekaḥ kasmai devāya haviṣā vidhema //
RV_10,121.08a yaś cid āpo mahinā paryapaśyad dakṣaṃ dadhānā janayantīr yajñam /
RV_10,121.08c yo deveṣv adhi deva eka āsīt kasmai devāya haviṣā vidhema //
RV_10,121.09a mā no hiṃsīj janitā yaḥ pṛthivyā yo vā divaṃ satyadharmā jajāna /
RV_10,121.09c yaś cāpaś candrā bṛhatīr jajāna kasmai devāya haviṣā vidhema //
RV_10,121.10a prajāpate na tvad etāny anyo viśvā jātāni pari tā babhūva /
RV_10,121.10c yatkāmās te juhumas tan no astu vayaṃ syāma patayo rayīṇām //
RV_10,122.01a vasuṃ na citramahasaṃ gṛṇīṣe vāmaṃ śevam atithim adviṣeṇyam /
RV_10,122.01c sa rāsate śurudho viśvadhāyaso 'gnir hotā gṛhapatiḥ suvīryam //
RV_10,122.02a juṣāṇo agne prati harya me vaco viśvāni vidvān vayunāni sukrato /
RV_10,122.02c ghṛtanirṇig brahmaṇe gātum eraya tava devā ajanayann anu vratam //
RV_10,122.03a sapta dhāmāni pariyann amartyo dāśad dāśuṣe sukṛte māmahasva /
RV_10,122.03c suvīreṇa rayiṇāgne svābhuvā yas ta ānaṭ samidhā taṃ juṣasva //
RV_10,122.04a yajñasya ketum prathamam purohitaṃ haviṣmanta īḷate sapta vājinam /
RV_10,122.04c śṛṇvantam agniṃ ghṛtapṛṣṭham ukṣaṇam pṛṇantaṃ devam pṛṇate suvīryam //
RV_10,122.05a tvaṃ dūtaḥ prathamo vareṇyaḥ sa hūyamāno amṛtāya matsva /
RV_10,122.05c tvām marjayan maruto dāśuṣo gṛhe tvāṃ stomebhir bhṛgavo vi rurucuḥ //
RV_10,122.06a iṣaṃ duhan sudughāṃ viśvadhāyasaṃ yajñapriye yajamānāya sukrato /
RV_10,122.06c agne ghṛtasnus trir ṛtāni dīdyad vartir yajñam pariyan sukratūyase //
RV_10,122.07a tvām id asyā uṣaso vyuṣṭiṣu dūtaṃ kṛṇvānā ayajanta mānuṣāḥ /
RV_10,122.07c tvāṃ devā mahayāyyāya vāvṛdhur ājyam agne nimṛjanto adhvare //
RV_10,122.08a ni tvā vasiṣṭhā ahvanta vājinaṃ gṛṇanto agne vidatheṣu vedhasaḥ /
RV_10,122.08c rāyas poṣaṃ yajamāneṣu dhāraya yūyam pāta svastibhiḥ sadā naḥ //
RV_10,123.01a ayaṃ venaś codayat pṛśnigarbhā jyotirjarāyū rajaso vimāne /
RV_10,123.01c imam apāṃ saṃgame sūryasya śiśuṃ na viprā matibhī rihanti //
RV_10,123.02a samudrād ūrmim ud iyarti veno nabhojāḥ pṛṣṭhaṃ haryatasya darśi /
RV_10,123.02c ṛtasya sānāv adhi viṣṭapi bhrāṭ samānaṃ yonim abhy anūṣata vrāḥ //
RV_10,123.03a samānam pūrvīr abhi vāvaśānās tiṣṭhan vatsasya mātaraḥ sanīḷāḥ /
RV_10,123.03c ṛtasya sānāv adhi cakramāṇā rihanti madhvo amṛtasya vāṇīḥ //
RV_10,123.04a jānanto rūpam akṛpanta viprā mṛgasya ghoṣam mahiṣasya hi gman /
RV_10,123.04c ṛtena yanto adhi sindhum asthur vidad gandharvo amṛtāni nāma //
RV_10,123.05a apsarā jāram upasiṣmiyāṇā yoṣā bibharti parame vyoman /
RV_10,123.05c carat priyasya yoniṣu priyaḥ san sīdat pakṣe hiraṇyaye sa venaḥ //
RV_10,123.06a nāke suparṇam upa yat patantaṃ hṛdā venanto abhy acakṣata tvā /
RV_10,123.06c hiraṇyapakṣaṃ varuṇasya dūtaṃ yamasya yonau śakunam bhuraṇyum //
RV_10,123.07a ūrdhvo gandharvo adhi nāke asthāt pratyaṅ citrā bibhrad asyāyudhāni /
RV_10,123.07c vasāno atkaṃ surabhiṃ dṛśe kaṃ svar ṇa nāma janata priyāṇi //
RV_10,123.08a drapsaḥ samudram abhi yaj jigāti paśyan gṛdhrasya cakṣasā vidharman /
RV_10,123.08c bhānuḥ śukreṇa śociṣā cakānas tṛtīye cakre rajasi priyāṇi //
RV_10,124.01a imaṃ no agna upa yajñam ehi pañcayāmaṃ trivṛtaṃ saptatantum /
RV_10,124.01c aso havyavāḷ uta naḥ purogā jyog eva dīrghaṃ tama āśayiṣṭhāḥ //
RV_10,124.02a adevād devaḥ pracatā guhā yan prapaśyamāno amṛtatvam emi /
RV_10,124.02c śivaṃ yat santam aśivo jahāmi svāt sakhyād araṇīṃ nābhim emi //
RV_10,124.03a paśyann anyasyā atithiṃ vayāyā ṛtasya dhāma vi mime purūṇi /
RV_10,124.03c śaṃsāmi pitre asurāya śevam ayajñiyād yajñiyam bhāgam emi //
RV_10,124.04a bahvīḥ samā akaram antar asminn indraṃ vṛṇānaḥ pitaraṃ jahāmi /
RV_10,124.04c agniḥ somo varuṇas te cyavante paryāvard rāṣṭraṃ tad avāmy āyan //
RV_10,124.05a nirmāyā u tye asurā abhūvan tvaṃ ca mā varuṇa kāmayāse /
RV_10,124.05c ṛtena rājann anṛtaṃ viviñcan mama rāṣṭrasyādhipatyam ehi //
RV_10,124.06a idaṃ svar idam id āsa vāmam ayam prakāśa urv antarikṣam /
RV_10,124.06c hanāva vṛtraṃ nirehi soma haviṣ ṭvā santaṃ haviṣā yajāma //
RV_10,124.07a kaviḥ kavitvā divi rūpam āsajad aprabhūtī varuṇo nir apaḥ sṛjat /
RV_10,124.07c kṣemaṃ kṛṇvānā janayo na sindhavas tā asya varṇaṃ śucayo bharibhrati //
RV_10,124.08a tā asya jyeṣṭham indriyaṃ sacante tā īm ā kṣeti svadhayā madantīḥ /
RV_10,124.08c tā īṃ viśo na rājānaṃ vṛṇānā bībhatsuvo apa vṛtrād atiṣṭhan //
RV_10,124.09a bībhatsūnāṃ sayujaṃ haṃsam āhur apāṃ divyānāṃ sakhye carantam /
RV_10,124.09c anuṣṭubham anu carcūryamāṇam indraṃ ni cikyuḥ kavayo manīṣā //
RV_10,125.01a ahaṃ rudrebhir vasubhiś carāmy aham ādityair uta viśvadevaiḥ /
RV_10,125.01c aham mitrāvaruṇobhā bibharmy aham indrāgnī aham aśvinobhā //
RV_10,125.02a ahaṃ somam āhanasam bibharmy ahaṃ tvaṣṭāram uta pūṣaṇam bhagam /
RV_10,125.02c ahaṃ dadhāmi draviṇaṃ haviṣmate suprāvye yajamānāya sunvate //
RV_10,125.03a ahaṃ rāṣṭrī saṃgamanī vasūnāṃ cikituṣī prathamā yajñiyānām /
RV_10,125.03c tām mā devā vy adadhuḥ purutrā bhūristhātrām bhūry āveśayantīm //
RV_10,125.04a mayā so annam atti yo vipaśyati yaḥ prāṇiti ya īṃ śṛṇoty uktam /
RV_10,125.04c amantavo māṃ ta upa kṣiyanti śrudhi śruta śraddhivaṃ te vadāmi //
RV_10,125.05a aham eva svayam idaṃ vadāmi juṣṭaṃ devebhir uta mānuṣebhiḥ /
RV_10,125.05c yaṃ kāmaye taṃ-tam ugraṃ kṛṇomi tam brahmāṇaṃ tam ṛṣiṃ taṃ sumedhām //
RV_10,125.06a ahaṃ rudrāya dhanur ā tanomi brahmadviṣe śarave hantavā u /
RV_10,125.06c ahaṃ janāya samadaṃ kṛṇomy ahaṃ dyāvāpṛthivī ā viveśa //
RV_10,125.07a ahaṃ suve pitaram asya mūrdhan mama yonir apsv antaḥ samudre /
RV_10,125.07c tato vi tiṣṭhe bhuvanānu viśvotāmūṃ dyāṃ varṣmaṇopa spṛśāmi //
RV_10,125.08a aham eva vāta iva pra vāmy ārabhamāṇā bhuvanāni viśvā /
RV_10,125.08c paro divā para enā pṛthivyaitāvatī mahinā sam babhūva //
RV_10,126.01a na tam aṃho na duritaṃ devāso aṣṭa martyam /
RV_10,126.01c sajoṣaso yam aryamā mitro nayanti varuṇo ati dviṣaḥ //
RV_10,126.02a tad dhi vayaṃ vṛṇīmahe varuṇa mitrāryaman /
RV_10,126.02c yenā nir aṃhaso yūyam pātha nethā ca martyam ati dviṣaḥ //
RV_10,126.03a te nūnaṃ no 'yam ūtaye varuṇo mitro aryamā /
RV_10,126.03c nayiṣṭhā u no neṣaṇi parṣiṣṭhā u naḥ parṣaṇy ati dviṣaḥ //
RV_10,126.04a yūyaṃ viśvam pari pātha varuṇo mitro aryamā /
RV_10,126.04c yuṣmākaṃ śarmaṇi priye syāma supraṇītayo 'ti dviṣaḥ //
RV_10,126.05a ādityāso ati sridho varuṇo mitro aryamā /
RV_10,126.05c ugram marudbhī rudraṃ huvemendram agniṃ svastaye 'ti dviṣaḥ //
RV_10,126.06a netāra ū ṣu ṇas tiro varuṇo mitro aryamā /
RV_10,126.06c ati viśvāni duritā rājānaś carṣaṇīnām ati dviṣaḥ //
RV_10,126.07a śunam asmabhyam ūtaye varuṇo mitro aryamā /
RV_10,126.07c śarma yacchantu sapratha ādityāso yad īmahe ati dviṣaḥ //
RV_10,126.08a yathā ha tyad vasavo gauryaṃ cit padi ṣitām amuñcatā yajatrāḥ /
RV_10,126.08c evo ṣv asman muñcatā vy aṃhaḥ pra tāry agne prataraṃ na āyuḥ //
RV_10,127.01a rātrī vy akhyad āyatī purutrā devy akṣabhiḥ /
RV_10,127.01c viśvā adhi śriyo 'dhita //
RV_10,127.02a orv aprā amartyā nivato devy udvataḥ /
RV_10,127.02c jyotiṣā bādhate tamaḥ //
RV_10,127.03a nir u svasāram askṛtoṣasaṃ devy āyatī /
RV_10,127.03c aped u hāsate tamaḥ //
RV_10,127.04a sā no adya yasyā vayaṃ ni te yāmann avikṣmahi /
RV_10,127.04c vṛkṣe na vasatiṃ vayaḥ //
RV_10,127.05a ni grāmāso avikṣata ni padvanto ni pakṣiṇaḥ /
RV_10,127.05c ni śyenāsaś cid arthinaḥ //
RV_10,127.06a yāvayā vṛkyaṃ vṛkaṃ yavaya stenam ūrmye /
RV_10,127.06c athā naḥ sutarā bhava //
RV_10,127.07a upa mā pepiśat tamaḥ kṛṣṇaṃ vyaktam asthita /
RV_10,127.07c uṣa ṛṇeva yātaya //
RV_10,127.08a upa te gā ivākaraṃ vṛṇīṣva duhitar divaḥ /
RV_10,127.08c rātri stomaṃ na jigyuṣe //
RV_10,128.01a mamāgne varco vihaveṣv astu vayaṃ tvendhānās tanvam puṣema /
RV_10,128.01c mahyaṃ namantām pradiśaś catasras tvayādhyakṣeṇa pṛtanā jayema //
RV_10,128.02a mama devā vihave santu sarva indravanto maruto viṣṇur agniḥ /
RV_10,128.02c mamāntarikṣam urulokam astu mahyaṃ vātaḥ pavatāṃ kāme asmin //
RV_10,128.03a mayi devā draviṇam ā yajantām mayy āśīr astu mayi devahūtiḥ /
RV_10,128.03c daivyā hotāro vanuṣanta pūrve 'riṣṭāḥ syāma tanvā suvīrāḥ //
RV_10,128.04a mahyaṃ yajantu mama yāni havyākūtiḥ satyā manaso me astu /
RV_10,128.04c eno mā ni gāṃ katamac canāhaṃ viśve devāso adhi vocatā naḥ //
RV_10,128.05a devīḥ ṣaḷ urvīr uru naḥ kṛṇota viśve devāsa iha vīrayadhvam /
RV_10,128.05c mā hāsmahi prajayā mā tanūbhir mā radhāma dviṣate soma rājan //
RV_10,128.06a agne manyum pratinudan pareṣām adabdho gopāḥ pari pāhi nas tvam /
RV_10,128.06c pratyañco yantu nigutaḥ punas te 'maiṣāṃ cittam prabudhāṃ vi neśat //
RV_10,128.07a dhātā dhātṝṇām bhuvanasya yas patir devaṃ trātāram abhimātiṣāham /
RV_10,128.07c imaṃ yajñam aśvinobhā bṛhaspatir devāḥ pāntu yajamānaṃ nyarthāt //
RV_10,128.08a uruvyacā no mahiṣaḥ śarma yaṃsad asmin have puruhūtaḥ purukṣuḥ /
RV_10,128.08c sa naḥ prajāyai haryaśva mṛḷayendra mā no rīriṣo mā parā dāḥ //
RV_10,128.09a ye naḥ sapatnā apa te bhavantv indrāgnibhyām ava bādhāmahe tān /
RV_10,128.09c vasavo rudrā ādityā uparispṛśam mograṃ cettāram adhirājam akran //
RV_10,129.01a nāsad āsīn no sad āsīt tadānīṃ nāsīd rajo no vyomā paro yat /
RV_10,129.01c kim āvarīvaḥ kuha kasya śarmann ambhaḥ kim āsīd gahanaṃ gabhīram //
RV_10,129.02a na mṛtyur āsīd amṛtaṃ na tarhi na rātryā ahna āsīt praketaḥ /
RV_10,129.02c ānīd avātaṃ svadhayā tad ekaṃ tasmād dhānyan na paraḥ kiṃ canāsa //
RV_10,129.03a tama āsīt tamasā gūḷham agre 'praketaṃ salilaṃ sarvam ā idam /
RV_10,129.03c tucchyenābhv apihitaṃ yad āsīt tapasas tan mahinājāyataikam //
RV_10,129.04a kāmas tad agre sam avartatādhi manaso retaḥ prathamaṃ yad āsīt /
RV_10,129.04c sato bandhum asati nir avindan hṛdi pratīṣyā kavayo manīṣā //
RV_10,129.05a tiraścīno vitato raśmir eṣām adhaḥ svid āsī3d upari svid āsī3t /
RV_10,129.05c retodhā āsan mahimāna āsan svadhā avastāt prayatiḥ parastāt //
RV_10,129.06a ko addhā veda ka iha pra vocat kuta ājātā kuta iyaṃ visṛṣṭiḥ /
RV_10,129.06c arvāg devā asya visarjanenāthā ko veda yata ābabhūva //
RV_10,129.07a iyaṃ visṛṣṭir yata ābabhūva yadi vā dadhe yadi vā na /
RV_10,129.07c yo asyādhyakṣaḥ parame vyoman so aṅga veda yadi vā na veda //
RV_10,130.01a yo yajño viśvatas tantubhis tata ekaśataṃ devakarmebhir āyataḥ /
RV_10,130.01c ime vayanti pitaro ya āyayuḥ pra vayāpa vayety āsate tate //
RV_10,130.02a pumāṃ enaṃ tanuta ut kṛṇatti pumān vi tatne adhi nāke asmin /
RV_10,130.02c ime mayūkhā upa sedur ū sadaḥ sāmāni cakrus tasarāṇy otave //
RV_10,130.03a kāsīt pramā pratimā kiṃ nidānam ājyaṃ kim āsīt paridhiḥ ka āsīt /
RV_10,130.03c chandaḥ kim āsīt praugaṃ kim ukthaṃ yad devā devam ayajanta viśve //
RV_10,130.04a agner gāyatry abhavat sayugvoṣṇihayā savitā sam babhūva /
RV_10,130.04c anuṣṭubhā soma ukthair mahasvān bṛhaspater bṛhatī vācam āvat //
RV_10,130.05a virāṇ mitrāvaruṇayor abhiśrīr indrasya triṣṭub iha bhāgo ahnaḥ /
RV_10,130.05c viśvān devāñ jagaty ā viveśa tena cākḷpra ṛṣayo manuṣyāḥ //
RV_10,130.06a cākḷpre tena ṛṣayo manuṣyā yajñe jāte pitaro naḥ purāṇe /
RV_10,130.06c paśyan manye manasā cakṣasā tān ya imaṃ yajñam ayajanta pūrve //
RV_10,130.07a sahastomāḥ sahachandasa āvṛtaḥ sahapramā ṛṣayaḥ sapta daivyāḥ /
RV_10,130.07c pūrveṣām panthām anudṛśya dhīrā anvālebhire rathyo na raśmīn //
RV_10,131.01a apa prāca indra viśvāṃ amitrān apāpāco abhibhūte nudasva /
RV_10,131.01c apodīco apa śūrādharāca urau yathā tava śarman madema //
RV_10,131.02a kuvid aṅga yavamanto yavaṃ cid yathā dānty anupūrvaṃ viyūya /
RV_10,131.02c ihehaiṣāṃ kṛṇuhi bhojanāni ye barhiṣo namovṛktiṃ na jagmuḥ //
RV_10,131.03a nahi sthūry ṛtuthā yātam asti nota śravo vivide saṃgameṣu /
RV_10,131.03c gavyanta indraṃ sakhyāya viprā aśvāyanto vṛṣaṇaṃ vājayantaḥ //
RV_10,131.04a yuvaṃ surāmam aśvinā namucāv āsure sacā /
RV_10,131.04c vipipānā śubhas patī indraṃ karmasv āvatam //
RV_10,131.05a putram iva pitarāv aśvinobhendrāvathuḥ kāvyair daṃsanābhiḥ /
RV_10,131.05c yat surāmaṃ vy apibaḥ śacībhiḥ sarasvatī tvā maghavann abhiṣṇak //
RV_10,131.06a indraḥ sutrāmā svavāṃ avobhiḥ sumṛḷīko bhavatu viśvavedāḥ /
RV_10,131.06c bādhatāṃ dveṣo abhayaṃ kṛṇotu suvīryasya patayaḥ syāma //
RV_10,131.07a tasya vayaṃ sumatau yajñiyasyāpi bhadre saumanase syāma /
RV_10,131.07c sa sutrāmā svavāṃ indro asme ārāc cid dveṣaḥ sanutar yuyotu //
RV_10,132.01a ījānam id dyaur gūrtāvasur ījānam bhūmir abhi prabhūṣaṇi /
RV_10,132.01c ījānaṃ devāv aśvināv abhi sumnair avardhatām //
RV_10,132.02a tā vām mitrāvaruṇā dhārayatkṣitī suṣumneṣitatvatā yajāmasi /
RV_10,132.02c yuvoḥ krāṇāya sakhyair abhi ṣyāma rakṣasaḥ //
RV_10,132.03a adhā cin nu yad didhiṣāmahe vām abhi priyaṃ rekṇaḥ patyamānāḥ /
RV_10,132.03c dadvāṃ vā yat puṣyati rekṇaḥ sam v āran nakir asya maghāni //
RV_10,132.04a asāv anyo asura sūyata dyaus tvaṃ viśveṣāṃ varuṇāsi rājā /
RV_10,132.04c mūrdhā rathasya cākan naitāvatainasāntakadhruk //
RV_10,132.05a asmin sv etac chakapūta eno hite mitre nigatān hanti vīrān /
RV_10,132.05c avor vā yad dhāt tanūṣv avaḥ priyāsu yajñiyāsv arvā //
RV_10,132.06a yuvor hi mātāditir vicetasā dyaur na bhūmiḥ payasā pupūtani /
RV_10,132.06c ava priyā didiṣṭana sūro ninikta raśmibhiḥ //
RV_10,132.07a yuvaṃ hy apnarājāv asīdataṃ tiṣṭhad rathaṃ na dhūrṣadaṃ vanarṣadam /
RV_10,132.07c tā naḥ kaṇūkayantīr nṛmedhas tatre aṃhasaḥ sumedhas tatre aṃhasaḥ //
RV_10,133.01a pro ṣv asmai puroratham indrāya śūṣam arcata /
RV_10,133.01c abhīke cid u lokakṛt saṃge samatsu vṛtrahāsmākam bodhi coditā nabhantām anyakeṣāṃ jyākā adhi dhanvasu //
RV_10,133.02a tvaṃ sindhūṃr avāsṛjo 'dharāco ahann ahim /
RV_10,133.02c aśatrur indra jajñiṣe viśvam puṣyasi vāryaṃ taṃ tvā pari ṣvajāmahe nabhantām anyakeṣāṃ jyākā adhi dhanvasu //
RV_10,133.03a vi ṣu viśvā arātayo 'ryo naśanta no dhiyaḥ /
RV_10,133.03c astāsi śatrave vadhaṃ yo na indra jighāṃsati yā te rātir dadir vasu nabhantām anyakeṣāṃ jyākā adhi dhanvasu //
RV_10,133.04a yo na indrābhito jano vṛkāyur ādideśati /
RV_10,133.04c adhaspadaṃ tam īṃ kṛdhi vibādho asi sāsahir nabhantām anyakeṣāṃ jyākā adhi dhanvasu //
RV_10,133.05a yo na indrābhidāsati sanābhir yaś ca niṣṭyaḥ /
RV_10,133.05c ava tasya balaṃ tira mahīva dyaur adha tmanā nabhantām anyakeṣāṃ jyākā adhi dhanvasu //
RV_10,133.06a vayam indra tvāyavaḥ sakhitvam ā rabhāmahe /
RV_10,133.06c ṛtasya naḥ pathā nayāti viśvāni duritā nabhantām anyakeṣāṃ jyākā adhi dhanvasu //
RV_10,133.07a asmabhyaṃ su tvam indra tāṃ śikṣa yā dohate prati varaṃ jaritre /
RV_10,133.07c acchidrodhnī pīpayad yathā naḥ sahasradhārā payasā mahī gauḥ //
RV_10,134.01a ubhe yad indra rodasī āpaprāthoṣā iva /
RV_10,134.01c mahāntaṃ tvā mahīnāṃ samrājaṃ carṣaṇīnāṃ devī janitry ajījanad bhadrā janitry ajījanat //
RV_10,134.02a ava sma durhaṇāyato martasya tanuhi sthiram /
RV_10,134.02c adhaspadaṃ tam īṃ kṛdhi yo asmāṃ ādideśati devī janitry ajījanad bhadrā janitry ajījanat //
RV_10,134.03a ava tyā bṛhatīr iṣo viśvaścandrā amitrahan /
RV_10,134.03c śacībhiḥ śakra dhūnuhīndra viśvābhir ūtibhir devī janitry ajījanad bhadrā janitry ajījanat //
RV_10,134.04a ava yat tvaṃ śatakratav indra viśvāni dhūnuṣe /
RV_10,134.04c rayiṃ na sunvate sacā sahasriṇībhir ūtibhir devī janitry ajījanad bhadrā janitry ajījanat //
RV_10,134.05a ava svedā ivābhito viṣvak patantu didyavaḥ /
RV_10,134.05c dūrvāyā iva tantavo vy asmad etu durmatir devī janitry ajījanad bhadrā janitry ajījanat //
RV_10,134.06a dīrghaṃ hy aṅkuśaṃ yathā śaktim bibharṣi mantumaḥ /
RV_10,134.06c pūrveṇa maghavan padājo vayāṃ yathā yamo devī janitry ajījanad bhadrā janitry ajījanat //
RV_10,134.07a nakir devā minīmasi nakir ā yopayāmasi mantraśrutyaṃ carāmasi /
RV_10,134.07c pakṣebhir apikakṣebhir atrābhi saṃ rabhāmahe //
RV_10,135.01a yasmin vṛkṣe supalāśe devaiḥ sampibate yamaḥ /
RV_10,135.01c atrā no viśpatiḥ pitā purāṇāṃ anu venati //
RV_10,135.02a purāṇāṃ anuvenantaṃ carantam pāpayāmuyā /
RV_10,135.02c asūyann abhy acākaśaṃ tasmā aspṛhayam punaḥ //
RV_10,135.03a yaṃ kumāra navaṃ ratham acakram manasākṛṇoḥ /
RV_10,135.03c ekeṣaṃ viśvataḥ prāñcam apaśyann adhi tiṣṭhasi //
RV_10,135.04a yaṃ kumāra prāvartayo rathaṃ viprebhyas pari /
RV_10,135.04c taṃ sāmānu prāvartata sam ito nāvy āhitam //
RV_10,135.05a kaḥ kumāram ajanayad rathaṃ ko nir avartayat /
RV_10,135.05c kaḥ svit tad adya no brūyād anudeyī yathābhavat //
RV_10,135.06a yathābhavad anudeyī tato agram ajāyata /
RV_10,135.06c purastād budhna ātataḥ paścān nirayaṇaṃ kṛtam //
RV_10,135.07a idaṃ yamasya sādanaṃ devamānaṃ yad ucyate /
RV_10,135.07c iyam asya dhamyate nāḷīr ayaṃ gīrbhiḥ pariṣkṛtaḥ //
RV_10,136.01a keśy agniṃ keśī viṣaṃ keśī bibharti rodasī /
RV_10,136.01c keśī viśvaṃ svar dṛśe keśīdaṃ jyotir ucyate //
RV_10,136.02a munayo vātaraśanāḥ piśaṅgā vasate malā /
RV_10,136.02c vātasyānu dhrājiṃ yanti yad devāso avikṣata //
RV_10,136.03a unmaditā mauneyena vātāṃ ā tasthimā vayam /
RV_10,136.03c śarīred asmākaṃ yūyam martāso abhi paśyatha //
RV_10,136.04a antarikṣeṇa patati viśvā rūpāvacākaśat /
RV_10,136.04c munir devasya-devasya saukṛtyāya sakhā hitaḥ //
RV_10,136.05a vātasyāśvo vāyoḥ sakhātho deveṣito muniḥ /
RV_10,136.05c ubhau samudrāv ā kṣeti yaś ca pūrva utāparaḥ //
RV_10,136.06a apsarasāṃ gandharvāṇām mṛgāṇāṃ caraṇe caran /
RV_10,136.06c keśī ketasya vidvān sakhā svādur madintamaḥ //
RV_10,136.07a vāyur asmā upāmanthat pinaṣṭi smā kunannamā /
RV_10,136.07c keśī viṣasya pātreṇa yad rudreṇāpibat saha //
RV_10,137.01a uta devā avahitaṃ devā un nayathā punaḥ /
RV_10,137.01c utāgaś cakruṣaṃ devā devā jīvayathā punaḥ //
RV_10,137.02a dvāv imau vātau vāta ā sindhor ā parāvataḥ /
RV_10,137.02c dakṣaṃ te anya ā vātu parānyo vātu yad rapaḥ //
RV_10,137.03a ā vāta vāhi bheṣajaṃ vi vāta vāhi yad rapaḥ /
RV_10,137.03c tvaṃ hi viśvabheṣajo devānāṃ dūta īyase //
RV_10,137.04a ā tvāgamaṃ śantātibhir atho ariṣṭatātibhiḥ /
RV_10,137.04c dakṣaṃ te bhadram ābhārṣam parā yakṣmaṃ suvāmi te //
RV_10,137.05a trāyantām iha devās trāyatām marutāṃ gaṇaḥ /
RV_10,137.05c trāyantāṃ viśvā bhūtāni yathāyam arapā asat //
RV_10,137.06a āpa id vā u bheṣajīr āpo amīvacātanīḥ /
RV_10,137.06c āpaḥ sarvasya bheṣajīs tās te kṛṇvantu bheṣajam //
RV_10,137.07a hastābhyāṃ daśaśākhābhyāṃ jihvā vācaḥ purogavī /
RV_10,137.07c anāmayitnubhyāṃ tvā tābhyāṃ tvopa spṛśāmasi //
RV_10,138.01a tava tya indra sakhyeṣu vahnaya ṛtam manvānā vy adardirur valam /
RV_10,138.01c yatrā daśasyann uṣaso riṇann apaḥ kutsāya manmann ahyaś ca daṃsayaḥ //
RV_10,138.02a avāsṛjaḥ prasvaḥ śvañcayo girīn ud āja usrā apibo madhu priyam /
RV_10,138.02c avardhayo vanino asya daṃsasā śuśoca sūrya ṛtajātayā girā //
RV_10,138.03a vi sūryo madhye amucad rathaṃ divo vidad dāsāya pratimānam āryaḥ /
RV_10,138.03c dṛḷhāni pipror asurasya māyina indro vy āsyac cakṛvāṃ ṛjiśvanā //
RV_10,138.04a anādhṛṣṭāni dhṛṣito vy āsyan nidhīṃr adevāṃ amṛṇad ayāsyaḥ /
RV_10,138.04c māseva sūryo vasu puryam ā dade gṛṇānaḥ śatrūṃr aśṛṇād virukmatā //
RV_10,138.05a ayuddhaseno vibhvā vibhindatā dāśad vṛtrahā tujyāni tejate /
RV_10,138.05c indrasya vajrād abibhed abhiśnathaḥ prākrāmac chundhyūr ajahād uṣā anaḥ //
RV_10,138.06a etā tyā te śrutyāni kevalā yad eka ekam akṛṇor ayajñam /
RV_10,138.06c māsāṃ vidhānam adadhā adhi dyavi tvayā vibhinnam bharati pradhim pitā //
RV_10,139.01a sūryaraśmir harikeśaḥ purastāt savitā jyotir ud ayāṃ ajasram /
RV_10,139.01c tasya pūṣā prasave yāti vidvān sampaśyan viśvā bhuvanāni gopāḥ //
RV_10,139.02a nṛcakṣā eṣa divo madhya āsta āpaprivān rodasī antarikṣam /
RV_10,139.02c sa viśvācīr abhi caṣṭe ghṛtācīr antarā pūrvam aparaṃ ca ketum //
RV_10,139.03a rāyo budhnaḥ saṃgamano vasūnāṃ viśvā rūpābhi caṣṭe śacībhiḥ /
RV_10,139.03c deva iva savitā satyadharmendro na tasthau samare dhanānām //
RV_10,139.04a viśvāvasuṃ soma gandharvam āpo dadṛśuṣīs tad ṛtenā vy āyan /
RV_10,139.04c tad anvavaid indro rārahāṇa āsām pari sūryasya paridhīṃr apaśyat //
RV_10,139.05a viśvāvasur abhi tan no gṛṇātu divyo gandharvo rajaso vimānaḥ /
RV_10,139.05c yad vā ghā satyam uta yan na vidma dhiyo hinvāno dhiya in no avyāḥ //
RV_10,139.06a sasnim avindac caraṇe nadīnām apāvṛṇod duro aśmavrajānām /
RV_10,139.06c prāsāṃ gandharvo amṛtāni vocad indro dakṣam pari jānād ahīnām //
RV_10,140.01a agne tava śravo vayo mahi bhrājante arcayo vibhāvaso /
RV_10,140.01c bṛhadbhāno śavasā vājam ukthyaṃ dadhāsi dāśuṣe kave //
RV_10,140.02a pāvakavarcāḥ śukravarcā anūnavarcā ud iyarṣi bhānunā /
RV_10,140.02c putro mātarā vicarann upāvasi pṛṇakṣi rodasī ubhe //
RV_10,140.03a ūrjo napāj jātavedaḥ suśastibhir mandasva dhītibhir hitaḥ /
RV_10,140.03c tve iṣaḥ saṃ dadhur bhūrivarpasaś citrotayo vāmajātāḥ //
RV_10,140.04a irajyann agne prathayasva jantubhir asme rāyo amartya /
RV_10,140.04c sa darśatasya vapuṣo vi rājasi pṛṇakṣi sānasiṃ kratum //
RV_10,140.05a iṣkartāram adhvarasya pracetasaṃ kṣayantaṃ rādhaso mahaḥ /
RV_10,140.05c rātiṃ vāmasya subhagām mahīm iṣaṃ dadhāsi sānasiṃ rayim //
RV_10,140.06a ṛtāvānam mahiṣaṃ viśvadarśatam agniṃ sumnāya dadhire puro janāḥ /
RV_10,140.06c śrutkarṇaṃ saprathastamaṃ tvā girā daivyam mānuṣā yugā //
RV_10,141.01a agne acchā vadeha naḥ pratyaṅ naḥ sumanā bhava /
RV_10,141.01c pra no yaccha viśas pate dhanadā asi nas tvam //
RV_10,141.02a pra no yacchatv aryamā pra bhagaḥ pra bṛhaspatiḥ /
RV_10,141.02c pra devāḥ prota sūnṛtā rāyo devī dadātu naḥ //
RV_10,141.03a somaṃ rājānam avase 'gniṃ gīrbhir havāmahe /
RV_10,141.03c ādityān viṣṇuṃ sūryam brahmāṇaṃ ca bṛhaspatim //
RV_10,141.04a indravāyū bṛhaspatiṃ suhaveha havāmahe /
RV_10,141.04c yathā naḥ sarva ij janaḥ saṃgatyāṃ sumanā asat //
RV_10,141.05a aryamaṇam bṛhaspatim indraṃ dānāya codaya /
RV_10,141.05c vātaṃ viṣṇuṃ sarasvatīṃ savitāraṃ ca vājinam //
RV_10,141.06a tvaṃ no agne agnibhir brahma yajñaṃ ca vardhaya /
RV_10,141.06c tvaṃ no devatātaye rāyo dānāya codaya //
RV_10,142.01a ayam agne jaritā tve abhūd api sahasaḥ sūno nahy anyad asty āpyam /
RV_10,142.01c bhadraṃ hi śarma trivarūtham asti ta āre hiṃsānām apa didyum ā kṛdhi //
RV_10,142.02a pravat te agne janimā pitūyataḥ sācīva viśvā bhuvanā ny ṛñjase /
RV_10,142.02c pra saptayaḥ pra saniṣanta no dhiyaḥ puraś caranti paśupā iva tmanā //
RV_10,142.03a uta vā u pari vṛṇakṣi bapsad bahor agna ulapasya svadhāvaḥ /
RV_10,142.03c uta khilyā urvarāṇām bhavanti mā te hetiṃ taviṣīṃ cukrudhāma //
RV_10,142.04a yad udvato nivato yāsi bapsat pṛthag eṣi pragardhinīva senā /
RV_10,142.04c yadā te vāto anuvāti śocir vapteva śmaśru vapasi pra bhūma //
RV_10,142.05a praty asya śreṇayo dadṛśra ekaṃ niyānam bahavo rathāsaḥ /
RV_10,142.05c bāhū yad agne anumarmṛjāno nyaṅṅ uttānām anveṣi bhūmim //
RV_10,142.06a ut te śuṣmā jihatām ut te arcir ut te agne śaśamānasya vājāḥ /
RV_10,142.06c uc chvañcasva ni nama vardhamāna ā tvādya viśve vasavaḥ sadantu //
RV_10,142.07a apām idaṃ nyayanaṃ samudrasya niveśanam /
RV_10,142.07c anyaṃ kṛṇuṣvetaḥ panthāṃ tena yāhi vaśāṃ anu //
RV_10,142.08a āyane te parāyaṇe dūrvā rohantu puṣpiṇīḥ /
RV_10,142.08c hradāś ca puṇḍarīkāṇi samudrasya gṛhā ime //
RV_10,143.01a tyaṃ cid atrim ṛtajuram artham aśvaṃ na yātave /
RV_10,143.01c kakṣīvantaṃ yadī punā rathaṃ na kṛṇutho navam //
RV_10,143.02a tyaṃ cid aśvaṃ na vājinam areṇavo yam atnata /
RV_10,143.02c dṛḷhaṃ granthiṃ na vi ṣyatam atriṃ yaviṣṭham ā rajaḥ //
RV_10,143.03a narā daṃsiṣṭhāv atraye śubhrā siṣāsataṃ dhiyaḥ /
RV_10,143.03c athā hi vāṃ divo narā puna stomo na viśase //
RV_10,143.04a cite tad vāṃ surādhasā rātiḥ sumatir aśvinā /
RV_10,143.04c ā yan naḥ sadane pṛthau samane parṣatho narā //
RV_10,143.05a yuvam bhujyuṃ samudra ā rajasaḥ pāra īṅkhitam /
RV_10,143.05c yātam acchā patatribhir nāsatyā sātaye kṛtam //
RV_10,143.06a ā vāṃ sumnaiḥ śaṃyū iva maṃhiṣṭhā viśvavedasā /
RV_10,143.06c sam asme bhūṣataṃ narotsaṃ na pipyuṣīr iṣaḥ //
RV_10,144.01a ayaṃ hi te amartya indur atyo na patyate /
RV_10,144.01c dakṣo viśvāyur vedhase //
RV_10,144.02a ayam asmāsu kāvya ṛbhur vajro dāsvate /
RV_10,144.02c ayam bibharty ūrdhvakṛśanam madam ṛbhur na kṛtvyam madam //
RV_10,144.03a ghṛṣuḥ śyenāya kṛtvana āsu svāsu vaṃsagaḥ /
RV_10,144.03c ava dīdhed ahīśuvaḥ //
RV_10,144.04a yaṃ suparṇaḥ parāvataḥ śyenasya putra ābharat /
RV_10,144.04c śatacakraṃ yo 'hyo vartaniḥ //
RV_10,144.05a yaṃ te śyenaś cārum avṛkam padābharad aruṇam mānam andhasaḥ /
RV_10,144.05c enā vayo vi tāry āyur jīvasa enā jāgāra bandhutā //
RV_10,144.06a evā tad indra indunā deveṣu cid dhārayāte mahi tyajaḥ /
RV_10,144.06c kratvā vayo vi tāry āyuḥ sukrato kratvāyam asmad ā sutaḥ //
RV_10,145.01a imāṃ khanāmy oṣadhiṃ vīrudham balavattamām /
RV_10,145.01c yayā sapatnīm bādhate yayā saṃvindate patim //
RV_10,145.02a uttānaparṇe subhage devajūte sahasvati /
RV_10,145.02c sapatnīm me parā dhama patim me kevalaṃ kuru //
RV_10,145.03a uttarāham uttara uttared uttarābhyaḥ /
RV_10,145.03c athā sapatnī yā mamādharā sādharābhyaḥ //
RV_10,145.04a nahy asyā nāma gṛbhṇāmi no asmin ramate jane /
RV_10,145.04c parām eva parāvataṃ sapatnīṃ gamayāmasi //
RV_10,145.05a aham asmi sahamānātha tvam asi sāsahiḥ /
RV_10,145.05c ubhe sahasvatī bhūtvī sapatnīm me sahāvahai //
RV_10,145.06a upa te 'dhāṃ sahamānām abhi tvādhāṃ sahīyasā /
RV_10,145.06c mām anu pra te mano vatsaṃ gaur iva dhāvatu pathā vār iva dhāvatu //
RV_10,146.01a araṇyāny araṇyāny asau yā preva naśyasi /
RV_10,146.01c kathā grāmaṃ na pṛcchasi na tvā bhīr iva vindatī3ṃ //
RV_10,146.02a vṛṣāravāya vadate yad upāvati ciccikaḥ /
RV_10,146.02c āghāṭibhir iva dhāvayann araṇyānir mahīyate //
RV_10,146.03a uta gāva ivādanty uta veśmeva dṛśyate /
RV_10,146.03c uto araṇyāniḥ sāyaṃ śakaṭīr iva sarjati //
RV_10,146.04a gām aṅgaiṣa ā hvayati dārv aṅgaiṣo apāvadhīt /
RV_10,146.04c vasann araṇyānyāṃ sāyam akrukṣad iti manyate //
RV_10,146.05a na vā araṇyānir hanty anyaś cen nābhigacchati /
RV_10,146.05c svādoḥ phalasya jagdhvāya yathākāmaṃ ni padyate //
RV_10,146.06a āñjanagandhiṃ surabhim bahvannām akṛṣīvalām /
RV_10,146.06c prāham mṛgāṇām mātaram araṇyānim aśaṃsiṣam //
RV_10,147.01a śrat te dadhāmi prathamāya manyave 'han yad vṛtraṃ naryaṃ viver apaḥ /
RV_10,147.01c ubhe yat tvā bhavato rodasī anu rejate śuṣmāt pṛthivī cid adrivaḥ //
RV_10,147.02a tvam māyābhir anavadya māyinaṃ śravasyatā manasā vṛtram ardayaḥ /
RV_10,147.02c tvām in naro vṛṇate gaviṣṭiṣu tvāṃ viśvāsu havyāsv iṣṭiṣu //
RV_10,147.03a aiṣu cākandhi puruhūta sūriṣu vṛdhāso ye maghavann ānaśur magham /
RV_10,147.03c arcanti toke tanaye pariṣṭiṣu medhasātā vājinam ahraye dhane //
RV_10,147.04a sa in nu rāyaḥ subhṛtasya cākanan madaṃ yo asya raṃhyaṃ ciketati /
RV_10,147.04c tvāvṛdho maghavan dāśvadhvaro makṣū sa vājam bharate dhanā nṛbhiḥ //
RV_10,147.05a tvaṃ śardhāya mahinā gṛṇāna uru kṛdhi maghavañ chagdhi rāyaḥ /
RV_10,147.05c tvaṃ no mitro varuṇo na māyī pitvo na dasma dayase vibhaktā //
RV_10,148.01a suṣvāṇāsa indra stumasi tvā sasavāṃsaś ca tuvinṛmṇa vājam /
RV_10,148.01c ā no bhara suvitaṃ yasya cākan tmanā tanā sanuyāma tvotāḥ //
RV_10,148.02a ṛṣvas tvam indra śūra jāto dāsīr viśaḥ sūryeṇa sahyāḥ /
RV_10,148.02c guhā hitaṃ guhyaṃ gūḷham apsu bibhṛmasi prasravaṇe na somam //
RV_10,148.03a aryo vā giro abhy arca vidvān ṛṣīṇāṃ vipraḥ sumatiṃ cakānaḥ /
RV_10,148.03c te syāma ye raṇayanta somair enota tubhyaṃ rathoḷha bhakṣaiḥ //
RV_10,148.04a imā brahmendra tubhyaṃ śaṃsi dā nṛbhyo nṛṇāṃ śūra śavaḥ /
RV_10,148.04c tebhir bhava sakratur yeṣu cākann uta trāyasva gṛṇata uta stīn //
RV_10,148.05a śrudhī havam indra śūra pṛthyā uta stavase venyasyārkaiḥ /
RV_10,148.05c ā yas te yoniṃ ghṛtavantam asvār ūrmir na nimnair dravayanta vakvāḥ //
RV_10,149.01a savitā yantraiḥ pṛthivīm aramṇād askambhane savitā dyām adṛṃhat /
RV_10,149.01c aśvam ivādhukṣad dhunim antarikṣam atūrte baddhaṃ savitā samudram //
RV_10,149.02a yatrā samudra skabhito vy aunad apāṃ napāt savitā tasya veda /
RV_10,149.02c ato bhūr ata ā utthitaṃ rajo 'to dyāvāpṛthivī aprathetām //
RV_10,149.03a paścedam anyad abhavad yajatram amartyasya bhuvanasya bhūnā /
RV_10,149.03c suparṇo aṅga savitur garutmān pūrvo jātaḥ sa u asyānu dharma //
RV_10,149.04a gāva iva grāmaṃ yūyudhir ivāśvān vāśreva vatsaṃ sumanā duhānā /
RV_10,149.04c patir iva jāyām abhi no ny etu dhartā divaḥ savitā viśvavāraḥ //
RV_10,149.05a hiraṇyastūpaḥ savitar yathā tvāṅgiraso juhve vāje asmin /
RV_10,149.05c evā tvārcann avase vandamānaḥ somasyevāṃśum prati jāgarāham //
RV_10,150.01a samiddhaś cit sam idhyase devebhyo havyavāhana /
RV_10,150.01c ādityai rudrair vasubhir na ā gahi mṛḷīkāya na ā gahi //
RV_10,150.02a imaṃ yajñam idaṃ vaco jujuṣāṇa upāgahi /
RV_10,150.02c martāsas tvā samidhāna havāmahe mṛḷīkāya havāmahe //
RV_10,150.03a tvām u jātavedasaṃ viśvavāraṃ gṛṇe dhiyā /
RV_10,150.03c agne devāṃ ā vaha naḥ priyavratān mṛḷīkāya priyavratān //
RV_10,150.04a agnir devo devānām abhavat purohito 'gnim manuṣyā ṛṣayaḥ sam īdhire /
RV_10,150.04c agnim maho dhanasātāv ahaṃ huve mṛḷīkaṃ dhanasātaye //
RV_10,150.05a agnir atrim bharadvājaṃ gaviṣṭhiram prāvan naḥ kaṇvaṃ trasadasyum āhave /
RV_10,150.05c agniṃ vasiṣṭho havate purohito mṛḷīkāya purohitaḥ //
RV_10,151.01a śraddhayāgniḥ sam idhyate śraddhayā hūyate haviḥ /
RV_10,151.01c śraddhām bhagasya mūrdhani vacasā vedayāmasi //
RV_10,151.02a priyaṃ śraddhe dadataḥ priyaṃ śraddhe didāsataḥ /
RV_10,151.02c priyam bhojeṣu yajvasv idam ma uditaṃ kṛdhi //
RV_10,151.03a yathā devā asureṣu śraddhām ugreṣu cakrire /
RV_10,151.03c evam bhojeṣu yajvasv asmākam uditaṃ kṛdhi //
RV_10,151.04a śraddhāṃ devā yajamānā vāyugopā upāsate /
RV_10,151.04c śraddhāṃ hṛdayyayākūtyā śraddhayā vindate vasu //
RV_10,151.05a śraddhām prātar havāmahe śraddhām madhyandinam pari /
RV_10,151.05c śraddhāṃ sūryasya nimruci śraddhe śrad dhāpayeha naḥ //
RV_10,152.01a śāsa itthā mahāṃ asy amitrakhādo adbhutaḥ /
RV_10,152.01c na yasya hanyate sakhā na jīyate kadā cana //
RV_10,152.02a svastidā viśas patir vṛtrahā vimṛdho vaśī /
RV_10,152.02c vṛṣendraḥ pura etu naḥ somapā abhayaṅkaraḥ //
RV_10,152.03a vi rakṣo vi mṛdho jahi vi vṛtrasya hanū ruja /
RV_10,152.03c vi manyum indra vṛtrahann amitrasyābhidāsataḥ //
RV_10,152.04a vi na indra mṛdho jahi nīcā yaccha pṛtanyataḥ /
RV_10,152.04c yo asmāṃ abhidāsaty adharaṃ gamayā tamaḥ //
RV_10,152.05a apendra dviṣato mano 'pa jijyāsato vadham /
RV_10,152.05c vi manyoḥ śarma yaccha varīyo yavayā vadham //
RV_10,153.01a īṅkhayantīr apasyuva indraṃ jātam upāsate /
RV_10,153.01c bhejānāsaḥ suvīryam //
RV_10,153.02a tvam indra balād adhi sahaso jāta ojasaḥ /
RV_10,153.02c tvaṃ vṛṣan vṛṣed asi //
RV_10,153.03a tvam indrāsi vṛtrahā vy antarikṣam atiraḥ /
RV_10,153.03c ud dyām astabhnā ojasā //
RV_10,153.04a tvam indra sajoṣasam arkam bibharṣi bāhvoḥ /
RV_10,153.04c vajraṃ śiśāna ojasā //
RV_10,153.05a tvam indrābhibhūr asi viśvā jātāny ojasā /
RV_10,153.05c sa viśvā bhuva ābhavaḥ //
RV_10,154.01a soma ekebhyaḥ pavate ghṛtam eka upāsate /
RV_10,154.01c yebhyo madhu pradhāvati tāṃś cid evāpi gacchatāt //
RV_10,154.02a tapasā ye anādhṛṣyās tapasā ye svar yayuḥ /
RV_10,154.02c tapo ye cakrire mahas tāṃś cid evāpi gacchatāt //
RV_10,154.03a ye yudhyante pradhaneṣu śūrāso ye tanūtyajaḥ /
RV_10,154.03c ye vā sahasradakṣiṇās tāṃś cid evāpi gacchatāt //
RV_10,154.04a ye cit pūrva ṛtasāpa ṛtāvāna ṛtāvṛdhaḥ /
RV_10,154.04c pitṝn tapasvato yama tāṃś cid evāpi gacchatāt //
RV_10,154.05a sahasraṇīthāḥ kavayo ye gopāyanti sūryam /
RV_10,154.05c ṛṣīn tapasvato yama tapojāṃ api gacchatāt //
RV_10,155.01a arāyi kāṇe vikaṭe giriṃ gaccha sadānve /
RV_10,155.01c śirimbiṭhasya satvabhis tebhiṣ ṭvā cātayāmasi //
RV_10,155.02a catto itaś cattāmutaḥ sarvā bhrūṇāny āruṣī /
RV_10,155.02c arāyyam brahmaṇas pate tīkṣṇaśṛṇgodṛṣann ihi //
RV_10,155.03a ado yad dāru plavate sindhoḥ pāre apūruṣam /
RV_10,155.03c tad ā rabhasva durhaṇo tena gaccha parastaram //
RV_10,155.04a yad dha prācīr ajagantoro maṇḍūradhāṇikīḥ /
RV_10,155.04c hatā indrasya śatravaḥ sarve budbudayāśavaḥ //
RV_10,155.05a parīme gām aneṣata pary agnim ahṛṣata /
RV_10,155.05c deveṣv akrata śravaḥ ka imāṃ ā dadharṣati //
RV_10,156.01a agniṃ hinvantu no dhiyaḥ saptim āśum ivājiṣu /
RV_10,156.01c tena jeṣma dhanaṃ-dhanam //
RV_10,156.02a yayā gā ākarāmahe senayāgne tavotyā /
RV_10,156.02c tāṃ no hinva maghattaye //
RV_10,156.03a āgne sthūraṃ rayim bhara pṛthuṃ gomantam aśvinam /
RV_10,156.03c aṅdhi khaṃ vartayā paṇim //
RV_10,156.04a agne nakṣatram ajaram ā sūryaṃ rohayo divi /
RV_10,156.04c dadhaj jyotir janebhyaḥ //
RV_10,156.05a agne ketur viśām asi preṣṭhaḥ śreṣṭha upasthasat /
RV_10,156.05c bodhā stotre vayo dadhat //
RV_10,157.01a imā nu kam bhuvanā sīṣadhāmendraś ca viśve ca devāḥ //
RV_10,157.02a yajñaṃ ca nas tanvaṃ ca prajāṃ cādityair indraḥ saha cīkḷpāti //
RV_10,157.03a ādityair indraḥ sagaṇo marudbhir asmākam bhūtv avitā tanūnām //
RV_10,157.04a hatvāya devā asurān yad āyan devā devatvam abhirakṣamāṇāḥ //
RV_10,157.05a pratyañcam arkam anayañ chacībhir ād it svadhām iṣirām pary apaśyan //
RV_10,158.01a sūryo no divas pātu vāto antarikṣāt /
RV_10,158.01c agnir naḥ pārthivebhyaḥ //
RV_10,158.02a joṣā savitar yasya te haraḥ śataṃ savāṃ arhati /
RV_10,158.02c pāhi no didyutaḥ patantyāḥ //
RV_10,158.03a cakṣur no devaḥ savitā cakṣur na uta parvataḥ /
RV_10,158.03c cakṣur dhātā dadhātu naḥ //
RV_10,158.04a cakṣur no dhehi cakṣuṣe cakṣur vikhyai tanūbhyaḥ /
RV_10,158.04c saṃ cedaṃ vi ca paśyema //
RV_10,158.05a susaṃdṛśaṃ tvā vayam prati paśyema sūrya /
RV_10,158.05c vi paśyema nṛcakṣasaḥ //
RV_10,159.01a ud asau sūryo agād ud ayam māmako bhagaḥ /
RV_10,159.01c ahaṃ tad vidvalā patim abhy asākṣi viṣāsahiḥ //
RV_10,159.02a ahaṃ ketur aham mūrdhāham ugrā vivācanī /
RV_10,159.02c mamed anu kratum patiḥ sehānāyā upācaret //
RV_10,159.03a mama putrāḥ śatruhaṇo 'tho me duhitā virāṭ /
RV_10,159.03c utāham asmi saṃjayā patyau me śloka uttamaḥ //
RV_10,159.04a yenendro haviṣā kṛtvy abhavad dyumny uttamaḥ /
RV_10,159.04c idaṃ tad akri devā asapatnā kilābhuvam //
RV_10,159.05a asapatnā sapatnaghnī jayanty abhibhūvarī /
RV_10,159.05c āvṛkṣam anyāsāṃ varco rādho astheyasām iva //
RV_10,159.06a sam ajaiṣam imā ahaṃ sapatnīr abhibhūvarī /
RV_10,159.06c yathāham asya vīrasya virājāni janasya ca //
RV_10,160.01a tīvrasyābhivayaso asya pāhi sarvarathā vi harī iha muñca /
RV_10,160.01c indra mā tvā yajamānāso anye ni rīraman tubhyam ime sutāsaḥ //
RV_10,160.02a tubhyaṃ sutās tubhyam u sotvāsas tvāṃ giraḥ śvātryā ā hvayanti /
RV_10,160.02c indredam adya savanaṃ juṣāṇo viśvasya vidvāṃ iha pāhi somam //
RV_10,160.03a ya uśatā manasā somam asmai sarvahṛdā devakāmaḥ sunoti /
RV_10,160.03c na gā indras tasya parā dadāti praśastam ic cārum asmai kṛṇoti //
RV_10,160.04a anuspaṣṭo bhavaty eṣo asya yo asmai revān na sunoti somam /
RV_10,160.04c nir aratnau maghavā taṃ dadhāti brahmadviṣo hanty anānudiṣṭaḥ //
RV_10,160.05a aśvāyanto gavyanto vājayanto havāmahe tvopagantavā u /
RV_10,160.05c ābhūṣantas te sumatau navāyāṃ vayam indra tvā śunaṃ huvema //
RV_10,161.01a muñcāmi tvā haviṣā jīvanāya kam ajñātayakṣmād uta rājayakṣmāt /
RV_10,161.01c grāhir jagrāha yadi vaitad enaṃ tasyā indrāgnī pra mumuktam enam //
RV_10,161.02a yadi kṣitāyur yadi vā pareto yadi mṛtyor antikaṃ nīta eva /
RV_10,161.02c tam ā harāmi nirṛter upasthād aspārṣam enaṃ śataśāradāya //
RV_10,161.03a sahasrākṣeṇa śataśāradena śatāyuṣā haviṣāhārṣam enam /
RV_10,161.03c śataṃ yathemaṃ śarado nayātīndro viśvasya duritasya pāram //
RV_10,161.04a śataṃ jīva śarado vardhamānaḥ śataṃ hemantāñ chatam u vasantān /
RV_10,161.04c śatam indrāgnī savitā bṛhaspatiḥ śatāyuṣā haviṣemam punar duḥ //
RV_10,161.05a āhārṣaṃ tvāvidaṃ tvā punar āgāḥ punarnava /
RV_10,161.05c sarvāṅga sarvaṃ te cakṣuḥ sarvam āyuś ca te 'vidam //
RV_10,162.01a brahmaṇāgniḥ saṃvidāno rakṣohā bādhatām itaḥ /
RV_10,162.01c amīvā yas te garbhaṃ durṇāmā yonim āśaye //
RV_10,162.02a yas te garbham amīvā durṇāmā yonim āśaye /
RV_10,162.02c agniṣ ṭam brahmaṇā saha niṣ kravyādam anīnaśat //
RV_10,162.03a yas te hanti patayantaṃ niṣatsnuṃ yaḥ sarīsṛpam /
RV_10,162.03c jātaṃ yas te jighāṃsati tam ito nāśayāmasi //
RV_10,162.04a yas ta ūrū viharaty antarā dampatī śaye /
RV_10,162.04c yoniṃ yo antar āreḷhi tam ito nāśayāmasi //
RV_10,162.05a yas tvā bhrātā patir bhūtvā jāro bhūtvā nipadyate /
RV_10,162.05c prajāṃ yas te jighāṃsati tam ito nāśayāmasi //
RV_10,162.06a yas tvā svapnena tamasā mohayitvā nipadyate /
RV_10,162.06c prajāṃ yas te jighāṃsati tam ito nāśayāmasi //
RV_10,163.01a akṣībhyāṃ te nāsikābhyāṃ karṇābhyāṃ chubukād adhi /
RV_10,163.01c yakṣmaṃ śīrṣaṇyam mastiṣkāj jihvāyā vi vṛhāmi te //
RV_10,163.02a grīvābhyas ta uṣṇihābhyaḥ kīkasābhyo anūkyāt /
RV_10,163.02c yakṣmaṃ doṣaṇyam aṃsābhyām bāhubhyāṃ vi vṛhāmi te //
RV_10,163.03a āntrebhyas te gudābhyo vaniṣṭhor hṛdayād adhi /
RV_10,163.03c yakṣmam matasnābhyāṃ yaknaḥ plāśibhyo vi vṛhāmi te //
RV_10,163.04a ūrubhyāṃ te aṣṭhīvadbhyām pārṣṇibhyām prapadābhyām /
RV_10,163.04c yakṣmaṃ śroṇibhyām bhāsadād bhaṃsaso vi vṛhāmi te //
RV_10,163.05a mehanād vanaṅkaraṇāl lomabhyas te nakhebhyaḥ /
RV_10,163.05c yakṣmaṃ sarvasmād ātmanas tam idaṃ vi vṛhāmi te //
RV_10,163.06a aṅgād-aṅgāl lomno-lomno jātam parvaṇi-parvaṇi /
RV_10,163.06c yakṣmaṃ sarvasmād ātmanas tam idaṃ vi vṛhāmi te //
RV_10,164.01a apehi manasas pate 'pa krāma paraś cara /
RV_10,164.01c paro nirṛtyā ā cakṣva bahudhā jīvato manaḥ //
RV_10,164.02a bhadraṃ vai varaṃ vṛṇate bhadraṃ yuñjanti dakṣiṇam /
RV_10,164.02c bhadraṃ vaivasvate cakṣur bahutrā jīvato manaḥ //
RV_10,164.03a yad āśasā niḥśasābhiśasopārima jāgrato yat svapantaḥ /
RV_10,164.03c agnir viśvāny apa duṣkṛtāny ajuṣṭāny āre asmad dadhātu //
RV_10,164.04a yad indra brahmaṇas pate 'bhidrohaṃ carāmasi /
RV_10,164.04c pracetā na āṅgiraso dviṣatām pātv aṃhasaḥ //
RV_10,164.05a ajaiṣmādyāsanāma cābhūmānāgaso vayam /
RV_10,164.05c jāgratsvapnaḥ saṃkalpaḥ pāpo yaṃ dviṣmas taṃ sa ṛcchatu yo no dveṣṭi tam ṛcchatu //
RV_10,165.01a devāḥ kapota iṣito yad icchan dūto nirṛtyā idam ājagāma /
RV_10,165.01c tasmā arcāma kṛṇavāma niṣkṛtiṃ śaṃ no astu dvipade śaṃ catuṣpade //
RV_10,165.02a śivaḥ kapota iṣito no astv anāgā devāḥ śakuno gṛheṣu /
RV_10,165.02c agnir hi vipro juṣatāṃ havir naḥ pari hetiḥ pakṣiṇī no vṛṇaktu //
RV_10,165.03a hetiḥ pakṣiṇī na dabhāty asmān āṣṭryām padaṃ kṛṇute agnidhāne /
RV_10,165.03c śaṃ no gobhyaś ca puruṣebhyaś cāstu mā no hiṃsīd iha devāḥ kapotaḥ //
RV_10,165.04a yad ulūko vadati mogham etad yat kapotaḥ padam agnau kṛṇoti /
RV_10,165.04c yasya dūtaḥ prahita eṣa etat tasmai yamāya namo astu mṛtyave //
RV_10,165.05a ṛcā kapotaṃ nudata praṇodam iṣam madantaḥ pari gāṃ nayadhvam /
RV_10,165.05c saṃyopayanto duritāni viśvā hitvā na ūrjam pra patāt patiṣṭhaḥ //
RV_10,166.01a ṛṣabham mā samānānāṃ sapatnānāṃ viṣāsahim /
RV_10,166.01c hantāraṃ śatrūṇāṃ kṛdhi virājaṃ gopatiṃ gavām //
RV_10,166.02a aham asmi sapatnahendra ivāriṣṭo akṣataḥ /
RV_10,166.02c adhaḥ sapatnā me pador ime sarve abhiṣṭhitāḥ //
RV_10,166.03a atraiva vo 'pi nahyāmy ubhe ārtnī iva jyayā /
RV_10,166.03c vācas pate ni ṣedhemān yathā mad adharaṃ vadān //
RV_10,166.04a abhibhūr aham āgamaṃ viśvakarmeṇa dhāmnā /
RV_10,166.04c ā vaś cittam ā vo vratam ā vo 'haṃ samitiṃ dade //
RV_10,166.05a yogakṣemaṃ va ādāyāham bhūyāsam uttama ā vo mūrdhānam akramīm /
RV_10,166.05d adhaspadān ma ud vadata maṇḍūkā ivodakān maṇḍūkā udakād iva //
RV_10,167.01a tubhyedam indra pari ṣicyate madhu tvaṃ sutasya kalaśasya rājasi /
RV_10,167.01c tvaṃ rayim puruvīrām u nas kṛdhi tvaṃ tapaḥ paritapyājayaḥ svaḥ //
RV_10,167.02a svarjitam mahi mandānam andhaso havāmahe pari śakraṃ sutāṃ upa /
RV_10,167.02c imaṃ no yajñam iha bodhy ā gahi spṛdho jayantam maghavānam īmahe //
RV_10,167.03a somasya rājño varuṇasya dharmaṇi bṛhaspater anumatyā u śarmaṇi /
RV_10,167.03c tavāham adya maghavann upastutau dhātar vidhātaḥ kalaśāṃ abhakṣayam //
RV_10,167.04a prasūto bhakṣam akaraṃ carāv api stomaṃ cemam prathamaḥ sūrir un mṛje /
RV_10,167.04c sute sātena yady āgamaṃ vām prati viśvāmitrajamadagnī dame //
RV_10,168.01a vātasya nu mahimānaṃ rathasya rujann eti stanayann asya ghoṣaḥ /
RV_10,168.01c divispṛg yāty aruṇāni kṛṇvann uto eti pṛthivyā reṇum asyan //
RV_10,168.02a sam prerate anu vātasya viṣṭhā ainaṃ gacchanti samanaṃ na yoṣāḥ /
RV_10,168.02c tābhiḥ sayuk sarathaṃ deva īyate 'sya viśvasya bhuvanasya rājā //
RV_10,168.03a antarikṣe pathibhir īyamāno na ni viśate katamac canāhaḥ /
RV_10,168.03c apāṃ sakhā prathamajā ṛtāvā kva svij jātaḥ kuta ā babhūva //
RV_10,168.04a ātmā devānām bhuvanasya garbho yathāvaśaṃ carati deva eṣaḥ /
RV_10,168.04c ghoṣā id asya śṛṇvire na rūpaṃ tasmai vātāya haviṣā vidhema //
RV_10,169.01a mayobhūr vāto abhi vātūsrā ūrjasvatīr oṣadhīr ā riśantām /
RV_10,169.01c pīvasvatīr jīvadhanyāḥ pibantv avasāya padvate rudra mṛḷa //
RV_10,169.02a yāḥ sarūpā virūpā ekarūpā yāsām agnir iṣṭyā nāmāni veda /
RV_10,169.02c yā aṅgirasas tapaseha cakrus tābhyaḥ parjanya mahi śarma yaccha //
RV_10,169.03a yā deveṣu tanvam airayanta yāsāṃ somo viśvā rūpāṇi veda /
RV_10,169.03c tā asmabhyam payasā pinvamānāḥ prajāvatīr indra goṣṭhe rirīhi //
RV_10,169.04a prajāpatir mahyam etā rarāṇo viśvair devaiḥ pitṛbhiḥ saṃvidānaḥ /
RV_10,169.04c śivāḥ satīr upa no goṣṭham ākas tāsāṃ vayam prajayā saṃ sadema //
RV_10,170.01a vibhrāḍ bṛhat pibatu somyam madhv āyur dadhad yajñapatāv avihrutam /
RV_10,170.01c vātajūto yo abhirakṣati tmanā prajāḥ pupoṣa purudhā vi rājati //
RV_10,170.02a vibhrāḍ bṛhat subhṛtaṃ vājasātamaṃ dharman divo dharuṇe satyam arpitam /
RV_10,170.02c amitrahā vṛtrahā dasyuhantamaṃ jyotir jajñe asurahā sapatnahā //
RV_10,170.03a idaṃ śreṣṭhaṃ jyotiṣāṃ jyotir uttamaṃ viśvajid dhanajid ucyate bṛhat /
RV_10,170.03c viśvabhrāḍ bhrājo mahi sūryo dṛśa uru paprathe saha ojo acyutam //
RV_10,170.04a vibhrājañ jyotiṣā svar agaccho rocanaṃ divaḥ /
RV_10,170.04c yenemā viśvā bhuvanāny ābhṛtā viśvakarmaṇā viśvadevyāvatā //
RV_10,171.01a tvaṃ tyam iṭato ratham indra prāvaḥ sutāvataḥ /
RV_10,171.01c aśṛṇoḥ somino havam //
RV_10,171.02a tvam makhasya dodhataḥ śiro 'va tvaco bharaḥ /
RV_10,171.02c agacchaḥ somino gṛham //
RV_10,171.03a tvaṃ tyam indra martyam āstrabudhnāya venyam /
RV_10,171.03c muhuḥ śrathnā manasyave //
RV_10,171.04a tvaṃ tyam indra sūryam paścā santam puras kṛdhi /
RV_10,171.04c devānāṃ cit tiro vaśam //
RV_10,172.01a ā yāhi vanasā saha gāvaḥ sacanta vartaniṃ yad ūdhabhiḥ //
RV_10,172.02a ā yāhi vasvyā dhiyā maṃhiṣṭho jārayanmakhaḥ sudānubhiḥ //
RV_10,172.03a pitubhṛto na tantum it sudānavaḥ prati dadhmo yajāmasi //
RV_10,172.04a uṣā apa svasus tamaḥ saṃ vartayati vartaniṃ sujātatā //
RV_10,173.01a ā tvāhārṣam antar edhi dhruvas tiṣṭhāvicācaliḥ /
RV_10,173.01c viśas tvā sarvā vāñchantu mā tvad rāṣṭram adhi bhraśat //
RV_10,173.02a ihaivaidhi māpa cyoṣṭhāḥ parvata ivāvicācaliḥ /
RV_10,173.02c indra iveha dhruvas tiṣṭheha rāṣṭram u dhāraya //
RV_10,173.03a imam indro adīdharad dhruvaṃ dhruveṇa haviṣā /
RV_10,173.03c tasmai somo adhi bravat tasmā u brahmaṇas patiḥ //
RV_10,173.04a dhruvā dyaur dhruvā pṛthivī dhruvāsaḥ parvatā ime /
RV_10,173.04c dhruvaṃ viśvam idaṃ jagad dhruvo rājā viśām ayam //
RV_10,173.05a dhruvaṃ te rājā varuṇo dhruvaṃ devo bṛhaspatiḥ /
RV_10,173.05c dhruvaṃ ta indraś cāgniś ca rāṣṭraṃ dhārayatāṃ dhruvam //
RV_10,173.06a dhruvaṃ dhruveṇa haviṣābhi somam mṛśāmasi /
RV_10,173.06c atho ta indraḥ kevalīr viśo balihṛtas karat //
RV_10,174.01a abhīvartena haviṣā yenendro abhivāvṛte /
RV_10,174.01c tenāsmān brahmaṇas pate 'bhi rāṣṭrāya vartaya //
RV_10,174.02a abhivṛtya sapatnān abhi yā no arātayaḥ /
RV_10,174.02c abhi pṛtanyantaṃ tiṣṭhābhi yo na irasyati //
RV_10,174.03a abhi tvā devaḥ savitābhi somo avīvṛtat /
RV_10,174.03c abhi tvā viśvā bhūtāny abhīvarto yathāsasi //
RV_10,174.04a yenendro haviṣā kṛtvy abhavad dyumny uttamaḥ /
RV_10,174.04c idaṃ tad akri devā asapatnaḥ kilābhuvam //
RV_10,174.05a asapatnaḥ sapatnahābhirāṣṭro viṣāsahiḥ /
RV_10,174.05c yathāham eṣām bhūtānāṃ virājāni janasya ca //
RV_10,175.01a pra vo grāvāṇaḥ savitā devaḥ suvatu dharmaṇā /
RV_10,175.01c dhūrṣu yujyadhvaṃ sunuta //
RV_10,175.02a grāvāṇo apa ducchunām apa sedhata durmatim /
RV_10,175.02c usrāḥ kartana bheṣajam //
RV_10,175.03a grāvāṇa upareṣv ā mahīyante sajoṣasaḥ /
RV_10,175.03c vṛṣṇe dadhato vṛṣṇyam //
RV_10,175.04a grāvāṇaḥ savitā nu vo devaḥ suvatu dharmaṇā /
RV_10,175.04c yajamānāya sunvate //
RV_10,176.01a pra sūnava ṛbhūṇām bṛhan navanta vṛjanā /
RV_10,176.01c kṣāmā ye viśvadhāyaso 'śnan dhenuṃ na mātaram //
RV_10,176.02a pra devaṃ devyā dhiyā bharatā jātavedasam /
RV_10,176.02c havyā no vakṣad ānuṣak //
RV_10,176.03a ayam u ṣya pra devayur hotā yajñāya nīyate /
RV_10,176.03c ratho na yor abhīvṛto ghṛṇīvāñ cetati tmanā //
RV_10,176.04a ayam agnir uruṣyaty amṛtād iva janmanaḥ /
RV_10,176.04c sahasaś cit sahīyān devo jīvātave kṛtaḥ //
RV_10,177.01a pataṅgam aktam asurasya māyayā hṛdā paśyanti manasā vipaścitaḥ /
RV_10,177.01c samudre antaḥ kavayo vi cakṣate marīcīnām padam icchanti vedhasaḥ //
RV_10,177.02a pataṅgo vācam manasā bibharti tāṃ gandharvo 'vadad garbhe antaḥ /
RV_10,177.02c tāṃ dyotamānāṃ svaryam manīṣām ṛtasya pade kavayo ni pānti //
RV_10,177.03a apaśyaṃ gopām anipadyamānam ā ca parā ca pathibhiś carantam /
RV_10,177.03c sa sadhrīcīḥ sa viṣūcīr vasāna ā varīvarti bhuvaneṣv antaḥ //
RV_10,178.01a tyam ū ṣu vājinaṃ devajūtaṃ sahāvānaṃ tarutāraṃ rathānām /
RV_10,178.01c ariṣṭanemim pṛtanājam āśuṃ svastaye tārkṣyam ihā huvema //
RV_10,178.02a indrasyeva rātim ājohuvānāḥ svastaye nāvam ivā ruhema /
RV_10,178.02c urvī na pṛthvī bahule gabhīre mā vām etau mā paretau riṣāma //
RV_10,178.03a sadyaś cid yaḥ śavasā pañca kṛṣṭīḥ sūrya iva jyotiṣāpas tatāna /
RV_10,178.03c sahasrasāḥ śatasā asya raṃhir na smā varante yuvatiṃ na śaryām //
RV_10,179.01a ut tiṣṭhatāva paśyatendrasya bhāgam ṛtviyam /
RV_10,179.01c yadi śrāto juhotana yady aśrāto mamattana //
RV_10,179.02a śrātaṃ havir o ṣv indra pra yāhi jagāma sūro adhvano vimadhyam /
RV_10,179.02c pari tvāsate nidhibhiḥ sakhāyaḥ kulapā na vrājapatiṃ carantam //
RV_10,179.03a śrātam manya ūdhani śrātam agnau suśrātam manye tad ṛtaṃ navīyaḥ /
RV_10,179.03c mādhyandinasya savanasya dadhnaḥ pibendra vajrin purukṛj juṣāṇaḥ //
RV_10,180.01a pra sasāhiṣe puruhūta śatrūñ jyeṣṭhas te śuṣma iha rātir astu /
RV_10,180.01c indrā bhara dakṣiṇenā vasūni patiḥ sindhūnām asi revatīnām //
RV_10,180.02a mṛgo na bhīmaḥ kucaro giriṣṭhāḥ parāvata ā jaganthā parasyāḥ /
RV_10,180.02c sṛkaṃ saṃśāya pavim indra tigmaṃ vi śatrūn tāḷhi vi mṛdho nudasva //
RV_10,180.03a indra kṣatram abhi vāmam ojo 'jāyathā vṛṣabha carṣaṇīnām /
RV_10,180.03c apānudo janam amitrayantam uruṃ devebhyo akṛṇor u lokam //
RV_10,181.01a prathaś ca yasya saprathaś ca nāmānuṣṭubhasya haviṣo havir yat /
RV_10,181.01c dhātur dyutānāt savituś ca viṣṇo rathantaram ā jabhārā vasiṣṭhaḥ //
RV_10,181.02a avindan te atihitaṃ yad āsīd yajñasya dhāma paramaṃ guhā yat /
RV_10,181.02c dhātur dyutānāt savituś ca viṣṇor bharadvājo bṛhad ā cakre agneḥ //
RV_10,181.03a te 'vindan manasā dīdhyānā yaju ṣkannam prathamaṃ devayānam /
RV_10,181.03c dhātur dyutānāt savituś ca viṣṇor ā sūryād abharan gharmam ete //
RV_10,182.01a bṛhaspatir nayatu durgahā tiraḥ punar neṣad aghaśaṃsāya manma /
RV_10,182.01c kṣipad aśastim apa durmatiṃ hann athā karad yajamānāya śaṃ yoḥ //
RV_10,182.02a narāśaṃso no 'vatu prayāje śaṃ no astv anuyājo haveṣu /
RV_10,182.02c kṣipad aśastim apa durmatiṃ hann athā karad yajamānāya śaṃ yoḥ //
RV_10,182.03a tapurmūrdhā tapatu rakṣaso ye brahmadviṣaḥ śarave hantavā u /
RV_10,182.03c kṣipad aśastim apa durmatiṃ hann athā karad yajamānāya śaṃ yoḥ //
RV_10,183.01a apaśyaṃ tvā manasā cekitānaṃ tapaso jātaṃ tapaso vibhūtam /
RV_10,183.01c iha prajām iha rayiṃ rarāṇaḥ pra jāyasva prajayā putrakāma //
RV_10,183.02a apaśyaṃ tvā manasā dīdhyānāṃ svāyāṃ tanū ṛtvye nādhamānām /
RV_10,183.02c upa mām uccā yuvatir babhūyāḥ pra jāyasva prajayā putrakāme //
RV_10,183.03a ahaṃ garbham adadhām oṣadhīṣv ahaṃ viśveṣu bhuvaneṣv antaḥ /
RV_10,183.03c aham prajā ajanayam pṛthivyām ahaṃ janibhyo aparīṣu putrān //
RV_10,184.01a viṣṇur yoniṃ kalpayatu tvaṣṭā rūpāṇi piṃśatu /
RV_10,184.01c ā siñcatu prajāpatir dhātā garbhaṃ dadhātu te //
RV_10,184.02a garbhaṃ dhehi sinīvāli garbhaṃ dhehi sarasvati /
RV_10,184.02c garbhaṃ te aśvinau devāv ā dhattām puṣkarasrajā //
RV_10,184.03a hiraṇyayī araṇī yaṃ nirmanthato aśvinā /
RV_10,184.03c taṃ te garbhaṃ havāmahe daśame māsi sūtave //
RV_10,185.01a mahi trīṇām avo 'stu dyukṣam mitrasyāryamṇaḥ /
RV_10,185.01c durādharṣaṃ varuṇasya //
RV_10,185.02a nahi teṣām amā cana nādhvasu vāraṇeṣu /
RV_10,185.02c īśe ripur aghaśaṃsaḥ //
RV_10,185.03a yasmai putrāso aditeḥ pra jīvase martyāya /
RV_10,185.03c jyotir yacchanty ajasram //
RV_10,186.01a vāta ā vātu bheṣajaṃ śambhu mayobhu no hṛde /
RV_10,186.01c pra ṇa āyūṃṣi tāriṣat //
RV_10,186.02a uta vāta pitāsi na uta bhrātota naḥ sakhā /
RV_10,186.02c sa no jīvātave kṛdhi //
RV_10,186.03a yad ado vāta te gṛhe 'mṛtasya nidhir hitaḥ /
RV_10,186.03c tato no dehi jīvase //
RV_10,187.01a prāgnaye vācam īraya vṛṣabhāya kṣitīnām /
RV_10,187.01c sa naḥ parṣad ati dviṣaḥ //
RV_10,187.02a yaḥ parasyāḥ parāvatas tiro dhanvātirocate /
RV_10,187.02c sa naḥ parṣad ati dviṣaḥ //
RV_10,187.03a yo rakṣāṃsi nijūrvati vṛṣā śukreṇa śociṣā /
RV_10,187.03c sa naḥ parṣad ati dviṣaḥ //
RV_10,187.04a yo viśvābhi vipaśyati bhuvanā saṃ ca paśyati /
RV_10,187.04c sa naḥ parṣad ati dviṣaḥ //
RV_10,187.05a yo asya pāre rajasaḥ śukro agnir ajāyata /
RV_10,187.05c sa naḥ parṣad ati dviṣaḥ //
RV_10,188.01a pra nūnaṃ jātavedasam aśvaṃ hinota vājinam /
RV_10,188.01c idaṃ no barhir āsade //
RV_10,188.02a asya pra jātavedaso vipravīrasya mīḷhuṣaḥ /
RV_10,188.02c mahīm iyarmi suṣṭutim //
RV_10,188.03a yā ruco jātavedaso devatrā havyavāhanīḥ /
RV_10,188.03c tābhir no yajñam invatu //
RV_10,189.01a āyaṃ gauḥ pṛśnir akramīd asadan mātaram puraḥ /
RV_10,189.01c pitaraṃ ca prayan svaḥ //
RV_10,189.02a antaś carati rocanāsya prāṇād apānatī /
RV_10,189.02c vy akhyan mahiṣo divam //
RV_10,189.03a triṃśad dhāma vi rājati vāk pataṅgāya dhīyate /
RV_10,189.03c prati vastor aha dyubhiḥ //
RV_10,190.01a ṛtaṃ ca satyaṃ cābhīddhāt tapaso 'dhy ajāyata /
RV_10,190.01c tato rātry ajāyata tataḥ samudro arṇavaḥ //
RV_10,190.02a samudrād arṇavād adhi saṃvatsaro ajāyata /
RV_10,190.02c ahorātrāṇi vidadhad viśvasya miṣato vaśī //
RV_10,190.03a sūryācandramasau dhātā yathāpūrvam akalpayat /
RV_10,190.03c divaṃ ca pṛthivīṃ cāntarikṣam atho svaḥ //
RV_10,191.01a saṃ-sam id yuvase vṛṣann agne viśvāny arya ā /
RV_10,191.01c iḷas pade sam idhyase sa no vasūny ā bhara //
RV_10,191.02a saṃ gacchadhvaṃ saṃ vadadhvaṃ saṃ vo manāṃsi jānatām /
RV_10,191.02c devā bhāgaṃ yathā pūrve saṃjānānā upāsate //
RV_10,191.03a samāno mantraḥ samitiḥ samānī samānam manaḥ saha cittam eṣām /
RV_10,191.03c samānam mantram abhi mantraye vaḥ samānena vo haviṣā juhomi //
RV_10,191.04a samānī va ākūtiḥ samānā hṛdayāni vaḥ /
RV_10,191.04c samānam astu vo mano yathā vaḥ susahāsati //
