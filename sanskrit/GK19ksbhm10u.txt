//gadāparva//
nārāyaṇaṃ namaskṛtya naraṃ caiva narottamam /
devīṃ sarasvatīṃ vyāsaṃ tato jayamudīrayet // Bhmj_10.1 //
tato drauṇimukhā vīrāḥ samabhyetya rathāstrayaḥ /
hradaṃ praviṣṭaṃ rājānamūcurmānadhanaṃ śaraiḥ // Bhmj_10.2 //
rājannuttiṣṭha saṃgrāme jahi śatruṃ dhanurdhara /
sahāsmābhirayaṃ kālo vikramasya yaśobhuvaḥ // Bhmj_10.3 //
iti śrutvā kurupatiḥ praśaṃsaṃstatparākramam /
ūce prātaḥ samāśvāsya mama kṣatrocitā gatiḥ // Bhmj_10.4 //
iti teṣāṃ samālāpaṃ śrutvā jñātvā suyodhanam /
śaśaṃsurbhīmasenāya lubdhakā dhanalubdhakāḥ // Bhmj_10.5 //
bhīmasenagirā rājā sasainyo 'tha yudhiṣṭhiraḥ /
kṛṣṇapradhānaiḥ sahitastaṃ deśaṃ tūrṇamāyayau // Bhmj_10.6 //
garjadgajarathānīkaiḥ pārthānvīkṣya samāgatān /
narendrasūcanabhayātprayayurgautamādayaḥ // Bhmj_10.7 //
tasya kṛṣṇasya vacasā dharmasūnuḥ suyodhanam /
tataḥ sa salilāntaḥsthamuvāca kṣmābhṛtāṃ varaḥ // Bhmj_10.8 //
rājanrajatakarpūrarajanīpatisundaram /
aho vīra yaśaḥ śubhraṃ bhavatā malinīkṛtam // Bhmj_10.9 //
ghātayitvā narapatīṃllakṣmīkulagṛhānraṇe /
prāṇarakṣāparo mānī kathaṃ jīvanna lajjase // Bhmj_10.10 //
uttiṣṭha yuddhe svāṃ lakṣmīṃ tridivaṃ vā samāpnuhi /
lākṣaḥ samo hi vīrāṇāṃ vijayo nidhanaṃ nu vā // Bhmj_10.11 //
iti yaudhiṣṭhiraṃ śrutvā vaco manyuviṣākulaḥ /
prāha dūryodhanastoye stambheram iva śvasan // Bhmj_10.12 //
evametadyathāttha tvaṃ śriyaṃ nidhanameva me /
bandhusvajanahīnā tu lakṣmīḥ kasya manaḥ spṛśet // Bhmj_10.13 //
dhvajinī vīrahīnena goṣṭhīva budhavarjitā /
svajanena vinā lakṣmīḥ kasya prīṇāti mānasam // Bhmj_10.14 //
sa karṇaḥ suhṛdāmagryaḥ sa guruḥ sa pitāmahaḥ /
vinā tapovanamaho sumuneḥ kasya vismaret // Bhmj_10.15 //
bandhumittraviyuktānāṃ bhūtayo hi viḍambanāḥ /
andhānāmiva saundaryavicitrāścitramālikāḥ // Bhmj_10.16 //
bhuṅkṣva bhuktāṃ mayā pṛthvīṃ vīraratnavivarjitām /
vairāgyamuktābharaṇāṃ jaratīmiva yoṣitam // Bhmj_10.17 //
ityākarṇya pṛthāsūnurdhārtarāṣṭramabhāṣata /
diṣṭyā tapovanaruciḥ śānto 'si vasudhāpate // Bhmj_10.18 //
sūcyagramapi na tyājyaṃ pāṇḍavānprati te bhuvaḥ /
samagrāṃ pṛthivīmadya dātumicchasi kautukam // Bhmj_10.19 //
uttiṣṭha yuddhamekena tavāstu vijitaḥ sa cet /
jitāḥ sarve tvayā rājanmā pralāpaiḥ kṛśo bhava // Bhmj_10.20 //
udatiṣṭhanniśamyaitatpārthavākyaṃ nṛpaḥ krudhā /
sāvalepaṃ vacaḥ śrutvā na sahante hi māninaḥ // Bhmj_10.21 //
hemāṅgadagadāpāṇiḥ sumeruriva śṛṅgavān /
utthitaḥ sa babhau rājā daṇḍadhāra ivāparaḥ // Bhmj_10.22 //
kṛṣṇavākyātsa saṃnaddho gadāpāṇirvṛkodaraḥ /
tasya tasthau puraḥ kṛṣṇānikāragaṇanāparaḥ // Bhmj_10.23 //
***** duryodhanāvirbhāvaḥ // 1 // *****
atrāntare haladharaḥ kurupāṇḍavasaṃkṣaye /
bandhunāśabhayodvignastīrthayātrāgataḥ śanaiḥ // Bhmj_10.24 //
tadābhyetya kurukṣetraṃ tāvapaśyadgadāyudhau /
śiṣyayoḥ samaraṃ paśyañśṛṇvanniva giro mithaḥ // Bhmj_10.25 //
sa pūjitaḥ kṛṣṇamukhyaiḥ pārthaiḥ śaśiśatadyutiḥ /
upāviśannīlavāsā himavāniva sāmbudaḥ // Bhmj_10.26 //
ityākarṇya kathāpadhye papraccha janamejayaḥ /
tīrthayātrāṃ halabhṛto vaiśampāyanamādarāt // Bhmj_10.27 //
so 'bravītprastute yuddhe kurupāṇḍavabhūbhujām /
āmantrya kṛṣṇaṃ prayayau kṣayāśaṅkī pralambahā // Bhmj_10.28 //
puṣpeṇa nirgato rāmo dvijebhyaḥ sarvakāmadaḥ /
sarasvatīmavāpyātha prabhāsaṃ śayanena saḥ // Bhmj_10.29 //
yatra tārāpatiṃ tārā rohiṇīsaktamānasam /
khinnā nyavedayatpitre tacchāpātso 'bhavatkṣayī // Bhmj_10.30 //
kṣaṇena śāpātprakṣīṇe śaśalakṣmaṇi yakṣmaṇā /
sarvakṣayabhayodvignairdaivairdiṣṭaṃ tadā yayau // Bhmj_10.31 //
tatprabhāsaṃ hasaṃstūrṇaṃ tatrāpi prāpa pūrṇatām /
tatra bharādvajaḥ snātvā tritakūpaṃ samāyayau // Bhmj_10.32 //
upekṣitaḥ purā yatra bhrātṛbhyāṃ nṛpatistritaḥ /
sa cakre mānasaṃ yajñaṃ tato devāḥ samabhyayuḥ // Bhmj_10.33 //
tato varātsakūpo 'bhūtsomapānaphalapradaḥ /
tasminsarasvatītīre sasne rāmeṇa sādaram // Bhmj_10.34 //
tato vinaśanaṃ puṇyaṃ prāpa yatra sarasvatī /
śūdrabhīrukavidviṣṭā vinaṣṭā duṣṭanāśinī // Bhmj_10.35 //
sa bhūmikaṃ tataḥ prāyādbalī yatrāpsaraḥsakhā /
krīḍanti suragandharvā nṛtyagītavinodanaiḥ // Bhmj_10.36 //
durgasrotaḥ śaṅkhatīrthaṃ puṇyaṃ dvaitavanaṃ tathā /
avāpya nagadhanvānaṃ vasatiryatra vāsukeḥ // Bhmj_10.37 //
viveśa naimiṣa rāmo yatra prācī sarasvatī /
munīnāṃ darśanaṃ yatra naimiṣāraṇyavāsinām // Bhmj_10.38 //
sapta sārasvataṃ prāyādyatra caṅkaṇako muniḥ /
nanarta gātrādālokya nijācchākarasaṃ srutam // Bhmj_10.39 //
nṛtyatastasya sāvegaṃ sakhelaṃ varakānanam /
munestapaḥprabhāvena jagatsarvaṃ nanarta ca // Bhmj_10.40 //
devairathārthito 'bhyetya tasya śambaradarśanāt /
svakarānniḥsṛtaṃ bhasma tenābhūnnirmado muniḥ // Bhmj_10.41 //
tasmai stutikṛte tuṣṭastapovṛddhiṃ dadau vibhuḥ /
saptasārasvate tīrthe saṃnidhānaṃ ca śaṃkaraḥ // Bhmj_10.42 //
kapālamocanaṃ prāpa tīrthamauśanasaṃ balaḥ /
yatra jaṅghāgrahānmukto munirghorānmahodaraḥ // Bhmj_10.43 //
rāghaveṣunikṛttasya rākṣasasya śiraḥ purā /
mahodarasya jaṅghāyāṃ lagnaṃ kila visarpadam // Bhmj_10.44 //
sarvatīrthanimagno 'pi tatraiva svāsthyamāpa saḥ /
uttaṅkāśramamāsādya pṛthūdakamavāpa ca // Bhmj_10.45 //
vasiṣṭhena jitaḥ pūrvaṃ dhenuhṛdbrahmatejasā /
rājanyavaṃśyo yatrāpa brahmatāṃ kauśiko muniḥ // Bhmj_10.46 //
tatra rāmo dadau bhūri dhanaṃ vārṣṇeyanandanaḥ /
tataḥ sārasvate kuñje yatrendro namucervadhāt // Bhmj_10.47 //
brahmahatyākulo muktastaṃ prāpa dāruṇaṃ śanaiḥ /
somatīrthaṃ tataḥ prāpa yatreṣṭamamṛtatviṣā // Bhmj_10.48 //
tārakakhyo hato yatra ṣaṇmukhena mahāsuraḥ /
skandābhiṣekātsnātvātha vahnitīrthaṃ samāyayau // Bhmj_10.49 //
yatrānalo bhṛgoḥ śāpānnaṣṭo 'bhūnnirvṛtaḥ punaḥ /
kauberamindratīrthaṃ ca yāmunaṃ cācyutāgrajaḥ // Bhmj_10.50 //
devalasyāśramaṃ prāpya jaijīṣavyaḥ suyogavit /
yatra sarvagataṃ brahma devalāya jagau muniḥ // Bhmj_10.51 //
tataḥ sārasvataṃ tīrthamāsasāda halāyudhaḥ /
apasarodarśanātpūrvaṃ śukraṃ nipatitaṃ jale // Bhmj_10.52 //
dadhīcasya munestena putraṃ lebhe sarasvatī /
dadhīcasyāsthinicaye mahendrāyudhatāṃ gate // Bhmj_10.53 //
anāvṛṣṭyāṃ sa tanayastayā matsyāśanairvṛtaḥ /
sārasvataḥ suto vedānsa sasmāra mahāmatiḥ // Bhmj_10.54 //
durbhikṣakarṣitā nāma vismṛte 'dhyayane tataḥ /
sarveṣāṃ munimukhyānāṃ babhūva gururarthitaḥ // Bhmj_10.55 //
tasmiṃstīrthe balaḥ snātvā yayau yatra purā vapuḥ /
sanatkumārī tapasā svargāya tyaktumudyatā // Bhmj_10.56 //
nāradaḥ prāha nodvāhaṃ vinā svargo bhavediti /
sā gālavasutāyaiva dinabhogyāṃ tanuṃ dadau // Bhmj_10.57 //
kṛtvā lalitamākāraṃ tridivaṃ ca yayau tataḥ /
tatra snātvā ca datvā ca plakṣaprasravaṇe tathā // Bhmj_10.58 //
avāpa kārapavanaṃ tīrthānyālokayañśanaiḥ /
nāradāttatra śuśrāva kurukṣetre nṛpakṣayam // Bhmj_10.59 //
***** rāmatīrthayātrā // 2 // *****
pṛṣṭo 'tha dhṛtarāṣṭreṇa saṃjayo yuddhamabravīt /
bhīmasenasya virathaṃ kauravasya ca māninaḥ // Bhmj_10.60 //
samantapañcakaṃ gatvā padbhyāmeva suyodhanaḥ /
tasthāvakampo mahatāmadhikaṃ dhairyamāpadi // Bhmj_10.61 //
tato duryodhano 'vādīddharmaputraṃ sahānugāḥ /
upaviśya nirīkṣantāṃ bhavanto yudhyamānayoḥ // Bhmj_10.62 //
ajātaśatruḥ śrutvaitatsaha pāñcālasainikaiḥ /
upāviśatkṛṣṇasakhaḥ parivārya halāyudham // Bhmj_10.63 //
atha bhīmaṃ gadāpāṇiṃ baddhakakṣastarasvinam /
ājuhāva vacoyuddhe pravṛtte kurunandanaḥ // Bhmj_10.64 //
tatastayorgadāghātajātā vahnikaṇāvalī /
vidadhe saṃbhramāvṛttahemābharaṇavibhramam // Bhmj_10.65 //
surairāpūrite vyomni yuddhadarśanalālasaiḥ /
babhūva nākakāntānāṃ ko 'pi kautukavibhramaḥ // Bhmj_10.66 //
ākṣepe varjane mokṣe rājavṛttau nivartake /
dhāvane samavasthāne viplute samaviplute // Bhmj_10.67 //
tau pragalbhatayā vīrau citramaṇḍalacāriṇau /
sanirghoṣaṃ mahāvegaḥ pārśvadeśamatāḍayat // Bhmj_10.68 //
tato bhīmaḥ samādhūya gadāmaśaniniḥsvanām /
bhrāmayāmāsa yenābhūddhoro gharagharāravaḥ // Bhmj_10.69 //
tatastāṃ prahiṇodbhīmo girigurvīṃ gadāṃ javāt/
akampitastāḍito 'pi punarbhīmo 'sṛjadgadām /
punarmoghīkṛtā rājñā sāpatatkampitāvaniḥ // Bhmj_10.70 //
atha vakṣastaṭe bhīmaḥ kauraveṇa samāhataḥ /
na viveda kṣaṇaṃ kiṃcinmūrchāvyākulitāśayaḥ // Bhmj_10.71 //
pāñcālasṛñjayānīke saṃdehākulite tataḥ /
śanairbhīmaḥ samāśvasya pārśve nṛpamatāḍayat // Bhmj_10.72 //
gāḍhaprahārābhihataḥ patitaḥ kauraveśvaraḥ /
utthāya tūrṇamāhatya bhuvi bhīmamapātayat // Bhmj_10.73 //
athāpatatsurotsṛṣṭa puṣpavṛṣṭiryaśaḥsitā /
sādhuvādāvalī mūrdhi sūnave kurubhūpateḥ // Bhmj_10.74 //
athotthite bhīmasene parimṛjyāśu śoṇitam /
ko 'nayoradhiko yoddhā papracchetyarjuno harim // Bhmj_10.75 //
so 'bravīdbalavānbhīmo bhīmavīryaḥ kimucyate /
upadeśe gadāyuddhe kiṃtu yuddhaparākrame // Bhmj_10.76 //
sa prayatnaḥ kurupatirbhīmasenādvilokyate /
tasmānna dharmayuddhena bhīmaḥ śakto nipātane // Bhmj_10.77 //
māyayā nihatā daityā māyāvadhyā hi māyinaḥ /
ūrubhaṅgamato bhīmo vidadhātvasya māyayā // Bhmj_10.78 //
anyathā durjayo rājā trayodaśasamāvyadhāt /
eṣa lokabhayaṃ bhīmo(me)
vidhāya gadayā śramam // Bhmj_10.79 //
vyāyāmacaturo vegādūrdhvacārī suyodhanaḥ /
mahāśaileyabhaṅgo 'sminsukaraśchidradarśanāt // Bhmj_10.80 //
ukte janārdaneneti bhīmaścikṣepa bhīṣaṇām /
gadāṃ tāṃ kururājo 'pi vilaṅghya tamatāḍayat // Bhmj_10.81 //
vyathāṃ saṃstambhya bhīmo 'tha ghūrṇamānatanuḥ kṣaṇam /
gadāṃ randhraṃ vicintyāsmai prāhiṇotkanakāṅgadām // Bhmj_10.82 //
puṣpāyudhapurodārahemābharaṇavibhrame /
ūruyugme bhujaṅgīva sā papāta mahīpateḥ // Bhmj_10.83 //
nirghātaghoraghanaghoṣagadānipātaniṣpeṣajarjarataratruṭitorusaṃdhiḥ /
duryodhano 'tha nipapāta divaṃ vilokya vajrāvapātahatapakṣa ivādrirājaḥ // Bhmj_10.84 //
akṣauhiṇīpatinareśvaramauliratnaraśmicchaṭāpaṭalapāṭalapādapīṭhe /
asminmahīparivṛḍhe patite ca bhūmau kairninditaṃ na bhavabhaṅgurabhaṅgi janma // Bhmj_10.85 //
***** gadāyuddham // 3 // *****
tasminnekādaśacamūnāthe bhuvi nipātite /
cakampe lolataṭinīraśanā vasudhāvadhūḥ // Bhmj_10.86 //
babhūva bhayadairvyāptaṃ durnimittaśatairjagat /
praśaṃsantaśca tadyuddhaṃ prayayurvyomacāriṇaḥ // Bhmj_10.87 //
bhīmo nikāragaṇanāṃ kurvankurupateḥ śiraḥ /
caraṇenāspṛśallakṣmīvilāsasadanaṃ tataḥ // Bhmj_10.88 //
taṃ vilokya rurodeva patitaṃ cakravartinam /
tvaṅgadgadāṅgadacchinnahāramuktāśrubhirmahī // Bhmj_10.89 //
bhīmaṃ nirasya garjantaṃ dharmarājaḥ suyodhanam /
ūce rājaṃstavaivāyamanayātsuhṛdāṃ kṣayaḥ // Bhmj_10.90 //
dṛṣṭvā śiraḥ padā spṛṣṭaṃ bhīmena jagatībhujaḥ /
prāhottālahalaḥ kopakarālastālalāñchanaḥ // Bhmj_10.91 //
pratāpatāpitaricoryaśaḥ śatruhṛtaśriyaḥ /
śiro vyājahatasyāsya kaḥ spṛśedapaśuḥ padā // Bhmj_10.92 //
ityuktvā krodhaśikhinā taṃ bhīmaṃ dagdhumudyatam /
śamayāmāsa kaṃsāristaistairvinayabhāṣitaiḥ // Bhmj_10.93 //
viṣadyutāgnidoṣāṇāṃ prabhāvo 'sīti vādinam /
kṛṣṇaṃ duryodhano 'vādītsaṃstambhya rujamutkaṭām // Bhmj_10.94 //
gopālabāla mūrkhāṇāṃ saṃjñāṃ kṛtvāsmi vañcitaḥ /
tvayā bhīṣmamukhā vīrāste vyājaireva pātitāḥ // Bhmj_10.95 //
bhuktaṃ suhṛdbhirvihṛtaṃ kāntābhirhutamagryajaiḥ /
vadhaḥ kṣatrocitaḥ prāptaḥ ko 'nyo 'sti sadṛśo mayā // Bhmj_10.96 //
bhrūbhaṅgena nivāsitā vanabhuvaṃ śuṣyanmukhāḥ śatravo dṛṣṭā śrīḥ svayamarpitāgryasuhṛdāmuṣṇīṣahārasmitā /
saṃgrāme 'pyaparāṅmukhasya nidhanaṃ dikṣu prarūḍhaṃ yaśaḥ kartavya spṛhaṇīyamanyadicitaṃ yuktaṃ kimastyāyuṣaḥ // Bhmj_10.97 //
ityākarṇya vacastasya lajjitā iva māninaḥ /
nṛpaiḥ saha yayuḥ pārthā nādayanto rathairjayam // Bhmj_10.98 //
athāvaropya prathamaṃ phalguṇaṃ madhusūdanaḥ /
rathādavātaratpascājjajvāla sa rathastataḥ // Bhmj_10.99 //
droṇakarṇāstradagdho 'yamatyantaṃ jvalito rathaḥ /
iti pṛṣṭo 'vadatpārthaṃ vismitaṃ kāliyāntakaḥ // Bhmj_10.100 //
śrutveti saṃjayādrājā dāruṇaṃ mohavihvalaḥ /
śuśoca putrānvākyāni vidurasya smaranmuhuḥ // Bhmj_10.101 //
tataḥ kṛṣṇamunau prāpte kuruveśma harirnṛpam /
gāndhārīṃ cāvadatprāpya visṛṣṭo 'jātaśatruṇā // Bhmj_10.102 //
yācito 'piśamaṃ naicchatkauravo nijadurnayāt /
na ca dharmāccyutāḥ pārthāstena tena padaṃ ruṣaḥ // Bhmj_10.103 //
putrāste yuvayoradya pāṇḍuputrāḥ suratviṣaḥ /
yuvābhyāmeva coktaṃ prāgyato dharmastato jayaḥ // Bhmj_10.104 //
iti prasādya tau yāte vṛṣṇivīre 'mbikāsutaḥ /
munāvāśvāsya yāte ca śeṣaṃ papraccha saṃjayam // Bhmj_10.105 //
so 'bravīdatha putraste veṣya(pa)
māno mahītale /
māmūce paśya sūdena māyayāhaṃ nipātitaḥ // Bhmj_10.106 //
atrāntare samabhyetya drauṇihārdikyagautamāḥ /
dadṛśuḥ kauravapatiṃ nītaṃ kālena tāṃ daśām // Bhmj_10.107 //
tato gurusutaḥ kopādviniṣpiṣya kare karam /
niḥśeṣaśatrunidhane pratijñāṃ niḥśvasanvyadhāt // Bhmj_10.108 //
atha vīraṃ tamāliṅgya cakre senāpatiṃ nṛpaḥ /
na hyahaṃkāraśaithilyaṃ paryante 'pyabhimāninām // Bhmj_10.109 //
pralayāmbudanirghoṣaṃ vinadya droṇanandanaḥ /
niśāyāṃ tāṃ rujā rājā viṣamāmagamaddaśām // Bhmj_10.110 //
tato gautamahārdikyaguruputrā mahāvanam /
viviśuḥ kalayanto 'ntaḥ śriyaḥ kallolalolatām // Bhmj_10.111 //
iti kṣemendraviracitāyāṃ bhāratamañjaryāṃ gadāparva
