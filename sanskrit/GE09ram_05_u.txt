Vālmīki Rāmāyaṇa
 Sundarakaṇḍa
a tato rāvaṇanītāyāḥ sītāyāḥ śatrukarśanaḥ
c iyeṣa padam anveṣṭuṃ cāraṇācarite pathi
a atha vaidūryavarṇeṣu śādvaleṣu mahābalaḥ
c dhīraḥ salilakalpeṣu vicacāra yathāsukham
a dvijān vitrāsayan dhīmān urasā pādapān haran
c mṛgāṃś ca subahūn nighnan pravṛddha iva kesarī
a nīlalohitamāñjiṣṭhapadmavarṇaiḥ sitāsitaiḥ
c svabhāvavihitaiś citrair dhātubhiḥ samalaṃkṛtam
a kāmarūpibhir āviṣṭam abhīkṣṇaṃ saparicchadaiḥ
c yakṣakiṃnaragandharvair devakalpaiś ca pannagaiḥ
a sa tasya girivaryasya tale nāgavarāyute
c tiṣṭhan kapivaras tatra hrade nāga ivābabhau
a sa sūryāya mahendrāya pavanāya svayambhuve
c bhūtebhyaś cāñjaliṃ kṛtvā cakāra gamane matim
a añjaliṃ prāṅmukhaḥ kurvan pavanāyātmayonaye
c tato hi vavṛdhe gantuṃ dakṣiṇo dakṣiṇāṃ diśam
a plavaṃgapravarair dṛṣṭaḥ plavane kṛtaniścayaḥ
c vavṛdhe rāmavṛddhyarthaṃ samudra iva parvasu
a niṣpramāṇa śarīraḥ saṃl lilaṅghayiṣur arṇavam
c bāhubhyāṃ pīḍayām āsa caraṇābhyāṃ ca parvatam
a sa cacālācalāś cāru muhūrtaṃ kapipīḍitaḥ
c tarūṇāṃ puṣpitāgrāṇāṃ sarvaṃ puṣpam aśātayat
a tena pādapamuktena puṣpaugheṇa sugandhinā
c sarvataḥ saṃvṛtaḥ śailo babhau puṣpamayo yathā
a tena cottamavīryeṇa pīḍyamānaḥ sa parvataḥ
c salilaṃ saṃprasusrāva madaṃ matta iva dvipaḥ
a pīḍyamānas tu balinā mahendras tena parvataḥ
c rītir nirvartayām āsa kāñcanāñjanarājatīḥ
e mumoca ca śilāḥ śailo viśālāḥ samanaḥśilāḥ
a giriṇā pīḍyamānena pīḍyamānāni sarvaśaḥ
c guhāviṣṭāni bhūtāni vinedur vikṛtaiḥ svaraiḥ
a sa mahāsattvasaṃnādaḥ śailapīḍānimittajaḥ
c pṛthivīṃ pūrayām āsa diśaś copavanāni ca
a śirobhiḥ pṛthubhiḥ sarpā vyaktasvastikalakṣaṇaiḥ
c vamantaḥ pāvakaṃ ghoraṃ dadaṃśur daśanaiḥ śilāḥ
a tās tadā saviṣair daṣṭāḥ kupitais tair mahāśilāḥ
c jajvaluḥ pāvakoddīptā vibhiduś ca sahasradhā
a yāni cauṣadhajālāni tasmiñ jātāni parvate
c viṣaghnāny api nāgānāṃ na śekuḥ śamituṃ viṣam
a bhidyate 'yaṃ girir bhūtair iti matvā tapasvinaḥ
c trastā vidyādharās tasmād utpetuḥ strīgaṇaiḥ saha
a pānabhūmigataṃ hitvā haimam āsanabhājanam
c pātrāṇi ca mahārhāṇi karakāṃś ca hiraṇmayān
a lehyān uccāvacān bhakṣyān māṃsāni vividhāni ca
c ārṣabhāṇi ca carmāṇi khaḍgāṃś ca kanakatsarūn
a kṛtakaṇṭhaguṇāḥ kṣībā raktamālyānulepanāḥ
c raktākṣāḥ puṣkarākṣāś ca gaganaṃ pratipedire
a hāranūpurakeyūra pārihārya dharāḥ striyaḥ
c vismitāḥ sasmitās tasthur ākāśe ramaṇaiḥ saha
a darśayanto mahāvidyāṃ vidyādharamaharṣayaḥ
c sahitās tasthur ākāśe vīkṣāṃ cakruś ca parvatam
a śuśruvuś ca tadā śabdam ṛṣīṇāṃ bhāvitātmanām
c cāraṇānāṃ ca siddhānāṃ sthitānāṃ vimale 'mbare
a eṣa parvatasaṃkāśo hanūmān mārutātmajaḥ
c titīrṣati mahāvegaṃ samudraṃ makarālayam
a rāmārthaṃ vānarārthaṃ ca cikīrṣan karma duṣkaram
c samudrasya paraṃ pāraṃ duṣprāpaṃ prāptum icchati
a dudhuve ca sa romāṇi cakampe cācalopamaḥ
c nanāda ca mahānādaṃ sumahān iva toyadaḥ
a ānupūrvyāc ca vṛttaṃ ca lāṅgūlaṃ romabhiś citam
c utpatiṣyan vicikṣepa pakṣirāja ivoragam
a tasya lāṅgūlam āviddham ativegasya pṛṣṭhataḥ
c dadṛśe garuḍeneva hriyamāṇo mahoragaḥ
a bāhū saṃstambhayām āsa mahāparighasaṃnibhau
c sasāda ca kapiḥ kaṭyāṃ caraṇau saṃcukopa ca
a saṃhṛtya ca bhujau śrīmāṃs tathaiva ca śirodharām
c tejaḥ sattvaṃ tathā vīryam āviveśa sa vīryavān
a mārgam ālokayan dūrād ūrdhvapraṇihitekṣaṇaḥ
c rurodha hṛdaye prāṇān ākāśam avalokayan
a padbhyāṃ dṛḍham avasthānaṃ kṛtvā sa kapikuñjaraḥ
c nikuñcya karṇau hanumān utpatiṣyan mahābalaḥ
e vānarān vānaraśreṣṭha idaṃ vacanam abravīt
a yathā rāghavanirmuktaḥ śaraḥ śvasanavikramaḥ
c gacchet tadvad gamiṣyāmi laṅkāṃ rāvaṇapālitām
a na hi drakṣyāmi yadi tāṃ laṅkāyāṃ janakātmajām
c anenaiva hi vegena gamiṣyāmi surālayam
a yadi vā tridive sītāṃ na drakṣyāmi kṛtaśramaḥ
c baddhvā rākṣasarājānam ānayiṣyāmi rāvaṇam
a sarvathā kṛtakāryo 'ham eṣyāmi saha sītayā
c ānayiṣyāmi vā laṅkāṃ samutpāṭya sarāvaṇām
a evam uktvā tu hanumān vānarān vānarottamaḥ
c utpapātātha vegena vegavān avicārayan
a samutpatati tasmiṃs tu vegāt te nagarohiṇaḥ
c saṃhṛtya viṭapān sarvān samutpetuḥ samantataḥ
a sa mattakoyaṣṭibhakān pādapān puṣpaśālinaḥ
c udvahann ūruvegena jagāma vimale 'mbare
a ūruvegoddhatā vṛkṣā muhūrtaṃ kapim anvayuḥ
c prasthitaṃ dīrgham adhvānaṃ svabandhum iva bāndhavāḥ
a tam ūruvegonmathitāḥ sālāś cānye nagottamāḥ
c anujagmur hanūmantaṃ sainyā iva mahīpatim
a supuṣpitāgrair bahubhiḥ pādapair anvitaḥ kapiḥ
c hanumān parvatākāro babhūvādbhutadarśanaḥ
a sāravanto 'tha ye vṛkṣā nyamajjaṃl lavaṇāmbhasi
c bhayād iva mahendrasya parvatā varuṇālaye
a sa nānākusumaiḥ kīrṇaḥ kapiḥ sāṅkurakorakaiḥ
c śuśubhe meghasaṃkāśaḥ khadyotair iva parvataḥ
a vimuktās tasya vegena muktvā puṣpāṇi te drumāḥ
c avaśīryanta salile nivṛttāḥ suhṛdo yathā
a laghutvenopapannaṃ tad vicitraṃ sāgare 'patat
c drumāṇāṃ vividhaṃ puṣpaṃ kapivāyusamīritam
a puṣpaugheṇānubaddhena nānāvarṇena vānaraḥ
c babhau megha ivodyan vai vidyudgaṇavibhūṣitaḥ
a tasya vegasamudbhūtaiḥ puṣpais toyam adṛśyata
c tārābhir abhirāmābhir uditābhir ivāmbaram
a tasyāmbaragatau bāhū dadṛśāte prasāritau
c parvatāgrād viniṣkrāntau pañcāsyāv iva pannagau
a pibann iva babhau cāpi sormijālaṃ mahārṇavam
c pipāsur iva cākāśaṃ dadṛśe sa mahākapiḥ
a tasya vidyutprabhākāre vāyumārgānusāriṇaḥ
c nayane viprakāśete parvatasthāv ivānalau
a piṅge piṅgākṣamukhyasya bṛhatī parimaṇḍale
c cakṣuṣī saṃprakaśete candrasūryāv iva sthitau
a mukhaṃ nāsikayā tasya tāmrayā tāmram ābabhau
c saṃdhyayā samabhispṛṣṭaṃ yathā sūryasya maṇḍalam
a lāṅgalaṃ ca samāviddhaṃ plavamānasya śobhate
c ambare vāyuputrasya śakradhvaja ivocchritaḥ
a lāṅgūlacakreṇa mahāñ śukladaṃṣṭro 'nilātmajaḥ
c vyarocata mahāprājñaḥ pariveṣīva bhāskaraḥ
a sphigdeśenābhitāmreṇa rarāja sa mahākapiḥ
c mahatā dāriteneva girir gairikadhātunā
a tasya vānarasiṃhasya plavamānasya sāgaram
c kakṣāntaragato vāyur jīmūta iva garjati
a khe yathā nipataty ulkā uttarāntād viniḥsṛtā
c dṛśyate sānubandhā ca tathā sa kapikuñjaraḥ
a patatpataṃgasaṃkāśo vyāyataḥ śuśubhe kapiḥ
c pravṛddha iva mātaṃgaḥ kakṣyayā badhyamānayā
a upariṣṭāc charīreṇa chāyayā cāvagāḍhayā
c sāgare mārutāviṣṭā naur ivāsīt tadā kapiḥ
a yaṃ yaṃ deśaṃ samudrasya jagāma sa mahākapiḥ
c sa sa tasyāṅgavegena sonmāda iva lakṣyate
a sāgarasyormijālānām urasā śailavarṣmaṇām
c abhighnaṃs tu mahāvegaḥ pupluve sa mahākapiḥ
a kapivātaś ca balavān meghavātaś ca niḥsṛtaḥ
c sāgaraṃ bhīmanirghoṣaṃ kampayām āsatur bhṛśam
a vikarṣann ūrmijālāni bṛhanti lavaṇāmbhasi
c atyakrāman mahāvegas taraṅgān gaṇayann iva
a plavamānaṃ samīkṣyātha bhujaṅgāḥ sāgarālayāḥ
c vyomni taṃ kapiśārdūlaṃ suparṇam iti menire
a daśayojanavistīrṇā triṃśadyojanam āyatā
c chāyā vānarasiṃhasya jale cārutarābhavat
a śvetābhraghanarājīva vāyuputrānugāminī
c tasya sā śuśubhe chāyā vitatā lavaṇāmbhasi
a plavamānaṃ tu taṃ dṛṣṭvā plavagaṃ tvaritaṃ tadā
c vavṛṣuḥ puṣpavarṣāṇi devagandharvadānavāḥ
a tatāpa na hi taṃ sūryaḥ plavantaṃ vānareśvaram
c siṣeve ca tadā vāyū rāmakāryārthasiddhaye
a ṛṣayas tuṣṭuvuś cainaṃ plavamānaṃ vihāyasā
c jaguś ca devagandharvāḥ praśaṃsanto mahaujasaṃ
a nāgāś ca tuṣṭuvur yakṣā rakṣāṃsi vibudhāḥ khagāḥ
c prekṣyākāśe kapivaraṃ sahasā vigataklamam
a tasmin plavagaśārdūle plavamāne hanūmati
c ikṣvākukulamānārthī cintayām āsa sāgaraḥ
a sāhāyyaṃ vānarendrasya yadi nāhaṃ hanūmataḥ
c kariṣyāmi bhaviṣyāmi sarvavācyo vivakṣatām
a aham ikṣvākunāthena sagareṇa vivardhitaḥ
c ikṣvākusacivaś cāyaṃ nāvasīditum arhati
a tathā mayā vidhātavyaṃ viśrameta yathā kapiḥ
c śeṣaṃ ca mayi viśrāntaḥ sukhenātipatiṣyati
a iti kṛtvā matiṃ sādhvīṃ samudraś channam ambhasi
c hiraṇyanābhaṃ mainākam uvāca girisattamam
a tvam ihāsurasaṃghānāṃ pātālatalavāsinām
c devarājñā giriśreṣṭha parighaḥ saṃniveśitaḥ
a tvam eṣāṃ jñātavīryāṇāṃ punar evotpatiṣyatām
c pātālasyāprameyasya dvāram āvṛtya tiṣṭhasi
a tiryag ūrdhvam adhaś caiva śaktis te śailavardhitum
c tasmāt saṃcodayāmi tvām uttiṣṭha nagasattama
a sa eṣa kapiśārdūlas tvām uparyeti vīryavān
c hanūmān rāmakāryārthaṃ bhīmakarmā kham āplutaḥ
a tasya sāhyaṃ mayā kāryam ikṣvākukulavartinaḥ
c mama ikṣvākavaḥ pūjyāḥ paraṃ pūjyatamās tava
a kuru sācivyam asmākaṃ na naḥ kāryam atikramet
c kartavyam akṛtaṃ kāryaṃ satāṃ manyum udīrayet
a salilād ūrdhvam uttiṣṭha tiṣṭhatv eṣa kapis tvayi
c asmākam atithiś caiva pūjyaś ca plavatāṃ varaḥ
a cāmīkaramahānābha devagandharvasevita
c hanūmāṃs tvayi viśrāntas tataḥ śeṣaṃ gamiṣyati
a kākutsthasyānṛśaṃsyaṃ ca maithilyāś ca vivāsanam
c śramaṃ ca plavagendrasya samīkṣyotthātum arhasi
a hiraṇyanābho maināko niśamya lavaṇāmbhasaḥ
c utpapāta jalāt tūrṇaṃ mahādrumalatāyutaḥ
a sa sāgarajalaṃ bhittvā babhūvātyutthitas tadā
c yathā jaladharaṃ bhittvā dīptaraśmir divākaraḥ
a śātakumbhamayaiḥ śṛṅgaiḥ sakiṃnaramahoragaiḥ
c ādityodayasaṃkāśair ālikhadbhir ivāmbaram
a tasya jāmbūnadaiḥ śṛṅgaiḥ parvatasya samutthitaiḥ
c ākāśaṃ śastrasaṃkāśam abhavat kāñcanaprabham
a jātarūpamayaiḥ śṛṅgair bhrājamānaiḥ svayaṃ prabhaiḥ
c ādityaśatasaṃkāśaḥ so 'bhavad girisattamaḥ
a tam utthitam asaṃgena hanūmān agrataḥ sthitam
c madhye lavaṇatoyasya vighno 'yam iti niścitaḥ
a sa tam ucchritam atyarthaṃ mahāvego mahākapiḥ
c urasā pātayām āsa jīmūtam iva mārutaḥ
a sa tadā pātitas tena kapinā parvatottamaḥ
c buddhvā tasya kaper vegaṃ jaharṣa ca nananda ca
a tam ākāśagataṃ vīram ākāśe samavasthitam
c prīto hṛṣṭamanā vākyam abravīt parvataḥ kapim
e mānuṣaṃ dharayan rūpam ātmanaḥ śikhare sthitaḥ
a duṣkaraṃ kṛtavān karma tvam idaṃ vānarottama
c nipatya mama śṛṅgeṣu viśramasva yathāsukham
a rāghāvasya kule jātair udadhiḥ parivardhitaḥ
c sa tvāṃ rāmahite yuktaṃ pratyarcayati sāgaraḥ
a kṛte ca pratikartavyam eṣa dharmaḥ sanātanaḥ
c so 'yaṃ tat pratikārārthī tvattaḥ saṃmānam arhati
a tvannimittam anenāhaṃ bahumānāt pracoditaḥ
c yojanānāṃ śataṃ cāpi kapir eṣa samāplutaḥ
e tava sānuṣu viśrāntaḥ śeṣaṃ prakramatām iti
a tiṣṭha tvaṃ hariśārdūla mayi viśramya gamyatām
c tad idaṃ gandhavat svādu kandamūlaphalaṃ bahu
e tad āsvādya hariśreṣṭha viśrānto 'nugamiṣyasi
a asmākam api saṃbandhaḥ kapimukhyas tvayāsti vai
c prakhyatas triṣu lokeṣu mahāguṇaparigrahaḥ
a vegavantaḥ plavanto ye plavagā mārutātmaja
c teṣāṃ mukhyatamaṃ manye tvām ahaṃ kapikuñjara
a atithiḥ kila pūjārhaḥ prākṛto 'pi vijānatā
c dharmaṃ jijñāsamānena kiṃ punar yādṛśo bhavān
a tvaṃ hi devavariṣṭhasya mārutasya mahātmanaḥ
c putras tasyaiva vegena sadṛśaḥ kapikuñjara
a pūjite tvayi dharmajña pūjāṃ prāpnoti mārutaḥ
c tasmāt tvaṃ pūjanīyo me śṛṇu cāpy atra kāraṇam
a pūrvaṃ kṛtayuge tāta parvatāḥ pakṣiṇo 'bhavan
c te 'pi jagmur diśaḥ sarvā garuḍānilaveginaḥ
a tatas teṣu prayāteṣu devasaṃghāḥ saharṣibhiḥ
c bhūtāni ca bhayaṃ jagmus teṣāṃ patanaśaṅkayā
a tataḥ kruddhaḥ sahasrākṣaḥ parvatānāṃ śatakratuḥ
c pakṣāṃś ciccheda vajreṇa tatra tatra sahasraśaḥ
a sa mām upagataḥ kruddho vajram udyamya devarāṭ
c tato 'haṃ sahasā kṣiptaḥ śvasanena mahātmanā
a asmiṃl lavaṇatoye ca prakṣiptaḥ plavagottama
c guptapakṣaḥ samagraś ca tava pitrābhirakṣitaḥ
a tato 'haṃ mānayāmi tvāṃ mānyo hi mama mārutaḥ
c tvayā me hy eṣa saṃbandhaḥ kapimukhya mahāguṇaḥ
a asminn evaṃgate kārye sāgarasya mamaiva ca
c prītiṃ prītamanā kartuṃ tvam arhasi mahākape
a śramaṃ mokṣaya pūjāṃ ca gṛhāṇa kapisattama
c prītiṃ ca bahumanyasva prīto 'smi tava darśanāt
a evam uktaḥ kapiśreṣṭhas taṃ nagottamam abravīt
c prīto 'smi kṛtam ātithyaṃ manyur eṣo 'panīyatām
a tvarate kāryakālo me ahaś cāpy ativartate
c pratijñā ca mayā dattā na sthātavyam ihāntarā
a ity uktvā pāṇinā śailam ālabhya haripuṃgavaḥ
c jagāmākāśam āviśya vīryavān prahasann iva
a sa parvatasamudrābhyāṃ bahumānād avekṣitaḥ
c pūjitaś copapannābhir āśīrbhir anilātmajaḥ
a athordhvaṃ dūram utpatya hitvā śailamahārṇavau
c pituḥ panthānam āsthāya jagāma vimale 'mbare
a bhūyaś cordhvagatiṃ prāpya giriṃ tam avalokayan
c vāyusūnur nirālambe jagāma vimale 'mbare
a tad dvitīyaṃ hanumato dṛṣṭvā karma suduṣkaram
c praśaśaṃsuḥ surāḥ sarve siddhāś ca paramarṣayaḥ
a devatāś cābhavan hṛṣṭās tatrasthās tasya karmaṇā
c kāñcanasya sunābhasya sahasrākṣaś ca vāsavaḥ
a uvāca vacanaṃ dhīmān paritoṣāt sagadgadam
c sunābhaṃ parvataśreṣṭhaṃ svayam eva śacīpatiḥ
a hiraṇyanābhaśailendraparituṣṭo 'smi te bhṛśam
c abhayaṃ te prayacchāmi tiṣṭha saumya yathāsukham
a sāhyaṃ kṛtaṃ te sumahad vikrāntasya hanūmataḥ
c kramato yojanaśataṃ nirbhayasya bhaye sati
a rāmasyaiṣa hi dautyena yāti dāśarather hariḥ
c satkriyāṃ kurvatā śakyā toṣito 'smi dṛḍhaṃ tvayā
a tataḥ praharṣam alabhad vipulaṃ parvatottamaḥ
c devatānāṃ patiṃ dṛṣṭvā parituṣṭaṃ śatakratum
a sa vai dattavaraḥ śailo babhūvāvasthitas tadā
c hanūmāṃś ca muhūrtena vyaticakrāma sāgaram
a tato devāḥ sagandharvāḥ siddhāś ca paramarṣayaḥ
c abruvan sūryasaṃkāśāṃ surasāṃ nāgamātaram
a ayaṃ vātātmajaḥ śrīmān plavate sāgaropari
c hanūmān nāma tasya tvaṃ muhūrtaṃ vighnam ācara
a rākṣasaṃ rūpam āsthāya sughoraṃ parvatopamam
c daṃṣṭrākarālaṃ piṅgākṣaṃ vaktraṃ kṛtvā nabhaḥspṛśam
a balam icchāmahe jñātuṃ bhūyaś cāsya parākramam
c tvāṃ vijeṣyaty upāyena viṣadaṃ vā gamiṣyati
a evam uktā tu sā devī daivatair abhisatkṛtā
c samudramadhye surasā bibhratī rākṣasaṃ vapuḥ
a vikṛtaṃ ca virūpaṃ ca sarvasya ca bhayāvaham
c plavamānaṃ hanūmantam āvṛtyedam uvāca ha
a mama bhakṣaḥ pradiṣṭas tvam īśvarair vānararṣabha
c ahaṃ tvāṃ bhakṣayiṣyāmi praviśedaṃ mamānanam
a evam uktaḥ surasayā prāñjalir vānararṣabhaḥ
c prahṛṣṭavadanaḥ śrīmān idaṃ vacanam abravīt
a rāmo dāśarathir nāma praviṣṭo daṇḍakāvanam
c lakṣmaṇena saha bhrātrā vaidehyā cāpi bhāryayā
a asya kāryaviṣaktasya baddhavairasya rākṣasaiḥ
c tasya sītā hṛtā bhāryā rāvaṇena yaśasvinī
a tasyāḥ sakāśaṃ dūto 'haṃ gamiṣye rāmaśāsanāt
c kartum arhasi rāmasya sāhyaṃ viṣayavāsini
a atha vā maithilīṃ dṛṣṭvā rāmaṃ cākliṣṭakāriṇam
c āgamiṣyāmi te vaktraṃ satyaṃ pratiśṛṇomi te
a evam uktā hanumatā surasā kāmarūpiṇī
c abravīn nātivarten māṃ kaś cid eṣa varo mama
a evam uktaḥ surasayā kruddho vānarapuṃgavaḥ
c abravīt kuru vai vaktraṃ yena māṃ viṣahiṣyase
a ity uktvā surasāṃ kruddho daśayojanam āyataḥ
c daśayojanavistāro babhūva hanumāṃs tadā
a taṃ dṛṣṭvā meghasaṃkāśaṃ daśayojanam āyatam
c cakāra surasāpy āsyaṃ viṃśadyojanam āyatam
a hanumāṃs tu tataḥ kruddhas triṃśadyojanam āyataḥ
c cakāra surasā vaktraṃ catvāriṃśat tathocchritam
a babhūva hanumān vīraḥ pañcāśadyojanocchritaḥ
c cakāra surasā vaktraṃ ṣaṣṭiyojanam āyatam
a tathaiva hanumān vīraḥ saptatiṃ yojanocchritaḥ
c cakāra surasā vaktram aśītiṃ yojanāyatam
a hanūmān acala prakhyo navatiṃ yojanocchritaḥ
c cakāra surasā vaktraṃ śatayojanam āyatam
a tad dṛṣṭvā vyāditaṃ tv āsyaṃ vāyuputraḥ sa buddhimān
c dīrghajihvaṃ surasayā sughoraṃ narakopamam
a sa saṃkṣipyātmanaḥ kāyaṃ jīmūta iva mārutiḥ
c tasmin muhūrte hanumān babhūvāṅguṣṭhamātrakaḥ
a so 'bhipatyāśu tad vaktraṃ niṣpatya ca mahājavaḥ
c antarikṣe sthitaḥ śrīmān idaṃ vacanam abravīt
a praviṣṭo 'smi hi te vaktraṃ dākṣāyaṇi namo 'stu te
c gamiṣye yatra vaidehī satyaṃ cāstu vacas tava
a taṃ dṛṣṭvā vadanān muktaṃ candraṃ rāhumukhād iva
c abravīt surasā devī svena rūpeṇa vānaram
a arthasiddhyai hariśreṣṭha gaccha saumya yathāsukham
c samānaya ca vaidehīṃ rāghaveṇa mahātmanā
a tat tṛtīyaṃ hanumato dṛṣṭvā karma suduṣkaram
c sādhu sādhv iti bhūtāni praśaśaṃsus tadā harim
a sa sāgaram anādhṛṣyam abhyetya varuṇālayam
c jagāmākāśam āviśya vegena garuṇopamaḥ
a sevite vāridhāribhiḥ patagaiś ca niṣevite
c carite kaiśikācāryair airāvataniṣevite
a siṃhakuñjaraśārdūlapatagoragavāhanaiḥ
c vimānaiḥ saṃpatadbhiś ca vimalaiḥ samalaṃkṛte
a vajrāśanisamāghātaiḥ pāvakair upaśobhite
c kṛtapuṇyair mahābhāgaiḥ svargajidbhir alaṃkṛte
a bahatā havyam atyantaṃ sevite citrabhānunā
c grahanakṣatracandrārkatārāgaṇavibhūṣite
a maharṣigaṇagandharvanāgayakṣasamākule
c vivikte vimale viśve viśvāvasuniṣevite
a devarājagajākrānte candrasūryapathe śive
c vitāne jīvalokasya vitato brahmanirmite
a bahuśaḥ sevite vīrair vidyādharagaṇair varaiḥ
c kapinā kṛṣyamāṇāni mahābhrāṇi cakāśire
a praviśann abhrajālāni niṣpataṃś ca punaḥ punaḥ
c prāvṛṣīndur ivābhāti niṣpatan praviśaṃs tadā
a plavamānaṃ tu taṃ dṛṣṭvā siṃhikā nāma rākṣasī
c manasā cintayām āsa pravṛddhā kāmarūpiṇī
a adya dīrghasya kālasya bhaviṣyāmy aham āśitā
c idaṃ hi me mahat sattvaṃ cirasya vaśam āgatam
a iti saṃcintya manasā chāyām asya samakṣipat
c chāyāyāṃ saṃgṛhītāyāṃ cintayām āsa vānaraḥ
a samākṣipto 'smi sahasā paṅgūkṛtaparākramaḥ
c pratilomena vātena mahānaur iva sāgare
a tiryag ūrdhvam adhaś caiva vīkṣamāṇas tataḥ kapiḥ
c dadarśa sa mahāsattvam utthitaṃ lavaṇāmbhasi
a kapirājñā yad ākhyātaṃ sattvam adbhutadarśanam
c chāyāgrāhi mahāvīryaṃ tad idaṃ nātra saṃśayaḥ
a sa tāṃ buddhvārthatattvena siṃhikāṃ matimān kapiḥ
c vyavardhata mahākāyaḥ prāvṛṣīva balāhakaḥ
a tasya sā kāyam udvīkṣya vardhamānaṃ mahākapeḥ
c vaktraṃ prasārayām āsa pātālāmbarasaṃnibham
a sa dadarśa tatas tasyā vikṛtaṃ sumahan mukham
c kāyamātraṃ ca medhāvī marmāṇi ca mahākapiḥ
a sa tasyā vivṛte vaktre vajrasaṃhananaḥ kapiḥ
c saṃkṣipya muhur ātmānaṃ niṣpapāta mahābalaḥ
a āsye tasyā nimajjantaṃ dadṛśuḥ siddhacāraṇāḥ
c grasyamānaṃ yathā candraṃ pūrṇaṃ parvaṇi rāhuṇā
a tatas tasya nakhais tīkṣṇair marmāṇy utkṛtya vānaraḥ
c utpapātātha vegena manaḥsaṃpātavikramaḥ
a tāṃ hatāṃ vānareṇāśu patitāṃ vīkṣya siṃhikām
c bhūtāny ākāśacārīṇi tam ūcuḥ plavagarṣabham
a bhīmam adya kṛtaṃ karma mahat sattvaṃ tvayā hatam
c sādhayārtham abhipretam ariṣṭaṃ plavatāṃ vara
a yasya tv etāni catvāri vānarendra yathā tava
c dhṛtir dṛṣṭir matir dākṣyaṃ sa karmasu na sīdati
a sa taiḥ saṃbhāvitaḥ pūjyaḥ pratipannaprayojanaḥ
c jagāmākāśam āviśya pannagāśanavat kapiḥ
a prāptabhūyiṣṭha pāras tu sarvataḥ pratilokayan
c yojanānāṃ śatasyānte vanarājiṃ dadarśa saḥ
a dadarśa ca patann eva vividhadrumabhūṣitam
c dvīpaṃ śākhāmṛgaśreṣṭho malayopavanāni ca
a sāgaraṃ sāgarānūpān sāgarānūpajān drumān
c sāgarasya ca patnīnāṃ mukhāny api vilokayan
a sa mahāmeghasaṃkāśaṃ samīkṣyātmānam ātmanā
c nirundhantam ivākāśaṃ cakāra matimān matim
a kāyavṛddhiṃ pravegaṃ ca mama dṛṣṭvaiva rākṣasāḥ
c mayi kautūhalaṃ kuryur iti mene mahākapiḥ
a tataḥ śarīraṃ saṃkṣipya tan mahīdharasaṃnibham
c punaḥ prakṛtim āpede vītamoha ivātmavān
a sa cārunānāvidharūpadhārī
paraṃ samāsādya samudratīram
c parair aśakyapratipannarūpaḥ
samīkṣitātmā samavekṣitārthaḥ
a tataḥ sa lambasya gireḥ samṛddhe
vicitrakūṭe nipapāta kūṭe
c saketakoddālakanālikere
mahādrikūṭapratimo mahātmā
a sa sāgaraṃ dānavapannagāyutaṃ
balena vikramya mahormimālinam
c nipatya tīre ca mahodadhes tadā
dadarśa laṅkām amarāvatīm iva
a sa sāgaram anādhṛṣyam atikramya mahābalaḥ
c trikūṭaśikhare laṅkāṃ sthitāṃ svastho dadarśa ha
a tataḥ pādapamuktena puṣpavarṣeṇa vīryavān
c abhivṛṣṭaḥ sthitas tatra babhau puṣpamayo yathā
a yojanānāṃ śataṃ śrīmāṃs tīrtvāpy uttamavikramaḥ
c aniśvasan kapis tatra na glānim adhigacchati
a śatāny ahaṃ yojanānāṃ krameyaṃ subahūny api
c kiṃ punaḥ sāgarasyāntaṃ saṃkhyātaṃ śatayojanam
a sa tu vīryavatāṃ śreṣṭhaḥ plavatām api cottamaḥ
c jagāma vegavāṃl laṅkāṃ laṅghayitvā mahodadhim
a śādvalāni ca nīlāni gandhavanti vanāni ca
c gaṇḍavanti ca madhyena jagāma nagavanti ca
a śailāṃś ca tarusaṃchannān vanarājīś ca puṣpitāḥ
c abhicakrāma tejasvī hanumān plavagarṣabhaḥ
a sa tasminn acale tiṣṭhan vanāny upavanāni ca
c sa nagāgre ca tāṃ laṅkāṃ dadarśa pavanātmajaḥ
a saralān karṇikārāṃś ca kharjūrāṃś ca supuṣpitān
c priyālān muculindāṃś ca kuṭajān ketakān api
a priyaṅgūn gandhapūrṇāṃś ca nīpān saptacchadāṃs tathā
c asanān kovidārāṃś ca karavīrāṃś ca puṣpitān
a puṣpabhāranibaddhāṃś ca tathā mukulitān api
c pādapān vihagākīrṇān pavanādhūtamastakān
a haṃsakāraṇḍavākīrṇā vāpīḥ padmotpalāyutāḥ
c ākrīḍān vividhān ramyān vividhāṃś ca jalāśayān
a saṃtatān vividhair vṛkṣaiḥ sarvartuphalapuṣpitaiḥ
c udyānāni ca ramyāṇi dadarśa kapikuñjaraḥ
a samāsādya ca lakṣmīvāṃl laṅkāṃ rāvaṇapālitām
c parikhābhiḥ sapadmābhiḥ sotpalābhir alaṃkṛtām
a sītāpaharaṇārthena rāvaṇena surakṣitām
c samantād vicaradbhiś ca rākṣasair ugradhanvibhiḥ
a kāñcanenāvṛtāṃ ramyāṃ prākāreṇa mahāpurīm
c aṭṭālakaśatākīrṇāṃ patākādhvajamālinīm
a toraṇaiḥ kāñcanair divyair latāpaṅktivicitritaiḥ
c dadarśa hanumāṃl laṅkāṃ divi devapurīm iva
a girimūrdhni sthitāṃ laṅkāṃ pāṇḍurair bhavanaiḥ śubhaiḥ
c dadarśa sa kapiḥ śrīmān puram ākāśagaṃ yathā
a pālitāṃ rākṣasendreṇa nirmitāṃ viśvakarmaṇā
c plavamānām ivākāśe dadarśa hanumān purīm
a saṃpūrṇāṃ rākṣasair ghorair nāgair bhogavatīm iva
c acintyāṃ sukṛtāṃ spaṣṭāṃ kuberādhyuṣitāṃ purā
a daṃṣṭribhir bahubhiḥ śūraiḥ śūlapaṭṭiśapāṇibhiḥ
c rakṣitāṃ rākṣasair ghorair guhām āśīviṣair api
a vapraprākārajaghanāṃ vipulāmbunavāmbarām
c śataghnīśūlakeśāntām aṭṭālakavataṃsakām
a dvāram uttaram āsādya cintayām āsa vānaraḥ
c kailāsaśikharaprakhyam ālikhantam ivāmbaram
e dhriyamāṇam ivākāśam ucchritair bhavanottamaiḥ
a tasyāś ca mahatīṃ guptiṃ sāgaraṃ ca nirīkṣya saḥ
c rāvaṇaṃ ca ripuṃ ghoraṃ cintayām āsa vānaraḥ
a āgatyāpīha harayo bhaviṣyanti nirarthakāḥ
c na hi yuddhena vai laṅkā śakyā jetuṃ surair api
a imāṃ tu viṣamāṃ durgāṃ laṅkāṃ rāvaṇapālitām
c prāpyāpi sa mahābāhuḥ kiṃ kariṣyati rāghavaḥ
a avakāśo na sāntvasya rākṣaseṣv abhigamyate
c na dānasya na bhedasya naiva yuddhasya dṛśyate
a caturṇām eva hi gatir vānarāṇāṃ mahātmanām
c vāliputrasya nīlasya mama rājñaś ca dhīmataḥ
a yāvaj jānāmi vaidehīṃ yadi jīvati vā na vā
c tatraiva cintayiṣyāmi dṛṣṭvā tāṃ janakātmajām
a tataḥ sa cintayām āsa muhūrtaṃ kapikuñjaraḥ
c giriśṛṅge sthitas tasmin rāmasyābhyudaye rataḥ
a anena rūpeṇa mayā na śakyā rakṣasāṃ purī
c praveṣṭuṃ rākṣasair guptā krūrair balasamanvitaiḥ
a ugraujaso mahāvīryo balavantaś ca rākṣasāḥ
c vañcanīyā mayā sarve jānakīṃ parimārgitā
a lakṣyālakṣyeṇa rūpeṇa rātrau laṅkā purī mayā
c praveṣṭuṃ prāptakālaṃ me kṛtyaṃ sādhayituṃ mahat
a tāṃ purīṃ tādṛśīṃ dṛṣṭvā durādharṣāṃ surāsuraiḥ
c hanūmāṃś cintayām āsa viniḥśvasya muhur muhuḥ
a kenopāyena paśyeyaṃ maithilīṃ janakātmajām
c adṛṣṭo rākṣasendreṇa rāvaṇena durātmanā
a na vinaśyet kathaṃ kāryaṃ rāmasya viditātmanaḥ
c ekām ekaś ca paśyeyaṃ rahite janakātmajām
a bhūtāś cārtho vipadyante deśakālavirodhitāḥ
c viklavaṃ dūtam āsādya tamaḥ sūryodaye yathā
a arthānarthāntare buddhir niścitāpi na śobhate
c ghātayanti hi kāryāṇi dūtāḥ paṇḍitamāninaḥ
a na vinaśyet kathaṃ kāryaṃ vaiklavyaṃ na kathaṃ bhavet
c laṅghanaṃ ca samudrasya kathaṃ nu na vṛthā bhavet
a mayi dṛṣṭe tu rakṣobhī rāmasya viditātmanaḥ
c bhaved vyartham idaṃ kāryaṃ rāvaṇānartham icchataḥ
a na hi śakyaṃ kva cit sthātum avijñātena rākṣasaiḥ
c api rākṣasarūpeṇa kim utānyena kena cit
a vāyur apy atra nājñātaś cared iti matir mama
c na hy asty aviditaṃ kiṃ cid rākṣasānāṃ balīyasām
a ihāhaṃ yadi tiṣṭhāmi svena rūpeṇa saṃvṛtaḥ
c vināśam upayāsyāmi bhartur arthaś ca hīyate
a tad ahaṃ svena rūpeṇa rajanyāṃ hrasvatāṃ gataḥ
c laṅkām abhipatiṣyāmi rāghavasyārthasiddhaye
a rāvaṇasya purīṃ rātrau praviśya sudurāsadām
c vicinvan bhavanaṃ sarvaṃ drakṣyāmi janakātmajām
a iti saṃcintya hanumān sūryasyāstamayaṃ kapiḥ
c ācakāṅkṣe tadā vīrā vaidehyā darśanotsukaḥ
e pṛṣadaṃśakamātraḥ san babhūvādbhutadarśanaḥ
a pradoṣakāle hanumāṃs tūrṇam utpatya vīryavān
c praviveśa purīṃ ramyāṃ suvibhaktamahāpatham
a prāsādamālāvitatāṃ stambhaiḥ kāñcanarājataiḥ
c śātakumbhamayair jālair gandharvanagaropamām
a saptabhaumāṣṭabhaumaiś ca sa dadarśa mahāpurīm
c talaiḥ sphāṭikasaṃpūrṇaiḥ kārtasvaravibhūṣitaiḥ
a vaidūryamaṇicitraiś ca muktājālavibhūṣitaiḥ
c talaiḥ śuśubhire tāni bhavanāny atra rakṣasām
a kāñcanāni vicitrāṇi toraṇāni ca rakṣasām
c laṅkām uddyotayām āsuḥ sarvataḥ samalaṃkṛtām
a acintyām adbhutākārāṃ dṛṣṭvā laṅkāṃ mahākapiḥ
c āsīd viṣaṇṇo hṛṣṭaś ca vaidehyā darśanotsukaḥ
a sa pāṇḍurodviddhavimānamālinīṃ
mahārhajāmbūnadajālatoraṇām
c yaśasvināṃ rāvaṇabāhupālitāṃ
kṣapācarair bhīmabalaiḥ samāvṛtām
a candro 'pi sācivyam ivāsya kurvaṃs
tārāgaṇair madhyagato virājan
c jyotsnāvitānena vitatya lokam
uttiṣṭhate naikasahasraraśmiḥ
a śaṅkhaprabhaṃ kṣīramṛṇālavarṇam
udgacchamānaṃ vyavabhāsamānam
c dadarśa candraṃ sa kapipravīraḥ
poplūyamānaṃ sarasīva haṃsaṃ
a sa lambaśikhare lambe lambatoyadasaṃnibhe
c sattvam āsthāya medhāvī hanumān mārutātmajaḥ
a niśi laṅkāṃ mahāsattvo viveśa kapikuñjaraḥ
c ramyakānanatoyāḍhyāṃ purīṃ rāvaṇapālitām
a śāradāmbudharaprakhyair bhavanair upaśobhitām
c sāgaropamanirghoṣāṃ sāgarānilasevitām
a supuṣṭabalasaṃguptāṃ yathaiva viṭapāvatīm
c cārutoraṇaniryūhāṃ pāṇḍuradvāratoraṇām
a bhujagācaritāṃ guptāṃ śubhāṃ bhogavatīm iva
c tāṃ savidyudghanākīrṇāṃ jyotirmārganiṣevitām
a caṇḍamārutanirhrādāṃ yathendrasyāmarāvatīm
c śātakumbhena mahatā prākāreṇābhisaṃvṛtām
a kiṅkiṇījālaghoṣābhiḥ patākābhir alaṃkṛtām
c āsādya sahasā hṛṣṭaḥ prākāram abhipedivān
a vismayāviṣṭahṛdayaḥ purīm ālokya sarvataḥ
c jāmbūnadamayair dvārair vaidūryakṛtavedikaiḥ
a maṇisphaṭika muktābhir maṇikuṭṭimabhūṣitaiḥ
c taptahāṭakaniryūhai rājatāmalapāṇḍuraiḥ
a vaidūryatalasopānaiḥ sphāṭikāntarapāṃsubhiḥ
c cārusaṃjavanopetaiḥ kham ivotpatitaiḥ śubhaiḥ
a krauñcabarhiṇasaṃghuṣṭe rājahaṃsaniṣevitaiḥ
c tūryābharaṇanirghoṣaiḥ sarvataḥ pratināditām
a vasvokasārāpratimāṃ samīkṣya nagarīṃ tataḥ
c kham ivotpatitāṃ laṅkāṃ jaharṣa hanumān kapiḥ
a tāṃ samīkṣya purīṃ laṅkāṃ rākṣasādhipateḥ śubhām
c anuttamām ṛddhiyutāṃ cintayām āsa vīryavān
a neyam anyena nagarī śakyā dharṣayituṃ balāt
c rakṣitā rāvaṇabalair udyatāyudhadhāribhiḥ
a kumudāṅgadayor vāpi suṣeṇasya mahākapeḥ
c prasiddheyaṃ bhaved bhūmir maindadvividayor api
a vivasvatas tanūjasya hareś ca kuśaparvaṇaḥ
c ṛkṣasya ketumālasya mama caiva gatir bhavet
a samīkṣya tu mahābāho rāghavasya parākramam
c lakṣmaṇasya ca vikrāntam abhavat prītimān kapiḥ
a tāṃ ratnavasanopetāṃ koṣṭhāgārāvataṃsakām
c yantrāgārastanīm ṛddhāṃ pramadām iva bhūṣitām
a tāṃ naṣṭatimirāṃ dīpair bhāsvaraiś ca mahāgṛhaiḥ
c nagarīṃ rākṣasendrasya dadarśa sa mahākapiḥ
a praviṣṭaḥ sattvasaṃpanno niśāyāṃ mārutātmajaḥ
c sa mahāpatham āsthāya muktāpuṣpavirājitam
a hasitodghuṣṭaninadais tūryaghoṣa puraḥ saraiḥ
c vajrāṅkuśanikāśaiś ca vajrajālavibhūṣitaiḥ
e gṛhamedhaiḥ purī ramyā babhāse dyaur ivāmbudaiḥ
a prajajvāla tadā laṅkā rakṣogaṇagṛhaiḥ śubhaiḥ
c sitābhrasadṛśaiś citraiḥ padmasvastikasaṃsthitaiḥ
e vardhamānagṛhaiś cāpi sarvataḥ suvibhāṣitaiḥ
a tāṃ citramālyābharaṇāṃ kapirājahitaṃkaraḥ
c rāghavārthaṃ carañ śrīmān dadarśa ca nananda ca
a śuśrāva madhuraṃ gītaṃ tristhānasvarabhūṣitam
c strīṇāṃ madasamṛddhānāṃ divi cāpsarasām iva
a śuśrāva kāñcīninādaṃ nūpurāṇāṃ ca niḥsvanam
c sopānaninadāṃś caiva bhavaneṣu mahātmanam
e āsphoṭitaninādāṃś ca kṣveḍitāṃś ca tatas tataḥ
a svādhyāya niratāṃś caiva yātudhānān dadarśa saḥ
c rāvaṇastavasaṃyuktān garjato rākṣasān api
a rājamārgaṃ samāvṛtya sthitaṃ rakṣobalaṃ mahat
c dadarśa madhyame gulme rākṣasasya carān bahūn
a dīkṣitāñ jaṭilān muṇḍān go'jināmbaravāsasaḥ
c darbhamuṣṭipraharaṇān agnikuṇḍāyudhāṃs tathā
a kūṭamudgarapāṇīṃś ca daṇḍāyudhadharān api
c ekākṣānekakarṇāṃś ca calallambapayodharān
a karālān bhugnavaktrāṃś ca vikaṭān vāmanāṃs tathā
c dhanvinaḥ khaḍginaś caiva śataghnī musalāyudhān
e parighottamahastāṃś ca vicitrakavacojjvalān
a nātiṣṭhūlān nātikṛśān nātidīrghātihrasvakān
c virūpān bahurūpāṃś ca surūpāṃś ca suvarcasaḥ
a śaktivṛkṣāyudhāṃś caiva paṭṭiśāśanidhāriṇaḥ
c kṣepaṇīpāśahastāṃś ca dadarśa sa mahākapiḥ
a sragviṇas tv anuliptāṃś ca varābharaṇabhūṣitān
c tīkṣṇaśūladharāṃś caiva vajriṇaś ca mahābalān
a śatasāhasram avyagram ārakṣaṃ madhyamaṃ kapiḥ
c prākārāvṛtam atyantaṃ dadarśa sa mahākapiḥ
a triviṣṭapanibhaṃ divyaṃ divyanādavināditam
c vājiheṣitasaṃghuṣṭaṃ nāditaṃ bhūṣaṇais tathā
a rathair yānair vimānaiś ca tathā gajahayaiḥ śubhaiḥ
c vāraṇaiś ca caturdantaiḥ śvetābhranicayopamaiḥ
a bhūṣitaṃ ruciradvāraṃ mattaiś ca mṛgapakṣibhiḥ
c rākṣasādhipater guptam āviveśa gṛhaṃ kapiḥ
a tataḥ sa madhyaṃ gatam aṃśumantaṃ
jyotsnāvitānaṃ mahad udvamantam
c dadarśa dhīmān divi bhānumantaṃ
goṣṭhe vṛṣaṃ mattam iva bhramantam
a lokasya pāpāni vināśayantaṃ
mahodadhiṃ cāpi samedhayantam
c bhūtāni sarvāṇi virājayantaṃ
dadarśa śītāṃśum athābhiyāntam
a yā bhāti lakṣmīr bhuvi mandarasthā
tathā pradoṣeṣu ca sāgarasthā
c tathaiva toyeṣu ca puṣkarasthā
rarāja sā cāruniśākarasthā
a haṃso yathā rājatapañjurasthaḥ
siṃho yathā mandarakandarasthaḥ
c vīro yathā garvitakuñjarasthaś
candro 'pi babhrāja tathāmbarasthaḥ
a sthitaḥ kakudmān iva tīkṣṇaśṛṅgo
mahācalaḥ śveta ivoccaśṛṅgaḥ
c hastīva jāmbūnadabaddhaśṛṅgo
vibhāti candraḥ paripūrṇaśṛṅgaḥ
a prakāśacandrodayanaṣṭadoṣaḥ
pravṛddharakṣaḥ piśitāśadoṣaḥ
c rāmābhirāmeritacittadoṣaḥ
svargaprakāśo bhagavān pradoṣaḥ
a tantrī svanāḥ karṇasukhāḥ pravṛttāḥ
svapanti nāryaḥ patibhiḥ suvṛttāḥ
c naktaṃcarāś cāpi tathā pravṛttā
vihartum atyadbhutaraudravṛttāḥ
a mattapramattāni samākulāni
rathāśvabhadrāsanasaṃkulāni
c vīraśriyā cāpi samākulāni
dadarśa dhīmān sa kapiḥ kulāni
a parasparaṃ cādhikam ākṣipanti
bhujāṃś ca pīnān adhivikṣipanti
c mattapralāpān adhivikṣipanti
mattāni cānyonyam adhikṣipanti
a rakṣāṃsi vakṣāṃsi ca vikṣipanti
gātrāṇi kāntāsu ca vikṣipanti
c dadarśa kāntāś ca samālapanti
tathāparās tatra punaḥ svapanti
a mahāgajaiś cāpi tathā nadadbhiḥ
sūpūjitaiś cāpi tathā susadbhiḥ
c rarāja vīraiś ca viniḥśvasadbhir
hrado bhujaṅgair iva niḥśvasadbhiḥ
a buddhipradhānān rucirābhidhānān
saṃśraddadhānāñ jagataḥ pradhānān
c nānāvidhānān rucirābhidhānān
dadarśa tasyāṃ puri yātudhānān
a nananda dṛṣṭvā sa ca tān surūpān
nānāguṇān ātmaguṇānurūpān
c vidyotamānān sa ca tān surūpān
dadarśa kāṃś cic ca punar virūpān
a tato varārhāḥ suviśuddhabhāvās
teṣāṃ striyas tatra mahānubhāvāḥ
c priyeṣu pāneṣu ca saktabhāvā
dadarśa tārā iva suprabhāvāḥ
a śriyā jvalantīs trapayopagūḍhā
niśīthakāle ramaṇopagūḍhāḥ
c dadarśa kāś cit pramadopagūḍhā
yathā vihaṃgāḥ kusumopagūḍāḥ
a anyāḥ punar harmyatalopaviṣṭās
tatra priyāṅkeṣu sukhopaviṣṭāḥ
c bhartuḥ priyā dharmaparā niviṣṭā
dadarśa dhīmān manadābhiviṣṭāḥ
a aprāvṛtāḥ kāñcanarājivarṇāḥ
kāś cit parārdhyās tapanīyavarṇāḥ
c punaś ca kāś cic chaśalakṣmavarṇāḥ
kāntaprahīṇā rucirāṅgavarṇāḥ
a tataḥ priyān prāpya mano'bhirāmān
suprītiyuktāḥ prasamīkṣya rāmāḥ
c gṛheṣu hṛṣṭāḥ paramābhirāmā
haripravīraḥ sa dadarśa rāmāḥ
a candraprakāśāś ca hi vaktramālā
vakrākṣipakṣmāś ca sunetramālāḥ
c vibhūṣaṇānāṃ ca dadarśa mālāḥ
śatahradānām iva cārumālāḥ
a na tv eva sītāṃ paramābhijātāṃ
pathi sthite rājakule prajātām
c latāṃ praphullām iva sādhujātāṃ
dadarśa tanvīṃ manasābhijātām
a sanātane vartmani saṃniviṣṭāṃ
rāmekṣaṇīṃ tāṃ madanābhiviṣṭām
c bhartur manaḥ śrīmad anupraviṣṭāṃ
strībhyo varābhyaś ca sadā viśiṣṭām
a uṣṇārditāṃ sānusṛtāsrakaṇṭhīṃ
purā varārhottamaniṣkakaṇṭhīm
c sujātapakṣmām abhiraktakaṇṭhīṃ
vane pravṛttām iva nīlakaṇṭhīm
a avyaktalekhām iva candralekhāṃ
pāṃsupradigdhām iva hemalekhām
c kṣataprarūḍhām iva bāṇalekhāṃ
vāyuprabhinnām iva meghalekhām
a sītām apaśyan manujeśvarasya
rāmasya patnīṃ vadatāṃ varasya
c babhūva duḥkhābhihataś cirasya
plavaṃgamo manda ivācirasya
a sa nikāmaṃ vināmeṣu vicaran kāmarūpadhṛk
c vicacāra kapir laṅkāṃ lāghavena samanvitaḥ
a āsasādātha lakṣmīvān rākṣasendraniveśanam
c prākāreṇārkavarṇena bhāsvareṇābhisaṃvṛtam
a rakṣitaṃ rākṣasair bhīmaiḥ siṃhair iva mahad vanam
c samīkṣamāṇo bhavanaṃ cakāśe kapikuñjaraḥ
a rūpyakopahitaiś citrais toraṇair hemabhūṣitaiḥ
c vicitrābhiś ca kakṣyābhir dvāraiś ca rucirair vṛtam
a gajāsthitair mahāmātraiḥ śūraiś ca vigataśramaiḥ
c upasthitam asaṃhāryair hayaiḥ syandanayāyibhiḥ
a siṃhavyāghratanutrāṇair dāntakāñcanarājataiḥ
c ghoṣavadbhir vicitraiś ca sadā vicaritaṃ rathaiḥ
a bahuratnasamākīrṇaṃ parārdhyāsanabhājanam
c mahārathasamāvāsaṃ mahārathamahāsanam
a dṛśyaiś ca paramodārais tais taiś ca mṛgapakṣibhiḥ
c vividhair bahusāhasraiḥ paripūrṇaṃ samantataḥ
a vinītair antapālaiś ca rakṣobhiś ca surakṣitam
c mukhyābhiś ca varastrībhiḥ paripūrṇaṃ samantataḥ
a muditapramadā ratnaṃ rākṣasendraniveśanam
c varābharaṇanirhrādaiḥ samudrasvananiḥsvanam
a tad rājaguṇasaṃpannaṃ mukhyaiś ca varacandanaiḥ
c bherīmṛdaṅgābhirutaṃ śaṅkhaghoṣavināditam
a nityārcitaṃ parvahutaṃ pūjitaṃ rākṣasaiḥ sadā
c samudram iva gambhīraṃ samudram iva niḥsvanam
a mahātmāno mahad veśma mahāratnaparicchadam
c mahājanasamākīrṇaṃ dadarśa sa mahākapiḥ
a virājamānaṃ vapuṣā gajāśvarathasaṃkulam
c laṅkābharaṇam ity eva so 'manyata mahākapiḥ
a gṛhād gṛhaṃ rākṣasānām udyānāni ca vānaraḥ
c vīkṣamāṇo hy asaṃtrastaḥ prāsādāṃś ca cacāra saḥ
a avaplutya mahāvegaḥ prahastasya niveśanam
c tato 'nyat pupluve veśma mahāpārśvasya vīryavān
a atha meghapratīkāśaṃ kumbhakarṇaniveśanam
c vibhīṣaṇasya ca tathā pupluve sa mahākapiḥ
a mahodarasya ca tathā virūpākṣasya caiva hi
c vidyujjihvasya bhavanaṃ vidyunmāles tathaiva ca
e vajradaṃṣṭrasya ca tathā pupluve sa mahākapiḥ
a śukasya ca mahāvegaḥ sāraṇasya ca dhīmataḥ
c tathā cendrajito veśma jagāma hariyūthapaḥ
a jambumāleḥ sumāleś ca jagāma hariyūthapaḥ
c raśmiketoś ca bhavanaṃ sūryaśatros tathaiva ca
a dhūmrākṣasya ca saṃpāter bhavanaṃ mārutātmajaḥ
c vidyudrūpasya bhīmasya ghanasya vighanasya ca
a śukanābhasya vakrasya śaṭhasya vikaṭasya ca
c hrasvakarṇasya daṃṣṭrasya romaśasya ca rakṣasaḥ
a yuddhonmattasya mattasya dhvajagrīvasya nādinaḥ
c vidyujjihvendrajihvānāṃ tathā hastimukhasya ca
a karālasya piśācasya śoṇitākṣasya caiva hi
c kramamāṇaḥ krameṇaiva hanūmān mārutātmajaḥ
a teṣu teṣu mahārheṣu bhavaneṣu mahāyaśāḥ
c teṣām ṛddhimatām ṛddhiṃ dadarśa sa mahākapiḥ
a sarveṣāṃ samatikramya bhavanāni samantataḥ
c āsasādātha lakṣmīvān rākṣasendraniveśanam
a rāvaṇasyopaśāyinyo dadarśa harisattamaḥ
c vicaran hariśārdūlo rākṣasīr vikṛtekṣaṇāḥ
e śūlamudgarahastāś ca śakto tomaradhāriṇīḥ
a dadarśa vividhān gulmāṃs tasya rakṣaḥpater gṛhe
a raktāñ śvetān sitāṃś caiva harīṃś caiva mahājavān
c kulīnān rūpasaṃpannān gajān paragajārujān
a niṣṭhitān gajaśikhāyām airāvatasamān yudhi
c nihantṝn parasainyānāṃ gṛhe tasmin dadarśa saḥ
a kṣarataś ca yathā meghān sravataś ca yathā girīn
c meghastanitanirghoṣān durdharṣān samare paraiḥ
a sahasraṃ vāhinīs tatra jāmbūnadapariṣkṛtāḥ
c hemajālair avicchinnās taruṇādityasaṃnibhāḥ
a dadarśa rākṣasendrasya rāvaṇasya niveśane
c śibikā vividhākārāḥ sa kapir mārutātmajaḥ
a latāgṛhāṇi citrāṇi citraśālāgṛhāṇi ca
c krīḍāgṛhāṇi cānyāni dāruparvatakān api
a kāmasya gṛhakaṃ ramyaṃ divāgṛhakam eva ca
c dadarśa rākṣasendrasya rāvaṇasya niveśane
a sa mandaratalaprakhyaṃ mayūrasthānasaṃkulam
c dhvajayaṣṭibhir ākīrṇaṃ dadarśa bhavanottamam
a anantaratnanicayaṃ nidhijālaṃ samantataḥ
c dhīraniṣṭhitakarmāntaṃ gṛhaṃ bhūtapater iva
a arcirbhiś cāpi ratnānāṃ tejasā rāvaṇasya ca
c virarājātha tad veśma raśmimān iva raśmibhiḥ
a jāmbūnadamayāny eva śayanāny āsanāni ca
c bhājanāni ca śubhrāṇi dadarśa hariyūthapaḥ
a madhvāsavakṛtakledaṃ maṇibhājanasaṃkulam
c manoramam asaṃbādhaṃ kuberabhavanaṃ yathā
a nūpurāṇāṃ ca ghoṣeṇa kāñcīnāṃ ninadena ca
c mṛdaṅgatalaghoṣaiś ca ghoṣavadbhir vināditam
a prāsādasaṃghātayutaṃ strīratnaśatasaṃkulam
c suvyūḍhakakṣyaṃ hanumān praviveśa mahāgṛham
a sa veśmajālaṃ balavān dadarśa
vyāsaktavaidūryasuvarṇajālam
c yathā mahat prāvṛṣi meghajālaṃ
vidyutpinaddhaṃ savihaṃgajālam
a niveśanānāṃ vividhāś ca śālāḥ
pradhānaśaṅkhāyudhacāpaśālāḥ
c manoharāś cāpi punar viśālā
dadarśa veśmādriṣu candraśālāḥ
a gṛhāṇi nānāvasurājitāni
devāsuraiś cāpi supūjitāni
c sarvaiś ca doṣaiḥ parivarjitāni
kapir dadarśa svabalārjitāni
a tāni prayatnābhisamāhitāni
mayena sākṣād iva nirmitāni
c mahītale sarvaguṇottarāṇi
dadarśa laṅkādhipater gṛhāṇi
a tato dadarśocchritamegharūpaṃ
manoharaṃ kāñcanacārurūpam
c rakṣo'dhipasyātmabalānurūpaṃ
gṛhottamaṃ hy apratirūparūpam
a mahītale svargam iva prakīrṇaṃ
śriyā jvalantaṃ bahuratnakīrṇam
c nānātarūṇāṃ kusumāvakīrṇaṃ
girer ivāgraṃ rajasāvakīrṇam
a nārīpravekair iva dīpyamānaṃ
taḍidbhir ambhodavad arcyamānam
c haṃsapravekair iva vāhyamānaṃ
śriyā yutaṃ khe sukṛtāṃ vimānam
a yathā nagāgraṃ bahudhātucitraṃ
yathā nabhaś ca grahacandracitram
c dadarśa yuktīkṛtameghacitraṃ
vimānaratnaṃ bahuratnacitram
a mahī kṛtā parvatarājipūrṇā
śailāḥ kṛtā vṛkṣavitānapūrṇāḥ
c vṛkṣāḥ kṛtāḥ puṣpavitānapūrṇāḥ
puṣpaṃ kṛtaṃ kesarapatrapūrṇam
a kṛtāni veśmāni ca pāṇḍurāṇi
tathā supuṣpā api puṣkariṇyaḥ
c punaś ca padmāni sakesarāṇi
dhanyāni citrāṇi tathā vanāni
a puṣpāhvayaṃ nāma virājamānaṃ
ratnaprabhābhiś ca vivardhamānam
c veśmottamānām api coccamānaṃ
mahākapis tatra mahāvimānam
a kṛtāś ca vaidūryamayā vihaṃgā
rūpyapravālaiś ca tathā vihaṃgāḥ
c citrāś ca nānāvasubhir bhujaṃgā
jātyānurūpās turagāḥ śubhāṅgāḥ
a pravālajāmbūnadapuṣpapakṣāḥ
salīlam āvarjitajihmapakṣāḥ
c kāmasya sākṣād iva bhānti pakṣāḥ
kṛtā vihaṃgāḥ sumukhāḥ supakṣāḥ
a niyujyamānāś ca gajāḥ suhastāḥ
sakesarāś cotpalapatrahastāḥ
c babhūva devī ca kṛtā suhastā
lakṣmīs tathā padmini padmahastā
a itīva tad gṛham abhigamya śobhanaṃ
savismayo nagam iva cāruśobhanam
c punaś ca tat paramasugandhi sundaraṃ
himātyaye nagam iva cārukandaram
a tataḥ sa tāṃ kapir abhipatya pūjitāṃ
caran purīṃ daśamukhabāhupālitām
c adṛśya tāṃ janakasutāṃ supūjitāṃ
suduḥkhitāṃ patiguṇaveganirjitām
a tatas tadā bahuvidhabhāvitātmanaḥ
kṛtātmano janakasutāṃ suvartmanaḥ
c apaśyato 'bhavad atiduḥkhitaṃ manaḥ
sucakṣuṣaḥ pravicarato mahātmanaḥ
a tasyālayavariṣṭhasya madhye vipulam āyatam
c dadarśa bhavanaśreṣṭhaṃ hanūmān mārutātmajaḥ
a ardhayojanavistīrṇam āyataṃ yojanaṃ hi tat
c bhavanaṃ rākṣasendrasya bahuprāsādasaṃkulam
a mārgamāṇas tu vaidehīṃ sītām āyatalocanām
c sarvataḥ paricakrāma hanūmān arisūdanaḥ
a caturviṣāṇair dviradais triviṣāṇais tathaiva ca
c parikṣiptam asaṃbādhaṃ rakṣyamāṇam udāyudhaiḥ
a rākṣasībhiś ca patnībhī rāvaṇasya niveśanam
c āhṛtābhiś ca vikramya rājakanyābhir āvṛtam
a tan nakramakarākīrṇaṃ timiṃgilajhaṣākulam
c vāyuvegasamādhūtaṃ pannagair iva sāgaram
a yā hi vaiśvaraṇe lakṣmīr yā cendre harivāhane
c sā rāvaṇagṛhe sarvā nityam evānapāyinī
a yā ca rājñaḥ kuberasya yamasya varuṇasya ca
c tādṛśī tad viśiṣṭā vā ṛddhī rakṣo gṛheṣv iha
a tasya harmyasya madhyasthaṃ veśma cānyat sunirmitam
c bahuniryūha saṃkīrṇaṃ dadarśa pavanātmajaḥ
a brahmaṇo 'rthe kṛtaṃ divyaṃ divi yad viśvakarmaṇā
c vimānaṃ puṣpakaṃ nāma sarvaratnavibhūṣitam
a pareṇa tapasā lebhe yat kuberaḥ pitāmahāt
c kuberam ojasā jitvā lebhe tad rākṣaseśvaraḥ
a īhā mṛgasamāyuktaiḥ kāryasvarahiraṇmayaiḥ
c sukṛtair ācitaṃ stambhaiḥ pradīptam iva ca śriyā
a merumandarasaṃkāśair ullikhadbhir ivāmbaram
c kūṭāgāraiḥ śubhākāraiḥ sarvataḥ samalaṃkṛtam
a jvalanārkapratīkāśaṃ sukṛtaṃ viśvakarmaṇā
c hemasopānasaṃyuktaṃ cārupravaravedikam
a jālavātāyanair yuktaṃ kāñcanaiḥ sthāṭikair api
c indranīlamahānīlamaṇipravaravedikam
e vimānaṃ puṣpakaṃ divyam āruroha mahākapiḥ
a tatrasthaḥ sa tadā gandhaṃ pānabhakṣyānnasaṃbhavam
c divyaṃ saṃmūrchitaṃ jighran rūpavantam ivānilam
a sa gandhas taṃ mahāsattvaṃ bandhur bandhum ivottamam
c ita ehīty uvāceva tatra yatra sa rāvaṇaḥ
a tatas tāṃ prasthitaḥ śālāṃ dadarśa mahatīṃ śubhām
c rāvaṇasya manaḥkāntāṃ kāntām iva varastriyam
a maṇisopānavikṛtāṃ hemajālavirājitām
c sphāṭikair āvṛtatalāṃ dantāntaritarūpikām
a muktābhiś ca pravālaiś ca rūpyacāmīkarair api
c vibhūṣitāṃ maṇistambhaiḥ subahustambhabhūṣitām
a samair ṛjubhir atyuccaiḥ samantāt suvibhūṣitaiḥ
c stambhaiḥ pakṣair ivātyuccair divaṃ saṃprasthitām iva
a mahatyā kuthayāstrīṇaṃ pṛthivīlakṣaṇāṅkayā
c pṛthivīm iva vistīrṇāṃ sarāṣṭragṛhamālinīm
a nāditāṃ mattavihagair divyagandhādhivāsitām
c parārdhyāstaraṇopetāṃ rakṣo'dhipaniṣevitām
a dhūmrām agarudhūpena vimalāṃ haṃsapāṇḍurām
c citrāṃ puṣpopahāreṇa kalmāṣīm iva suprabhām
a manaḥsaṃhlādajananīṃ varṇasyāpi prasādinīm
c tāṃ śokanāśinīṃ divyāṃ śriyaḥ saṃjananīm iva
a indriyāṇīndriyārthais tu pañca pañcabhir uttamaiḥ
c tarpayām āsa māteva tadā rāvaṇapālitā
a svargo 'yaṃ devaloko 'yam indrasyeyaṃ purī bhavet
c siddhir veyaṃ parā hi syād ity amanyata mārutiḥ
a pradhyāyata ivāpaśyat pradīpāṃs tatra kāñcanān
c dhūrtān iva mahādhūrtair devanena parājitān
a dīpānāṃ ca prakāśena tejasā rāvaṇasya ca
c arcirbhir bhūṣaṇānāṃ ca pradīptety abhyamanyata
a tato 'paśyat kuthāsīnaṃ nānāvarṇāmbarasrajam
c sahasraṃ varanārīṇāṃ nānāveṣavibhūṣitam
a parivṛtte 'rdharātre tu pānanidrāvaśaṃ gatam
c krīḍitvoparataṃ rātrau suṣvāpa balavat tadā
a tat prasuptaṃ viruruce niḥśabdāntarabhūṣaṇam
c niḥśabdahaṃsabhramaraṃ yathā padmavanaṃ mahat
a tāsāṃ saṃvṛtadantāni mīlitākṣāṇi mārutiḥ
c apaśyat padmagandhīni vadanāni suyoṣitām
a prabuddhānīva padmāni tāsāṃ bhūtvā kṣapākṣaye
c punaḥsaṃvṛtapatrāṇi rātrāv iva babhus tadā
a imāni mukhapadmāni niyataṃ mattaṣaṭpadāḥ
c ambujānīva phullāni prārthayanti punaḥ punaḥ
a iti vāmanyata śrīmān upapattyā mahākapiḥ
c mene hi guṇatas tāni samāni salilodbhavaiḥ
a sā tasya śuśubhe śālā tābhiḥ strībhir virājitā
c śāradīva prasannā dyaus tārābhir abhiśobhitā
a sa ca tābhiḥ parivṛtaḥ śuśubhe rākṣasādhipaḥ
c yathā hy uḍupatiḥ śrīmāṃs tārābhir abhisaṃvṛtaḥ
a yāś cyavante 'mbarāt tārāḥ puṇyaśeṣasamāvṛtāḥ
c imās tāḥ saṃgatāḥ kṛtsnā iti mene haris tadā
a tārāṇām iva suvyaktaṃ mahatīnāṃ śubhārciṣām
c prabhāvarṇaprasādāś ca virejus tatra yoṣitām
a vyāvṛttagurupīnasrakprakīrṇavarabhūṣaṇāḥ
c pānavyāyāmakāleṣu nidrāpahṛtacetasaḥ
a vyāvṛttatilakāḥ kāś cit kāś cid udbhrāntanūpurāḥ
c pārśve galitahārāś ca kāś cit paramayoṣitaḥ
a mukhā hāravṛtāś cānyāḥ kāś cit prasrastavāsasaḥ
c vyāviddharaśanā dāmāḥ kiśorya iva vāhitāḥ
a sukuṇḍaladharāś cānyā vicchinnamṛditasrajaḥ
c gajendramṛditāḥ phullā latā iva mahāvane
a candrāṃśukiraṇābhāś ca hārāḥ kāsāṃ cid utkaṭāḥ
c haṃsā iva babhuḥ suptāḥ stanamadhyeṣu yoṣitām
a aparāsāṃ ca vaidūryāḥ kādambā iva pakṣiṇaḥ
c hemasūtrāṇi cānyāsāṃ cakravākā ivābhavan
a haṃsakāraṇḍavākīrṇāś cakravākopaśobhitāḥ
c āpagā iva tā rejur jaghanaiḥ pulinair iva
a kiṅkiṇījālasaṃkāśās tā hemavipulāmbujāḥ
c bhāvagrāhā yaśastīrāḥ suptā nadya ivābabhuḥ
a mṛduṣv aṅgeṣu kāsāṃ cit kucāgreṣu ca saṃsthitāḥ
c babhūvur bhūṣaṇānīva śubhā bhūṣaṇarājayaḥ
a aṃśukāntāś ca kāsāṃ cin mukhamārutakampitāḥ
c upary upari vaktrāṇāṃ vyādhūyante punaḥ punaḥ
a tāḥ pātākā ivoddhūtāḥ patnīnāṃ ruciraprabhāḥ
c nānāvarṇasuvarṇānāṃ vaktramūleṣu rejire
a vavalguś cātra kāsāṃ cit kuṇḍalāni śubhārciṣām
c mukhamārutasaṃsargān mandaṃ mandaṃ suyoṣitām
a śarkarāsavagandhaḥ sa prakṛtyā surabhiḥ sukhaḥ
c tāsāṃ vadananiḥśvāsaḥ siṣeve rāvaṇaṃ tadā
a rāvaṇānanaśaṅkāś ca kāś cid rāvaṇayoṣitaḥ
c mukhāni sma sapatnīnām upājighran punaḥ punaḥ
a atyarthaṃ saktamanaso rāvaṇe tā varastriyaḥ
c asvatantrāḥ sapatnīnāṃ priyam evācaraṃs tadā
a bāhūn upanidhāyānyāḥ pārihārya vibhūṣitāḥ
c aṃśukāni ca ramyāṇi pramadās tatra śiśyire
a anyā vakṣasi cānyasyās tasyāḥ kā cit punar bhujam
c aparā tv aṅkam anyasyās tasyāś cāpy aparā bhujau
a ūrupārśvakaṭīpṛṣṭham anyonyasya samāśritāḥ
c parasparaniviṣṭāṅgyo madasnehavaśānugāḥ
a anyonyasyāṅgasaṃsparśāt prīyamāṇāḥ sumadhyamāḥ
c ekīkṛtabhujāḥ sarvāḥ suṣupus tatra yoṣitaḥ
a anyonyabhujasūtreṇa strīmālāgrathitā hi sā
c māleva grathitā sūtre śuśubhe mattaṣaṭpadā
a latānāṃ mādhave māsi phullānāṃ vāyusevanāt
c anyonyamālāgrathitaṃ saṃsaktakusumoccayam
a vyativeṣṭitasuskantham anyonyabhramarākulam
c āsīd vanam ivoddhūtaṃ strīvanaṃ rāvaṇasya tat
a uciteṣv api suvyaktaṃ na tāsāṃ yoṣitāṃ tadā
c vivekaḥ śakya ādhātuṃ bhūṣaṇāṅgāmbarasrajām
a rāvaṇe sukhasaṃviṣṭe tāḥ striyo vividhaprabhāḥ
c jvalantaḥ kāñcanā dīpāḥ prekṣantānimiṣā iva
a rājarṣipitṛdaityānāṃ gandharvāṇāṃ ca yoṣitaḥ
c rakṣasāṃ cābhavan kanyās tasya kāmavaśaṃ gatāḥ
a na tatra kā cit pramadā prasahya
vīryopapannena guṇena labdhā
c na cānyakāmāpi na cānyapūrvā
vinā varārhāṃ janakātmajāṃ tu
a na cākulīnā na ca hīnarūpā
nādakṣiṇā nānupacāra yuktā
c bhāryābhavat tasya na hīnasattvā
na cāpi kāntasya na kāmanīyā
a babhūva buddhis tu harīśvarasya
yadīdṛśī rāghavadharmapatnī
c imā yathā rākṣasarājabhāryāḥ
sujātam asyeti hi sādhubuddheḥ
a punaś ca so 'cintayad ārtarūpo
dhruvaṃ viśiṣṭā guṇato hi sītā
c athāyam asyāṃ kṛtavān mahātmā
laṅkeśvaraḥ kaṣṭam anāryakarma
a tatra divyopamaṃ mukhyaṃ sphāṭikaṃ ratnabhūṣitam
c avekṣamāṇo hanumān dadarśa śayanāsanam
a tasya caikatame deśe so 'gryamālyavibhūṣitam
c dadarśa pāṇḍuraṃ chatraṃ tārādhipatisaṃnibham
a bālavyajanahastābhir vījyamānaṃ samantataḥ
c gandhaiś ca vividhair juṣṭaṃ varadhūpena dhūpitam
a paramāstaraṇāstīrṇam āvikājinasaṃvṛtam
c dāmabhir varamālyānāṃ samantād upaśobhitam
a tasmiñ jīmūtasaṃkāśaṃ pradīptottamakuṇḍalam
c lohitākṣaṃ mahābāhuṃ mahārajatavāsasaṃ
a lohitenānuliptāṅgaṃ candanena sugandhinā
c saṃdhyāraktam ivākāśe toyadaṃ sataḍidguṇam
a vṛtam ābharaṇair divyaiḥ surūpaṃ kāmarūpiṇam
c savṛkṣavanagulmāḍhyaṃ prasuptam iva mandaram
a krīḍitvoparataṃ rātrau varābharaṇabhūṣitam
c priyaṃ rākṣasakanyānāṃ rākṣasānāṃ sukhāvaham
a pītvāpy uparataṃ cāpi dadarśa sa mahākapiḥ
c bhāskare śayane vīraṃ prasuptaṃ rākṣasādhipam
a niḥśvasantaṃ yathā nāgaṃ rāvaṇaṃ vānarottamaḥ
c āsādya paramodvignaḥ so 'pāsarpat subhītavat
a athārohaṇam āsādya vedikāntaram āśritaḥ
c suptaṃ rākṣasaśārdūlaṃ prekṣate sma mahākapiḥ
a śuśubhe rākṣasendrasya svapataḥ śayanottamam
c gandhahastini saṃviṣṭe yathāprasravaṇaṃ mahat
a kāñcanāṅgadanaddhau ca dadarśa sa mahātmanaḥ
c vikṣiptau rākṣasendrasya bhujāv indradhvajopamau
a airāvataviṣāṇāgrair āpīḍitakṛtavraṇau
c vajrollikhitapīnāṃsau viṣṇucakraparikṣitau
a pīnau samasujātāṃsau saṃgatau balasaṃyutau
c sulakṣaṇa nakhāṅguṣṭhau svaṅgulītalalakṣitau
a saṃhatau parighākārau vṛttau karikaropamau
c vikṣiptau śayane śubhre pañcaśīrṣāv ivoragau
a śaśakṣatajakalpena suśītena sugandhinā
c candanena parārdhyena svanuliptau svalaṃkṛtau
a uttamastrīvimṛditau gandhottamaniṣevitau
c yakṣapannagagandharvadevadānavarāviṇau
a dadarśa sa kapis tasya bāhū śayanasaṃsthitau
c mandarasyāntare suptau mahārhī ruṣitāv iva
a tābhyāṃ sa paripūrṇābhyāṃ bhujābhyāṃ rākṣasādhipaḥ
c śuśubhe 'calasaṃkāśaḥ śṛṅgābhyām iva mandaraḥ
a cūtapuṃnāgasurabhir bakulottamasaṃyutaḥ
c mṛṣṭānnarasasaṃyuktaḥ pānagandhapuraḥsaraḥ
a tasya rākṣasasiṃhasya niścakrāma mukhān mahān
c śayānasya viniḥśvāsaḥ pūrayann iva tad gṛham
a muktāmaṇivicitreṇa kāñcanena virājatā
c mukuṭenāpavṛttena kuṇḍalojjvalitānanam
a raktacandanadigdhena tathā hāreṇa śobhitā
c pīnāyataviśālena vakṣasābhivirājitam
a pāṇḍureṇāpaviddhena kṣaumeṇa kṣatajekṣaṇam
c mahārheṇa susaṃvītaṃ pītenottamavāsasā
a māṣarāśipratīkāśaṃ niḥśvasantaṃ bhujaṅgavat
c gāṅge mahati toyānte prasutamiva kuñjaram
a caturbhiḥ kāñcanair dīpair dīpyamānaiś caturdiśam
c prakāśīkṛtasarvāṅgaṃ meghaṃ vidyudgaṇair iva
a pādamūlagatāś cāpi dadarśa sumahātmanaḥ
c patnīḥ sa priyabhāryasya tasya rakṣaḥpater gṛhe
a śaśiprakāśavadanā varakuṇḍalabhūṣitāḥ
c amlānamālyābharaṇā dadarśa hariyūthapaḥ
a nṛttavāditrakuśalā rākṣasendrabhujāṅkagāḥ
c varābharaṇadhāriṇyo niṣannā dadṛśe kapiḥ
a vajravaidūryagarbhāṇi śravaṇānteṣu yoṣitām
c dadarśa tāpanīyāni kuṇḍalāny aṅgadāni ca
a tāsāṃ candropamair vaktraiḥ śubhair lalitakuṇḍalaiḥ
c virarāja vimānaṃ tan nabhas tārāgaṇair iva
a madavyāyāmakhinnās tā rākṣasendrasya yoṣitaḥ
c teṣu teṣv avakāśeṣu prasuptās tanumadhyamāḥ
a kā cid vīṇāṃ pariṣvajya prasuptā saṃprakāśate
c mahānadīprakīrṇeva nalinī potam āśritā
a anyā kakṣagatenaiva maḍḍukenāsitekṣaṇā
c prasuptā bhāminī bhāti bālaputreva vatsalā
a paṭahaṃ cārusarvāṅgī pīḍya śete śubhastanī
c cirasya ramaṇaṃ labdhvā pariṣvajyeva kāminī
a kā cid aṃśaṃ pariṣvajya suptā kamalalocanā
c nidrāvaśam anuprāptā sahakānteva bhāminī
a anyā kanakasaṃkāśair mṛdupīnair manoramaiḥ
c mṛdaṅgaṃ paripīḍyāṅgaiḥ prasuptā mattalocanā
a bhujapārśvāntarasthena kakṣageṇa kṛśodarī
c paṇavena sahānindyā suptā madakṛtaśramā
a ḍiṇḍimaṃ parigṛhyānyā tathaivāsaktaḍiṇḍimā
c prasuptā taruṇaṃ vatsam upagūhyeva bhāminī
a kā cid āḍambaraṃ nārī bhujasaṃbhogapīḍitam
c kṛtvā kamalapatrākṣī prasuptā madamohitā
a kalaśīm apaviddhyānyā prasuptā bhāti bhāminī
c vasante puṣpaśabalā māleva parimārjitā
a pāṇibhyāṃ ca kucau kā cit suvarṇakalaśopamau
c upagūhyābalā suptā nidrābalaparājitā
a anyā kamalapatrākṣī pūrṇendusadṛśānanā
c anyām āliṅgya suśroṇī prasuptā madavihvalā
a ātodyāni vicitrāṇi pariṣvajya varastriyaḥ
c nipīḍya ca kucaiḥ suptāḥ kāminyaḥ kāmukān iva
a tāsām ekāntavinyaste śayānāṃ śayane śubhe
c dadarśa rūpasaṃpannām aparāṃ sa kapiḥ striyam
a muktāmaṇisamāyuktair bhūṣaṇaiḥ suvibhūṣitām
c vibhūṣayantīm iva ca svaśriyā bhavanottamam
a gaurīṃ kanakavarṇābhām iṣṭām antaḥpureśvarīm
c kapir mandodarīṃ tatra śayānāṃ cārurūpiṇīm
a sa tāṃ dṛṣṭvā mahābāhur bhūṣitāṃ mārutātmajaḥ
c tarkayām āsa sīteti rūpayauvanasaṃpadā
e harṣeṇa mahatā yukto nananda hariyūthapaḥ
a āshpoṭayām āsa cucumba pucchaṃ
nananda cikrīḍa jagau jagāma
c stambhān arohan nipapāta bhūmau
nidarśayan svāṃ prakṛtiṃ kapīnām
a avadhūya ca tāṃ buddhiṃ babhūvāvasthitas tadā
c jagāma cāparāṃ cintāṃ sītāṃ prati mahākapiḥ
a na rāmeṇa viyuktā sā svaptum arhati bhāminī
c na bhoktuṃ nāpy alaṃkartuṃ na pānam upasevitum
a nānyaṃ naram upasthātuṃ surāṇām api ceśvaram
c na hi rāmasamaḥ kaś cid vidyate tridaśeṣv api
e anyeyam iti niścitya pānabhūmau cacāra saḥ
a krīḍitenāparāḥ klāntā gītena ca tathā parāḥ
c nṛttena cāparāḥ klāntāḥ pānaviprahatās tathā
a murajeṣu mṛdaṅgeṣu pīṭhikāsu ca saṃsthitāḥ
c tathāstaraṇamukhyyeṣu saṃviṣṭāś cāparāḥ striyaḥ
a aṅganānāṃ sahasreṇa bhūṣitena vibhūṣaṇaiḥ
c rūpasaṃlāpaśīlena yuktagītārthabhāṣiṇā
a deśakālābhiyuktena yuktavākyābhidhāyinā
c ratābhiratasaṃsuptaṃ dadarśa hariyūthapaḥ
a tāsāṃ madhye mahābāhuḥ śuśubhe rākṣaseśvaraḥ
c goṣṭhe mahati mukhyānāṃ gavāṃ madhye yathā vṛṣaḥ
a sa rākṣasendraḥ śuśubhe tābhiḥ parivṛtaḥ svayam
c kareṇubhir yathāraṇyaṃ parikīrṇo mahādvipaḥ
a sarvakāmair upetāṃ ca pānabhūmiṃ mahātmanaḥ
c dadarśa kapiśārdūlas tasya rakṣaḥpater gṛhe
a mṛgāṇāṃ mahiṣāṇāṃ ca varāhāṇāṃ ca bhāgaśaḥ
c tatra nyastāni māṃsāni pānabhūmau dadarśa saḥ
a raukmeṣu ca viśaleṣu bhājaneṣv ardhabhakṣitān
c dadarśa kapiśārdūla mayūrān kukkuṭāṃs tathā
a varāhavārdhrāṇasakān dadhisauvarcalāyutān
c śalyān mṛgamayūrāṃś ca hanūmān anvavaikṣata
a kṛkarān vividhān siddhāṃś cakorān ardhabhakṣitān
c mahiṣān ekaśalyāṃś ca chāgāṃś ca kṛtaniṣṭhitān
e lekhyam uccāvacaṃ peyaṃ bhojyāni vividhāni ca
a tathāmlalavaṇottaṃsair vividhai rāgaṣāḍavaiḥ
c hāra nūpurakeyūrair apaviddhair mahādhanaiḥ
a pānabhājanavikṣiptaiḥ phalaiś ca vividhair api
c kṛtapuṣpopahārā bhūr adhikaṃ puṣyati śriyam
a tatra tatra ca vinyastaiḥ suśliṣṭaiḥ śayanāsanaiḥ
c pānabhūmir vinā vahniṃ pradīptevopalakṣyate
a bahuprakārair vividhair varasaṃskārasaṃskṛtaiḥ
c māṃsaiḥ kuśalasaṃyuktaiḥ pānabhūmigataiḥ pṛthak
a divyāḥ prasannā vividhāḥ surāḥ kṛtasurā api
c śarkarāsavamādhvīkāḥ puṣpāsavaphalāsavāḥ
e vāsacūrṇaiś ca vividhair mṛṣṭās tais taiḥ pṛthakpṛthak
a saṃtatā śuśubhe bhūmir mālyaiś ca bahusaṃsthitaiḥ
c hiraṇmayaiś ca karakair bhājanaiḥ sphāṭikair api
e jāmbūnadamayaiś cānyaiḥ karakair abhisaṃvṛtā
a rājateṣu ca kumbheṣu jāmbūnadamayeṣu ca
c pānaśreṣṭhaṃ tadā bhūri kapis tatra dadarśa ha
a so 'paśyac chātakumbhāni śīdhor maṇimayāni ca
c rājatāni ca pūrṇāni bhājanāni mahākapiḥ
a kva cid ardhāvaśeṣāṇi kva cit pītāni sarvaśaḥ
c kva cin naiva prapītāni pānāni sa dadarśa ha
a kva cid bhakṣyāṃś ca vividhān kva cit pānāni bhāgaśaḥ
c kva cid annāvaśeṣāṇi paśyan vai vicacāra ha
a kva cit prabhinnaiḥ karakaiḥ kva cid āloḍitair ghaṭaiḥ
c kva cit saṃpṛktamālyāni jalāni ca phalāni ca
a śayanāny atra nārīṇāṃ śūnyāni bahudhā punaḥ
c parasparaṃ samāśliṣya kāś cit suptā varāṅganāḥ
a kā cic ca vastram anyasyā apahṛtyopaguhya ca
c upagamyābalā suptā nidrābalaparājitā
a tāsām ucchvāsavātena vastraṃ mālyaṃ ca gātrajam
c nātyarthaṃ spandate citraṃ prāpya mandam ivānilam
a candanasya ca śītasya śīdhor madhurasasya ca
c vividhasya ca mālyasya puṣpasya vividhasya ca
a bahudhā mārutas tatra gandhaṃ vividham udvahan
c snānānāṃ candanānāṃ ca dhūpānāṃ caiva mūrchitaḥ
e pravavau surabhir gandho vimāne puṣpake tadā
a śyāmāvadātās tatrānyāḥ kāś cit kṛṣṇā varāṅganāḥ
c kāś cit kāñcanavarṇāṅgyaḥ pramadā rākṣasālaye
a tāsāṃ nidrāvaśatvāc ca madanena vimūrchitam
c padminīnāṃ prasuptānāṃ rūpam āsīd yathaiva hi
a evaṃ sarvam aśeṣeṇa rāvaṇāntaḥpuraṃ kapiḥ
c dadarśa sumahātejā na dadarśa ca jānakīm
a nirīkṣamāṇaś ca tatas tāḥ striyaḥ sa mahākapiḥ
c jagāma mahatīṃ cintāṃ dharmasādhvasaśaṅkitaḥ
a paradārāvarodhasya prasuptasya nirīkṣaṇam
c idaṃ khalu mamātyarthaṃ dharmalopaṃ kariṣyati
a na hi me paradārāṇāṃ dṛṣṭir viṣayavartinī
c ayaṃ cātra mayā dṛṣṭaḥ paradāraparigrahaḥ
a tasya prādurabhūc cintāpunar anyā manasvinaḥ
c niścitaikāntacittasya kāryaniścayadarśinī
a kāmaṃ dṛṣṭvā mayā sarvā viśvastā rāvaṇastriyaḥ
c na tu me manasaḥ kiṃ cid vaikṛtyam upapadyate
a mano hi hetuḥ sarveṣām indriyāṇāṃ pravartate
c śubhāśubhāsv avasthāsu tac ca me suvyavasthitam
a nānyatra hi mayā śakyā vaidehī parimārgitum
c striyo hi strīṣu dṛśyante sadā saṃparimārgaṇe
a yasya sattvasya yā yonis tasyāṃ tat parimārgyate
c na śakyaṃ pramadā naṣṭā mṛgīṣu parimārgitum
a tad idaṃ mārgitaṃ tāvac chuddhena manasā mayā
c rāvaṇāntaḥpuraṃ saraṃ dṛśyate na ca jānakī
a devagandharvakanyāś ca nāgakanyāś ca vīryavān
c avekṣamāṇo hanumān naivāpaśyata jānakīm
a tām apaśyan kapis tatra paśyaṃś cānyā varastriyaḥ
c apakramya tadā vīraḥ pradhyātum upacakrame
a sa tasya madhye bhavanasya vānaro
latāgṛhāṃś citragṛhān niśāgṛhān
c jagāma sītāṃ prati darśanotsuko
na caiva tāṃ paśyati cārudarśanām
a sa cintayām āsa tato mahākapiḥ
priyām apaśyan raghunandanasya tām
c dhruvaṃ nu sītā mriyate yathā na me
vicinvato darśanam eti maithilī
a sā rākṣasānāṃ pravareṇa bālā
svaśīlasaṃrakṣaṇa tat parā satī
c anena nūnaṃ pratiduṣṭakarmaṇā
hatā bhaved āryapathe pare sthitā
a virūparūpā vikṛtā vivarcaso
mahānanā dīrghavirūpadarśanāḥ
c samīkṣya sā rākṣasarājayoṣito
bhayād vinaṣṭā janakeśvarātmajā
a sītām adṛṣṭvā hy anavāpya pauruṣaṃ
vihṛtya kālaṃ saha vānaraiś ciram
c na me 'sti sugrīvasamīpagā gatiḥ
sutīkṣṇadaṇḍo balavāṃś ca vānaraḥ
a dṛṣṭam antaḥpuraṃ sarvaṃ dṛṣṭvā rāvaṇayoṣitaḥ
c na sītā dṛśyate sādhvī vṛthā jāto mama śramaḥ
a kiṃ nu māṃ vānarāḥ sarve gataṃ vakṣyanti saṃgatāḥ
c gatvā tatra tvayā vīra kiṃ kṛtaṃ tad vadasva naḥ
a adṛṣṭvā kiṃ pravakṣyāmi tām ahaṃ janakātmajām
c dhruvaṃ prāyam upeṣyanti kālasya vyativartane
a kiṃ vā vakṣyati vṛddhaś ca jāmbavān aṅgadaś ca saḥ
c gataṃ pāraṃ samudrasya vānarāś ca samāgatāḥ
a anirvedaḥ śriyo mūlam anirvedaḥ paraṃ sukham
c bhūyas tāvad viceṣyāmi na yatra vicayaḥ kṛtaḥ
a anirvedo hi satataṃ sarvārtheṣu pravartakaḥ
c karoti saphalaṃ jantoḥ karma yac ca karoti saḥ
a tasmād anirveda kṛtaṃ yatnaṃ ceṣṭe 'ham uttamam
c adṛṣṭāṃś ca viceṣyāmi deśān rāvaṇapālitān
a āpānaśālāvicitās tathā puṣpagṛhāṇi ca
c citraśālāś ca vicitā bhūyaḥ krīḍāgṛhāṇi ca
a niṣkuṭāntararathyāś ca vimānāni ca sarvaśaḥ
c iti saṃcintya bhūyo 'pi vicetum upacakrame
a bhūmīgṛhāṃś caityagṛhān gṛhātigṛhakān api
c utpatan nipataṃś cāpi tiṣṭhan gacchan punaḥ kva cit
a apāvṛṇvaṃś ca dvārāṇi kapāṭāny avaghaṭṭayan
c praviśan niṣpataṃś cāpi prapatann utpatann api
e sarvam apy avakāśaṃ sa vicacāra mahākapiḥ
a caturaṅgulamātro 'pi nāvakāśaḥ sa vidyate
c rāvaṇāntaḥpure tasmin yaṃ kapir na jagāma saḥ
a prākarāntararathyāś ca vedikaś caityasaṃśrayāḥ
c śvabhrāś ca puṣkariṇyaś ca sarvaṃ tenāvalokitam
a rākṣasyo vividhākārā virūpā vikṛtās tathā
c dṛṣṭā hanūmatā tatra na tu sā janakātmajā
a rūpeṇāpratimā loke varā vidyādhara striyaḥ
c dṛṭā hanūmatā tatra na tu rāghavanandinī
a nāgakanyā varārohāḥ pūrṇacandranibhānanāḥ
c dṛṣṭā hanūmatā tatra na tu sītā sumadhyamā
a pramathya rākṣasendreṇa nāgakanyā balād dhṛtāḥ
c dṛṣṭā hanūmatā tatra na sā janakanandinī
a so 'paśyaṃs tāṃ mahābāhuḥ paśyaṃś cānyā varastriyaḥ
c viṣasāda mahābāhur hanūmān mārutātmajaḥ
a udyogaṃ vānarendrāṇaṃ plavanaṃ sāgarasya ca
c vyarthaṃ vīkṣyānilasutaś cintāṃ punar upāgamat
a avatīrya vimānāc ca hanūmān mārutātmajaḥ
c cintām upajagāmātha śokopahatacetanaḥ
a vimānāt tu susaṃkramya prākāraṃ hariyūthapaḥ
c hanūmān vegavān āsīd yathā vidyudghanāntare
a saṃparikramya hanumān rāvaṇasya niveśanān
c adṛṣṭvā jānakīṃ sītām abravīd vacanaṃ kapiḥ
a bhūyiṣṭhaṃ loḍitā laṅkā rāmasya caratā priyam
c na hi paśyāmi vaidehīṃ sītāṃ sarvāṅgaśobhanām
a palvalāni taṭākāni sarāṃsi saritas tathā
c nadyo 'nūpavanāntāś ca durgāś ca dharaṇīdharāḥ
e loḍitā vasudhā sarvā na ca paśyāmi jānakīm
a iha saṃpātinā sītā rāvaṇasya niveśane
c ākhyātā gṛdhrarājena na ca paśyāmi tām aham
a kiṃ nu sītātha vaidehī maithilī janakātmajā
c upatiṣṭheta vivaśā rāvaṇaṃ duṣṭacāriṇam
a kṣipram utpatato manye sītām ādāya rakṣasaḥ
c bibhyato rāmabāṇānām antarā patitā bhavet
a atha vā hriyamāṇāyāḥ pathi siddhaniṣevite
c manye patitam āryāyā hṛdayaṃ prekṣya sāgaram
a rāvaṇasyoruvegena bhujābhyāṃ pīḍitena ca
c tayā manye viśālākṣyā tyaktaṃ jīvitam āryayā
a upary upari vā nūnaṃ sāgaraṃ kramatas tadā
c viveṣṭamānā patitā samudre janakātmajā
a āho kṣudreṇa cānena rakṣantī śīlam ātmanaḥ
c abandhur bhakṣitā sītā rāvaṇena tapasvinī
a atha vā rākṣasendrasya patnībhir asitekṣaṇā
c aduṣṭā duṣṭabhāvābhir bhakṣitā sā bhaviṣyati
a saṃpūrṇacandrapratimaṃ padmapatranibhekṣaṇam
c rāmasya dhyāyatī vaktraṃ pañcatvaṃ kṛpaṇā gatā
a hā rāma lakṣmaṇety eva hāyodhyeti ca maithilī
c vilapya bahu vaidehī nyastadehā bhaviṣyati
a atha vā nihitā manye rāvaṇasya niveśane
c nūnaṃ lālapyate mandaṃ pañjarastheva śārikā
a janakasya kule jātā rāmapatnī sumadhyamā
c katham utpalapatrākṣī rāvaṇasya vaśaṃ vrajet
a vinaṣṭā vā pranaṣṭā vā mṛtā vā janakātmajā
c rāmasya priyabhāryasya na nivedayituṃ kṣamam
a nivedyamāne doṣaḥ syād doṣaḥ syād anivedane
c kathaṃ nu khalu kartavyaṃ viṣamaṃ pratibhāti me
a asminn evaṃgate karye prāptakālaṃ kṣamaṃ ca kim
c bhaved iti matiṃ bhūyo hanumān pravicārayan
a yadi sītām adṛṣṭvāhaṃ vānarendrapurīm itaḥ
c gamiṣyāmi tataḥ ko me puruṣārtho bhaviṣyati
a mamedaṃ laṅghanaṃ vyarthaṃ sāgarasya bhaviṣyati
c praveśaś civa laṅkāyā rākṣasānāṃ ca darśanam
a kiṃ vā vakṣyati sugrīvo harayo va samāgatāḥ
c kiṣkindhāṃ samanuprāptau tau vā daśarathātmajau
a gatvā tu yadi kākutsthaṃ vakṣyāmi param apriyam
c na dṛṣṭeti mayā sītā tatas tyakṣyanti jīvitam
a paruṣaṃ dāruṇaṃ krūraṃ tīkṣṇam indriyatāpanam
c sītānimittaṃ durvākyaṃ śrutvā sa na bhaviṣyati
a taṃ tu kṛcchragataṃ dṛṣṭvā pañcatvagatamānasaṃ
c bhṛśānurakto medhāvī na bhaviṣyati lakṣmaṇaḥ
a vinaṣṭau bhrātarau śrutvā bharato 'pi mariṣyati
c bharataṃ ca mṛtaṃ dṛṣṭvā śatrughno na bhaviṣyati
a putrān mṛtān samīkṣyātha na bhaviṣyanti mātaraḥ
c kausalyā ca sumitrā ca kaikeyī ca na saṃśayaḥ
a kṛtajñaḥ satyasaṃdhaś ca sugrīvaḥ plavagādhipaḥ
c rāmaṃ tathā gataṃ dṛṣṭvā tatas tyakṣyanti jīvitam
a durmanā vyathitā dīnā nirānandā tapasvinī
c pīḍitā bhartṛśokena rumā tyakṣyati jīvitam
a vālijena tu duḥkhena pīḍitā śokakarśitā
c pañcatvagamane rājñas tārāpi na bhaviṣyati
a mātāpitror vināśena sugrīva vyasanena ca
c kumāro 'py aṅgadaḥ kasmād dhārayiṣyati jīvitam
a bhartṛjena tu śokena abhibhūtā vanaukasaḥ
c śirāṃsy abhihaniṣyanti talair muṣṭibhir eva ca
a sāntvenānupradānena mānena ca yaśasvinā
c lālitāḥ kapirājena prāṇāṃs tyakṣyanti vānarāḥ
a na vaneṣu na śaileṣu na nirodheṣu vā punaḥ
c krīḍām anubhaviṣyanti sametya kapikuñjarāḥ
a saputradārāḥ sāmātyā bhartṛvyasanapīḍitāḥ
c śailāgrebhyaḥ patiṣyanti sametya viṣameṣu ca
a viṣam udbandhanaṃ vāpi praveśaṃ jvalanasya vā
c upavāsam atho śastraṃ pracariṣyanti vānarāḥ
a ghoram ārodanaṃ manye gate mayi bhaviṣyati
c ikṣvākukulanāśaś ca nāśaś caiva vanaukasām
a so 'haṃ naiva gamiṣyāmi kiṣkindhāṃ nagarīm itaḥ
c na hi śakṣyāmy ahaṃ draṣṭuṃ sugrīvaṃ maithilīṃ vinā
a mayy agacchati cehasthe dharmātmānau mahārathau
c āśayā tau dhariṣyete vanarāś ca manasvinaḥ
a hastādāno mukhādāno niyato vṛkṣamūlikaḥ
c vānaprastho bhaviṣyāmi adṛṣṭvā janakātmajām
a sāgarānūpaje deśe bahumūlaphalodake
c citāṃ kṛtvā pravekṣyāmi samiddham araṇīsutam
a upaviṣṭasya vā samyag liṅginaṃ sādhayiṣyataḥ
c śarīraṃ bhakṣayiṣyanti vāyasāḥ śvāpadāni ca
a idam apy ṛṣibhir dṛṣṭaṃ niryāṇam iti me matiḥ
c samyag āpaḥ pravekṣyāmi na cet paśyāmi jānakīm
a sujātamūlā subhagā kīrtimālāyaśasvinī
c prabhagnā cirarātrīyaṃ mama sītām apaśyataḥ
a tāpaso vā bhaviṣyāmi niyato vṛkṣamūlikaḥ
c netaḥ pratigamiṣyāmi tām adṛṣṭvāsitekṣaṇām
a yadītaḥ pratigacchāmi sītām anadhigamya tām
c aṅgadaḥ sahitaiḥ sarvair vānarair na bhaviṣyati
a vināśe bahavo doṣā jīvan prāpnoti bhadrakam
c tasmāt prāṇān dhariṣyāmi dhruvo jīvati saṃgamaḥ
a evaṃ bahuvidhaṃ duḥkhaṃ manasā dhārayan muhuḥ
c nādhyagacchat tadā pāraṃ śokasya kapikuñjaraḥ
a rāvaṇaṃ vā vadhiṣyāmi daśagrīvaṃ mahābalam
c kāmam astu hṛtā sītā pratyācīrṇaṃ bhaviṣyati
a athavainaṃ samutkṣipya upary upari sāgaram
c rāmāyopahariṣyāmi paśuṃ paśupater iva
a iti cintā samāpannaḥ sītām anadhigamya tām
c dhyānaśokā parītātmā cintayām āsa vānaraḥ
a yāvat sītāṃ na paśyāmi rāmapatnīṃ yaśasvinīm
c tāvad etāṃ purīṃ laṅkāṃ vicinomi punaḥ punaḥ
a saṃpāti vacanāc cāpi rāmaṃ yady ānayāmy aham
c apaśyan rāghavo bhāryāṃ nirdahet sarvavānarān
a ihaiva niyatāhāro vatsyāmi niyatendriyaḥ
c na matkṛte vinaśyeyuḥ sarve te naravānarāḥ
a aśokavanikā cāpi mahatīyaṃ mahādrumā
c imām abhigamiṣyāmi na hīyaṃ vicitā mayā
a vasūn rudrāṃs tathādityān aśvinau maruto 'pi ca
c namaskṛtvā gamiṣyāmi rakṣasāṃ śokavardhanaḥ
a jitvā tu rākṣasān devīm ikṣvākukulanandinīm
c saṃpradāsyāmi rāmāyā yathāsiddhiṃ tapasvine
a sa muhūrtam iva dhyātvā cintāvigrathitendriyaḥ
c udatiṣṭhan mahābāhur hanūmān mārutātmajaḥ
a namo 'stu rāmāya salakṣmaṇāya
devyai ca tasyai janakātmajāyai
c namo 'stu rudrendrayamānilebhyo
namo 'stu candrārkamarudgaṇebhyaḥ
a sa tebhyas tu namaskṛtvā sugrīvāya ca mārutiḥ
c diśaḥ sarvāḥ samālokya aśokavanikāṃ prati
a sa gatvā manasā pūrvam aśokavanikāṃ śubhām
c uttaraṃ cintayām āsa vānaro mārutātmajaḥ
a dhruvaṃ tu rakṣobahulā bhaviṣyati vanākulā
c aśokavanikā cintyā sarvasaṃskārasaṃskṛtā
a rakṣiṇaś cātra vihitā nūnaṃ rakṣanti pādapān
c bhagavān api sarvātmā nātikṣobhaṃ pravāyati
a saṃkṣipto 'yaṃ mayātmā ca rāmārthe rāvaṇasya ca
c siddhiṃ me saṃvidhāsyanti devāḥ sarṣigaṇās tv iha
a brahmā svayambhūr bhagavān devāś caiva diśantu me
c siddhim agniś ca vāyuś ca puruhūtaś ca vajradhṛt
a varuṇaḥ pāśahastaś ca somādityai tathaiva ca
c aśvinau ca mahātmānau marutaḥ sarva eva ca
a siddhiṃ sarvāṇi bhūtāni bhūtānāṃ caiva yaḥ prabhuḥ
c dāsyanti mama ye cānye adṛṣṭāḥ pathi gocarāḥ
a tad unnasaṃ pāṇḍuradantam avraṇaṃ
śucismitaṃ padmapalāśalocanam
c drakṣye tad āryāvadanaṃ kadā nv ahaṃ
prasannatārādhipatulyadarśanam
a kṣudreṇa pāpena nṛśaṃsakarmaṇā
sudāruṇālāṃkṛtaveṣadhāriṇā
c balābhibhūtā abalā tapasvinī
kathaṃ nu me dṛṣṭapathe 'dya sā bhavet
a sa muhūrtam iva dhyatvā manasā cādhigamya tām
c avapluto mahātejāḥ prākāraṃ tasya veśmanaḥ
a sa tu saṃhṛṣṭasarvāṅgaḥ prākārastho mahākapiḥ
c puṣpitāgrān vasantādau dadarśa vividhān drumān
a sālān aśokān bhavyāṃś ca campakāṃś ca supuṣpitān
c uddālakān nāgavṛkṣāṃś cūtān kapimukhān api
a athāmravaṇasaṃchannāṃ latāśatasamāvṛtām
c jyāmukta iva nārācaḥ pupluve vṛkṣavāṭikām
a sa praviṣya vicitrāṃ tāṃ vihagair abhināditām
c rājataiḥ kāñcanaiś caiva pādapaiḥ sarvatovṛtām
a vihagair mṛgasaṃghaiś ca vicitrāṃ citrakānanām
c uditādityasaṃkāśāṃ dadarśa hanumān kapiḥ
a vṛtāṃ nānāvidhair vṛkṣaiḥ puṣpopagaphalopagaiḥ
c kokilair bhṛṅgarājaiś ca mattair nityaniṣevitām
a prahṛṣṭamanuje kale mṛgapakṣisamākule
c mattabarhiṇasaṃghuṣṭāṃ nānādvijagaṇāyutām
a mārgamāṇo varārohāṃ rājaputrīm aninditām
c sukhaprasuptān vihagān bodhayām āsa vānaraḥ
a utpatadbhir dvijagaṇaiḥ pakṣaiḥ sālāḥ samāhatāḥ
c anekavarṇā vividhā mumucuḥ puṣpavṛṣṭayaḥ
a puṣpāvakīrṇaḥ śuśubhe hanumān mārutātmajaḥ
c aśokavanikāmadhye yathā puṣpamayo giriḥ
a diśaḥ sarvābhidāvantaṃ vṛkṣaṣaṇḍagataṃ kapim
c dṛṣṭvā sarvāṇi bhūtāni vasanta iti menire
a vṛkṣebhyaḥ patitaiḥ puṣpair avakīrṇā pṛthagvidhaiḥ
c rarāja vasudhā tatra pramadeva vibhūṣitā
a tarasvinā te taravas tarasābhiprakampitāḥ
c kusumāni vicitrāṇi sasṛjuḥ kapinā tadā
a nirdhūtapatraśikharāḥ śīrṇapuṣpaphaladrumāḥ
c nikṣiptavastrābharaṇā dhūrtā iva parājitāḥ
a hanūmatā vegavatā kampitās te nagottamāḥ
c puṣpaparṇaphalāny āśu mumucuḥ puṣpaśālinaḥ
a vihaṃgasaṃghair hīnās te skandhamātrāśrayā drumāḥ
c babhūvur agamāḥ sarve māruteneva nirdhutāḥ
a vidhūtakeśī yuvatir yathā mṛditavarṇikā
c niṣpītaśubhadantauṣṭhī nakhair dantaiś ca vikṣatā
a tathā lāṅgūlahastaiś ca caraṇābhyāṃ ca marditā
c babhūvāśokavanikā prabhagnavarapādapā
a mahālatānāṃ dāmāni vyadhamat tarasā kapiḥ
c yathā prāvṛṣi vindhyasya meghajālāni mārutaḥ
a sa tatra maṇibhūmīś ca rājatīś ca manoramāḥ
c tathā kāñcanabhūmīś ca vicaran dadṛśe kapiḥ
a vāpīś ca vividhākārāḥ pūrṇāḥ paramavāriṇā
c mahārhair maṇisopānair upapannās tatas tataḥ
a muktāpravālasikatā sphaṭikāntarakuṭṭimāḥ
c kāñcanais tarubhiś citrais tīrajair upaśobhitāḥ
a phullapadmotpalavanāś cakravākopakūjitāḥ
c natyūharutasaṃghuṣṭā haṃsasārasanāditāḥ
a dīrghābhir drumayuktābhiḥ saridbhiś ca samantataḥ
c amṛtopamatoyābhiḥ śivābhir upasaṃskṛtāḥ
a latāśatair avatatāḥ santānakasamāvṛtāḥ
c nānāgulmāvṛtavanāḥ karavīrakṛtāntarāḥ
a tato 'mbudharasaṃkāśaṃ pravṛddhaśikharaṃ girim
c vicitrakūṭaṃ kūṭaiś ca sarvataḥ parivāritam
a śilāgṛhair avatataṃ nānāvṛkṣaiḥ samāvṛtam
c dadarśa kapiśārdūlo ramyaṃ jagati parvatam
a dadarśa ca nagāt tasmān nadīṃ nipatitāṃ kapiḥ
c aṅkād iva samutpatya priyasya patitāṃ priyām
a jale nipatitāgraiś ca pādapair upaśobhitām
c vāryamāṇām iva kruddhāṃ pramadāṃ priyabandhubhiḥ
a punar āvṛttatoyāṃ ca dadarśa sa mahākapiḥ
c prasannām iva kāntasya kāntāṃ punar upasthitām
a tasyādūrāt sa padminyo nānādvijagaṇāyutāḥ
c dadarśa kapiśārdūlo hanumān mārutātmajaḥ
a kṛtrimāṃ dīrghikāṃ cāpi pūrṇāṃ śītena vāriṇā
c maṇipravarasopānāṃ muktāsikataśobhitām
a vividhair mṛgasaṃghaiś ca vicitrāṃ citrakānanām
c prāsādaiḥ sumahadbhiś ca nirmitair viśvakarmaṇā
e kānanaiḥ kṛtrimaiś cāpi sarvataḥ samalaṃkṛtām
a ye ke cit pādapās tatra puṣpopagaphalopagāḥ
c sacchatrāḥ savitardīkāḥ sarve sauvarṇavedikāḥ
a latāpratānair bahubhiḥ parṇaiś ca bahubhir vṛtām
c kāñcanīṃ śiṃśupām ekāṃ dadarśa sa mahākapiḥ
a so 'paśyad bhūmibhāgāṃś ca gartaprasravaṇāni ca
c suvarṇavṛkṣān aparān dadarśa śikhisaṃnibhān
a teṣāṃ drumāṇāṃ prabhayā meror iva mahākapiḥ
c amanyata tadā vīraḥ kāñcano 'smīti vānaraḥ
a tāṃ kāñcanais tarugaṇair mārutena ca vījitām
c kiṅkiṇīśatanirghoṣāṃ dṛṣṭvā vismayam āgamat
a supuṣpitāgrāṃ rucirāṃ taruṇāṅkurapallavām
c tām āruhya mahāvegaḥ śiṃśapāṃ parṇasaṃvṛtām
a ito drakṣyāmi vaidehīṃ rāma darśanalālasām
c itaś cetaś ca duḥkhārtāṃ saṃpatantīṃ yadṛcchayā
a aśokavanikā ceyaṃ dṛḍhaṃ ramyā durātmanaḥ
c campakaiś candanaiś cāpi bakulaiś ca vibhūṣitā
a iyaṃ ca nalinī ramyā dvijasaṃghaniṣevitā
c imāṃ sā rāmamahiṣī nūnam eṣyati jānakī
a sā rāma rāmamahiṣī rāghavasya priyā sadā
c vanasaṃcārakuśalā nūnam eṣyati jānakī
a atha vā mṛgaśāvākṣī vanasyāsya vicakṣaṇā
c vanam eṣyati sā ceha rāmacintānukarśitā
a rāmaśokābhisaṃtaptā sā devī vāmalocanā
c vanavāsaratā nityam eṣyate vanacāriṇī
a vanecarāṇāṃ satataṃ nūnaṃ spṛhayate purā
c rāmasya dayitā bhāryā janakasya sutā satī
a saṃdhyākālamanāḥ śyāmā dhruvam eṣyati jānakī
c nadīṃ cemāṃ śivajalāṃ saṃdhyārthe varavarṇinī
a tasyāś cāpy anurūpeyam aśokavanikā śubhā
c śubhā yā pārthivendrasya patnī rāmasya saṃmitā
a yadi jivati sā devī tārādhipanibhānanā
c āgamiṣyati sāvaśyam imāṃ śivajalāṃ nadīm
a evaṃ tu matvā hanumān mahātmā
pratīkṣamāṇo manujendrapatnīm
c avekṣamāṇaś ca dadarśa sarvaṃ
supuṣpite parṇaghane nilīnaḥ
a sa vīkṣamāṇas tatrastho mārgamāṇaś ca maithilīm
c avekṣamāṇaś ca mahīṃ sarvāṃ tām anvavaikṣata
a santāna kalatābhiś ca pādapair upaśobhitām
c divyagandharasopetāṃ sarvataḥ samalaṃkṛtām
a tāṃ sa nandanasaṃkāśāṃ mṛgapakṣibhir āvṛtām
c harmyaprāsādasaṃbādhāṃ kokilākulaniḥsvanām
a kāñcanotpalapadmābhir vāpībhir upaśobhitām
c bahvāsanakuthopetāṃ bahubhūmigṛhāyutām
a sarvartukusumai ramyaiḥ phalavadbhiś ca pādapaiḥ
c puṣpitānām aśokānāṃ śriyā sūryodayaprabhām
a pradīptām iva tatrastho mārutiḥ samudaikṣata
c niṣpatraśākhāṃ vihagaiḥ kriyamāṇām ivāsakṛt
e viniṣpatadbhiḥ śataśaś citraiḥ puṣpāvataṃsakaiḥ
a āmūlapuṣpanicitair aśokaiḥ śokanāśanaiḥ
c puṣpabhārātibhāraiś ca spṛśadbhir iva medinīm
a karṇikāraiḥ kusumitaiḥ kiṃśukaiś ca supuṣpitaiḥ
c sa deśaḥ prabhayā teṣāṃ pradīpta iva sarvataḥ
a puṃnāgāḥ saptaparṇāś ca campakoddālakās tathā
c vivṛddhamūlā bahavaḥ śobhante sma supuṣpitāḥ
a śātakumbhanibhāḥ ke cit ke cid agniśikhopamāḥ
c nīlāñjananibhāḥ ke cit tatrāśokāḥ sahasraśaḥ
a nandanaṃ vividhodyānaṃ citraṃ caitrarathaṃ yathā
c ativṛttam ivācintyaṃ divyaṃ ramyaṃ śriyā vṛtam
a dvitīyam iva cākāśaṃ puṣpajyotirgaṇāyutam
c puṣparatnaśataiś citraṃ pañcamaṃ sāgaraṃ yathā
a sarvartupuṣpair nicitaṃ pādapair madhugandhibhiḥ
c nānāninādair udyānaṃ ramyaṃ mṛgagaṇair dvijaiḥ
a anekagandhapravahaṃ puṇyagandhaṃ manoramam
c śailendram iva gandhāḍhyaṃ dvitīyaṃ gandhamādanam
a aśokavanikāyāṃ tu tasyāṃ vānarapuṃgavaḥ
c sa dadarśāvidūrasthaṃ caityaprāsādam ūrjitam
a madhye stambhasahasreṇa sthitaṃ kailāsapāṇḍuram
c pravālakṛtasopānaṃ taptakāñcanavedikam
a muṣṇantam iva cakṣūṃṣi dyotamānam iva śriyā
c vimalaṃ prāṃśubhāvatvād ullikhantam ivāmbaram
a tato malinasaṃvītāṃ rākṣasībhiḥ samāvṛtām
c upavāsakṛśāṃ dīnāṃ niḥśvasāntīṃ punaḥ punaḥ
e dadarśa śuklapakṣādau candrarekhām ivāmalām
a mandaprakhyāyamānena rūpeṇa ruciraprabhām
c pinaddhāṃ dhūmajālena śikhām iva vibhāvasoḥ
a pītenaikena saṃvītāṃ kliṣṭenottamavāsasā
c sapaṅkām analaṃkārāṃ vipadmām iva padminīm
a vrīḍitāṃ duḥkhasaṃtaptāṃ parimlānāṃ tapasvinīm
c graheṇāṅgārakeṇaiva pīḍitām iva rohiṇīm
a aśrupūrṇamukhīṃ dīnāṃ kṛśām ananaśena ca
c śokadhyānaparāṃ dīnāṃ nityaṃ duḥkhaparāyaṇām
a priyaṃ janam apaśyantīṃ paśyantīṃ rākṣasīgaṇam
c svagaṇena mṛgīṃ hīnāṃ śvagaṇābhivṛtām iva
a nīlanāgābhayā veṇyā jaghanaṃ gatayaikayā
c sukhārhāṃ duḥkhasaṃtaptāṃ vyasanānām akodivām
a tāṃ samīkṣya viśālākṣīm adhikaṃ malināṃ kṛśām
c tarkayām āsa sīteti kāraṇair upapādibhiḥ
a hriyamāṇā tadā tena rakṣasā kāmarūpiṇā
c yathārūpā hi dṛṣṭā vai tathārūpeyam aṅganā
a pūrṇacandrānanāṃ subhrūṃ cāruvṛttapayodharām
c kurvantīṃ prabhayā devīṃ sarvā vitimirā diśaḥ
a tāṃ nīlakeśīṃ bimbauṣṭhīṃ sumadhyāṃ supratiṣṭhitām
c sītāṃ padmapalāśākṣīṃ manmathasya ratiṃ yathā
a iṣṭāṃ sarvasya jagataḥ pūrṇacandraprabhām iva
c bhūmau sutanum āsīnāṃ niyatām iva tāpasīm
a niḥśvāsabahulāṃ bhīruṃ bhujagendravadhūm iva
c śokajālena mahatā vitatena na rājatīm
a saṃsaktāṃ dhūmajālena śikhām iva vibhāvasoḥ
c tāṃ smṛtīm iva saṃdighdām ṛddhiṃ nipatitām iva
a vihatām iva ca śraddhām āśāṃ pratihatām iva
c sopasargāṃ yathā siddhiṃ buddhiṃ sakaluṣām iva
a abhūtenāpavādena kīrtiṃ nipatitām iva
c rāmoparodhavyathitāṃ rakṣoharaṇakarśitām
a abalāṃ mṛgaśāvākṣīṃ vīkṣamāṇāṃ tatas tataḥ
c bāṣpāmbupratipūrṇena kṛṣṇavaktrākṣipakṣmaṇā
e vadanenāprasannena niḥśvasantīṃ punaḥ punaḥ
a malapaṅkadharāṃ dīnāṃ maṇḍanārhām amaṇḍitām
c prabhāṃ nakṣatrarājasya kālameghair ivāvṛtām
a tasya saṃdidihe buddhir muhuḥ sītāṃ nirīkṣya tu
c āmnāyānām ayogena vidyāṃ praśithilām iva
a duḥkhena bubudhe sītāṃ hanumān analaṃkṛtām
c saṃskāreṇa yathāhīnāṃ vācam arthāntaraṃ gatām
a tāṃ samīkṣya viśālākṣīṃ rājaputrīm aninditām
c tarkayām āsa sīteti kāraṇair upapādayan
a vaidehyā yāni cāṅgeṣu tadā rāmo 'nvakīrtayat
c tāny ābharaṇajālāni gātraśobhīny alakṣayat
a sukṛtau karṇaveṣṭau ca śvadaṃṣṭrau ca susaṃsthitau
c maṇividrumacitrāṇi hasteṣv ābharaṇāni ca
a śyāmāni cirayuktatvāt tathā saṃsthānavanti ca
c tāny evaitāni manye 'haṃ yāni rāmo 'vnakīrtayat
a tatra yāny avahīnāni tāny ahaṃ nopalakṣaye
c yāny asyā nāvahīnāni tānīmāni na saṃśayaḥ
a pītaṃ kanakapaṭṭābhaṃ srastaṃ tad vasanaṃ śubham
c uttarīyaṃ nagāsaktaṃ tadā dṛṣṭaṃ plavaṃgamaiḥ
a bhūṣaṇāni ca mukhyāni dṛṣṭāni dharaṇītale
c anayaivāpaviddhāni svanavanti mahānti ca
a idaṃ ciragṛhītatvād vasanaṃ kliṣṭavattaram
c tathā hi nūnaṃ tad varṇaṃ tathā śrīmad yathetarat
a iyaṃ kanakavarṇāṅgī rāmasya mahiṣī priyā
c pranaṣṭāpi satī yasya manaso na praṇaśyati
a iyaṃ sā yat kṛte rāmaś caturbhiḥ paritapyate
c kāruṇyenānṛśaṃsyena śokena madanena ca
a strī pranaṣṭeti kāruṇyād āśritety ānṛśaṃsyataḥ
c patnī naṣṭeti śokena priyeti madanena ca
a asyā devyā yathā rūpam aṅgapratyaṅgasauṣṭhavam
c rāmasya ca yathārūpaṃ tasyeyam asitekṣaṇā
a asyā devyā manas tasmiṃs tasya cāsyāṃ pratiṣṭhitam
c teneyaṃ sa ca dharmātmā muhūrtam api jīvati
a duṣkaraṃ kurute rāmo ya imāṃ mattakāśinīm
c sītāṃ vinā mahābāhur muhūrtam api jīvati
a evaṃ sītāṃ tadā dṛṣṭvā hṛṣṭaḥ pavanasaṃbhavaḥ
c jagāma manasā rāmaṃ praśaśaṃsa ca taṃ prabhum
a praśasya tu praśastavyāṃ sītāṃ tāṃ haripuṃgavaḥ
c guṇābhirāmaṃ rāmaṃ ca punaś cintāparo 'bhavat
a sa muhūrtam iva dhyātvā bāṣpaparyākulekṣaṇaḥ
c sītām āśritya tejasvī hanumān vilalāpa ha
a mānyā guruvinītasya lakṣmaṇasya gurupriyā
c yadi sītāpi duḥkhārtā kālo hi duratikramaḥ
a rāmasya vyavasāyajñā lakṣmaṇasya ca dhīmataḥ
c nātyarthaṃ kṣubhyate devī gaṅgeva jaladāgame
a tulyaśīlavayovṛttāṃ tulyābhijanalakṣaṇām
c rāghavo 'rhati vaidehīṃ taṃ ceyam asitekṣaṇā
a tāṃ dṛṣṭvā navahemābhāṃ lokakāntām iva śriyam
c jagāma manasā rāmaṃ vacanaṃ cedam abravīt
a asyā hetor viśālākṣyā hato vālī mahābalaḥ
c rāvaṇapratimo vīrye kabandhaś ca nipātitaḥ
a virādhaś ca hataḥ saṃkhye rākṣaso bhīmavikramaḥ
c vane rāmeṇa vikramya mahendreṇeva śambaraḥ
a caturdaśasahasrāṇi rakṣasāṃ bhīmakarmaṇām
c nihatāni janasthāne śarair agniśikhopamaiḥ
a kharaś ca nihataḥ saṃkhye triśirāś ca nipātitaḥ
c dūṣaṇaś ca mahātejā rāmeṇa viditātmanā
a aiśvaryaṃ vānarāṇāṃ ca durlabhaṃ vālipālitam
c asyā nimitte sugrīvaḥ prāptavāṃl lokasatkṛtam
a sāgaraś ca mayā krāntaḥ śrīmān nadanadīpatiḥ
c asyā hetor viśālākṣyāḥ purī ceyaṃ nirīkṣitā
a yadi rāmaḥ samudrāntāṃ medinīṃ parivartayet
c asyāḥ kṛte jagac cāpi yuktam ity eva me matiḥ
a rājyaṃ vā triṣu lokeṣu sītā vā janakātmajā
c trailokyarājyaṃ sakalaṃ sītāyā nāpnuyāt kalām
a iyaṃ sā dharmaśīlasya maithilasya mahātmanaḥ
c sutā janakarājasya sītā bhartṛdṛḍhavratā
a utthitā medinīṃ bhittvā kṣetre halamukhakṣate
c padmareṇunibhaiḥ kīrṇā śubhaiḥ kedārapāṃsubhiḥ
a vikrāntasyāryaśīlasya saṃyugeṣv anivartinaḥ
c snuṣā daśarathasyaiṣā jyeṣṭhā rājño yaśasvinī
a dharmajñasya kṛtajñasya rāmasya viditātmanaḥ
c iyaṃ sā dayitā bhāryā rākṣasī vaśam āgatā
a sarvān bhogān parityajya bhartṛsnehabalāt kṛtā
c acintayitvā duḥkhāni praviṣṭā nirjanaṃ vanam
a saṃtuṣṭā phalamūlena bhartṛśuśrūṣaṇe ratā
c yā parāṃ bhajate prītiṃ vane 'pi bhavane yathā
a seyaṃ kanakavarṇāṅgī nityaṃ susmitabhāṣiṇī
c sahate yātanām etām anarthānām abhāginī
a imāṃ tu śīlasaṃpannāṃ draṣṭum icchati rāghavaḥ
c rāvaṇena pramathitāṃ prapām iva pipāsitaḥ
a asyā nūnaṃ punar lābhād rāghavaḥ prītim eṣyati
c rājā rājyaparibhraṣṭaḥ punaḥ prāpyeva medinīm
a kāmabhogaiḥ parityaktā hīnā bandhujanena ca
c dhārayaty ātmano dehaṃ tatsamāgamakāṅkṣiṇī
a naiṣā paśyati rākṣasyo nemān puṣpaphaladrumān
c ekasthahṛdayā nūnaṃ rāmam evānupaśyati
a bhartā nāma paraṃ nāryā bhūṣaṇaṃ bhūṣaṇād api
c eṣā hi rahitā tena śobhanārhā na śobhate
a duṣkaraṃ kurute rāmo hīno yad anayā prabhuḥ
c dhārayaty ātmano dehaṃ na duḥkhenāvasīdati
a imām asitakeśāntāṃ śatapatranibhekṣaṇām
c sukhārhāṃ duḥkhitāṃ dṛṣṭvā mamāpi vyathitaṃ manaḥ
a kṣitikṣamā puṣkarasaṃnibhākṣī
yā rakṣitā rāghavalakṣmaṇābhyām
c sā rākṣasībhir vikṛtekṣaṇābhiḥ
saṃrakṣyate saṃprati vṛkṣamūle
a himahatanalinīva naṣṭaśobhā
vyasanaparamparayā nipīḍyamānā
c sahacararahiteva cakravākī
janakasutā kṛpaṇāṃ daśāṃ prapannā
a asyā hi puṣpāvanatāgraśākhāḥ
śokaṃ dṛḍhaṃ vai janayaty aśokāḥ
c himavyapāyena ca mandaraśmir
abhyutthito naikasahasraraśmiḥ
a ity evam arthaṃ kapir anvavekṣya
sīteyam ity eva niviṣṭabuddhiḥ
c saṃśritya tasmin niṣasāda vṛkṣe
balī harīṇām ṛṣabhas tarasvī
a tataḥ kumudaṣaṇḍābho nirmalaṃ nirmalaḥ svayam
c prajagāma nabhaś candro haṃso nīlam ivodakam
a sācivyam iva kurvan sa prabhayā nirmalaprabhaḥ
c candramā raśmibhiḥ śītaiḥ siṣeve pavanātmajam
a sa dadarśa tataḥ sītāṃ pūrṇacandranibhānanām
c śokabhārair iva nyastāṃ bhārair nāvam ivāmbhasi
a didṛkṣamāṇo vaidehīṃ hanūmān mārutātmajaḥ
c sa dadarśāvidūrasthā rākṣasīr ghoradarśanāḥ
a ekākṣīm ekakarṇāṃ ca karṇaprāvaraṇāṃ tathā
c akarṇāṃ śaṅkukarṇāṃ ca mastakocchvāsanāsikām
a atikāyottamāṅgīṃ ca tanudīrghaśirodharām
c dhvastakeśīṃ tathākeśīṃ keśakambaladhāriṇīm
a lambakarṇalalāṭāṃ ca lambodarapayodharām
c lambauṣṭhīṃ cibukauṣṭhīṃ ca lambāsyāṃ lambajānukām
a hrasvāṃ dīrghāṃ ca kubjāṃ ca vikaṭāṃ vāmanāṃ tathā
c karālāṃ bhugnavastrāṃ ca piṅgākṣīṃ vikṛtānanām
a vikṛtāḥ piṅgalāḥ kālīḥ krodhanāḥ kalahapriyāḥ
c kālāyasamahāśūlakūṭamudgaradhāriṇīḥ
a varāhamṛgaśārdūlamahiṣājaśivā mukhāḥ
c gajoṣṭrahayapādāś ca nikhātaśiraso 'parāḥ
a ekahastaikapādāś ca kharakarṇyaśvakarṇikāḥ
c gokarṇīr hastikarṇīś ca harikarṇīs tathāparāḥ
a anāsā atināsāś ca tiryan nāsā vināsikāḥ
c gajasaṃnibhanāsāś ca lalāṭocchvāsanāsikāḥ
a hastipādā mahāpādā gopādāḥ pādacūlikāḥ
c atimātraśirogrīvā atimātrakucodarīḥ
a atimātrāsya netrāś ca dīrghajihvānakhās tathā
c ajāmukhīr hastimukhīr gomukhīḥ sūkarīmukhīḥ
a hayoṣṭrakharavaktrāś ca rākṣasīr ghoradarśanāḥ
c śūlamudgarahastāś ca krodhanāḥ kalahapriyāḥ
a karālā dhūmrakeśīś ca rakṣasīr vikṛtānanāḥ
c pibantīḥ satataṃ pānaṃ sadā māṃsasurāpriyāḥ
a māṃsaśoṇitadigdhāṅgīr māṃsaśoṇitabhojanāḥ
c tā dadarśa kapiśreṣṭho romaharṣaṇadarśanāḥ
a skandhavantam upāsīnāḥ parivārya vanaspatim
c tasyādhastāc ca tāṃ devīṃ rājaputrīm aninditām
a lakṣayām āsa lakṣmīvān hanūmāñ janakātmajām
c niṣprabhāṃ śokasaṃtaptāṃ malasaṃkulamūrdhajām
a kṣīṇapuṇyāṃ cyutāṃ bhūmau tārāṃ nipatitām iva
c cāritrya vyapadeśāḍhyāṃ bhartṛdarśanadurgatām
a bhūṣaṇair uttamair hīnāṃ bhartṛvātsalyabhūṣitām
c rākṣasādhipasaṃruddhāṃ bandhubhiś ca vinākṛtām
a viyūthāṃ siṃhasaṃruddhāṃ baddhāṃ gajavadhūm iva
c candralekhāṃ payodānte śāradābhrair ivāvṛtām
a kliṣṭarūpām asaṃsparśād ayuktām iva vallakīm
c sītāṃ bhartṛhite yuktām ayuktāṃ rakṣasāṃ vaśe
a aśokavanikāmadhye śokasāgaram āplutām
c tābhiḥ parivṛtāṃ tatra sagrahām iva rohiṇīm
a dadarśa hanumān devīṃ latām akusumām iva
c sā malena ca digdhāṅgī vapuṣā cāpy alaṃkṛtā
a mṛṇālī paṅkadighdeva vibhāti ca na bhāti ca
c malinena tu vastreṇa parikliṣṭena bhāminīm
a saṃvṛtāṃ mṛgaśāvākṣīṃ dadarśa hanumān kapiḥ
c tāṃ devīṃ dīnavadanām adīnāṃ bhartṛtejasā
a rakṣitāṃ svena śīlena sītām asitalocanām
c tāṃ dṛṣṭvā hanumān sītāṃ mṛgaśāvanibhekṣaṇām
a mṛgakanyām iva trastāṃ vīkṣamāṇāṃ samantataḥ
c dahantīm iva niḥśvāsair vṛkṣān pallavadhāriṇaḥ
a saṃghātam iva śokānāṃ duḥkhasyormim ivotthitām
c tāṃ kṣāmāṃ suvibhaktāṅgīṃ vinābharaṇaśobhinīm
a praharṣam atulaṃ lebhe mārutiḥ prekṣya maithilīm
c harṣajāni ca so 'śrūṇi tāṃ dṛṣṭvā madirekṣaṇām
a mumoca hanumāṃs tatra namaś cakre ca rāghavam
c namaskṛtvā ca rāmāya lakṣmaṇāya ca vīryavān
a sītādarśanasaṃhṛṣṭo hanūmān saṃvṛto 'bhavat
a tathā viprekṣamāṇasya vanaṃ puṣpitapādapam
c vicinvataś ca vaidehīṃ kiṃ cic cheṣā niśābhavat
a ṣaḍaṅgavedaviduṣāṃ kratupravarayājinām
c śuśrāva brahmaghoṣāṃś ca virātre brahmarakṣasām
a atha maṅgalavāditraiḥ śabdaiḥ śrotramanoharaiḥ
c prābodhyata mahābāhur daśagrīvo mahābalaḥ
a vibudhya tu yathākālaṃ rākṣasendraḥ pratāvapān
c srastamālyāmbaradharo vaidehīm anvacintayat
a bhṛśaṃ niyuktas tasyāṃ ca madanena madotkaṭaḥ
c na sa taṃ rākṣasaḥ kāmaṃ śaśākātmani gūhitum
a sa sarvābharaṇair yukto bibhrac chriyam anuttamām
c tāṃ nagair vividhair juṣṭāṃ sarvapuṣpaphalopagaiḥ
a vṛtāṃ puṣkariṇībhiś ca nānāpuṣpopaśobhitām
c sadāmadaiś ca vihagair vicitrāṃ paramādbhutām
a īhāmṛgaiś ca vividhaiś vṛtāṃ dṛṣṭimanoharaiḥ
c vīthīḥ saṃprekṣamāṇaś ca maṇikāñcanatoraṇāḥ
a nānāmṛgagaṇākīrṇāṃ phalaiḥ prapatitair vṛtām
c aśokavanikām eva prāviśat saṃtatadrumām
a aṅganāśatamātraṃ tu taṃ vrajantam anuvrajat
c mahendram iva paulastyaṃ devagandharvayoṣitaḥ
a dīpikāḥ kāñcanīḥ kāś cij jagṛhus tatra yoṣitaḥ
c bālavyajanahastāś ca tālavṛntāni cāparāḥ
a kāñcanair api bhṛṅgārair jahruḥ salilam agrataḥ
c maṇḍalāgrān asīṃś caiva gṛhyānyāḥ pṛṣṭhato yayuḥ
a kā cid ratnamayīṃ pātrīṃ pūrṇāṃ pānasya bhāminī
c dakṣiṇā dakṣiṇenaiva tadā jagrāha pāṇinā
a rājahaṃsapratīkāśaṃ chatraṃ pūrṇaśaśiprabham
c sauvarṇadaṇḍam aparā gṛhītvā pṛṣṭhato yayau
a nidrāmadaparītākṣyo rāvaṇasyottamastriyaḥ
c anujagmuḥ patiṃ vīraṃ ghanaṃ vidyullatā iva
a tataḥ kāñcīninādaṃ ca nūpurāṇāṃ ca niḥsvanam
c śuśrāva paramastrīṇāṃ sa kapir mārutātmajaḥ
a taṃ cāpratimakarmāṇam acintyabalapauruṣam
c dvāradeśam anuprāptaṃ dadarśa hanumān kapiḥ
a dīpikābhir anekābhiḥ samantād avabhāsitam
c gandhatailāvasiktābhir dhriyamāṇābhir agrataḥ
a kāmadarpamadair yuktaṃ jihmatāmrāyatekṣaṇam
c samakṣam iva kandarpam apaviddha śarāsanam
a mathitāmṛtaphenābham arajo vastram uttamam
c salīlam anukarṣantaṃ vimuktaṃ saktam aṅgade
a taṃ patraviṭape līnaḥ patrapuṣpaghanāvṛtaḥ
c samīpam upasaṃkrāntaṃ nidhyātum upacakrame
a avekṣamāṇaś ca tato dadarśa kapikuñjaraḥ
c rūpayauvanasaṃpannā rāvaṇasya varastriyaḥ
a tābhiḥ parivṛto rājā surūpābhir mahāyaśāḥ
c tanmṛgadvijasaṃghuṣṭaṃ praviṣṭaḥ pramadāvanam
a kṣībo vicitrābharaṇaḥ śaṅkukarṇo mahābalaḥ
c tena viśravasaḥ putraḥ sa dṛṣṭo rākṣasādhipaḥ
a vṛtaḥ paramanārībhis tārābhir iva candramāḥ
c taṃ dadarśa mahātejās tejovantaṃ mahākapiḥ
a rāvaṇo 'yaṃ mahābāhur iti saṃcintya vānaraḥ
c avapluto mahātejā hanūmān mārutātmajaḥ
a sa tathāpy ugratejāḥ san nirdhūtas tasya tejasā
c patraguhyāntare sakto hanūmān saṃvṛto 'bhavat
a sa tām asitakeśāntāṃ suśroṇīṃ saṃhatastanīm
c didṛkṣur asitāpāṅgīm upāvartata rāvaṇaḥ
a tasminn eva tataḥ kāle rājaputrī tv aninditā
c rūpayauvanasaṃpannaṃ bhūṣaṇottamabhūṣitam
a tato dṛṣṭvaiva vaidehī rāvaṇaṃ rākṣasādhipam
c prāvepata varārohā pravāte kadalī yathā
a ūrubhyām udaraṃ chādya bāhubhyāṃ ca payodharau
c upaviṣṭā viśālākṣī rudantī varavarṇinī
a daśagrīvas tu vaidehīṃ rakṣitāṃ rākṣasīgaṇaiḥ
c dadarśa dīnāṃ duḥkhārtaṃ nāvaṃ sannām ivārṇave
a asaṃvṛtāyām āsīnāṃ dharaṇyāṃ saṃśitavratām
c chinnāṃ prapatitāṃ bhūmau śākhām iva vanaspateḥ
e malamaṇḍanadigdhāṅgīṃ maṇḍanārhām amaṇḍitām
a samīpaṃ rājasiṃhasya rāmasya viditātmanaḥ
c saṃkalpahayasaṃyuktair yāntīm iva manorathaiḥ
a śuṣyantīṃ rudatīm ekāṃ dhyānaśokaparāyaṇām
c duḥkhasyāntam apaśyantīṃ rāmāṃ rāmam anuvratām
a veṣṭamānām athāviṣṭāṃ pannagendravadhūm iva
c dhūpyamānāṃ graheṇeva rohiṇīṃ dhūmaketunā
a vṛttaśīle kule jātām ācāravati dhārmike
c punaḥ saṃskāram āpannāṃ jātam iva ca duṣkule
a sannām iva mahākīrtiṃ śraddhām iva vimānitām
c prajñām iva parikṣīṇām āśāṃ pratihatām iva
a āyatīm iva vidhvastām ājñāṃ pratihatām iva
c dīptām iva diśaṃ kāle pūjām apahṛtām iva
a padminīm iva vidhvastāṃ hataśūrāṃ camūm iva
c prabhām iva tapodhvastām upakṣīṇām ivāpagām
a vedīm iva parāmṛṣṭāṃ śāntām agniśikhām iva
c paurṇamāsīm iva niśāṃ rāhugrastendumaṇḍalām
a utkṛṣṭaparṇakamalāṃ vitrāsitavihaṃgamām
c hastihastaparāmṛṣṭām ākulāṃ padminīm iva
a patiśokāturāṃ śuṣkāṃ nadīṃ visrāvitām iva
c parayā mṛjayā hīnāṃ kṛṣṇapakṣe niśām iva
a sukumārīṃ sujātāṅgīṃ ratnagarbhagṛhocitām
c tapyamānām ivoṣṇena mṛṇālīm aciroddhṛtām
a gṛhītāmālitāṃ stambhe yūthapena vinākṛtām
c niḥśvasantīṃ suduḥkhārtāṃ gajarājavadhūm iva
a ekayā dīrghayā veṇyā śobhamānām ayatnataḥ
c nīlayā nīradāpāye vanarājyā mahīm iva
a upavāsena śokena dhyānena ca bhayena ca
c parikṣīṇāṃ kṛśāṃ dīnām alpāhārāṃ tapodhanām
a āyācamānāṃ duḥkhārtāṃ prāñjaliṃ devatām iva
c bhāvena raghumukhyasya daśagrīvaparābhavam
a samīkṣamāṇāṃ rudatīm aninditāṃ
supakṣmatāmrāyataśuklalocanām
c anuvratāṃ rāmam atīva maithilīṃ
pralobhayām āsa vadhāya rāvaṇaḥ
a sa tāṃ parivṛtāṃ dīnāṃ nirānandāṃ tapasvinīm
c sākārair madhurair vākyair nyadarśayata rāvaṇaḥ
a māṃ dṛṣṭvā nāganāsorugūhamānā stanodaram
c adarśanam ivātmānaṃ bhayān netuṃ tvam icchasi
a kāmaye tvāṃ viśālākṣi bahumanyasva māṃ priye
c sarvāṅgaguṇasaṃpanne sarvalokamanohare
a neha ke cin manuṣyā vā rākṣasāḥ kāmarūpiṇaḥ
c vyapasarpatu te sīte bhayaṃ mattaḥ samutthitam
a svadharme rakṣasāṃ bhīru sarvathaiṣa na saṃśayaḥ
c gamanaṃ vā parastrīṇāṃ haraṇaṃ saṃpramathya vā
a evaṃ caitad akāmāṃ ca na tvāṃ sprakṣyāmi maithili
c kāmaṃ kāmaḥ śarīre me yathākāmaṃ pravartatām
a devi neha bhayaṃ kāryaṃ mayi viśvasihi priye
c praṇayasva ca tattvena maivaṃ bhūḥ śokalālasā
a ekaveṇī dharāśayyā dhyānaṃ malinam ambaram
c asthāne 'py upavāsaś ca naitāny aupayikāni te
a vicitrāṇi ca mālyāni candanāny agarūṇi ca
c vividhāni ca vāsāṃsi divyāny ābharaṇāni ca
a mahārhāṇi ca pānāni yānāni śayanāni ca
c gītaṃ nṛttaṃ ca vādyaṃ ca labha māṃ prāpya maithili
a strīratnam asi maivaṃ bhūḥ kuru gātreṣu bhūṣaṇam
c māṃ prāpya tu kathaṃ hi syās tvam anarhā suvigrahe
a idaṃ te cārusaṃjātaṃ yauvanaṃ vyativartate
c yad atītaṃ punar naiti srotaḥ śīghram apām iva
a tvāṃ kṛtvoparato manye rūpakartā sa viśvakṛt
c na hi rūpopamā tv anyā tavāsti śubhadarśane
a tvāṃ samāsādya vaidehi rūpayauvanaśālinīm
c kaḥ pumān ativarteta sākṣād api pitāmahaḥ
a yad yat paśyāmi te gātraṃ śītāṃśusadṛśānane
c tasmiṃs tasmin pṛthuśroṇi cakṣur mama nibadhyate
a bhava maithili bhāryā me moham enaṃ visarjaya
c bahvīnām uttamastrīṇāṃ mamāgramahiṣī bhava
a lokebhyo yāni ratnāni saṃpramathyāhṛtāni me
c tāni te bhīru sarvāṇi rājyaṃ caitad ahaṃ ca te
a vijitya pṛthivīṃ sarvāṃ nānānagaramālinīm
c janakāya pradāsyāmi tava hetor vilāsini
a neha paśyāmi loke 'nyaṃ yo me pratibalo bhavet
c paśya me sumahad vīryam apratidvandvam āhave
a asakṛt saṃyuge bhagnā mayā vimṛditadhvajāḥ
c aśaktāḥ pratyanīkeṣu sthātuṃ mama surāsurāḥ
a iccha māṃ kriyatām adya pratikarma tavottamam
c saprabhāṇy avasajjantāṃ tavāṅge bhūṣaṇāni ca
e sādhu paśyāmi te rūpaṃ saṃyuktaṃ pratikarmaṇā
a pratikarmābhisaṃyuktā dākṣiṇyena varānane
c bhuṅkṣva bhogān yathākāmaṃ piba bhīru ramasva ca
e yatheṣṭaṃ ca prayaccha tvaṃ pṛthivīṃ vā dhanāni ca
a lalasva mayi visrabdhā dhṛṣṭam ājñāpayasva ca
c matprabhāvāl lalantyāś ca lalantāṃ bāndhavās tava
a ṛddhiṃ mamānupaśya tvaṃ śriyaṃ bhadre yaśaś ca me
c kiṃ kariṣyasi rāmeṇa subhage cīravāsasā
a nikṣiptavijayo rāmo gataśrīr vanagocaraḥ
c vratī sthaṇḍilaśāyī ca śaṅke jīvati vā na vā
a na hi vaidehi rāmas tvāṃ draṣṭuṃ vāpy upalapsyate
c puro balākair asitair meghair jyotsnām ivāvṛtām
a na cāpi mama hastāt tvāṃ prāptum arhati rāghavaḥ
c hiraṇyakaśipuḥ kīrtim indrahastagatām iva
a cārusmite cārudati cārunetre vilāsini
c mano harasi me bhīru suparṇaḥ pannagaṃ yathā
a kliṣṭakauśeyavasanāṃ tanvīm apy analaṃkṛtām
c tāṃ dṛṣṭvā sveṣu dāreṣu ratiṃ nopalabhāmy aham
a antaḥpuranivāsinyaḥ striyaḥ sarvaguṇānvitāḥ
c yāvantyo mama sarvāsām aiśvaryaṃ kuru jānaki
a mama hy asitakeśānte trailokyapravarāḥ striyaḥ
c tās tvāṃ paricariṣyanti śriyam apsaraso yathā
a yāni vaiśravaṇe subhru ratnāni ca dhanāni ca
c tāni lokāṃś ca suśroṇi māṃ ca bhuṅkṣva yathāsukham
a na rāmas tapasā devi na balena na vikramaiḥ
c na dhanena mayā tulyas tejasā yaśasāpi vā
a piba vihara ramasva bhuṅkṣva bhogān
dhananicayaṃ pradiśāmi medinīṃ ca
c mayi lala lalane yathāsukhaṃ tvaṃ
tvayi ca sametya lalantu bāndhavās te
a kusumitatarujālasaṃtatāni
bhramarayutāni samudratīrajāni
c kanakavimalahārabhūṣitāṅgī
vihara mayā saha bhīru kānanāni
a tasya tadvacanaṃ śrutvā sītā raudrasya rakṣasaḥ
c ārtā dīnasvarā dīnaṃ pratyuvāca śanair vacaḥ
a duḥkhārtā rudatī sītā vepamānā tapasvinī
c cintayantī varārohā patim eva pativratā
a tṛṇam antarataḥ kṛtvā pratyuvāca śucismitā
c nivartaya mano mattaḥ svajane kriyatāṃ manaḥ
a na māṃ prārthayituṃ yuktas tvaṃ siddhim iva pāpakṛt
c akāryaṃ na mayā kāryam ekapatnyā vigarhitam
e kulaṃ saṃprāptayā puṇyaṃ kule mahati jātayā
a evam uktvā tu vaidehī rāvaṇaṃ taṃ yaśasvinī
c rākṣasaṃ pṛṣṭhataḥ kṛtvā bhūyo vacanam abravīt
a nāham aupayikī bhāryā parabhāryā satī tava
c sādhu dharmam avekṣasva sādhu sādhuvrataṃ cara
a yathā tava tathānyeṣāṃ rakṣyā dārā niśācara
c ātmānam upamāṃ kṛtvā sveṣu dāreṣu ramyatām
a atuṣṭaṃ sveṣu dāreṣu capalaṃ calitendriyam
c nayanti nikṛtiprajñāṃ paradārāḥ parābhavam
a iha santo na vā santi sato vā nānuvartase
c vaco mithyā praṇītātmā pathyam uktaṃ vicakṣaṇaiḥ
a akṛtātmānam āsādya rājānam anaye ratam
c samṛddhāni vinaśyanti rāṣṭrāṇi nagarāṇi ca
a tatheyaṃ tvāṃ samāsādya laṅkā ratnaugha saṃkulā
c aparādhāt tavaikasya nacirād vinaśiṣyati
a svakṛtair hanyamānasya rāvaṇādīrghadarśinaḥ
c abhinandanti bhūtāni vināśe pāpakarmaṇaḥ
a evaṃ tvāṃ pāpakarmāṇaṃ vakṣyanti nikṛtā janāḥ
c diṣṭyaitad vyasanaṃ prāpto raudra ity eva harṣitāḥ
a śakyā lobhayituṃ nāham aiśvaryeṇa dhanena vā
c ananyā rāghaveṇāhaṃ bhāskareṇa prabhā yathā
a upadhāya bhujaṃ tasya lokanāthasya satkṛtam
c kathaṃ nāmopadhāsyāmi bhujam anyasya kasya cit
a aham aupayikī bhāryā tasyaiva vasudhāpateḥ
c vratasnātasya viprasya vidyeva viditātmanaḥ
a sādhu rāvaṇa rāmeṇa māṃ samānaya duḥkhitām
c vane vāśitayā sārdhaṃ kareṇveva gajādhipam
a mitram aupayikaṃ kartuṃ rāmaḥ sthānaṃ parīpsatā
c vadhaṃ cānicchatā ghoraṃ tvayāsau puruṣarṣabhaḥ
a varjayed vajram utsṛṣṭaṃ varjayed antakaś ciram
c tvadvidhaṃ na tu saṃkruddho lokanāthaḥ sa rāghavaḥ
a rāmasya dhanuṣaḥ śabdaṃ śroṣyasi tvaṃ mahāsvanam
c śatakratuvisṛṣṭasya nirghoṣam aśaner iva
a iha śīghraṃ suparvāṇo jvalitāsyā ivoragāḥ
c iṣavo nipatiṣyanti rāmalakṣmaṇalakṣaṇāḥ
a rakṣāṃsi parinighnantaḥ puryām asyāṃ samantataḥ
c asaṃpātaṃ kariṣyanti patantaḥ kaṅkavāsasaḥ
a rākṣasendramahāsarpān sa rāmagaruḍo mahān
c uddhariṣyati vegena vainateya ivoragān
a apaneṣyati māṃ bhartā tvattaḥ śīghram ariṃdamaḥ
c asurebhyaḥ śriyaṃ dīptāṃ viṣṇus tribhir iva kramaiḥ
a janasthāne hatasthāne nihate rakṣasāṃ bale
c aśaktena tvayā rakṣaḥ kṛtam etad asādhu vai
a āśramaṃ tu tayoḥ śūnyaṃ praviśya narasiṃhayoḥ
c gocaraṃ gatayor bhrātror apanītā tvayādhama
a na hi gandham upāghrāya rāmalakṣmaṇayos tvayā
c śakyaṃ saṃdarśane sthātuṃ śunā śārdūlayor iva
a tasya te vigrahe tābhyāṃ yugagrahaṇam asthiram
c vṛtrasyevendrabāhubhyāṃ bāhor ekasya nigrahaḥ
a kṣipraṃ tava sa nātho me rāmaḥ saumitriṇā saha
c toyam alpam ivādityaḥ prāṇān ādāsyate śaraiḥ
a giriṃ kuberasya gato 'thavālayaṃ
sabhāṃ gato vā varuṇasya rājñaḥ
c asaṃśayaṃ dāśarather na mokṣyase
mahādrumaḥ kālahato 'śaner iva
a sītāyā vacanaṃ śrutvā paruṣaṃ rākṣasādhipaḥ
c pratyuvāca tataḥ sītāṃ vipriyaṃ priyadarśanām
a yathā yathā sāntvayitā vaśyaḥ strīṇāṃ tathā tathā
c yathā yathā priyaṃ vaktā paribhūtas tathā tathā
a saṃniyacchati me krodhaṃ tvayi kāmaḥ samutthitaḥ
c dravato mārgam āsādya hayān iva susārathiḥ
a vāmaḥ kāmo manuṣyāṇāṃ yasmin kila nibadhyate
c jane tasmiṃs tv anukrośaḥ snehaś ca kila jāyate
a etasmāt kāraṇān na tāṃ ghatayāmi varānane
c vadhārhām avamānārhāṃ mithyāpravrajite ratām
a paruṣāṇi hi vākyāni yāni yāni bravīṣi mām
c teṣu teṣu vadho yuktas tava maithili dāruṇaḥ
a evam uktvā tu vaidehīṃ rāvaṇo rākṣasādhipaḥ
c krodhasaṃrambhasaṃyuktaḥ sītām uttaram abravīt
a dvau māsau rakṣitavyau me yo 'vadhis te mayā kṛtaḥ
c tataḥ śayanam āroha mama tvaṃ varavarṇini
a dvābhyām ūrdhvaṃ tu māsābhyāṃ bhartāraṃ mām anicchatīm
c mama tvāṃ prātarāśārtham ārabhante mahānase
a tāṃ tarjyamānāṃ saṃprekṣya rākṣasendreṇa jānakīm
c devagandharvakanyās tā viṣedur vipulekṣaṇāḥ
a oṣṭhaprakārair aparā netravaktrais tathāparāḥ
c sītām āśvāsayām āsus tarjitāṃ tena rakṣasā
a tābhir āśvāsitā sītā rāvaṇaṃ rākṣasādhipam
c uvācātmahitaṃ vākyaṃ vṛttaśauṇḍīryagarvitam
a nūnaṃ na te janaḥ kaś cid asin niḥśreyase sthitaḥ
c nivārayati yo na tvāṃ karmaṇo 'smād vigarhitāt
a māṃ hi dharmātmanaḥ patnīṃ śacīm iva śacīpateḥ
c tvadanyas triṣu lokeṣu prārthayen manasāpi kaḥ
a rākṣasādhama rāmasya bhāryām amitatejasaḥ
c uktavān asi yat pāpaṃ kva gatas tasya mokṣyase
a yathā dṛptaś ca mātaṅgaḥ śaśaś ca sahitau vane
c tathā dviradavad rāmas tvaṃ nīca śaśavat smṛtaḥ
a sa tvam ikṣvākunāthaṃ vai kṣipann iha na lajjase
c cakṣuṣo viṣayaṃ tasya na tāvad upagacchasi
a ime te nayane krūre virūpe kṛṣṇapiṅgale
c kṣitau na patite kasmān mām anāryanirīkṣitaḥ
a tasya dharmātmanaḥ patnīṃ snuṣāṃ daśarathasya ca
c kathaṃ vyāharato māṃ te na jihvā pāpa śīryate
a asaṃdeśāt tu rāmasya tapasaś cānupālanāt
c na tvāṃ kurmi daśagrīva bhasma bhasmārhatejasā
a nāpahartum ahaṃ śakyā tasya rāmasya dhīmataḥ
c vidhis tava vadhārthāya vihito nātra saṃśayaḥ
a śūreṇa dhanadabhrātā balaiḥ samuditena ca
c apohya rāmaṃ kasmād dhi dāracāuryaṃ tvayā kṛtam
a sītāyā vacanaṃ śrutvā rāvaṇo rākṣasādhipaḥ
c vivṛtya nayane krūre jānakīm anvavaikṣata
a nīlajīmūtasaṃkāśo mahābhujaśirodharaḥ
c siṃhasattvagatiḥ śrīmān dīptajihvogralocanaḥ
a calāgramakuṭaḥ prāṃśuś citramālyānulepanaḥ
c raktamālyāmbaradharas taptāṅgadavibhūṣaṇaḥ
a śroṇīsūtreṇa mahatā mekakena susaṃvṛtaḥ
c amṛtotpādanaddhena bhujaṃgeneva mandaraḥ
a taruṇādityavarṇābhyāṃ kuṇḍalābhyāṃ vibhūṣitaḥ
c raktapallavapuṣpābhyām aśokābhyām ivācalaḥ
a avekṣamāṇo vaidehīṃ kopasaṃraktalocanaḥ
c uvāca rāvaṇaḥ sītāṃ bhujaṃga iva niḥśvasan
a anayenābhisaṃpannam arthahīnam anuvrate
c nāśayāmy aham adya tvāṃ sūryaḥ saṃdhyām ivaujasā
a ity uktvā maithilīṃ rājā rāvaṇaḥ śatrurāvaṇaḥ
c saṃdideśa tataḥ sarvā rākṣasīr ghoradarśanāḥ
a ekākṣīm ekakarṇāṃ ca karṇaprāvaraṇāṃ tathā
c gokarṇīṃ hastikarṇīṃ ca lambakarṇīm akarṇikām
a hastipadya śvapadyau ca gopadīṃ pādacūlikām
c ekākṣīm ekapādīṃ ca pṛthupādīm apādikām
a atimātraśirogrīvām atimātrakucodarīm
c atimātrāsyanetrāṃ ca dīrghajihvām ajihvikām
e anāsikāṃ siṃhamukhīṃ gomukhīṃ sūkarīmukhīm
a yathā madvaśagā sītā kṣipraṃ bhavati jānakī
c tathā kuruta rākṣasyaḥ sarvāḥ kṣipraṃ sametya ca
a pratilomānulomaiś ca sāmadānādibhedanaiḥ
c āvartayata vaidehīṃ daṇḍasyodyamanena ca
a iti pratisamādiśya rākṣasendraḥ punaḥ punaḥ
c kāmamanyuparītātmā jānakīṃ paryatarjayat
a upagamya tataḥ kṣipraṃ rākṣasī dhānyamālinī
c pariṣvajya daśagrīvam idaṃ vacanam abravīt
a mayā krīḍa mahārājasītayā kiṃ tavānayā
c akāmāṃ kāmayānasya śarīram upatapyate
e icchantīṃ kāmayānasya prītir bhavati śobhanā
a evam uktas tu rākṣasyā samutkṣiptas tato balī
c jvaladbhāskaravarṇābhaṃ praviveśa niveśanam
a devagandharvakanyāś ca nāgakanyāś ca tās tataḥ
c parivārya daśagrīvaṃ viviśus tad gṛhottamam
a sa maithilīṃ dharmaparām avasthitāṃ
pravepamānāṃ paribhartsya rāvaṇaḥ
c vihāya sītāṃ madanena mohitaḥ
svam eva veśma praviveśa bhāsvaram
a ity uktvā maithilīṃ rājā rāvaṇaḥ śatrurāvaṇaḥ
c saṃdiśya ca tataḥ sarvā rākṣasīr nirjagāma ha
a niṣkrānte rākṣasendre tu punar antaḥpuraṃ gate
c rākṣasyo bhīmarūpās tāḥ sītāṃ samabhidudruvuḥ
a tataḥ sītām upāgamya rākṣasyaḥ krodhamūrchitāḥ
c paraṃ paruṣayā vācā vaidehīm idam abruvan
a paulastyasya variṣṭhasya rāvaṇasya mahātmanaḥ
c daśagrīvasya bhāryātvaṃ sīte na bahu manyase
a tatas tv ekajaṭā nāma rākṣasī vākyam abravīt
c āmantrya krodhatāmrākṣī sītāṃ karatalodarīm
a prajāpatīnāṃ ṣaṇṇāṃ tu caturtho yaḥ prajāpatiḥ
c mānaso brahmaṇaḥ putraḥ pulastya iti viśrutaḥ
a pulastyasya tu tejasvī maharṣir mānasaḥ sutaḥ
c nāmnā sa viśravā nāma prajāpatisamaprabhaḥ
a tasya putro viśālākṣi rāvaṇaḥ śatrurāvaṇaḥ
c tasya tvaṃ rākṣasendrasya bhāryā bhavitum arhasi
e mayoktaṃ cārusarvāṅgi vākyaṃ kiṃ nānumanyase
a tato harijaṭā nāma rākṣasī vākyam abravīt
c vivṛtya nayane kopān mārjārasadṛśekṣaṇā
a yena devās trayastriṃśad devarājaś ca nirjitaḥ
c tasya tvaṃ rākṣasendrasya bhāryā bhavitum arhasi
a vīryotsiktasya śūrasya saṃgrāmeṣv anivartinaḥ
c balino vīryayuktasyā bhāryātvaṃ kiṃ na lapsyase
a priyāṃ bahumatāṃ bhāryāṃ tyaktvā rājā mahābalaḥ
c sarvāsāṃ ca mahābhāgāṃ tvām upaiṣyati rāvaṇaḥ
a samṛddhaṃ strīsahasreṇa nānāratnopaśobhitam
c antaḥpuraṃ samutsṛjya tvām upaiṣyati rāvaṇaḥ
a asakṛd devatā yuddhe nāgagandharvadānavāḥ
c nirjitāḥ samare yena sa te pārśvam upāgataḥ
a tasya sarvasamṛddhasyā rāvaṇasya mahātmanaḥ
c kimarthaṃ rākṣasendrasya bhāryātvaṃ necchase 'dhame
a yasya sūryo na tapati bhīto yasya ca mārutaḥ
c na vāti smāyatāpāṅge kiṃ tvaṃ tasya na tiṣṭhasi
a puṣpavṛṣṭiṃ ca taravo mumucur yasya vai bhayāt
c śailāś ca subhru pānīyaṃ jaladāś ca yadecchati
a tasya nairṛtarājasya rājarājasya bhāmini
c kiṃ tvaṃ na kuruṣe buddhiṃ bhāryārthe rāvaṇasya hi
a sādhu te tattvato devi kathitaṃ sādhu bhāmini
c gṛhāṇa susmite vākyam anyathā na bhaviṣyasi
a tataḥ sītām upāgamya rākṣasyo vikṛtānanāḥ
c paruṣaṃ paruṣā nārya ūcus tā vākyam apriyam
a kiṃ tvam antaḥpure sīte sarvabhūtamanohare
c mahārhaśayanopete na vāsam anumanyase
a mānuṣī mānuṣasyaiva bhāryātvaṃ bahu manyase
c pratyāhara mano rāmān na tvaṃ jātu bhaviṣyasi
a mānuṣī mānuṣaṃ taṃ tu rāmam icchasi śobhane
c rājyād bhraṣṭam asiddhārthaṃ viklavaṃ tam anindite
a rākṣasīnāṃ vacaḥ śrutvā sītā padmanibhekṣaṇā
c netrābhyām aśrupūrṇābhyām idaṃ vacanam abravīt
a yad idaṃ lokavidviṣṭam udāharatha saṃgatāḥ
c naitan manasi vākyaṃ me kilbiṣaṃ pratitiṣṭhati
a na mānuṣī rākṣasasya bhāryā bhavitum arhati
c kāmaṃ khādata māṃ sarvā na kariṣyāmi vo vacaḥ
e dīno vā rājyahīno vā yo me bhartā sa me guruḥ
a sītāyā vacanaṃ śrutvā rākṣasyaḥ krodhamūrchitāḥ
c bhartsayanti sma paruṣair vākyai rāvaṇacoditāḥ
a avalīnaḥ sa nirvākyo hanumāñ śiṃśapādrume
c sītāṃ saṃtarjayantīs tā rākṣasīr aśṛṇot kapiḥ
a tām abhikramya saṃrabdhā vepamānāṃ samantataḥ
c bhṛśaṃ saṃlilihur dīptān pralambadaśanacchadān
a ūcuś ca paramakruddhāḥ pragṛhyāśu paraśvadhān
c neyam arhati bhartāraṃ rāvaṇaṃ rākṣasādhipam
a sā bhartsyamānā bhīmābhī rākṣasībhir varānanā
c sā bāṣpam apamārjantī śiṃśapāṃ tām upāgamat
a tatas tāṃ śiṃśapāṃ sītā rākṣasībhiḥ samāvṛtā
c abhigamya viśālākṣī tasthau śokapariplutā
a tāṃ kṛśāṃ dīnavadanāṃ malināmbaradhāriṇīm
c bhartsayāṃ cakrire bhīmā rākṣasyas tāḥ samantataḥ
a tatas tāṃ vinatā nāma rākṣasī bhīmadarśanā
c abravīt kupitākārā karālā nirṇatodarī
a sīte paryāptam etāvad bhartṛsneho nidarśitaḥ
c sarvatrātikṛtaṃ bhadre vyasanāyopakalpate
a parituṣṭāsmi bhadraṃ te mānuṣas te kṛto vidhiḥ
c mamāpi tu vacaḥ pathyaṃ bruvantyāḥ kuru maithili
a rāvaṇaṃ bhaja bhartāraṃ bhartāraṃ sarvarakṣasām
c vikrāntaṃ rūpavantaṃ ca sureśam iva vāsavam
a dakṣiṇaṃ tyāgaśīlaṃ ca sarvasya priyavādinam
c mānuṣaṃ kṛpaṇaṃ rāmaṃ tyaktvā rāvaṇam āśraya
a divyāṅgarāgā vaidehi divyābharaṇabhūṣitā
c adya prabhṛti sarveṣāṃ lokānām īśvarī bhava
e agneḥ svāhā yathā devī śacīvendrasya śobhane
a kiṃ te rāmeṇa vaidehi kṛpaṇena gatāyuṣā
a etad uktaṃ ca me vākyaṃ yadi tvaṃ na kariṣyasi
c asmin muhūrte sarvās tvāṃ bhakṣayiṣyāmahe vayam
a anyā tu vikaṭā nāma lambamānapayodharā
c abravīt kupitā sītāṃ muṣṭim udyamya garjatī
a bahūny apratirūpāṇi vacanāni sudurmate
c anukrośān mṛdutvāc ca soḍhāni tava maithili
e na ca naḥ kuruṣe vākyaṃ hitaṃ kālapuraskṛtam
a ānītāsi samudrasya pāram anyair durāsadam
c rāvaṇāntaḥpuraṃ ghoraṃ praviṣṭā cāsi maithili
a rāvaṇasya gṛhe rudhā asmābhis tu surakṣitā
c na tvāṃ śaktaḥ paritrātum api sākṣāt puraṃdaraḥ
a kuruṣva hitavādinyā vacanaṃ mama maithili
c alam aśruprapātena tyaja śokam anarthakam
a bhaja prītiṃ praharṣaṃ ca tyajaitāṃ nityadainyatām
c sīte rākṣasarājena saha krīḍa yathāsukham
a jānāsi hi yathā bhīru strīṇāṃ yauvanam adhruvam
c yāvan na te vyatikrāmet tāvat sukham avāpnuhi
a udyānāni ca ramyāṇi parvatopavanāni ca
c saha rākṣasarājena cara tvaṃ madirekṣaṇe
a strīsahasrāṇi te sapta vaśe sthāsyanti sundari
c rāvaṇaṃ bhaja bhartāraṃ bhartāraṃ sarvarakṣasām
a utpāṭya vā te hṛdayaṃ bhakṣayiṣyāmi maithili
c yadi me vyāhṛtaṃ vākyaṃ na yathāvat kariṣyasi
a tataś caṇḍodarī nāma rākṣasī krūradarśanā
c bhrāmayantī mahac chūlam idaṃ vacanam abravīt
a imāṃ hariṇalokākṣīṃ trāsotkampapayodharām
c rāvaṇena hṛtāṃ dṛṣṭvā daurhṛdo me mahān abhūt
a yakṛtplīham athotpīḍaṃ hṛdayaṃ ca sabandhanam
c antrāṇy api tathā śīrṣaṃ khādeyam iti me matiḥ
a tatas tu praghasā nāma rākṣasī vākyam abravīt
c kaṇṭham asyā nṛśaṃsāyāḥ pīḍayāmaḥ kim āsyate
a nivedyatāṃ tato rājñe mānuṣī sā mṛteti ha
c nātra kaś cana saṃdehaḥ khādateti sa vakṣyati
a tatas tv ajāmukhī nāma rākṣasī vākyam abravīt
c viśasyemāṃ tataḥ sarvān samān kuruta pīlukān
a vibhajāma tataḥ sarvā vivādo me na rocate
c peyam ānīyatāṃ kṣipraṃ mālyaṃ ca vividhaṃ bahu
a tataḥ śūrpaṇakhā nāma rākṣasī vākyam abravīt
c ajāmukhā yad uktaṃ hi tad eva mama rocate
a surā cānīyatāṃ kṣipraṃ sarvaśokavināśinī
c mānuṣaṃ māṃsam āsādya nṛtyāmo 'tha nikumbhilām
a evaṃ saṃbhartsyamānā sā sītā surasutopamā
c rākṣasībhiḥ sughorābhir dhairyam utsṛjya roditi
a tathā tāsāṃ vadantīnāṃ paruṣaṃ dāruṇaṃ bahu
c rākṣasīnām asaumyānāṃ ruroda janakātmajā
a evam uktā tu vaidehī rākṣasībhir manasvinī
c uvāca paramatrastā bāṣpagadgadayā girā
a na mānuṣī rākṣasasya bhāryā bhavitum arhati
c kāmaṃ khādata māṃ sarvā na kariṣyāmi vo vacaḥ
a sā rākṣasī madhyagatā sītā surasutopamā
c na śarma lebhe duḥkhārtā rāvaṇena ca tarjitā
a vepate smādhikaṃ sītā viśantīvāṅgam ātmanaḥ
c vane yūthaparibhraṣṭā mṛgī kokair ivārditā
a sā tv aśokasya vipulāṃ śākhām ālambya puṣpitām
c cintayām āsa śokena bhartāraṃ bhagnamānasā
a sā snāpayantī vipulau stanau netrajalasravaiḥ
c cintayantī na śokasya tadāntam adhigacchati
a sā vepamānā patitā pravāte kadalī yathā
c rākṣasīnāṃ bhayatrastā vivarṇavadanābhavat
a tasyā sā dīrghavipulā vepantyāḥ sītayā tadā
c dadṛśe kampinī veṇī vyālīva parisarpatī
a sā niḥśvasantī duḥkhārtā śokopahatacetanā
c ārtā vyasṛjad aśrūṇi maithilī vilalāpa ha
a hā rāmeti ca duḥkhārtā punar hā lakṣmaṇeti ca
c hā śvaśru mama kausalye hā sumitreti bhāvini
a lokapravādaḥ satyo 'yaṃ paṇḍitaiḥ samudāhṛtaḥ
c akāle durlabho mṛtyuḥ striyā vā puruṣasya vā
a yatrāham ābhiḥ krūrābhī rākṣasībhir ihārditā
c jīvāmi hīnā rāmeṇa muhūrtam api duḥkhitā
a eṣālpapuṇyā kṛpaṇā vinaśiṣyāmy anāthavat
c samudramadhye nau pūrṇā vāyuvegair ivāhatā
a bhartāraṃ tam apaśyantī rākṣasīvaśam āgatā
c sīdāmi khalu śokena kūlaṃ toyahataṃ yathā
a taṃ padmadalapatrākṣaṃ siṃhavikrāntagāminam
c dhanyāḥ paśyanti me nāthaṃ kṛtajñaṃ priyavādinam
a sarvathā tena hīnāyā rāmeṇa viditātmanā
c tīṣkṇaṃ viṣam ivāsvādya durlabhaṃ mama jīvitam
a kīdṛśaṃ tu mayā pāpaṃ purā dehāntare kṛtam
c yenedaṃ prāpyate duḥkhaṃ mayā ghoraṃ sudāruṇam
a jīvitaṃ tyaktum icchāmi śokena mahatā vṛtā
c rākṣasībhiś ca rakṣantyā rāmo nāsādyate mayā
a dhig astu khalu mānuṣyaṃ dhig astu paravaśyatām
c na śakyaṃ yat parityaktum ātmacchandena jīvitam
a prasaktāśrumukhīty evaṃ bruvantī janakātmajā
c adhomukhamukhī bālā vilaptum upacakrame
a unmatteva pramatteva bhrāntacitteva śocatī
c upāvṛttā kiśorīva viveṣṭantī mahītale
a rāghavasyāpramattasya rakṣasā kāmarūpiṇā
c rāvaṇena pramathyāham ānītā krośatī balāt
a rākṣasī vaśam āpannā bhartyamānā sudāruṇam
c cintayantī suduḥkhārtā nāhaṃ jīvitum utsahe
a na hi me jīvitenārtho naivārthair na ca bhūṣaṇaiḥ
c vasantyā rākṣasī madhye vinā rāmaṃ mahāratham
a dhiṅ mām anāryām asatīṃ yāhaṃ tena vinā kṛtā
c muhūrtam api rakṣāmi jīvitaṃ pāpajīvitā
a kā ca me jīvite śraddhā sukhe vā taṃ priyaṃ vinā
c bhartāraṃ sāgarāntāyā vasudhāyāḥ priyaṃ vadam
a bhidyatāṃ bhakṣyatāṃ vāpi śarīraṃ visṛjāmy aham
c na cāpy ahaṃ ciraṃ duḥkhaṃ saheyaṃ priyavarjitā
a caraṇenāpi savyena na spṛśeyaṃ niśācaram
c rāvaṇaṃ kiṃ punar ahaṃ kāmayeyaṃ vigarhitam
a pratyākhyātaṃ na jānāti nātmānaṃ nātmanaḥ kulam
c yo nṛśaṃsa svabhāvena māṃ prārthayitum icchati
a chinnā bhinnā vibhaktā vā dīpte vāgnau pradīpitā
c rāvaṇaṃ nopatiṣṭheyaṃ kiṃ pralāpena vaś ciram
a khyātaḥ prājñaḥ kṛtajñaś ca sānukrośaś ca rāghavaḥ
c sadvṛtto niranukrośaḥ śaṅke madbhāgyasaṃkṣayāt
a rākṣasānāṃ janasthāne sahasrāṇi caturdaśa
c yenaikena nirastāni sa māṃ kiṃ nābhipadyate
a niruddhā rāvaṇenāham alpavīryeṇa rakṣasā
c samarthaḥ khalu me bhartā rāvaṇaṃ hantum āhave
a virādho daṇḍakāraṇye yena rākṣasapuṃgavaḥ
c raṇe rāmeṇa nihataḥ sa māṃ kiṃ nābhipadyate
a kāmaṃ madhye samudrasya laṅkeyaṃ duṣpradharṣaṇā
c na tu rāghavabāṇānāṃ gatirodhī ha vidyate
a kiṃ nu tat kāraṇaṃ yena rāmo dṛḍhaparākramaḥ
c rakṣasāpahṛtāṃ bhāryām iṣṭāṃ nābhyavapadyate
a ihasthāṃ māṃ na jānīte śaṅke lakṣmaṇapūrvajaḥ
c jānann api hi tejasvī dharṣaṇāṃ marṣayiṣyati
a hṛteti yo 'dhigatvā māṃ rāghavāya nivedayet
c gṛdhrarājo 'pi sa raṇe rāvaṇena nipātitaḥ
a kṛtaṃ karma mahat tena māṃ tadābhyavapadyatā
c tiṣṭhatā rāvaṇadvandve vṛddhenāpi jaṭāyuṣā
a yadi mām iha jānīyād vartamānāṃ sa rāghavaḥ
c adya bāṇair abhikruddhaḥ kuryāl lokam arākṣasaṃ
a vidhamec ca purīṃ laṅkāṃ śoṣayec ca mahodadhim
c rāvaṇasya ca nīcasya kīrtiṃ nāma ca nāśayet
a tato nihatanathānāṃ rākṣasīnāṃ gṛhe gṛhe
c yathāham evaṃ rudatī tathā bhūyo na saṃśayaḥ
e anviṣya rakṣasāṃ laṅkāṃ kuryād rāmaḥ salakṣmaṇaḥ
a na hi tābhyāṃ ripur dṛṣṭo muhūtam api jīvati
c citā dhūmākulapathā gṛdhramaṇḍalasaṃkulā
e acireṇa tu laṅkeyaṃ śmaśānasadṛśī bhavet
a acireṇaiva kālena prāpsyāmy eva manoratham
c duṣprasthāno 'yam ākhyāti sarveṣāṃ vo viparyayaḥ
a yādṛśāni tu dṛśyante laṅkāyām aśubhāni tu
c acireṇaiva kālena bhaviṣyati hataprabhā
a nūnaṃ laṅkā hate pāpe rāvaṇe rākṣasādhipe
c śoṣaṃ yāsyati durdharṣā pramadā vidhavā yathā
a puṣyotsavasamṛddhā ca naṣṭabhartrī sarākṣasā
c bhaviṣyati purī laṅkā naṣṭabhartrī yathāṅganā
a nūnaṃ rākṣasakanyānāṃ rudantīnāṃ gṛhe gṛhe
c śroṣyāmi nacirād eva duḥkhārtānām iha dhvanim
a sāndhakārā hatadyotā hatarākṣasapuṃgavā
c bhaviṣyati purī laṅkā nirdagdhā rāmasāyakaiḥ
a yadi nāma sa śūro māṃ rāmo raktāntalocanaḥ
c jānīyād vartamānāṃ hi rāvaṇasya niveśane
a anena tu nṛśaṃsena rāvaṇenādhamena me
c samayo yas tu nirdiṣṭas tasya kālo 'yam āgataḥ
a akāryaṃ ye na jānanti nairṛtāḥ pāpakāriṇaḥ
c adharmāt tu mahotpāto bhaviṣyati hi sāmpratam
a naite dharmaṃ vijānanti rākṣasāḥ piśitāśanāḥ
c dhruvaṃ māṃ prātarāśārthe rākṣasaḥ kalpayiṣyati
a sāhaṃ kathaṃ kariṣyāmi taṃ vinā priyadarśanam
c rāmaṃ raktāntanayanam apaśyantī suduḥkhitā
a yadi kaś cit pradātā me viṣasyādya bhaved iha
c kṣipraṃ vaivasvataṃ devaṃ paśyeyaṃ patinā vinā
a nājānāj jīvatīṃ rāmaḥ sa māṃ lakṣmaṇapūrvajaḥ
c jānantau tau na kuryātāṃ norvyāṃ hi mama mārgaṇam
a nūnaṃ mamaiva śokena sa vīro lakṣmaṇāgrajaḥ
c devalokam ito yātas tyaktvā dehaṃ mahītale
a dhanyā devāḥ sagandharvāḥ siddhāś ca paramarṣayaḥ
c mama paśyanti ye nāthaṃ rāmaṃ rājīvalocanam
a atha vā na hi tasyārthe dharmakāmasya dhīmataḥ
c mayā rāmasya rājarṣer bhāryayā paramātmanaḥ
a dṛśyamāne bhavet prītaḥ sauhṛdaṃ nāsty apaśyataḥ
c nāśayanti kṛtaghrās tu na rāmo nāśayiṣyati
a kiṃ nu me na guṇāḥ ke cit kiṃ vā bhāgya kṣayo hi me
c yāhaṃ sītā varārheṇa hīnā rāmeṇa bhāminī
a śreyo me jīvitān martuṃ vihīnā yā mahātmanā
c rāmād akliṣṭacāritrāc chūrāc chatrunibarhaṇāt
a atha vā nyastaśastrau tau vane mūlaphalāśanau
c bhrātarau hi nara śreṣṭhau carantau vanagocarau
a atha vā rākṣasendreṇa rāvaṇena durātmanā
c chadmanā ghātitau śūrau bhrātarau rāmalakṣmaṇau
a sāham evaṃgate kāle martum icchāmi sarvathā
c na ca me vihito mṛtyur asmin duḥkhe 'pi vartati
a dhanyāḥ khalu mahātmāno munayaḥ satyasaṃmatāḥ
c jitātmāno mahābhāgā yeṣāṃ na staḥ priyāpriye
a priyān na saṃbhaved duḥkham apriyād adhikaṃ bhayam
c tābhyāṃ hi ye viyujyante namas teṣāṃ mahātmanām
a sāhaṃ tyaktā priyeṇeha rāmeṇa viditātmanā
c prāṇāṃs tyakṣyāmi pāpasya rāvaṇasya gatā vaśam
a ity uktāḥ sītayā ghoraṃ rākṣasyaḥ krodhamūrchitāḥ
c kāś cij jagmus tad ākhyātuṃ rāvaṇasya tarasvinaḥ
a tataḥ sītām upāgamya rākṣasyo ghoradarśanāḥ
c punaḥ paruṣam ekārtham anarthārtham athābruvan
a hantedānīṃ tavānārye sīte pāpaviniścaye
c rākṣasyo bhakṣayiṣyanti māṃsam etad yathāsukham
a sītāṃ tābhir anāryābhir dṛṣṭvā saṃtarjitāṃ tadā
c rākṣasī trijaṭāvṛddhā śayānā vākyam abravīt
a ātmānaṃ khādatānāryā na sītāṃ bhakṣayiṣyatha
c janakasya sutām iṣṭāṃ snuṣāṃ daśarathasya ca
a svapno hy adya mayā dṛṣṭo dāruṇo romaharṣaṇaḥ
c rākṣasānām abhāvāya bhartur asyā bhavāya ca
a evam uktās trijaṭayā rākṣasyaḥ krodhamūrchitāḥ
c sarvā evābruvan bhītās trijaṭāṃ tām idaṃ vacaḥ
a kathayasva tvayā dṛṣṭaḥ svapne 'yaṃ kīdṛśo niśi
a tāsāṃ śrutvā tu vacanaṃ rākṣasīnāṃ mukhodgatam
c uvāca vacanaṃ kāle trijaṭāsvapnasaṃśritam
a gajadantamayīṃ divyāṃ śibikām antarikṣagām
c yuktāṃ vājisahasreṇa svayam āsthāya rāghavaḥ
a svapne cādya mayā dṛṣṭā sītā śuklāmbarāvṛtā
c sāgareṇa parikṣiptaṃ śvetaparvatam āsthitā
e rāmeṇa saṃgatā sītā bhāskareṇa prabhā yathā
a rāghavaś ca mayā dṛṣṭaś caturdantaṃ mahāgajam
c ārūḍhaḥ śailasaṃkāśaṃ cacāra sahalakṣmaṇaḥ
a tatas tau naraśārdūlau dīpyamānau svatejasā
c śuklamālyāmbaradharau jānakīṃ paryupasthitau
a tatas tasya nagasyāgre ākāśasthasya dantinaḥ
c bhartrā parigṛhītasya jānakī skandham āśritā
a bhartur aṅkāt samutpatya tataḥ kamalalocanā
c candrasūryau mayā dṛṣṭā pāṇibhyāṃ parimārjatī
a tatas tābhyāṃ kumārābhyām āsthitaḥ sa gajottamaḥ
c sītayā ca viśālākṣyā laṅkāyā upari sthitaḥ
a pāṇḍurarṣabhayuktena rathenāṣṭayujā svayam
c śuklamālyāmbaradharo lakṣmaṇena samāgataḥ
e lakṣmaṇena saha bhrātrā sītayā saha bhāryayā
a vimānāt puṣpakād adya rāvaṇaḥ patito bhuvi
c kṛṣyapāṇaḥ striyā dṛṣṭo muṇḍaḥ kṛṣṇāmbaraḥ punaḥ
a rathena kharayuktena raktamālyānulepanaḥ
c prayāto dakṣiṇām āśāṃ praviṣṭaḥ kardamaṃ hradam
a kaṇṭhe baddhvā daśagrīvaṃ pramadā raktavāsinī
c kālī kardamaliptāṅgī diśaṃ yāmyāṃ prakarṣati
a varāheṇa daśagrīvaḥ śiṃśumāreṇa cendrajit
c uṣṭreṇa kumbhakarṇaś ca prayāto dakṣiṇāṃ diśam
a samājaś ca mahān vṛtto gītavāditraniḥsvanaḥ
c pibatāṃ raktamālyānāṃ rakṣasāṃ raktavāsasām
a laṅkā ceyaṃ purī ramyā savājirathasaṃkulā
c sāgare patitā dṛṣṭā bhagnagopuratoraṇā
a pītva tailaṃ pranṛttāś ca prahasantyo mahāsvanāḥ
c laṅkāyāṃ bhasmarūkṣāyāṃ sarvā rākṣasayoṣitaḥ
a kumbhakarṇādayaś ceme sarve rākṣasapuṃgavāḥ
c raktaṃ nivasanaṃ gṛhya praviṣṭā gomayahrade
a apagacchata naśyadhvaṃ sītām āpnoti rāghavaḥ
c ghātayet paramāmarṣī sarvaiḥ sārdhaṃ hi rākṣasaiḥ
a priyāṃ bahumatāṃ bhāryāṃ vanavāsam anuvratām
c bhartsitāṃ tarjitāṃ vāpi nānumaṃsyati rāghavaḥ
a tad alaṃ krūravākyair vaḥ sāntvam evābhidhīyatām
c abhiyācāma vaidehīm etad dhi mama rocate
a yasyā hy evaṃ vidhaḥ svapno duḥkhitāyāḥ pradṛśyate
c sā duḥkhair bahubhir muktā priyaṃ prāpnoty anuttamam
a bhartsitām api yācadhvaṃ rākṣasyaḥ kiṃ vivakṣayā
c rāghavād dhi bhayaṃ ghoraṃ rākṣasānām upasthitam
a praṇipāta prasannā hi maithilī janakātmajā
c alam eṣā paritrātuṃ rākṣasyo mahato bhayāt
a api cāsyā viśālākṣyā na kiṃ cid upalakṣaye
c viruddham api cāṅgeṣu susūkṣmam api lakṣmaṇam
a chāyā vaiguṇya mātraṃ tu śaṅke duḥkham upasthitam
c aduḥkhārhām imāṃ devīṃ vaihāyasam upasthitām
a arthasiddhiṃ tu vaidehyāḥ paśyāmy aham upasthitām
c rākṣasendravināśaṃ ca vijayaṃ rāghavasya ca
a nimittabhūtam etat tu śrotum asyā mahat priyam
c dṛśyate ca sphurac cakṣuḥ padmapatram ivāyatam
a īṣac ca hṛṣito vāsyā dakṣiṇāyā hy adakṣiṇaḥ
c akasmād eva vaidehyā bāhur ekaḥ prakampate
a kareṇuhastapratimaḥ savyaś corur anuttamaḥ
c vepan sūcayatīvāsyā rāghavaṃ purataḥ sthitam
a pakṣī ca śākhā nilayaṃ praviṣṭaḥ
punaḥ punaś cottamasāntvavādī
c sukhāgatāṃ vācam udīrayāṇaḥ
punaḥ punaś codayatīva hṛṣṭaḥ
a sā rākṣasendrasya vaco niśamya
tad rāvaṇasyāpriyam apriyārtā
c sītā vitatrāsa yathā vanānte
siṃhābhipannā gajarājakanyā
a sā rākṣasī madhyagatā ca bhīrur
vāgbhir bhṛśaṃ rāvaṇatarjitā ca
c kāntāramadhye vijane visṛṣṭā
bāleva kanyā vilalāpa sītā
a satyaṃ batedaṃ pravadanti loke
nākālamṛtyur bhavatīti santaḥ
c yatrāham evaṃ paribhartsyamānā
jīvāmi kiṃ cit kṣaṇam apy apuṇyā
a sukhād vihīnaṃ bahuduḥkhapūrṇam
idaṃ tu nūnaṃ hṛdayaṃ sthiraṃ me
c vidīryate yan na sahasradhādya
vajrāhataṃ śṛṅgam ivācalasya
a naivāsti nūnaṃ mama doṣam atra
vadhyāham asyāpriyadarśanasya
c bhāvaṃ na cāsyāham anupradātum
alaṃ dvijo mantram ivādvijāya
a nūnaṃ mamāṅgāny acirād anāryaḥ
śastraiḥ śitaiś chetsyati rākṣasendraḥ
c tasminn anāgacchati lokanāthe
garbhasthajantor iva śalyakṛntaḥ
a duḥkhaṃ batedaṃ mama duḥkhitāyā
māsau cirāyābhigamiṣyato dvau
c baddhasya vadhyasya yathā niśānte
rājāparādhād iva taskarasya
a hā rāma hā lakṣmaṇa hā sumitre
hā rāma mātaḥ saha me jananyā
c eṣā vipadyāmy aham alpabhāgyā
mahārṇave naur iva mūḍha vātā
a tarasvinau dhārayatā mṛgasya
sattvena rūpaṃ manujendraputrau
c nūnaṃ viśastau mama kāraṇāt tau
siṃharṣabhau dvāv iva vaidyutena
a nūnaṃ sa kālo mṛgarūpadhārī
mām alpabhāgyāṃ lulubhe tadānīm
c yatrāryaputraṃ visasarja mūḍhā
rāmānujaṃ lakṣmaṇapūrvakaṃ ca
a hā rāma satyavrata dīrghavāho
hā pūrṇacandrapratimānavaktra
c hā jīvalokasya hitaḥ priyaś ca
vadhyāṃ na māṃ vetsi hi rākṣasānām
a ananyadevatvam iyaṃ kṣamā ca
bhūmau ca śayyā niyamaś ca dharme
c pativratātvaṃ viphalaṃ mamedaṃ
kṛtaṃ kṛtaghneṣv iva mānuṣāṇām
a mogho hi dharmaś carito mamāyaṃ
tathaikapatnītvam idaṃ nirartham
c yā tvāṃ na paśyāmi kṛśā vivarṇā
hīnā tvayā saṃgamane nirāśā
a pitur nirdeśaṃ niyamena kṛtvā
vanān nivṛttaś caritavrataś ca
c strībhis tu manye vipulekṣaṇābhiḥ
saṃraṃsyase vītabhayaḥ kṛtārthaḥ
a ahaṃ tu rāma tvayi jātakāmā
ciraṃ vināśāya nibaddhabhāvā
c moghaṃ caritvātha tapovrataṃ ca
tyakṣyāmi dhig jīvitam alpabhāgyā
a sā jīvitaṃ kṣipram ahaṃ tyajeyaṃ
viṣeṇa śastreṇa śitena vāpi
c viṣasya dātā na tu me 'sti kaś cic
chastrasya vā veśmani rākṣasasya
a śokābhitaptā bahudhā vicintya
sītātha veṇyudgrathanaṃ gṛhītvā
c udbadhya veṇyudgrathanena śīghram
ahaṃ gamiṣyāmi yamasya mūlam
a itīva sītā bahudhā vilapya
sarvātmanā rāmam anusmarantī
c pravepamānā pariśuṣkavaktrā
nagottamaṃ puṣpitam āsasāda
a upasthitā sā mṛdur sarvagātrī
śākhāṃ gṛhītvātha nagasya tasya
c tasyās tu rāmaṃ pravicintayantyā
rāmānujaṃ svaṃ ca kulaṃ śubhāṅgyāḥ
a śokānimittāni tadā bahūni
dhairyārjitāni pravarāṇi loke
c prādurnimittāni tadā babhūvuḥ
purāpi siddhāny upalakṣitāni
a tathāgatāṃ tāṃ vyathitām aninditāṃ
vyapetaharṣāṃ paridīnamānasām
c śubhāṃ nimittāni śubhāni bhejire
naraṃ śriyā juṣṭam ivopajīvinaḥ
a tasyāḥ śubhaṃ vāmam arālapakṣma
rājīvṛtaṃ kṛṣṇaviśālaśuklam
c prāspandataikaṃ nayanaṃ sukeśyā
mīnāhataṃ padmam ivābhitāmram
a bhujaś ca cārvañcitapīnavṛttaḥ
parārdhya kālāgurucandanārhaḥ
c anuttamenādhyuṣitaḥ priyeṇa
cireṇa vāmaḥ samavepatāśu
a gajendrahastapratimaś ca pīnas
tayor dvayoḥ saṃhatayoḥ sujātaḥ
c praspandamānaḥ punar ūrur asyā
rāmaṃ purastāt sthitam ācacakṣe
a śubhaṃ punar hemasamānavarṇam
īṣadrajodhvastam ivāmalākṣyāḥ
c vāsaḥ sthitāyāḥ śikharāgradantyāḥ
kiṃ cit parisraṃsata cārugātryāḥ
a etair nimittair aparaiś ca subhrūḥ
saṃbodhitā prāg api sādhusiddhaiḥ
c vātātapaklāntam iva pranaṣṭaṃ
varṣeṇa bījaṃ pratisaṃjaharṣa
a tasyāḥ punar bimbaphalopamauṣṭhaṃ
svakṣibhrukeśāntam arālapakṣma
c vaktraṃ babhāse sitaśukladaṃṣṭraṃ
rāhor mukhāc candra iva pramuktaḥ
a sā vītaśokā vyapanītatandrī
śāntajvarā harṣavibuddhasattvā
c aśobhatāryā vadanena śukle
śītānśunā rātrir ivoditena
a hanumān api vikrāntaḥ sarvaṃ śuśrāva tattvataḥ
c sītāyās trijaṭāyāś ca rākṣasīnāṃ ca tarjanam
a avekṣamāṇas tāṃ devīṃ devatām iva nandane
c tato bahuvidhāṃ cintāṃ cintayām āsa vānaraḥ
a yāṃ kapīnāṃ sahasrāṇi subahūny ayutāni ca
c dikṣu sarvāsu mārgante seyam āsāditā mayā
a cāreṇa tu suyuktena śatroḥ śaktim avekṣitā
c gūḍhena caratā tāvad avekṣitam idaṃ mayā
a rākṣasānāṃ viśeṣaś ca purī ceyam avekṣitā
c rākṣasādhipater asya prabhāvo rāvaṇasya ca
a yuktaṃ tasyāprameyasya sarvasattvadayāvataḥ
c samāśvāsayituṃ bhāryāṃ patidarśanakāṅkṣiṇīm
a aham āśvāsayāmy enāṃ pūrṇacandranibhānanām
c adṛṣṭaduḥkhāṃ duḥkhasya na hy antam adhigacchatīm
a yadi hy aham imāṃ devīṃ śokopahatacetanām
c anāśvāsya gamiṣyāmi doṣavad gamanaṃ bhavet
a gate hi mayi tatreyaṃ rājaputrī yaśasvinī
c paritrāṇam avindantī jānakī jīvitaṃ tyajet
a mayā ca sa mahābāhuḥ pūrṇacandranibhānanaḥ
c samāśvāsayituṃ nyāyyaḥ sītādarśanalālasaḥ
a niśācarīṇāṃ pratyakṣam akṣamaṃ cābhibhāṣaṇam
c kathaṃ nu khalu kartavyam idaṃ kṛcchra gato hy aham
a anena rātriśeṣeṇa yadi nāśvāsyate mayā
c sarvathā nāsti saṃdehaḥ parityakṣyati jīvitam
a rāmaś ca yadi pṛcchen māṃ kiṃ māṃ sītābravīd vacaḥ
c kim ahaṃ taṃ pratibrūyām asaṃbhāṣya sumadhyamām
a sītāsaṃdeśarahitaṃ mām itas tvarayā gatam
c nirdahed api kākutsthaḥ kruddhas tīvreṇa cakṣuṣā
a yadi ced yojayiṣyāmi bhartāraṃ rāmakāraṇāt
c vyartham āgamanaṃ tasya sasainyasya bhaviṣyati
a antaraṃ tv aham āsādya rākṣasīnām iha sthitaḥ
c śanair āśvāsayiṣyāmi saṃtāpabahulām imām
a ahaṃ hy atitanuś caiva vanaraś ca viśeṣataḥ
c vācaṃ codāhariṣyāmi mānuṣīm iha saṃskṛtām
a yadi vācaṃ pradāsyāmi dvijātir iva saṃskṛtām
c rāvaṇaṃ manyamānā māṃ sītā bhītā bhaviṣyati
a avaśyam eva vaktavyaṃ mānuṣaṃ vākyam arthavat
c mayā sāntvayituṃ śakyā nānyatheyam aninditā
a seyam ālokya me rūpaṃ jānakī bhāṣitaṃ tathā
c rakṣobhis trāsitā pūrvaṃ bhūyas trāsaṃ gamiṣyati
a tato jātaparitrāsā śabdaṃ kuryān manasvinī
c jānamānā viśālākṣī rāvaṇaṃ kāmarūpiṇam
a sītayā ca kṛte śabde sahasā rākṣasīgaṇaḥ
c nānāpraharaṇo ghoraḥ sameyād antakopamaḥ
a tato māṃ saṃparikṣipya sarvato vikṛtānanāḥ
c vadhe ca grahaṇe caiva kuryur yatnaṃ yathābalam
a taṃ māṃ śākhāḥ praśākhāś ca skandhāṃś cottamaśākhinām
c dṛṣṭvā viparidhāvantaṃ bhaveyur bhayaśaṅkitāḥ
a mama rūpaṃ ca saṃprekṣya vanaṃ vicarato mahat
c rākṣasyo bhayavitrastā bhaveyur vikṛtānanāḥ
a tataḥ kuryuḥ samāhvānaṃ rākṣasyo rakṣasām api
c rākṣasendraniyuktānāṃ rākṣasendraniveśane
a te śūlaśaranistriṃśa vividhāyudhapāṇayaḥ
c āpateyur vimarde 'smin vegenodvignakāriṇaḥ
a saṃkruddhas tais tu parito vidhaman rakṣasāṃ balam
c śaknuyaṃ na tu saṃprāptuṃ paraṃ pāraṃ mahodadheḥ
a māṃ vā gṛhṇīyur āplutya bahavaḥ śīghrakāriṇaḥ
c syād iyaṃ cāgṛhītārthā mama ca grahaṇaṃ bhavet
a hiṃsābhirucayo hiṃsyur imāṃ vā janakātmajām
c vipannaṃ syāt tataḥ kāryaṃ rāmasugrīvayor idam
a uddeśe naṣṭamārge 'smin rākṣasaiḥ parivārite
c sāgareṇa parikṣipte gupte vasati jānakī
a viśaste vā gṛhīte vā rakṣobhir mayi saṃyuge
c nānyaṃ paśyāmi rāmasya sahāyaṃ kāryasādhane
a vimṛśaṃś ca na paśyāmi yo hate mayi vānaraḥ
c śatayojanavistīrṇaṃ laṅghayeta mahodadhim
a kāmaṃ hantuṃ samartho 'smi sahasrāṇy api rakṣasām
c na tu śakṣyāmi saṃprāptuṃ paraṃ pāraṃ mahodadheḥ
a asatyāni ca yuddhāni saṃśayo me na rocate
c kaś ca niḥsaṃśayaṃ kāryaṃ kuryāt prājñaḥ sasaṃśayam
a eṣa doṣo mahān hi syān mama sītābhibhāṣaṇe
c prāṇatyāgaś ca vaidehyā bhaved anabhibhāṣaṇe
a bhūtāś cārthā vinaśyanti deśakālavirodhitāḥ
c viklavaṃ dūtam āsādya tamaḥ sūryodaye yathā
a arthānarthāntare buddhir niścitāpi na śobhate
c ghātayanti hi kāryāṇi dūtāḥ paṇḍitamāninaḥ
a na vinaśyet kathaṃ kāryaṃ vaiklavyaṃ na kathaṃ bhavet
c laṅghanaṃ ca samudrasya kathaṃ nu na vṛthā bhavet
a kathaṃ nu khalu vākyaṃ me śṛṇuyān nodvijeta ca
c iti saṃcintya hanumāṃś cakāra matimān matim
a rāmam akliṣṭakarmāṇaṃ svabandhum anukīrtayan
c nainām udvejayiṣyāmi tad bandhugatamānasām
a ikṣvākūṇāṃ variṣṭhasya rāmasya viditātmanaḥ
c śubhāni dharmayuktāni vacanāni samarpayan
a śrāvayiṣyāmi sarvāṇi madhurāṃ prabruvan giram
c śraddhāsyati yathā hīyaṃ tathā sarvaṃ samādadhe
a iti sa bahuvidhaṃ mahānubhāvo
jagatipateḥ pramadām avekṣamāṇaḥ
c madhuram avitathaṃ jagāda vākyaṃ
drumaviṭapāntaram āsthito hanūmān
a evaṃ bahuvidhāṃ cintāṃ cintayitva mahākapiḥ
c saṃśrave madhuraṃ vākyaṃ vaidehyā vyājahāra ha
a rājā daśaratho nāma rathakuñjaravājinām
c puṇyaśīlo mahākīrtir ṛjur āsīn mahāyaśāḥ
e cakravartikule jātaḥ puraṃdarasamo bale
a ahiṃsāratir akṣudro ghṛṇī satyaparākramaḥ
c mukhyaś cekṣvākuvaṃśasya lakṣmīvāṃl lakṣmivardhanaḥ
a pārthivavyañjanair yuktaḥ pṛthuśrīḥ pārthivarṣabhaḥ
c pṛthivyāṃ caturantayāṃ viśrutaḥ sukhadaḥ sukhī
a tasya putraḥ priyo jyeṣṭhas tārādhipanibhānanaḥ
c rāmo nāma viśeṣajñaḥ śreṣṭhaḥ sarvadhanuṣmatām
a rakṣitā svasya vṛttasya svajanasyāpi rakṣitā
c rakṣitā jīvalokasya dharmasya ca paraṃtapaḥ
a tasya satyābhisaṃdhasya vṛddhasya vacanāt pituḥ
c sabhāryaḥ saha ca bhrātrā vīraḥ pravrajito vanam
a tena tatra mahāraṇye mṛgayāṃ paridhāvatā
c janasthānavadhaṃ śrutvā hatau ca kharadūṣaṇau
e tatas tv amarṣāpahṛtā jānakī rāvaṇena tu
a yathārūpāṃ yathāvarṇāṃ yathālakṣmīṃ viniścitām
c aśrauṣaṃ rāghavasyāhaṃ seyam āsāditā mayā
a virarāmaivam uktvāsau vācaṃ vānarapuṃgavaḥ
c jānakī cāpi tac chrutvā vismayaṃ paramaṃ gatā
a tataḥ sā vakrakeśāntā sukeśī keśasaṃvṛtam
c unnamya vadanaṃ bhīruḥ śiṃśapāvṛkṣam aikṣata
a sā tiryag ūrdhvaṃ ca tathāpy adhastān
nirīkṣamāṇā tam acintya buddhim
c dadarśa piṅgādhipater amātyaṃ
vātātmajaṃ sūryam ivodayastham
a tataḥ śākhāntare līnaṃ dṛṣṭvā calitamānasā
c sā dadarśa kapiṃ tatra praśritaṃ priyavādinam
a sā tu dṛṣṭvā hariśreṣṭhaṃ vinītavad upasthitam
c maithilī cintayām āsa svapno 'yam iti bhāminī
a sā taṃ samīkṣyaiva bhṛśaṃ visaṃjñā
gatāsukalpeva babhūva sītā
c cireṇa saṃjñāṃ pratilabhya caiva
vicintayām āsa viśālanetrā
a svapno mayāyaṃ vikṛto 'dya dṛṣṭaḥ
śākhāmṛgaḥ śāstragaṇair niṣiddhaḥ
c svasty astu rāmāya salakṣmaṇāya
tathā pitur me janakasya rājñaḥ
a svapno 'pi nāyaṃ na hi me 'sti nidrā
śokena duḥkhena ca pīḍitāyāḥ
c sukhaṃ hi me nāsti yato 'smi hīnā
tenendupūrṇapratimānanena
a ahaṃ hi tasyādya mano bhavena
saṃpīḍitā tad gatasarvabhāvā
c vicintayantī satataṃ tam eva
tathaiva paśyāmi tathā śṛṇomi
a manorathaḥ syād iti cintayāmi
tathāpi buddhyā ca vitarkayāmi
c kiṃ kāraṇaṃ tasya hi nāsti rūpaṃ
suvyaktarūpaś ca vadaty ayaṃ mām
a namo 'stu vācaspataye savajriṇe
svayambhuve caiva hutāśanāya
c anena coktaṃ yad idaṃ mamāgrato
vanaukasā tac ca tathāstu nānyathā
a tām abravīn mahātejā hanūmān mārutātmajaḥ
c śirasy añjalim ādhāya sītāṃ madhurayā girā
a kā nu padmapalāśākṣī kliṣṭakauśeyavāsinī
c drumasya śākhām ālambya tiṣṭhasi tvam aninditā
a kimarthaṃ tava netrābhyāṃ vāri sravati śokajam
c puṇḍarīkapalāśābhyāṃ viprakīrṇam ivodakam
a surāṇām asurāṇāṃ ca nāgagandharvarakṣasām
c yakṣāṇāṃ kiṃnarāṇāṃ ca kā tvaṃ bhavasi śobhane
a kā tvaṃ bhavasi rudrāṇāṃ marutāṃ vā varānane
c vasūnāṃ vā varārohe devatā pratibhāsi me
a kiṃ nu candramasā hīnā patitā vibudhālayāt
c rohiṇī jyotiṣāṃ śreṣṭhā śreṣṭhā sarvaguṇānvitā
a kopād vā yadi vā mohād bhartāram asitekṣaṇā
c vasiṣṭhaṃ kopayitvā tvaṃ nāsi kalyāṇy arundhatī
a ko nau putraḥ pitā bhrāta bhartā vā te sumadhyame
c asmāl lokād amuṃ lokaṃ gataṃ tvam anuśocasi
a vyañjanāni hi te yāni lakṣaṇāni ca lakṣaye
c mahiṣī bhūmipālasya rājakanyāsi me matā
a rāvaṇena janasthānād balād apahṛtā yadi
c sītā tvam asi bhadraṃ te tan mamācakṣva pṛcchataḥ
a sā tasya vacanaṃ śrutvā rāmakīrtanaharṣitā
c uvāca vākyaṃ vaidehī hanūmantaṃ drumāśritam
a duhitā janakasyāhaṃ vaidehasya mahātmanaḥ
c sītā ca nāma nāmnāhaṃ bhāryā rāmasya dhīmataḥ
a samā dvādaśa tatrāhaṃ rāghavasya niveśane
c bhuñjānā mānuṣān bhogān sarvakāmasamṛddhinī
a tatas trayodaśe varṣe rājyenekṣvākunandanam
c abhiṣecayituṃ rājā sopādhyāyaḥ pracakrame
a tasmin saṃbhriyamāṇe tu rāghavasyābhiṣecane
c kaikeyī nāma bhartāraṃ devī vacanam abravīt
a na pibeyaṃ na khādeyaṃ pratyahaṃ mama bhojanam
c eṣa me jīvitasyānto rāmo yady abhiṣicyate
a yat tad uktaṃ tvayā vākyaṃ prītyā nṛpatisattama
c tac cen na vitathaṃ kāryaṃ vanaṃ gacchatu rāghavaḥ
a sa rājā satyavāg devyā varadānam anusmaran
c mumoha vacanaṃ śrutvā kaikeyyāḥ krūram apriyam
a tatas tu sthaviro rājā satyadharme vyavasthitaḥ
c jyeṣṭhaṃ yaśasvinaṃ putraṃ rudan rājyam ayācata
a sa pitur vacanaṃ śrīmān abhiṣekāt paraṃ priyam
c manasā pūrvam āsādya vācā pratigṛhītavān
a dadyān na pratigṛhṇīyān na brūyat kiṃ cid apriyam
c api jīvitahetor hi rāmaḥ satyaparākramaḥ
a sa vihāyottarīyāṇi mahārhāṇi mahāyaśāḥ
c visṛjya manasā rājyaṃ jananyai māṃ samādiśat
a sāhaṃ tasyāgratas tūrṇaṃ prasthitā vanacāriṇī
c na hi me tena hīnāyā vāsaḥ svarge 'pi rocate
a prāg eva tu mahābhāgaḥ saumitrir mitranandanaḥ
c pūrvajasyānuyātrārthe drumacīrair alaṃkṛtaḥ
a te vayaṃ bhartur ādeśaṃ bahu mānyadṛḍhavratāḥ
c praviṣṭāḥ sma purād dṛṣṭaṃ vanaṃ gambhīradarśanam
a vasato daṇḍakāraṇye tasyāham amitaujasaḥ
c rakṣasāpahṛtā bhāryā rāvaṇena durātmanā
a dvau māsau tena me kālo jīvitānugrahaḥ kṛtaḥ
c ūrdhvaṃ dvābhyāṃ tu māsābhyāṃ tatas tyakṣyāmi jīvitam
a tasyās tadvacanaṃ śrutvā hanūmān hariyūthapaḥ
c duḥkhād duḥkhābhibhūtāyāḥ sāntam uttaram abravīt
a ahaṃ rāmasya saṃdeśād devi dūtas tavāgataḥ
c vaidehi kuśalī rāmas tvāṃ ca kauśalam abravīt
a yo brāhmam astraṃ vedāṃś ca veda vedavidāṃ varaḥ
c sa tvāṃ dāśarathī rāmo devi kauśalam abravīt
a lakṣmaṇaś ca mahātejā bhartus te 'nucaraḥ priyaḥ
c kṛtavāñ śokasaṃtaptaḥ śirasā te 'bhivādanam
a sā tayoḥ kuśalaṃ devī niśamya narasiṃhayoḥ
c prītisaṃhṛṣṭasarvāṅgī hanūmāntam athābravīt
a kalyāṇī bata gatheyaṃ laukikī pratibhāti me
c ehi jīvantam ānado naraṃ varṣaśatād api
a tayoḥ samāgame tasmin prītir utpāditādbhutā
c paraspareṇa cālāpaṃ viśvastau tau pracakratuḥ
a tasyās tadvacanaṃ śrutvā hanūmān hariyūthapaḥ
c sītāyāḥ śokadīnāyāḥ samīpam upacakrame
a yathā yathā samīpaṃ sa hanūmān upasarpati
c tathā tathā rāvaṇaṃ sā taṃ sītā pariśaṅkate
a aho dhig dhik kṛtam idaṃ kathitaṃ hi yad asya me
c rūpāntaram upāgamya sa evāyaṃ hi rāvaṇaḥ
a tām aśokasya śākhāṃ sā vimuktvā śokakarśitā
c tasyām evānavadyāṅgī dharaṇyāṃ samupāviśat
a avandata mahābāhus tatas tāṃ janakātmajām
c sā cainaṃ bhayavitrastā bhūyo naivābhyudaikṣata
a taṃ dṛṣṭvā vandamānaṃ tu sītā śaśinibhānanā
c abravīd dīrgham ucchvasya vānaraṃ madhurasvarā
a māyāṃ praviṣṭo māyāvī yadi tvaṃ rāvaṇaḥ svayam
c utpādayasi me bhūyaḥ saṃtāpaṃ tan na śobhanam
a svaṃ parityajya rūpaṃ yaḥ parivrājakarūpadhṛt
c janasthāne mayā dṛṣṭas tvaṃ sa evāsi rāvaṇaḥ
a upavāsakṛśāṃ dīnāṃ kāmarūpa niśācara
c saṃtāpayasi māṃ bhūyaḥ saṃtāpaṃ tan na śobhanam
a yadi rāmasya dūtas tvam āgato bhadram astu te
c pṛcchāmi tvāṃ hariśreṣṭha priyā rāma kathā hi me
a guṇān rāmasya kathaya priyasya mama vānara
c cittaṃ harasi me saumya nadīkūlaṃ yathā rayaḥ
a aho svapnasya sukhatā yāham evaṃ cirāhṛtā
c preṣitaṃ nāma paśyāmi rāghaveṇa vanaukasaṃ
a svapne 'pi yady ahaṃ vīraṃ rāghavaṃ sahalakṣmaṇam
c paśyeyaṃ nāvasīdeyaṃ svapno 'pi mama matsarī
a nāhaṃ svapnam imaṃ manye svapne dṛṣṭvā hi vānaram
c na śakyo 'bhyudayaḥ prāptuṃ prāptaś cābhyudayo mama
a kiṃ nu syāc cittamoho 'yaṃ bhaved vātagatis tv iyam
c unmādajo vikāro vā syād iyaṃ mṛgatṛṣṇikā
a atha vā nāyam unmādo moho 'py unmādalakṣmaṇaḥ
c saṃbudhye cāham ātmānam imaṃ cāpi vanaukasaṃ
a ity evaṃ bahudhā sītā saṃpradhārya balābalam
c rakṣasāṃ kāmarūpatvān mene taṃ rākṣasādhipam
a etāṃ buddhiṃ tadā kṛtvā sītā sā tanumadhyamā
c na prativyājahārātha vānaraṃ janakātmajā
a sītāyāś cintitaṃ buddhvā hanūmān mārutātmajaḥ
c śrotrānukūlair vacanais tadā tāṃ saṃpraharṣayat
a āditya iva tejasvī lokakāntaḥ śaśī yathā
c rājā sarvasya lokasya devo vaiśravaṇo yathā
a vikrameṇopapannaś ca yathā viṣṇur mahāyaśāḥ
c satyavādī madhuravāg devo vācaspatir yathā
a rūpavān subhagaḥ śrīmān kandarpa iva mūrtimān
c sthānakrodhaprahartā ca śreṣṭho loke mahārathaḥ
e bāhucchāyām avaṣṭabdho yasya loko mahātmanaḥ
a apakṛṣyāśramapadān mṛgarūpeṇa rāghavam
c śūnye yenāpanītāsi tasya drakṣyasi yat phalam
a nacirād rāvaṇaṃ saṃkhye yo vadhiṣyati vīryavān
c roṣapramuktair iṣubhir jvaladbhir iva pāvakaiḥ
a tenāhaṃ preṣito dūtas tvatsakāśam ihāgataḥ
c tvadviyogena duḥkhārtaḥ sa tvāṃ kauśalam abravīt
a lakṣmaṇaś ca mahātejāḥ sumitrānandavardhanaḥ
c abhivādya mahābāhuḥ so 'pi kauśalam abravīt
a rāmasya ca sakhā devi sugrīvo nāma vānaraḥ
c rājā vānaramukhyānāṃ sa tvāṃ kauśalam abravīt
a nityaṃ smarati rāmas tvāṃ sasugrīvaḥ salakṣmaṇaḥ
c diṣṭyā jīvasi vaidehi rākṣasī vaśam āgatā
a nacirād drakṣyase rāmaṃ lakṣmaṇaṃ ca mahāratham
c madhye vānarakoṭīnāṃ sugrīvaṃ cāmitaujasaṃ
a ahaṃ sugrīvasacivo hanūmān nāma vānaraḥ
c praviṣṭo nagarīṃ laṅkāṃ laṅghayitvā mahodadhim
a kṛtvā mūrdhni padanyāsaṃ rāvaṇasya durātmanaḥ
c tvāṃ draṣṭum upayāto 'haṃ samāśritya parākramam
a nāham asmi tathā devi yathā mām avagacchasi
c viśaṅkā tyajyatām eṣā śraddhatsva vadato mama
a tāṃ tu rāma kathāṃ śrutvā vaidehī vānararṣabhāt
c uvāca vacanaṃ sāntvam idaṃ madhurayā girā
a kva te rāmeṇa saṃsargaḥ kathaṃ jānāsi lakṣmaṇam
c vānarāṇāṃ narāṇāṃ ca katham āsīt samāgamaḥ
a yāni rāmasya liṅgāni lakṣmaṇasya ca vānara
c tāni bhūyaḥ samācakṣva na māṃ śokaḥ samāviśet
a kīdṛśaṃ tasya saṃsthānaṃ rūpaṃ rāmasya kīdṛśam
c katham ūrū kathaṃ bāhū lakṣmaṇasya ca śaṃsa me
a evam uktas tu vaidehyā hanūmān mārutātmajaḥ
c tato rāmaṃ yathātattvam ākhyātum upacakrame
a jānantī bata diṣṭyā māṃ vaidehi paripṛcchasi
c bhartuḥ kamalapatrākṣi saṃkhyānaṃ lakṣmaṇasya ca
a yāni rāmasya cihnāni lakṣmaṇasya ca yāni vai
c lakṣitāni viśālākṣi vadataḥ śṛṇu tāni me
a rāmaḥ kamalapatrākṣaḥ sarvabhūtamanoharaḥ
c rūpadākṣiṇyasaṃpannaḥ prasūto janakātmaje
a tejasādityasaṃkāśaḥ kṣamayā pṛthivīsamaḥ
c bṛhaspatisamo buddhyā yaśasā vāsavopamaḥ
a rakṣitā jīvalokasya svajanasya ca rakṣitā
c rakṣitā svasya vṛttasya dharmasya ca paraṃtapaḥ
a rāmo bhāmini lokasya cāturvarṇyasya rakṣitā
c maryādānāṃ ca lokasya kartā kārayitā ca saḥ
a arciṣmān arcito 'tyarthaṃ brahmacaryavrate sthitaḥ
c sādhūnām upakārajñaḥ pracārajñaś ca karmaṇām
a rājavidyāvinītaś ca brāhmaṇānām upāsitā
c śrutavāñ śīlasaṃpanno vinītaś ca paraṃtapaḥ
a yajurvedavinītaś ca vedavidbhiḥ supūjitaḥ
c dhanurvede ca vede ca vedāṅgeṣu ca niṣṭhitaḥ
a vipulāṃso mahābāhuḥ kambugrīvaḥ śubhānanaḥ
c gūḍhajatruḥ sutāmrākṣo rāmo devi janaiḥ śrutaḥ
a dundubhisvananirghoṣaḥ snigdhavarṇaḥ pratāpavān
c samaḥ samavibhaktāṅgo varṇaṃ śyāmaṃ samāśritaḥ
a tristhiras tripralambaś ca trisamas triṣu connataḥ
c trivalīvāṃs tryavaṇataś caturvyaṅgas triśīrṣavān
a catuṣkalaś caturlekhaś catuṣkiṣkuś catuḥsamaḥ
c caturdaśasamadvandvaś caturdaṣṭaś caturgatiḥ
a mahauṣṭhahanunāsaś ca pañcasnigdho 'ṣṭavaṃśavān
c daśapadmo daśabṛhat tribhir vyāpto dviśuklavān
e ṣaḍunnato navatanus tribhir vyāpnoti rāghavaḥ
a satyadharmaparaḥ śrīmān saṃgrahānugrahe rataḥ
c deśakālavibhāgajñaḥ sarvalokapriyaṃvadaḥ
a bhrātā ca tasya dvaimātraḥ saumitrir aparājitaḥ
c anurāgeṇa rūpeṇa guṇaiś caiva tathāvidhaḥ
a tvām eva mārgamāṇo tau vicarantau vasuṃdharām
c dadarśatur mṛgapatiṃ pūrvajenāvaropitam
a ṛśyamūkasya pṛṣṭhe tu bahupādapasaṃkule
c bhrātur bhāryārtam āsīnaṃ sugrīvaṃ priyadarśanam
a vayaṃ tu harirājaṃ taṃ sugrīvaṃ satyasaṃgaram
c paricaryāmahe rājyāt pūrvajenāvaropitam
a tatas tau cīravasanau dhanuḥpravarapāṇinau
c ṛśyamūkasya śailasya ramyaṃ deśam upāgatau
a sa tau dṛṣṭvā naravyāghrau dhanvinau vānararṣabhaḥ
c abhipluto gires tasya śikharaṃ bhayamohitaḥ
a tataḥ sa śikhare tasmin vānarendro vyavasthitaḥ
c tayoḥ samīpaṃ mām eva preṣayām āsa satvaraḥ
a tāv ahaṃ puruṣavyāghrau sugrīvavacanāt prabhū
c rūpalakṣaṇasaṃpannau kṛtāñjalir upasthitaḥ
a tau parijñātatattvārthau mayā prītisamanvitau
c pṛṣṭham āropya taṃ deśaṃ prāpitau puruṣarṣabhau
a niveditau ca tattvena sugrīvāya mahātmane
c tayor anyonyasaṃbhāṣād bhṛśaṃ prītir ajāyata
a tatra tau kīrtisaṃpannau harīśvaranareśvarau
c parasparakṛtāśvāsau kathayā pūrvavṛttayā
a taṃ tataḥ sāntvayām āsa sugrīvaṃ lakṣmaṇāgrajaḥ
c strīhetor vālinā bhrātrā nirastam uru tejasā
a tatas tvan nāśajaṃ śokaṃ rāmasyākliṣṭakarmaṇaḥ
c lakṣmaṇo vānarendrāya sugrīvāya nyavedayat
a sa śrutvā vānarendras tu lakṣmaṇeneritaṃ vacaḥ
c tadāsīn niṣprabho 'tyarthaṃ grahagrasta ivāṃśumān
a tatas tvadgātraśobhīni rakṣasā hriyamāṇayā
c yāny ābharaṇajālāni pātitāni mahītale
a tāni sarvāṇi rāmāya ānīya hariyūthapāḥ
c saṃhṛṣṭā darśayām āsur gatiṃ tu na vidus tava
a tāni rāmāya dattāni mayaivopahṛtāni ca
c svanavanty avakīrṇanti tasmin vihatacetasi
a tāny aṅke darśanīyāni kṛtvā bahuvidhaṃ tataḥ
c tena devaprakāśena devena paridevitam
a paśyatas tasyā rudatas tāmyataś ca punaḥ punaḥ
c prādīpayan dāśarathes tāni śokahutāśanam
a śayitaṃ ca ciraṃ tena duḥkhārtena mahātmanā
c mayāpi vividhair vākyaiḥ kṛcchrād utthāpitaḥ punaḥ
a tāni dṛṣṭvā mahārhāṇi darśayitvā muhur muhuḥ
c rāghavaḥ sahasaumitriḥ sugrīve sa nyavedayat
a sa tavādarśanād ārye rāghavaḥ paritapyate
c mahatā jvalatā nityam agninevāgniparvataḥ
a tvatkṛte tam anidrā ca śokaś cintā ca rāghavam
c tāpayanti mahātmānam agnyagāram ivāgnayaḥ
a tavādarśanaśokena rāghavaḥ pravicālyate
c mahatā bhūmikampena mahān iva śiloccayaḥ
a kānānāni suramyāṇi nadīprasravaṇāni ca
c caran na ratim āpnoti tvam apaśyan nṛpātmaje
a sa tvāṃ manujaśārdūlaḥ kṣipraṃ prāpsyati rāghavaḥ
c samitrabāndhavaṃ hatvā rāvaṇaṃ janakātmaje
a sahitau rāmasugrīvāv ubhāv akurutāṃ tadā
c samayaṃ vālinaṃ hantuṃ tava cānveṣaṇaṃ tathā
a tato nihatya tarasā rāmo vālinam āhave
c sarvarkṣaharisaṃghānāṃ sugrīvam akarot patim
a rāmasugrīvayor aikyaṃ devy evaṃ samajāyata
c hanūmantaṃ ca māṃ viddhi tayor dūtam ihāgatam
a svarājyaṃ prāpya sugrīvaḥ samanīya mahāharīn
c tvadarthaṃ preṣayām āsa diśo daśa mahābalān
a ādiṣṭā vānarendreṇa sugrīveṇa mahaujasaḥ
c adrirājapratīkāśāḥ sarvataḥ prasthitā mahīm
a aṅgado nāma lakṣmīvān vālisūnur mahābalaḥ
c prasthitaḥ kapiśārdūlas tribhāgabalasaṃvṛtaḥ
a teṣāṃ no vipranaṣṭānāṃ vindhye parvatasattame
c bhṛśaṃ śokaparītanām ahorātragaṇā gatāḥ
a te vayaṃ kāryanairāśyāt kālasyātikrameṇa ca
c bhayāc ca kapirājasya prāṇāṃs tyaktuṃ vyavasthitāḥ
a vicitya vanadurgāṇi giriprasravaṇāni ca
c anāsādya padaṃ devyāḥ prāṇāṃs tyaktuṃ vyavasthitāḥ
a bhṛśaṃ śokārṇave magnaḥ paryadevayad aṅgadaḥ
c tava nāśaṃ ca vaidehi vālinaś ca tathā vadham
e prāyopaveśam asmākaṃ maraṇaṃ ca jaṭāyuṣaḥ
a teṣāṃ naḥ svāmisaṃdeśān nirāśānāṃ mumūrṣatām
c kāryahetor ivāyātaḥ śakunir vīryavān mahān
a gṛdhrarājasya sodaryaḥ saṃpātir nāma gṛdhrarāṭ
c śrutvā bhrātṛvadhaṃ kopād idaṃ vacanam abravīt
a yavīyān kena me bhrātā hataḥ kva ca vināśitaḥ
c etad ākhyātum icchāmi bhavadbhir vānarottamāḥ
a aṅgado 'kathayat tasya janasthāne mahad vadham
c rakṣasā bhīmarūpeṇa tvām uddiśya yathātatham
a jaṭāyos tu vadhaṃ śrutvā duḥkhitaḥ so 'ruṇātmajaḥ
c tvām āha sa varārohe vasantīṃ rāvaṇālaye
a tasya tadvacanaṃ śrutvā saṃpāteḥ prītivardhanam
c aṅgadapramukhāḥ sarve tataḥ saṃprasthitā vayam
e tvaddarśanakṛtotsāhā hṛṣṭās tuṣṭāḥ plavaṃgamāḥ
a athāhaṃ harisainyasya sāgaraṃ dṛśya sīdataḥ
c vyavadhūya bhayaṃ tīvraṃ yojanānāṃ śataṃ plutaḥ
a laṅkā cāpi mayā rātrau praviṣṭā rākṣasākulā
c rāvaṇaś ca mayā dṛṣṭas tvaṃ ca śokanipīḍitā
a etat te sarvam ākhyātaṃ yathāvṛttam anindite
c abhibhāṣasva māṃ devi dūto dāśarather aham
a tvaṃ māṃ rāmakṛtodyogaṃ tvannimittam ihāgatam
c sugrīva sacivaṃ devi budhyasva pavanātmajam
a kuśalī tava kākutsthaḥ sarvaśastrabhṛtāṃ varaḥ
c guror ārādhane yukto lakṣmaṇaś ca sulakṣaṇaḥ
a tasya vīryavato devi bhartus tava hite rataḥ
c aham ekas tu saṃprāptaḥ sugrīvavacanād iha
a mayeyam asahāyena caratā kāmarūpiṇā
c dakṣiṇā dig anukrāntā tvanmārgavicayaiṣiṇā
a diṣṭyāhaṃ harisainyānāṃ tvannāśam anuśocatām
c apaneṣyāmi saṃtāpaṃ tavābhigamaśaṃsanāt
a diṣṭyā hi na mama vyarthaṃ devi sāgaralaṅghanam
c prāpsyāmy aham idaṃ diṣṭyā tvaddarśanakṛtaṃ yaśaḥ
a rāghavaś ca mahāvīryaḥ kṣipraṃ tvām abhipatsyate
c samitrabāndhavaṃ hatvā rāvaṇaṃ rākṣasādhipam
a kaurajo nāma vaidehi girīṇām uttamo giriḥ
c tato gacchati gokarṇaṃ parvataṃ kesarī hariḥ
a sa ca devarṣibhir dṛṣṭaḥ pitā mama mahākapiḥ
c tīrthe nadīpateḥ puṇye śambasādanam uddharat
a tasyāhaṃ hariṇaḥ kṣetre jāto vātena maithili
c hanūmān iti vikhyāto loke svenaiva karmaṇā
e viśvāsārthaṃ tu vaidehi bhartur uktā mayā guṇāḥ
a evaṃ viśvāsitā sītā hetubhiḥ śokakarśitā
c upapannair abhijñānair dūtaṃ tam avagacchati
a atulaṃ ca gatā harṣaṃ praharṣeṇa tu jānakī
c netrābhyāṃ vakrapakṣmābhyāṃ mumocānandajaṃ jalam
a cāru tac cānanaṃ tasyās tāmraśuklāyatekṣaṇam
c aśobhata viśālākṣyā rāhumukta ivoḍurāṭ
e hanūmantaṃ kapiṃ vyaktaṃ manyate nānyatheti sā
a athovāca hanūmāṃs tām uttaraṃ priyadarśanām
a hate 'sure saṃyati śambasādane
kapipravīreṇa maharṣicodanāt
c tato 'smi vāyuprabhavo hi maithili
prabhāvatas tatpratimaś ca vānaraḥ
a bhūya eva mahātejā hanūmān mārutātmajaḥ
c abravīt praśritaṃ vākyaṃ sītāpratyayakāraṇāt
a vānaro 'haṃ mahābhāge dūto rāmasya dhīmataḥ
c rāmanāmāṅkitaṃ cedaṃ paśya devy aṅgulīyakam
e samāśvasihi bhadraṃ te kṣīṇaduḥkhaphalā hy asi
a gṛhītvā prekṣamāṇā sā bhartuḥ karavibhūṣaṇam
c bhartāram iva saṃprāptā jānakī muditābhavat
a cāru tad vadanaṃ tasyās tāmraśuklāyatekṣaṇam
c babhūva praharṣodagraṃ rāhumukta ivoḍurāṭ
a tataḥ sā hrīmatī bālā bhartuḥ saṃdeśaharṣitā
c parituṭṣā priyaṃ śrutvā prāśaṃsata mahākapim
a vikrāntas tvaṃ samarthas tvaṃ prājñas tvaṃ vānarottama
c yenedaṃ rākṣasapadaṃ tvayaikena pradharṣitam
a śatayojanavistīrṇaḥ sāgaro makarālayaḥ
c vikramaślāghanīyena kramatā goṣpadīkṛtaḥ
a na hi tvāṃ prākṛtaṃ manye vanaraṃ vanararṣabha
c yasya te nāsti saṃtrāso rāvaṇān nāpi saṃbhramaḥ
a arhase ca kapiśreṣṭha mayā samabhibhāṣitum
c yady asi preṣitas tena rāmeṇa viditātmanā
a preṣayiṣyati durdharṣo rāmo na hy aparīkṣitam
c parākramam avijñāya matsakāśaṃ viśeṣataḥ
a diṣṭyā ca kuśalī rāmo dharmātmā dharmavatsalaḥ
c lakṣmaṇaś ca mahātejāḥ sumitrānandavardhanaḥ
a kuśalī yadi kākutsthaḥ kiṃ nu sāgaramekhalām
c mahīṃ dahati kopena yugāntāgnir ivotthitaḥ
a atha vā śaktimantau tau surāṇām api nigrahe
c mamaiva tu na duḥkhānām asti manye viparyayaḥ
a kaccic ca vyathate rāmaḥ kaccin na paripatyate
c uttarāṇi ca kāryāṇi kurute puruṣottamaḥ
a kaccin na dīnaḥ saṃbhrāntaḥ kāryeṣu ca na muhyati
c kaccin puruṣakāryāṇi kurute nṛpateḥ sutaḥ
a dvividhaṃ trividhopāyam upāyam api sevate
c vijigīṣuḥ suhṛt kaccin mitreṣu ca paraṃtapaḥ
a kaccin mitrāṇi labhate mitraiś cāpy abhigamyate
c kaccit kalyāṇamitraś ca mitraiś cāpi puraskṛtaḥ
a kaccid āśāsti devānāṃ prasādaṃ pārthivātmajaḥ
c kaccit puruṣakāraṃ ca daivaṃ ca pratipadyate
a kaccin na vigatasneho vivāsān mayi rāghavaḥ
c kaccin māṃ vyasanād asmān mokṣayiṣyati vānaraḥ
a sukhānām ucito nityam asukhānām anūcitaḥ
c duḥkham uttaram āsādya kaccid rāmo na sīdati
a kausalyāyās tathā kaccit sumitrāyās tathaiva ca
c abhīkṣṇaṃ śrūyate kaccit kuśalaṃ bharatasya ca
a mannimittena mānārhaḥ kaccic chokena rāghavaḥ
c kaccin nānyamanā rāmaḥ kaccin māṃ tārayiṣyati
a kaccid akṣāuhiṇīṃ bhīmāṃ bharato bhrātṛvatsalaḥ
c dhvajinīṃ mantribhir guptāṃ preṣayiṣyati matkṛte
a vānarādhipatiḥ śrīmān sugrīvaḥ kaccid eṣyati
c matkṛte haribhir vīrair vṛto dantanakhāyudhaiḥ
a kaccic ca lakṣmaṇaḥ śūraḥ sumitrānandavardhanaḥ
c astravic charajālena rākṣasān vidhamiṣyati
a raudreṇa kaccid astreṇa rāmeṇa nihataṃ raṇe
c drakṣyāmy alpena kālena rāvaṇaṃ sasuhṛjjanam
a kaccin na tad dhemasamānavarṇaṃ
tasyānanaṃ padmasamānagandhi
c mayā vinā śuṣyati śokadīnaṃ
jalakṣaye padmam ivātapena
a dharmāpadeśāt tyajataś ca rājyāṃ
māṃ cāpy araṇyaṃ nayataḥ padātim
c nāsīd vyathā yasya na bhīr na śokaḥ
kaccit sa dhairyaṃ hṛdaye karoti
a na cāsya mātā na pitā na cānyaḥ
snehād viśiṣṭo 'sti mayā samo vā
c tāvad dhy ahaṃ dūtajijīviṣeyaṃ
yāvat pravṛttiṃ śṛṇuyāṃ priyasya
a itīva devī vacanaṃ mahārthaṃ
taṃ vānarendraṃ madhurārtham uktvā
c śrotuṃ punas tasya vaco 'bhirāmaṃ
rāmārthayuktaṃ virarāma rāmā
a sītāyā vacanaṃ śrutvā mārutir bhīmavikramaḥ
c śirasy añjalim ādhāya vākyam uttaram abravīt
a na tvām ihasthāṃ jānīte rāmaḥ kamalalocanaḥ
c śrutvaiva tu vaco mahyaṃ kṣipram eṣyati rāghavaḥ
a camūṃ prakarṣan mahatīṃ haryṛṣkagaṇasaṃkulām
c viṣṭambhayitvā bāṇaughair akṣobhyaṃ varuṇālayam
e kariṣyati purīṃ laṅkāṃ kākutsthaḥ śāntarākṣasām
a tatra yady antarā mṛtyur yadi devāḥ sahāsurāḥ
c sthāsyanti pathi rāmasya sa tān api vadhiṣyati
a tavādarśanajenārye śokena sa pariplutaḥ
c na śarma labhate rāmaḥ siṃhārdita iva dvipaḥ
a dardareṇa ca te devi śape mūlaphalena ca
c malayena ca vindhyena meruṇā mandareṇa ca
a yathā sunayanaṃ valgu bimbauṣṭhaṃ cārukuṇḍalam
c mukhaṃ drakṣyasi rāmasya pūrṇacandram ivoditam
a kṣipraṃ drakṣyasi vaidehi rāmaṃ prasravaṇe girau
c śatakratum ivāsīnaṃ nākapṛṣṭhasya mūrdhani
a na māṃsaṃ rāghavo bhuṅkte na cāpi madhusevate
c vanyaṃ suvihitaṃ nityaṃ bhaktam aśnāti pañcamam
a naiva daṃśān na maśakān na kīṭān na sarīsṛpān
c rāghavo 'panayed gatrāt tvadgatenāntarātmanā
a nityaṃ dhyānaparo rāmo nityaṃ śokaparāyaṇaḥ
c nānyac cintayate kiṃ cit sa tu kāmavaśaṃ gataḥ
a anidraḥ satataṃ rāmaḥ supto 'pi ca narottamaḥ
c sīteti madhurāṃ vāṇīṃ vyāharan pratibudhyate
a dṛṣṭvā phalaṃ vā puṣpaṃ vā yac cānyat strīmanoharam
c bahuśo hā priyety evaṃ śvasaṃs tvām abhibhāṣate
a sa devi nityaṃ paritapyamānas
tvām eva sītety abhibhāṣamāṇaḥ
c dhṛtavrato rājasuto mahātmā
tavaiva lābhāya kṛtaprayatnaḥ
a sā rāmasaṃkīrtanavītaśokā
rāmasya śokena samānaśokā
c śaranmukhenāmbudaśeṣacandrā
niśeva vaidehasutā babhūva
a sītā tadvacanaṃ śrutvā pūrṇacandranibhānanā
c hanūmantam uvācedaṃ dharmārthasahitaṃ vacaḥ
a amṛtaṃ viṣasaṃsṛṣṭaṃ tvayā vānarabhāṣitam
c yac ca nānyamanā rāmo yac ca śokaparāyaṇaḥ
a aiśvarye vā suvistīrṇe vyasane vā sudāruṇe
c rajjveva puruṣaṃ baddhvā kṛtāntaḥ parikarṣati
a vidhir nūnam asaṃhāryaḥ prāṇināṃ plavagottama
c saumitriṃ māṃ ca rāmaṃ ca vyasanaiḥ paśya mohitān
a śokasyāsya kadā pāraṃ rāghavo 'dhigamiṣyati
c plavamānaḥ pariśrānto hatanauḥ sāgare yathā
a rākṣasānāṃ kṣayaṃ kṛtvā sūdayitvā ca rāvaṇam
c laṅkām unmūlitāṃ kṛtvā kadā drakṣyati māṃ patiḥ
a sa vācyaḥ saṃtvarasveti yāvad eva na pūryate
c ayaṃ saṃvatsaraḥ kālas tāvad dhi mama jīvitam
a vartate daśamo māso dvau tu śeṣau plavaṃgama
c rāvaṇena nṛśaṃsena samayo yaḥ kṛto mama
a vibhīṣaṇena ca bhrātrā mama niryātanaṃ prati
c anunītaḥ prayatnena na ca tat kurute matim
a mama pratipradānaṃ hi rāvaṇasya na rocate
c rāvaṇaṃ mārgate saṃkhye mṛtyuḥ kālavaśaṃ gatam
a jyeṣṭhā kanyānalā nama vibhīṣaṇasutā kape
c tayā mamaitad ākhyātaṃ mātrā prahitayā svayam
a avindhyo nāma medhāvī vidvān rākṣasapuṃgavaḥ
c dhṛtimāñ śīlavān vṛddho rāvaṇasya susaṃmataḥ
a rāmāt kṣayam anuprāptaṃ rakṣasāṃ pratyacodayat
c na ca tasyāpi duṣṭātmā śṛṇoti vacanaṃ hitam
a āśaṃseti hariśreṣṭha kṣipraṃ māṃ prāpsyate patiḥ
c antarātmā hi me śuddhas tasmiṃś ca bahavo guṇāḥ
a utsāhaḥ pauruṣaṃ sattvam ānṛśaṃsyaṃ kṛtajñatā
c vikramaś ca prabhāvaś ca santi vānararāghave
a caturdaśasahasrāṇi rākṣasānāṃ jaghāna yaḥ
c janasthāne vinā bhrātrā śatruḥ kas tasya nodvijet
a na sa śakyas tulayituṃ vyasanaiḥ puruṣarṣabhaḥ
c ahaṃ tasyānubhāvajñā śakrasyeva pulomajā
a śarajālāṃśumāñ śūraḥ kape rāmadivākaraḥ
c śatrurakṣomayaṃ toyam upaśoṣaṃ nayiṣyati
a iti saṃjalpamānāṃ tāṃ rāmārthe śokakarśitām
c aśrusaṃpūrṇavadanām uvāca hanumān kapiḥ
a śrutvaiva tu vaco mahyaṃ kṣipram eṣyati rāghavaḥ
c camūṃ prakarṣan mahatīṃ haryṛkṣagaṇasaṃkulām
a atha vā mocayiṣyāmi tām adyaiva hi rākṣasāt
c asmād duḥkhād upāroha mama pṛṣṭham anindite
a tvaṃ hi pṛṣṭhagatāṃ kṛtvā saṃtariṣyāmi sāgaram
c śaktir asti hi me voḍhuṃ laṅkām api sarāvaṇām
a ahaṃ prasravaṇasthāya rāghavāyādya maithili
c prāpayiṣyāmi śakrāya havyaṃ hutam ivānalaḥ
a drakṣyasy adyaiva vaidehi rāghavaṃ sahalakṣmaṇam
c vyavasāya samāyuktaṃ viṣṇuṃ daityavadhe yathā
a tvaddarśanakṛtotsāham āśramasthaṃ mahābalam
c puraṃdaram ivāsīnaṃ nāgarājasya mūrdhani
a pṛṣṭham āroha me devi mā vikāṅkṣasva śobhane
c yogam anviccha rāmeṇa śaśāṅkeneva rohiṇī
a kathayantīva candreṇa sūryeṇeva suvarcalā
c matpṛṣṭham adhiruhya tvaṃ tarākāśamahārṇavam
a na hi me saṃprayātasya tvām ito nayato 'ṅgane
c anugantuṃ gatiṃ śaktāḥ sarve laṅkānivāsinaḥ
a yathaivāham iha prāptas tathaivāham asaṃśayam
c yāsyāmi paśya vaidehi tvām udyamya vihāyasaṃ
a maithilī tu hariśreṣṭhāc chrutvā vacanam adbhutam
c harṣavismitasarvāṅgī hanūmantam athābravīt
a hanūman dūram adhvanaṃ kathaṃ māṃ voḍhum icchasi
c tad eva khalu te manye kapitvaṃ hariyūthapa
a kathaṃ vālpaśarīras tvaṃ mām ito netum icchasi
c sakāśaṃ mānavendrasya bhartur me plavagarṣabha
a sītāyā vacanaṃ śrutvā hanūmān mārutātmajaḥ
c cintayām āsa lakṣmīvān navaṃ paribhavaṃ kṛtam
a na me jānāti sattvaṃ vā prabhāvaṃ vāsitekṣaṇā
c tasmāt paśyatu vaidehī yad rūpaṃ mama kāmataḥ
a iti saṃcintya hanumāṃs tadā plavagasattamaḥ
c darśayām āsa vaidehyāḥ svarūpam arimardanaḥ
a sa tasmāt pādapād dhīmān āplutya plavagarṣabhaḥ
c tato vardhitum ārebhe sītāpratyayakāraṇāt
a merumandārasaṃkāśo babhau dīptānalaprabhaḥ
c agrato vyavatasthe ca sītāyā vānararṣabhaḥ
a hariḥ parvatasaṃkāśas tāmravaktro mahābalaḥ
c vajradaṃṣṭranakho bhīmo vaidehīm idam abravīt
a saparvatavanoddeśāṃ sāṭṭaprākāratoraṇām
c laṅkām imāṃ sanathāṃ vā nayituṃ śaktir asti me
a tad avasthāpya tāṃ buddhir alaṃ devi vikāṅkṣayā
c viśokaṃ kuru vaidehi rāghavaṃ sahalakṣmaṇam
a taṃ dṛṣṭvācalasaṃkāśam uvāca janakātmajā
c padmapatraviśālākṣī mārutasyaurasaṃ sutam
a tava sattvaṃ balaṃ caiva vijānāmi mahākape
c vāyor iva gatiṃ cāpi tejaś cāgnir ivādbhutam
a prākṛto 'nyaḥ kathaṃ cemāṃ bhūmim āgantum arhati
c udadher aprameyasya pāraṃ vānarapuṃgava
a jānāmi gamane śaktiṃ nayane cāpi te mama
c avaśyaṃ sāmpradhāryāśu kāryasiddhir ihātmanaḥ
a ayuktaṃ tu kapiśreṣṭha mayā gantuṃ tvayā saha
c vāyuvegasavegasya vego māṃ mohayet tava
a aham ākāśam āsaktā upary upari sāgaram
c prapateyaṃ hi te pṛṣṭhād bhayād vegena gacchataḥ
a patitā sāgare cāhaṃ timinakrajhaṣākule
c bhayeyam āśu vivaśā yādasām annam uttamam
a na ca śakṣye tvayā sārdhaṃ gantuṃ śatruvināśana
c kalatravati saṃdehas tvayy api syād asaṃśayam
a hriyamāṇāṃ tu māṃ dṛṣṭvā rākṣasā bhīmavikramāḥ
c anugaccheyur ādiṣṭā rāvaṇena durātmanā
a tais tvaṃ parivṛtaḥ śūraiḥ śūlam udgara pāṇibhiḥ
c bhaves tvaṃ saṃśayaṃ prāpto mayā vīra kalatravān
a sāyudhā bahavo vyomni rākṣasās tvaṃ nirāyudhaḥ
c kathaṃ śakṣyasi saṃyātuṃ māṃ caiva parirakṣitum
a yudhyamānasya rakṣobhis tatas taiḥ krūrakarmabhiḥ
c prapateyaṃ hi te pṛṣṭhad bhayārtā kapisattama
a atha rakṣāṃsi bhīmāni mahānti balavanti ca
c kathaṃ cit sāmparāye tvāṃ jayeyuḥ kapisattama
a atha vā yudhyamānasya pateyaṃ vimukhasya te
c patitāṃ ca gṛhītvā māṃ nayeyuḥ pāparākṣasāḥ
a māṃ vā hareyus tvaddhastād viśaseyur athāpi vā
c avyavasthau hi dṛśyete yuddhe jayaparājayau
a ahaṃ vāpi vipadyeyaṃ rakṣobhir abhitarjitā
c tvatprayatno hariśreṣṭha bhaven niṣphala eva tu
a kāmaṃ tvam api paryāpto nihantuṃ sarvarākṣasān
c rāghavasya yaśo hīyet tvayā śastais tu rākṣasaiḥ
a atha vādāya rakṣāṃsi nyasyeyuḥ saṃvṛte hi mām
c yatra te nābhijānīyur harayo nāpi rāghavaḥ
a ārambhas tu madartho 'yaṃ tatas tava nirarthakaḥ
c tvayā hi saha rāmasya mahān āgamane guṇaḥ
a mayi jīvitam āyattaṃ rāghavasya mahātmanaḥ
c bhrātṝṇāṃ ca mahābāho tava rājakulasya ca
a tau nirāśau madarthe tu śokasaṃtāpakarśitau
c saha sarvarkṣaharibhis tyakṣyataḥ prāṇasaṃgraham
a bhartur bhaktiṃ puraskṛtya rāmād anyasya vānara
c nāhaṃ spraṣṭuṃ padā gātram iccheyaṃ vānarottama
a yad ahaṃ gātrasaṃsparśaṃ rāvaṇasya gatā balāt
c anīśā kiṃ kariṣyāmi vināthā vivaśā satī
a yadi rāmo daśagrīvam iha hatvā sarākṣasaṃ
c mām ito gṛhya gaccheta tat tasya sadṛśaṃ bhavet
a śrutā hi dṛṣṭāś ca mayā parākramā
mahātmanas tasya raṇāvamardinaḥ
c na devagandharvabhujaṃgarākṣasā
bhavanti rāmeṇa samā hi saṃyuge
a samīkṣya taṃ saṃyati citrakārmukaṃ
mahābalaṃ vāsavatulyavikramam
c salakṣmaṇaṃ ko viṣaheta rāghavaṃ
hutāśanaṃ dīptam ivānileritam
a salakṣmaṇaṃ rāghavam ājimardanaṃ
diśāgajaṃ mattam iva vyavasthitam
c saheta ko vānaramukhya saṃyuge
yugāntasūryapratimaṃ śarārciṣam
a sa me hariśreṣṭha salakṣmaṇaṃ patiṃ
sayūthapaṃ kṣipram ihopapādaya
c cirāya rāmaṃ prati śokakarśitāṃ
kuruṣva māṃ vānaramukhya harṣitām
a tataḥ sa kapiśārdūlas tena vākyena harṣitaḥ
c sītām uvāca tac chrutvā vākyaṃ vākyaviśāradaḥ
a yuktarūpaṃ tvayā devi bhāṣitaṃ śubhadarśane
c sadṛśaṃ strīsvabhāvasya sādhvīnāṃ vinayasya ca
a strītvaṃ na tu samarthaṃ hi sāgaraṃ vyativartitum
c mām adhiṣṭhāya vistīrṇaṃ śatayojanam āyatam
a dvitīyaṃ kāraṇaṃ yac ca bravīṣi vinayānvite
c rāmād anyasya nārhāmi saṃsparśam iti jānaki
a etat te devi sadṛśaṃ patnyās tasya mahātmanaḥ
c kā hy anyā tvām ṛte devi brūyād vacanam īdṛśam
a śroṣyate caiva kākutsthaḥ sarvaṃ niravaśeṣataḥ
c ceṣṭitaṃ yat tvayā devi bhāṣitaṃ mama cāgrataḥ
a kāraṇair bahubhir devi rāma priyacikīrṣayā
c snehapraskannamanasā mayaitat samudīritam
a laṅkāyā duṣpraveśatvād dustaratvān mahodadheḥ
c sāmarthyād ātmanaś caiva mayaitat samudāhṛtam
a icchāmi tvāṃ samānetum adyaiva raghubandhunā
c gurusnehena bhaktyā ca nānyathā tad udāhṛtam
a yadi notsahase yātuṃ mayā sārdham anindite
c abhijñānaṃ prayaccha tvaṃ jānīyād rāghavo hi yat
a evam uktā hanumatā sītā surasutopamā
c uvāca vacanaṃ mandaṃ bāṣpapragrathitākṣaram
a idaṃ śreṣṭham abhijñānaṃ brūyās tvaṃ tu mama priyam
c śailasya citrakūṭasya pāde pūrvottare tadā
a tāpasāśramavāsinyāḥ prājyamūlaphalodake
c tasmin siddhāśrame deśe mandākinyā adūrataḥ
a tasyopavanaṣaṇḍeṣu nānāpuṣpasugandhiṣu
c vihṛtya salilaklinnā tavāṅke samupāviśam
a paryāyeṇa prasuptaś ca mamāṅke bharatāgrajaḥ
a tato māṃsasamāyukto vāyasaḥ paryatuṇḍayat
c tam ahaṃ loṣṭam udyamya vārayāmi sma vāyasaṃ
a dārayan sa ca māṃ kākas tatraiva parilīyate
c na cāpy uparaman māṃsād bhakṣārthī balibhojanaḥ
a utkarṣantyāṃ ca raśanāṃ kruddhāyāṃ mayi pakṣiṇe
c sraṃsamāne ca vasane tato dṛṣṭā tvayā hy aham
a tvayā vihasitā cāhaṃ kruddhā saṃlajjitā tadā
c bhakṣya gṛddhena kālena dāritā tvām upāgatā
a āsīnasya ca te śrāntā punar utsaṅgam āviśam
c krudhyantī ca prahṛṣṭena tvayāhaṃ parisāntvitā
a bāṣpapūrṇamukhī mandaṃ cakṣuṣī parimārjatī
c lakṣitāhaṃ tvayā nātha vāyasena prakopitā
a āśīviṣa iva kruddhaḥ śvasān vākyam abhāṣathāḥ
c kena te nāganāsoru vikṣataṃ vai stanāntaram
e kaḥ krīḍati saroṣeṇa pañcavaktreṇa bhoginā
a vīkṣamāṇas tatas taṃ vai vāyasaṃ samavaikṣathāḥ
c nakhaiḥ sarudhirais tīkṣṇair mām evābhimukhaṃ sthitam
a putraḥ kila sa śakrasya vāyasaḥ patatāṃ varaḥ
c dharāntaracaraḥ śīghraṃ pavanasya gatau samaḥ
a tatas tasmin mahābāhuḥ kopasaṃvartitekṣaṇaḥ
c vāyase kṛtavān krūrāṃ matiṃ matimatāṃ vara
a sa darbhasaṃstarād gṛhya brahmaṇo 'streṇa yojayaḥ
c sa dīpta iva kālāgnir jajvālābhimukho dvijam
a cikṣepitha pradīptāṃ tām iṣīkāṃ vāyasaṃ prati
c anusṛṣṭas tadā kālo jagāma vividhāṃ gatim
e trāṇakāma imaṃ lokaṃ sarvaṃ vai vicacāra ha
a sa pitrā ca parityaktaḥ suraiḥ sarvair maharṣibhiḥ
c trīṃl lokān saṃparikramya tvām eva śaraṇaṃ gataḥ
a taṃ tvaṃ nipatitaṃ bhūmau śaraṇyaḥ śaraṇāgatam
c vadhārham api kākutstha kṛpayā paryapālayaḥ
e na śarma labdhvā lokeṣu tvām eva śaraṇaṃ gataḥ
a paridyūnaṃ viṣaṇṇaṃ ca sa tvam āyāntam uktavān
c moghaṃ kartuṃ na śakyaṃ tu brāhmam astraṃ tad ucyatām
a tatas tasyākṣi kākasya hinasti sma sa dakṣiṇam
a sa te tadā namaskṛtvā rājñe daśarathāya ca
c tvayā vīra visṛṣṭas tu pratipede svam ālayam
a matkṛte kākamātre 'pi brahmāstraṃ samudīritam
c kasmād yo māṃ harat tvattaḥ kṣamase taṃ mahīpate
a sa kuruṣva mahotsāhaṃ kṛpāṃ mayi nararṣabha
c ānṛśaṃsyaṃ paro dharmas tvatta eva mayā śrutaḥ
a jānāmi tvāṃ mahāvīryaṃ mahotsāhaṃ mahābalam
c apārapāram akṣobhyaṃ gāmbhīryāt sāgaropamam
e bhartāraṃ sasamudrāyā dharaṇyā vāsavopamam
a evam astravidāṃ śreṣṭhaḥ sattvavān balavān api
c kimartham astraṃ rakṣaḥsu na yojayasi rāghava
a na nāgā nāpi gandharvā nāsurā na marudgaṇāḥ
c rāmasya samare vegaṃ śaktāḥ prati samādhitum
a tasyā vīryavataḥ kaś cid yady asti mayi saṃbhramaḥ
c kimarthaṃ na śarais tīkṣṇaiḥ kṣayaṃ nayati rākṣasān
a bhrātur ādeśam ādāya lakṣmaṇo vā paraṃtapaḥ
c kasya hetor na māṃ vīraḥ paritrāti mahābalaḥ
a yadi tau puruṣavyāghrau vāyvindrasamatejasau
c surāṇām api durdharṣo kimarthaṃ mām upekṣataḥ
a mamaiva duṣkṛtaṃ kiṃ cin mahad asti na saṃśayaḥ
c samarthāv api tau yan māṃ nāvekṣete paraṃtapau
a kausalyā lokabhartāraṃ suṣuve yaṃ manasvinī
c taṃ mamārthe sukhaṃ pṛccha śirasā cābhivādaya
a srajaś ca sarvaratnāni priyā yāś ca varāṅganāḥ
c aiśvaryaṃ ca viśālāyāṃ pṛthivyām api durlabham
a pitaraṃ mātaraṃ caiva saṃmānyābhiprasādya ca
c anupravrajito rāmaṃ sumitrā yena suprajāḥ
e ānukūlyena dharmātmā tyaktvā sukham anuttamam
a anugacchati kākutsthaṃ bhrātaraṃ pālayan vane
c siṃhaskandho mahābāhur manasvī priyadarśanaḥ
a pitṛvad vartate rāme mātṛvan māṃ samācaran
c hriyamāṇāṃ tadā vīro na tu māṃ veda lakṣmaṇaḥ
a vṛddhopasevī lakṣmīvāñ śakto na bahubhāṣitā
c rājaputraḥ priyaśreṣṭhaḥ sadṛśaḥ śvaśurasya me
a mattaḥ priyataro nityaṃ bhrātā rāmasya lakṣmaṇaḥ
c niyukto dhuri yasyāṃ tu tām udvahati vīryavān
a yaṃ dṛṣṭvā rāghavo naiva vṛddham āryam anusmarat
c sa mamārthāya kuśalaṃ vaktavyo vacanān mama
e mṛdur nityaṃ śucir dakṣaḥ priyo rāmasya lakṣmaṇaḥ
a idaṃ brūyāś ca me nāthaṃ śūraṃ rāmaṃ punaḥ punaḥ
c jīvitaṃ dhārayiṣyāmi māsaṃ daśarathātmaja
e ūrdhvaṃ māsān na jīveyaṃ satyenāhaṃ bravīmi te
a rāvaṇenoparuddhāṃ māṃ nikṛtyā pāpakarmaṇā
c trātum arhasi vīra tvaṃ pātālād iva kauśikīm
a tato vastragataṃ muktvā divyaṃ cūḍāmaṇiṃ śubham
c pradeyo rāghavāyeti sītā hanumate dadau
a pratigṛhya tato vīro maṇiratnam anuttamam
c aṅgulyā yojayām āsa na hy asyā prābhavad bhujaḥ
a maṇiratnaṃ kapivaraḥ pratigṛhyābhivādya ca
c sītāṃ pradakṣiṇaṃ kṛtvā praṇataḥ pārśvataḥ sthitaḥ
a harṣeṇa mahatā yuktaḥ sītādarśanajena saḥ
c hṛdayena gato rāmaṃ śarīreṇa tu viṣṭhitaḥ
a maṇivaram upagṛhya taṃ mahārhaṃ
janakanṛpātmajayā dhṛtaṃ prabhāvāt
c girivarapavanāvadhūtamuktaḥ
sukhitamanāḥ pratisaṃkramaṃ prapede
a maṇiṃ dattvā tataḥ sītā hanūmantam athābravīt
c abhijñānam abhijñātam etad rāmasya tattvataḥ
a maṇiṃ tu dṛṣṭvā rāmo vai trayāṇāṃ saṃsmariṣyati
c vīro jananyā mama ca rājño daśarathasya ca
a sa bhūyas tvaṃ samutsāhe codito harisattama
c asmin kāryasamārambhe pracintaya yaduttaram
a tvam asmin kāryaniryoge pramāṇaṃ harisattama
c tasya cintaya yo yatno duḥkhakṣayakaro bhavet
a sa tatheti pratijñāya mārutir bhīmavikramaḥ
c śirasāvandya vaidehīṃ gamanāyopacakrame
a jñātvā saṃprasthitaṃ devī vānaraṃ mārutātmajam
c bāṣpagadgadayā vācā maithilī vākyam abravīt
a kuśalaṃ hanuman brūyāḥ sahitau rāmalakṣmaṇau
c sugrīvaṃ ca sahāmātyaṃ vṛddhān sarvāṃś ca vānarān
a yathā ca sa mahābāhur māṃ tārayati rāghavaḥ
c asmād duḥkhāmbusaṃrodhāt tvaṃ samādhātum arhasi
a jīvantīṃ māṃ yathā rāmaḥ saṃbhāvayati kīrtimān
c tat tvayā hanuman vācyaṃ vācā dharmam avāpnuhi
a nityam utsāhayuktāś ca vācaḥ śrutvā mayeritāḥ
c vardhiṣyate dāśaratheḥ pauruṣaṃ madavāptaye
a matsaṃdeśayutā vācas tvattaḥ śrutvaiva rāghavaḥ
c parākramavidhiṃ vīro vidhivat saṃvidhāsyati
a sītāyās tad vacaḥ śrutvā hanumān mārutātmajaḥ
c śirasy añjalim ādhāya vākyam uttaram abravīt
a kṣipram eṣyati kākutstho haryṛkṣapravarair vṛtaḥ
c yas te yudhi vijityārīñ śokaṃ vyapanayiṣyati
a na hi paśyāmi martyeṣu nāmareṣv asureṣu vā
c yas tasya vamato bāṇān sthātum utsahate 'grataḥ
a apy arkam api parjanyam api vaivasvataṃ yamam
c sa hi soḍhuṃ raṇe śaktas tavahetor viśeṣataḥ
a sa hi sāgaraparyantāṃ mahīṃ śāsitum īhate
c tvan nimitto hi rāmasya jayo janakanandini
a tasya tadvacanaṃ śrutvā samyak satyaṃ subhāṣitam
c jānakī bahu mene 'tha vacanaṃ cedam abravīt
a tatas taṃ prasthitaṃ sītā vīkṣamāṇā punaḥ punaḥ
c bhartuḥ snehānvitaṃ vākyaṃ sauhārdād anumānayat
a yadi vā manyase vīra vasaikāham ariṃdama
c kasmiṃś cit saṃvṛte deśe viśrāntaḥ śvo gamiṣyasi
a mama ced alpabhāgyāyāḥ sāmnidhyāt tava vīryavān
c asya śokasya mahato muhūrtaṃ mokṣaṇaṃ bhavet
a gate hi hariśārdūla punarāgamanāya tu
c prāṇānām api saṃdeho mama syān nātra saṃśayaḥ
a tavādarśanajaḥ śoko bhūyo māṃ paritāpayet
c duḥkhād duḥkhaparāmṛṣṭāṃ dīpayann iva vānara
a ayaṃ ca vīra saṃdehas tiṣṭhatīva mamāgrataḥ
c sumahāṃs tvatsahāyeṣu haryṛkṣeṣu harīśvara
a kathaṃ nu khalu duṣpāraṃ tariṣyanti mahodadhim
c tāni haryṛkṣasainyāni tau vā naravarātmajau
a trayāṇām eva bhūtānāṃ sāgarasyeha laṅghane
c śaktiḥ syād vainateyasya tava vā mārutasya vā
a tad asmin kāryaniryoge vīraivaṃ duratikrame
c kiṃ paśyasi samādhānaṃ tvaṃ hi kāryavidāṃ varaḥ
a kāmam asya tvam evaikaḥ kāryasya parisādhane
c paryāptaḥ paravīraghna yaśasyas te balodayaḥ
a balaiḥ samagrair yadi māṃ rāvaṇaṃ jitya saṃyuge
c vijayī svapuraṃ yāyāt tat tu me syād yaśaskaram
a balais tu saṃkulāṃ kṛtvā laṅkāṃ parabalārdanaḥ
c māṃ nayed yadi kākutsthas tat tasya sadṛśaṃ bhavet
a tad yathā tasya vikrāntam anurūpaṃ mahātmanaḥ
c bhaved āhava śūrasya tathā tvam upapādaya
a tad arthopahitaṃ vākyaṃ sahitaṃ hetusaṃhitam
c niśamya hanumāñ śeṣaṃ vākyam uttaram abravīt
a devi haryṛkṣasainyānām īśvaraḥ plavatāṃ varaḥ
c sugrīvaḥ sattvasaṃpannas tavārthe kṛtaniścayaḥ
a sa vānarasahasrāṇāṃ koṭībhir abhisaṃvṛtaḥ
c kṣipram eṣyati vaidehi rākṣasānāṃ nibarhaṇaḥ
a tasya vikramasaṃpannāḥ sattvavanto mahābalāḥ
c manaḥsaṃkalpasaṃpātā nideśe harayaḥ sthitāḥ
a yeṣāṃ nopari nādhastān na tiryak sajjate gatiḥ
c na ca karmasu sīdanti mahatsv amitatejasaḥ
a asakṛt tair mahotsahaiḥ sasāgaradharādharā
c pradakṣiṇīkṛtā bhūmir vāyumārgānusāribhiḥ
a madviśiṣṭāś ca tulyāś ca santi tatra vanaukasaḥ
c mattaḥ pratyavaraḥ kaś cin nāsti sugrīvasaṃnidhau
a ahaṃ tāvad iha prāptaḥ kiṃ punas te mahābalāḥ
c na hi prakṛṣṭāḥ preṣyante preṣyante hītare janāḥ
a tad alaṃ paritāpena devi śoko vyapaitu te
c ekotpātena te laṅkām eṣyanti hariyūthapāḥ
a mama pṛṣṭhagatau tau ca candrasūryāv ivoditau
c tvatsakāśaṃ mahāsattvau nṛsiṃhāv āgamiṣyataḥ
a tau hi vīrau naravarau sahitau rāmalakṣmaṇau
c āgamya nagarīṃ laṅkāṃ sāyakair vidhamiṣyataḥ
a sagaṇaṃ rāvaṇaṃ hatvā rāghavo raghunandanaḥ
c tvām ādāya varārohe svapuraṃ pratiyāsyati
a tad āśvasihi bhadraṃ te bhava tvaṃ kālakāṅkṣiṇī
c nacirād drakṣyase rāmaṃ prajvajantam ivānilam
a nihate rākṣasendre ca saputrāmātyabāndhave
c tvaṃ sameṣyasi rāmeṇa śaśāṅkeneva rohiṇī
a kṣipraṃ tvaṃ devi śokasya pāraṃ yāsyasi maithili
c rāvaṇaṃ caiva rāmeṇa nihataṃ drakṣyase 'cirāt
a evam āśvasya vaidehīṃ hanūmān mārutātmajaḥ
c gamanāya matiṃ kṛtvā vaidehīṃ punar abravīt
a tam arighnaṃ kṛtātmānaṃ kṣipraṃ drakṣyasi rāghavam
c lakṣmaṇaṃ ca dhanuṣpāṇiṃ laṅkādvāram upasthitam
a nakhadaṃṣṭrāyudhān vīrān siṃhaśārdūlavikramān
c vānarān vāraṇendrābhān kṣipraṃ drakṣyasi saṃgatān
a śailāmbudanikāśānāṃ laṅkāmalayasānuṣu
c nardatāṃ kapimukhyānām ārye yūthāny anekaśaḥ
a sa tu marmaṇi ghoreṇa tāḍito manmatheṣuṇā
c na śarma labhate rāmaḥ siṃhārdita iva dvipaḥ
a mā rudo devi śokena mā bhūt te manaso 'priyam
c śacīva pathyā śakreṇa bhartrā nāthavatī hy asi
a rāmād viśiṣṭaḥ ko 'nyo 'sti kaś cit saumitriṇā samaḥ
c agnimārutakalpau tau bhrātarau tava saṃśrayau
a nāsmiṃś ciraṃ vatsyasi devi deśe
rakṣogaṇair adhyuṣito 'tiraudre
c na te cirād āgamanaṃ priyasya
kṣamasva matsaṃgamakālamātram
a śrutvā tu vacanaṃ tasya vāyusūnor mahātmanaḥ
c uvācātmahitaṃ vākyaṃ sītā surasutopamā
a tvāṃ dṛṣṭvā priyavaktāraṃ saṃprahṛṣyāmi vānara
c ardhasaṃjātasasyeva vṛṣṭiṃ prāpya vasuṃdharā
a yathā taṃ puruṣavyāghraṃ gātraiḥ śokābhikarśitaiḥ
c saṃspṛśeyaṃ sakāmāhaṃ tathā kuru dayāṃ mayi
a abhijñānaṃ ca rāmasya dattaṃ harigaṇottama
c kṣiptām īṣikāṃ kākasya kopād ekākṣiśātanīm
a manaḥśilāyās tikalo gaṇḍapārśve niveśitaḥ
c tvayā pranaṣṭe tilake taṃ kila smartum arhasi
a sa vīryavān kathaṃ sītāṃ hṛtāṃ samanumanyase
c vasantīṃ rakṣasāṃ madhye mahendravaruṇopama
a eṣa cūḍāmaṇir divyo mayā suparirakṣitaḥ
c etaṃ dṛṣṭvā prahṛṣyāmi vyasane tvām ivānagha
a eṣa niryātitaḥ śrīmān mayā te vārisaṃbhavaḥ
c ataḥ paraṃ na śakṣyāmi jīvituṃ śokalālasā
a asahyāni ca duḥkhāni vācaś ca hṛdayacchidaḥ
c rākṣasīnāṃ sughorāṇāṃ tvatkṛte marṣayāmy aham
a dhārayiṣyāmi māsaṃ tu jīvitaṃ śatrusūdana
c māsād ūrdhvaṃ na jīviṣye tvayā hīnā nṛpātmaja
a ghoro rākṣasarājo 'yaṃ dṛṣṭiś ca na sukhā mayi
c tvāṃ ca śrutvā vipadyantaṃ na jīveyam ahaṃ kṣaṇam
a vaidehyā vacanaṃ śrutvā karuṇaṃ sāśrubhāṣitam
c athābravīn mahātejā hanumān mārutātmajaḥ
a tvacchokavimukho rāmo devi satyena te śape
c rāme śokābhibhūte tu lakṣmaṇaḥ paritapyate
a dṛṣṭā kathaṃ cid bhavatī na kālaḥ pariśocitum
c imaṃ muhūrtaṃ duḥkhānām antaṃ drakṣyasi bhāmini
a tāv ubhau puruṣavyāghrau rājaputrāv aninditau
c tvaddarśanakṛtotsāhau laṅkāṃ bhasmīkariṣyataḥ
a hatvā tu samare krūraṃ rāvaṇaṃ saha bāndhavam
c rāghavau tvāṃ viśālākṣi svāṃ purīṃ prāpayiṣyataḥ
a yat tu rāmo vijānīyād abhijñānam anindite
c prītisaṃjananaṃ tasya bhūyas tvaṃ dātum arhasi
a sābravīd dattam eveha mayābhijñānam uttamam
c etad eva hi rāmasya dṛṣṭvā matkeśabhūṣaṇam
e śraddheyaṃ hanuman vākyaṃ tava vīra bhaviṣyati
a sa taṃ maṇivaraṃ gṛhya śrīmān plavagasattamaḥ
c praṇamya śirasā devīṃ gamanāyopacakrame
a tam utpātakṛtotsāham avekṣya haripuṃgavam
c vardhamānaṃ mahāvegam uvāca janakātmajā
e aśrupūrṇamukhī dīnā bāṣpagadgadayā girā
a hanūman siṃhasaṃkāśau bhrātarau rāmalakṣmaṇau
c sugrīvaṃ ca sahāmātyaṃ sarvān brūyā anāmayam
a yathā ca sa mahābāhur māṃ tārayati rāghavaḥ
c asmād duḥkhāmbusaṃrodhāt tat samādhātum arhasi
a imaṃ ca tīvraṃ mama śokavegaṃ
rakṣobhir ebhiḥ paribhartsanaṃ ca
c brūyās tu rāmasya gataḥ samīpaṃ
śivaś ca te 'dhvāstu haripravīra
a sa rājaputryā prativeditārthaḥ
kapiḥ kṛtārthaḥ parihṛṣṭacetāḥ
c tad alpaśeṣaṃ prasamīkṣya kāryaṃ
diśaṃ hy udīcīṃ manasā jagāma
a sa ca vāgbhiḥ praśastābhir gamiṣyan pūjitas tayā
c tasmād deśād apakramya cintayām āsa vānaraḥ
a alpaśeṣam idaṃ kāryaṃ dṛṣṭeyam asitekṣaṇā
c trīn upāyān atikramya caturtha iha dṛśyate
a na sāma rakṣaḥsu guṇāya kalpate
na danam arthopaciteṣu vartate
c na bhedasādhyā baladarpitā janāḥ
parākramas tv eṣa mameha rocate
a na cāsya kāryasya parākramād ṛte
viniścayaḥ kaś cid ihopapadyate
c hṛtapravīrās tu raṇe hi rākṣasāḥ
kathaṃ cid īyur yad ihādya mārdavam
a kārye karmaṇi nirdiṣṭo yo bahūny api sādhayet
c pūrvakāryavirodhena sa kāryaṃ kartum arhati
a na hy ekaḥ sādhako hetuḥ svalpasyāpīha karmaṇaḥ
c yo hy arthaṃ bahudhā veda sa samartho 'rthasādhane
a ihaiva tāvat kṛtaniścayo hy ahaṃ
yadi vrajeyaṃ plavageśvarālayam
c parātmasaṃmarda viśeṣatattvavit
tataḥ kṛtaṃ syān mama bhartṛśāsanam
a kathaṃ nu khalv adya bhavet sukhāgataṃ
prasahya yuddhaṃ mama rākṣasaiḥ saha
c tathaiva khalv ātmabalaṃ ca sāravat
samānayen māṃ ca raṇe daśānanaḥ
a idam asya nṛśaṃsasya nandanopamam uttamam
c vanaṃ netramanaḥkāntaṃ nānādrumalatāyutam
a idaṃ vidhvaṃsayiṣyāmi śuṣkaṃ vanam ivānalaḥ
c asmin bhagne tataḥ kopaṃ kariṣyati sa rāvaṇaḥ
a tato mahat sāśvamahārathadvipaṃ
balaṃ samāneṣv api rākṣasādhipaḥ
c triśūlakālāyasapaṭṭiśāyudhaṃ
tato mahad yuddham idaṃ bhaviṣyati
a ahaṃ tu taiḥ saṃyati caṇḍavikramaiḥ
sametya rakṣobhir asaṃgavikramaḥ
c nihatya tad rāvaṇacoditaṃ balaṃ
sukhaṃ gamiṣyāmi kapīśvarālayam
a tato mārutavat kruddho mārutir bhīmavikramaḥ
c ūruvegena mahatā drumān kṣeptum athārabhat
a tatas tad dhanumān vīro babhañja pramadāvanam
c mattadvijasamāghuṣṭaṃ nānādrumalatāyutam
a tad vanaṃ mathitair vṛkṣair bhinnaiś ca salilāśayaiḥ
c cūrṇitaiḥ parvatāgraiś ca babhūvāpriyadarśanam
a latāgṛhaiś citragṛhaiś ca nāśitair
mahoragair vyālamṛgaiś ca nirdhutaiḥ
c śilāgṛhair unmathitais tathā gṛhaiḥ
pranaṣṭarūpaṃ tad abhūn mahad vanam
a sa tasya kṛtvārthapater mahākapir
mahad vyalīkaṃ manaso mahātmanaḥ
c yuyutsur eko bahubhir mahābalaiḥ
śriyā jvalaṃs toraṇam āśritaḥ kapiḥ
a tataḥ pakṣininādena vṛkṣabhaṅgasvanena ca
c babhūvus trāsasaṃbhrāntāḥ sarve laṅkānivāsinaḥ
a vidrutāś ca bhayatrastā vinedur mṛgapakṣuṇaḥ
c rakṣasāṃ ca nimittāni krūrāṇi pratipedire
a tato gatāyāṃ nidrāyāṃ rākṣasyo vikṛtānanāḥ
c tad vanaṃ dadṛśur bhagnaṃ taṃ ca vīraṃ mahākapim
a sa tā dṛṣṭva mahābāhur mahāsattvo mahābalaḥ
c cakāra sumahad rūpaṃ rākṣasīnāṃ bhayāvaham
a tatas taṃ girisaṃkāśam atikāyaṃ mahābalam
c rākṣasyo vānaraṃ dṛṣṭvā papracchur janakātmajām
a ko 'yaṃ kasya kuto vāyaṃ kiṃnimittam ihāgataḥ
c kathaṃ tvayā sahānena saṃvādaḥ kṛta ity uta
a ācakṣva no viśālākṣi mā bhūt te subhage bhayam
c saṃvādam asitāpāṅge tvayā kiṃ kṛtavān ayam
a athābravīt tadā sādhvī sītā sarvāṅgaśobhanā
c rakṣasāṃ kāmarūpāṇāṃ vijñāne mama kā gatiḥ
a yūyam evāsya jānīta yo 'yaṃ yad vā kariṣyati
c ahir eva aheḥ pādān vijānāti na saṃśayaḥ
a aham apy asya bhītāsmi nainaṃ jānāmi ko 'nvayam
c vedmi rākṣasam evainaṃ kāmarūpiṇam āgatam
a vaidehyā vacanaṃ śrutvā rākṣasyo vidrutā drutam
c sthitāḥ kāś cid gatāḥ kāś cid rāvaṇāya niveditum
a rāvaṇasya samīpe tu rākṣasyo vikṛtānanāḥ
c virūpaṃ vānaraṃ bhīmam ākhyatum upacakramuḥ
a aśokavanikā madhye rājan bhīmavapuḥ kapiḥ
c sītayā kṛtasaṃvādas tiṣṭhaty amitavikramaḥ
a na ca taṃ jānakī sītā hariṃ hariṇalocaṇā
c asmābhir bahudhā pṛṣṭā nivedayitum icchati
a vāsavasya bhaved dūto dūto vaiśravaṇasya vā
c preṣito vāpi rāmeṇa sītānveṣaṇakāṅkṣayā
a tena tvadbhūtarūpeṇa yat tat tava manoharam
c nānāmṛgagaṇākīrṇaṃ pramṛṣṭaṃ pramadāvanam
a na tatra kaś cid uddeśo yas tena na vināśitaḥ
c yatra sā jānakī sītā sa tena na vināśitaḥ
a jānakīrakṣaṇārthaṃ vā śramād vā nopalabhyate
c atha vā kaḥ śramas tasya saiva tenābhirakṣitā
a cārupallavapatrāḍhyaṃ yaṃ sītā svayam āsthitā
c pravṛddhaḥ śiṃśapāvṛkṣaḥ sa ca tenābhirakṣitaḥ
a tasyograrūpasyograṃ tvaṃ daṇḍam ājñātum arhasi
c sītā saṃbhāṣitā yena tad vanaṃ ca vināśitam
a manaḥparigṛhītāṃ tāṃ tava rakṣogaṇeśvara
c kaḥ sītām abhibhāṣeta yo na syāt tyaktajīvitaḥ
a rākṣasīnāṃ vacaḥ śrutvā rāvaṇo rākṣaseśvaraḥ
c hutāgir iva jajvāla kopasaṃvartitekṣaṇaḥ
a ātmanaḥ sadṛśāñ śūrān kiṃkarān nāma rākṣasān
c vyādideśa mahātejā nigrahārthaṃ hanūmataḥ
a teṣām aśītisāhasraṃ kiṃkarāṇāṃ tarasvinām
c niryayur bhavanāt tasmāt kūṭamudgarapāṇayaḥ
a mahodarā mahādaṃṣṭrā ghorarūpā mahābalāḥ
c yuddhābhimanasaḥ sarve hanūmadgrahaṇonmukhāḥ
a te kapiṃ taṃ samāsādya toraṇastham avasthitam
c abhipetur mahāvegāḥ pataṅgā iva pāvakam
a te gadābhir vicitrābhiḥ parighaiḥ kāñcanāṅgadaiḥ
c ājaghnur vānaraśreṣṭhaṃ śarair ādityasaṃnibhaiḥ
a hanūmān api tejasvī śrīmān parvatasaṃnibhaḥ
c kṣitāv āvidhya lāṅgūlaṃ nanāda ca mahāsvanam
a tasya saṃnādaśabdena te 'bhavan bhayaśaṅkitāḥ
c dadṛśuś ca hanūmantaṃ saṃdhyāmegham ivonnatam
a svāmisaṃdeśaniḥśaṅkās tatas te rākṣasāḥ kapim
c citraiḥ praharaṇair bhīmair abhipetus tatas tataḥ
a sa taiḥ parivṛtaḥ śūraiḥ sarvataḥ sa mahābalaḥ
c āsasādāyasaṃ bhīmaṃ parighaṃ toraṇāśritam
a sa taṃ parigham ādāya jaghāna rajanīcarān
a sa pannagam ivādāya sphurantaṃ vinatāsutaḥ
c vicacārāmbare vīraḥ parigṛhya ca mārutiḥ
a sa hatvā rākṣasān vīraḥ kiṃkarān mārutātmajaḥ
c yuddhākāṅkṣī punar vīras toraṇaṃ samupasthitaḥ
a tatas tasmād bhayān muktāḥ kati cit tatra rākṣasāḥ
c nihatān kiṃkarān sarvān rāvaṇāya nyavedayan
a sa rākṣasānāṃ nihataṃ mahābalaṃ
niśamya rājā parivṛttalocanaḥ
c samādideśāpratimaṃ parākrame
prahastaputraṃ samare sudurjayam
a tataḥ sa kiṃkarān hatvā hanūmān dhyānam āsthitaḥ
c vanaṃ bhagnaṃ mayā caityaprāsādo na vināśitaḥ
e tasmāt prāsādam apy evam imaṃ vidhvaṃsayāmy aham
a iti saṃcintya hanumān manasā darśayan balam
c caityaprāsādam āplutya meruśṛṅgam ivonnatam
e āruroha hariśreṣṭho hanūmān mārutātmajaḥ
a saṃpradhṛṣya ca durdharṣaś caityaprāsādam unnatam
c hanūmān prajvalaṃl lakṣmyā pāriyātropamo 'bhavat
a sa bhūtvā tu mahākāyo hanūmān mārutātmajaḥ
c dhṛṣṭam āsphoṭayām āsa laṅkāṃ śabdena pūrayan
a tasyāsphoṭitaśabdena mahatā śrotraghātinā
c petur vihaṃgā gaganād uccaiś cedam aghoṣayat
a jayaty atibalo rāmo lakṣmaṇaś ca mahābalaḥ
c rājā jayati sugrīvo rāghaveṇābhipālitaḥ
a dāso 'haṃ kosalendrasya rāmasyākliṣṭakarmaṇaḥ
c hanumāñ śatrusainyānāṃ nihantā mārutātmajaḥ
a na rāvaṇasahasraṃ me yuddhe pratibalaṃ bhavet
c śilābhis tu praharataḥ pādapaiś ca sahasraśaḥ
a ardayitvā purīṃ laṅkām abhivādya ca maithilīm
c samṛddhārtho gamiṣyāmi miṣatāṃ sarvarakṣasām
a evam uktvā vimānasthaś caityasthān haripuṃgavaḥ
c nanāda bhīmanirhrādo rakṣasāṃ janayan bhayam
a tena śabdena mahatā caityapālāḥ śataṃ yayuḥ
c gṛhītvā vividhān astrān prāsān khaḍgān paraśvadhān
e visṛjanto mahākṣayā mārutiṃ paryavārayan
a āvarta iva gaṅgāyās toyasya vipulo mahān
c parikṣipya hariśreṣṭhaṃ sa babhau rakṣasāṃ gaṇaḥ
a tato vātātmajaḥ kruddho bhīmarūpaṃ samāsthitaḥ
a prāsādasya mahāṃs tasya stambhaṃ hemapariṣkṛtam
c utpāṭayitvā vegena hanūmān mārutātmajaḥ
e tatas taṃ bhrāmayām āsa śatadhāraṃ mahābalaḥ
a sa rākṣasaśataṃ hatvā vajreṇendra ivāsurān
c antarikṣasthitaḥ śrīmān idaṃ vacanam abravīt
a mādṛśānāṃ sahasrāṇi visṛṣṭāni mahātmanām
c balināṃ vānarendrāṇāṃ sugrīvavaśavartinām
a śataiḥ śatasahasraiś ca koṭībhir ayutair api
c āgamiṣyati sugrīvaḥ sarveṣāṃ vo niṣūdanaḥ
a neyam asti purī laṅkā na yūyaṃ na ca rāvaṇaḥ
c yasmād ikṣvākunāthena baddhaṃ vairaṃ mahātmanā
a saṃdiṣṭo rākṣasendreṇa prahastasya suto balī
c jambumālī mahādaṃṣṭro nirjagāma dhanurdharaḥ
a raktamālyāmbaradharaḥ sragvī rucirakuṇḍalaḥ
c mahān vivṛttanayanaś caṇḍaḥ samaradurjayaḥ
a dhanuḥ śakradhanuḥ prakhyaṃ mahad rucirasāyakam
c visphārayāṇo vegena vajrāśanisamasvanam
a tasya visphāraghoṣeṇa dhanuṣo mahatā diśaḥ
c pradiśaś ca nabhaś caiva sahasā samapūryata
a rathena kharayuktena tam āgatam udīkṣya saḥ
c hanūmān vegasaṃpanno jaharṣa ca nanāda ca
a taṃ toraṇaviṭaṅkasthaṃ hanūmantaṃ mahākapim
c jambumālī mahābāhur vivyādha niśitaiḥ śaraiḥ
a ardhacandreṇa vadane śirasy ekena karṇinā
c bāhvor vivyādha nārācair daśabhis taṃ kapīśvaram
a tasya tac chuśubhe tāmraṃ śareṇābhihataṃ mukham
c śaradīvāmbujaṃ phullaṃ viddhaṃ bhāskararaśminā
a cukopa bāṇābhihato rākṣasasya mahākapiḥ
c tataḥ pārśve 'tivipulāṃ dadarśa mahatīṃ śilām
a tarasā tāṃ samutpāṭya cikṣepa balavad balī
c tāṃ śarair daśabhiḥ kruddhas tāḍayām āsa rākṣasaḥ
a vipannaṃ karma tad dṛṣṭvā hanūmāṃś caṇḍavikramaḥ
c sālaṃ vipulam utpāṭya bhrāmayām āsa vīryavān
a bhrāmayantaṃ kapiṃ dṛṣṭvā sālavṛkṣaṃ mahābalam
c cikṣepa subahūn bāṇāñ jambumālī mahābalaḥ
a sālaṃ caturbhir ciccheda vānaraṃ pañcabhir bhuje
c urasy ekena bāṇena daśabhis tu stanāntare
a sa śaraiḥ pūritatanuḥ krodhena mahatā vṛtaḥ
c tam eva parighaṃ gṛhya bhrāmayām āsa vegitaḥ
a ativego 'tivegena bhrāmayitvā balotkaṭaḥ
c parighaṃ pātayām āsa jambumāler mahorasi
a tasya caiva śiro nāsti na bāhū na ca jānunī
c na dhanur na ratho nāśvās tatrādṛśyanta neṣavaḥ
a sa hatas tarasā tena jambumālī mahārathaḥ
c papāta nihato bhūmau cūrṇitāṅgavibhūṣaṇaḥ
a jambumāliṃ ca nihataṃ kiṃkarāṃś ca mahābalān
c cukrodha rāvaṇaḥ śrutvā kopasaṃraktalocanaḥ
a sa roṣasaṃvartitatāmralocanaḥ
prahastaputre nihate mahābale
c amātyaputrān ativīryavikramān
samādideśāśu niśācareśvaraḥ
a tatas te rākṣasendreṇa coditā mantriṇaḥ sutāḥ
c niryayur bhavanāt tasmāt sapta saptārcivarcasaḥ
a mahābalaparīvārā dhanuṣmanto mahābalāḥ
c kṛtāstrāstravidāṃ śreṣṭhāḥ parasparajayaiṣiṇaḥ
a hemajālaparikṣiptair dhvajavadbhiḥ patākibhiḥ
c toyadasvananirghoṣair vājiyuktair mahārathaiḥ
a taptakāñcanacitrāṇi cāpāny amitavikramāḥ
c visphārayantaḥ saṃhṛṣṭās taḍidvanta ivāmbudāḥ
a jananyas tās tatas teṣāṃ viditvā kiṃkarān hatān
c babhūvuḥ śokasaṃbhrāntāḥ sabāndhavasuhṛjjanāḥ
a te parasparasaṃgharṣās taptakāñcanabhūṣaṇāḥ
c abhipetur hanūmantaṃ toraṇastham avasthitam
a sṛjanto bāṇavṛṣṭiṃ te rathagarjitaniḥsvanāḥ
c vṛṣṭimanta ivāmbhodā vicerur nairṛtarṣabhāḥ
a avakīrṇas tatas tābhir hanūmāñ śaravṛṣṭibhiḥ
c abhavat saṃvṛtākāraḥ śailarāḍ iva vṛṣṭibhiḥ
a sa śarān vañcayām āsa teṣām āśucaraḥ kapiḥ
c rathavegāṃś ca vīrāṇāṃ vicaran vimale 'mbare
a sa taiḥ krīḍan dhanuṣmadbhir vyomni vīraḥ prakāśate
c dhanuṣmadbhir yathā meghair mārutaḥ prabhur ambare
a sa kṛtvā ninadaṃ ghoraṃ trāsayaṃs tāṃ mahācamūm
c cakāra hanumān vegaṃ teṣu rakṣaḥsu vīryavān
a talenābhihanat kāṃś cit pādaiḥ kāṃś cit paraṃtapaḥ
c muṣṭinābhyahanat kāṃś cin nakhaiḥ kāṃś cid vyadārayat
a pramamāthorasā kāṃś cid ūrubhyām aparān kapiḥ
c ke cit tasyaiva nādena tatraiva patitā bhuvi
a tatas teṣv avapanneṣu bhūmau nipatiteṣu ca
c tat sainyam agamat sarvaṃ diśo daśabhayārditam
a vinedur visvaraṃ nāgā nipetur bhuvi vājinaḥ
c bhagnanīḍadhvajacchatrair bhūś ca kīrṇābhavad rathaiḥ
a sa tān pravṛddhān vinihatya rākṣasān
mahābalaś caṇḍaparākramaḥ kapiḥ
c yuyutsur anyaiḥ punar eva rākṣasais
tad eva vīro 'bhijagāma toraṇam
a hatān mantrisutān buddhvā vānareṇa mahātmanā
c rāvaṇaḥ saṃvṛtākāraś cakāra matim uttamām
a sa virūpākṣayūpākṣau durdharaṃ caiva rākṣasaṃ
c praghasaṃ bhāsakarṇaṃ ca pañcasenāgranāyakān
a saṃdideśa daśagrīvo vīrān nayaviśāradān
c hanūmadgrahaṇe vyagrān vāyuvegasamān yudhi
a yāta senāgragāḥ sarve mahābalaparigrahāḥ
c savājirathamātaṅgāḥ sa kapiḥ śāsyatām iti
a yat taiś ca khalu bhāvyaṃ syāt tam āsādya vanālayam
c karma cāpi samādheyaṃ deśakālavirodhitam
a na hy ahaṃ taṃ kapiṃ manye karmaṇā pratitarkayan
c sarvathā tan mahad bhūtaṃ mahābalaparigraham
e bhaved indreṇa vā sṛṣṭam asmadarthaṃ tapobalāt
a sanāgayakṣagandharvā devāsuramaharṣayaḥ
c yuṣmābhiḥ sahitaiḥ sarvair mayā saha vinirjitāḥ
a tair avaśyaṃ vidhātavyaṃ vyalīkaṃ kiṃ cid eva naḥ
c tad eva nātra saṃdehaḥ prasahya parigṛhyatām
a nāvamanyo bhavadbhiś ca hariḥ krūraparākramaḥ
c dṛṣṭā hi harayaḥ śīghrā mayā vipulavikramāḥ
a vālī ca saha sugrīvo jāmbavāṃś ca mahābalaḥ
c nīlaḥ senāpatiś caiva ye cānye dvividādayaḥ
a naiva teṣāṃ gatir bhīmā na tejo na parākramaḥ
c na matir na balotsāho na rūpaparikalpanam
a mahat sattvam idaṃ jñeyaṃ kapirūpaṃ vyavasthitam
c prayatnaṃ mahad āsthāya kriyatām asya nigrahaḥ
a kāmaṃ lokās trayaḥ sendrāḥ sasurāsuramānavāḥ
c bhavatām agrataḥ sthātuṃ na paryāptā raṇājire
a tathāpi tu nayajñena jayam ākāṅkṣatā raṇe
c ātmā rakṣyaḥ prayatnena yuddhasiddhir hi cañcalā
a te svāmivacanaṃ sarve pratigṛhya mahaujasaḥ
c samutpetur mahāvegā hutāśasamatejasaḥ
a rathaiś ca mattair nāgaiś ca vājibhiś ca mahājavaiḥ
c śastraiś ca vividhais tīkṣṇaiḥ sarvaiś copacitā balaiḥ
a tatas taṃ dadṛśur vīrā dīpyamānaṃ mahākapim
c raśmimantam ivodyantaṃ svatejoraśmimālinam
a toraṇasthaṃ mahāvegaṃ mahāsattvaṃ mahābalam
c mahāmatiṃ mahotsāhaṃ mahākāyaṃ mahābalam
a taṃ samīkṣyaiva te sarve dikṣu sarvāsv avasthitāḥ
c tais taiḥ praharaṇair bhīmair abhipetus tatas tataḥ
a tasya pañcāyasās tīkṣṇāḥ sitāḥ pītamukhāḥ śarāḥ
c śirasty utpalapatrābhā durdhareṇa nipātitāḥ
a sa taiḥ pañcabhir āviddhaḥ śaraiḥ śirasi vānaraḥ
c utpapāta nadan vyomni diśo daśa vinādayan
a tatas tu durdharo vīraḥ sarathaḥ sajjakārmukaḥ
c kirañ śaraśatair naikair abhipede mahābalaḥ
a sa kapir vārayām āsa taṃ vyomni śaravarṣiṇam
c vṛṣṭimantaṃ payodānte payodam iva mārutaḥ
a ardyamānas tatas tena durdhareṇānilātmajaḥ
c cakāra ninadaṃ bhūyo vyavardhata ca vegavān
a sa dūraṃ sahasotpatya durdharasya rathe hariḥ
c nipapāta mahāvego vidyudrāśir girāv iva
a tatas taṃ mathitāṣṭāśvaṃ rathaṃ bhagnākṣakūvaram
c vihāya nyapatad bhūmau durdharas tyaktajīvitaḥ
a taṃ virūpākṣayūpākṣau dṛṣṭvā nipatitaṃ bhuvi
c saṃjātaroṣau durdharṣāv utpetatur ariṃdamau
a sa tābhyāṃ sahasotpatya viṣṭhito vimale 'mbare
c mudgarābhyāṃ mahābāhur vakṣasy abhihataḥ kapiḥ
a tayor vegavator vegaṃ vinihatya mahābalaḥ
c nipapāta punar bhūmau suparṇasamavikramaḥ
a sa sālavṛkṣam āsādya samutpāṭya ca vānaraḥ
c tāv ubhau rākṣasau vīrau jaghāna pavanātmajaḥ
a tatas tāṃs trīn hatāñ jñātvā vānareṇa tarasvinā
c abhipede mahāvegaḥ prasahya praghaso harim
a bhāsakarṇaś ca saṃkruddhaḥ śūlam ādāya vīryavān
c ekataḥ kapiśārdūlaṃ yaśasvinam avasthitau
a paṭṭiśena śitāgreṇa praghasaḥ pratyapothayat
c bhāsakarṇaś ca śūlena rākṣasaḥ kapisattamam
a sa tābhyāṃ vikṣatair gātrair asṛgdigdhatanūruhaḥ
c abhavad vānaraḥ kruddho bālasūryasamaprabhaḥ
a samutpāṭya gireḥ śṛṅgaṃ samṛgavyālapādapam
c jaghāna hanumān vīro rākṣasau kapikuñjaraḥ
a tatas teṣv avasanneṣu senāpatiṣu pañcasu
c balaṃ tad avaśeṣaṃ tu nāśayām āsa vānaraḥ
a aśvair aśvān gajair nāgān yodhair yodhān rathai rathān
c sa kapir nāśayām āsa sahasrākṣa ivāsurān
a hatair nāgaiś ca turagair bhagnākṣaiś ca mahārathaiḥ
c hataiś ca rākṣasair bhūmī ruddhamārgā samantataḥ
a tataḥ kapis tān dhvajinīpatīn raṇe
nihatya vīrān sabalān savāhanān
c tad eva vīraḥ parigṛhya toraṇaṃ
kṛtakṣaṇaḥ kāla iva prajākṣaye
a senāpatīn pañca sa tu pramāpitān
hanūmatā sānucarān savāhanān
c samīkṣya rājā samaroddhatonmukhaṃ
kumāram akṣaṃ prasamaikṣatākṣatam
a sa tasya dṛṣṭyarpaṇasaṃpracoditaḥ
pratāpavān kāñcanacitrakārmukaḥ
c samutpapātātha sadasy udīrito
dvijātimukhyair haviṣeva pāvakaḥ
a tato mahad bāladivākaraprabhaṃ
prataptajāmbūnadajālasaṃtatam
c rathāṃ samāsthāya yayau sa vīryavān
mahāhariṃ taṃ prati nairṛtarṣabhaḥ
a tatas tapaḥsaṃgrahasaṃcayārjitaṃ
prataptajāmbūnadajālaśobhitam
c patākinaṃ ratnavibhūṣitadhvajaṃ
manojavāṣṭāśvavaraiḥ suyojitam
a surāsurādhṛṣyam asaṃgacāriṇaṃ
raviprabhaṃ vyomacaraṃ samāhitam
c satūṇam aṣṭāsinibaddhabandhuraṃ
yathākramāveśitaśaktitomaram
a virājamānaṃ pratipūrṇavastunā
sahemadāmnā śaśisūryavarvasā
c divākarābhaṃ ratham āsthitas tataḥ
sa nirjagāmāmaratulyavikramaḥ
a sa pūrayan khaṃ ca mahīṃ ca sācalāṃ
turaṃgamataṅgamahārathasvanaiḥ
c balaiḥ sametaiḥ sa hi toraṇasthitaṃ
samartham āsīnam upāgamat kapim
a sa taṃ samāsādya hariṃ harīkṣaṇo
yugāntakālāgnim iva prajākṣaye
c avasthitaṃ vismitajātasaṃbhramaḥ
samaikṣatākṣo bahumānacakṣuṣā
a sa tasya vegaṃ ca kaper mahātmanaḥ
parākramaṃ cāriṣu pārhtivātmajaḥ
c vicārayan khaṃ ca balaṃ mahābalo
himakṣaye sūrya ivābhivardhate
a sa jātamanyuḥ prasamīkṣya vikramaṃ
sthiraḥ sthitaḥ saṃyati durnivāraṇam
c samāhitātmā hanumantam āhave
pracodayām āsa śarais tribhiḥ śitaiḥ
a tataḥ kapiṃ taṃ prasamīkṣya garvitaṃ
jitaśramaṃ śatruparājayor jitam
c avaikṣatākṣaḥ samudīrṇamānasaḥ
sabāṇapāṇiḥ pragṛhītakārmukaḥ
a sa hemaniṣkāṅgadacārukuṇḍalaḥ
samāsasādāśu parākramaḥ kapim
c tayor babhūvāpratimaḥ samāgamaḥ
surāsurāṇām api saṃbhramapradaḥ
a rarāsa bhūmir na tatāpa bhānumān
vavau na vāyuḥ pracacāla cācalaḥ
c kapeḥ kumārasya ca vīkṣya saṃyugaṃ
nanāda ca dyaur udadhiś ca cukṣubhe
a tataḥ sa vīraḥ sumukhān patatriṇaḥ
suvarṇapuṅkhān saviṣān ivoragān
c samādhisaṃyogavimokṣatattvavic
charān atha trīn kapimūrdhny apātayat
a sa taiḥ śarair mūrdhni samaṃ nipātitaiḥ
kṣarann asṛgdigdhavivṛttalocanaḥ
c navoditādityanibhaḥ śarāṃśumān
vyarājatāditya ivāṃśumālikaḥ
a tataḥ sa piṅgādhipamantrisattamaḥ
samīkṣya taṃ rājavarātmajaṃ raṇe
c udagracitrāyudhacitrakārmukaṃ
jaharṣa cāpūryata cāhavonmukhaḥ
a sa mandarāgrastha ivāṃśumālī
vivṛddhakopo balavīryasaṃyutaḥ
c kumāram akṣaṃ sabalaṃ savāhanaṃ
dadāha netrāgnimarīcibhis tadā
a tataḥ sa bāṇāsanaśakrakārmukaḥ
śarapravarṣo yudhi rākṣasāmbudaḥ
c śarān mumocāśu harīśvarācale
balāhako vṛṣṭim ivācalottame
a tataḥ kapis taṃ raṇacaṇḍavikramaṃ
vivṛddhatejobalavīryasāyakam
c kumāram akṣaṃ prasamīkṣya saṃyuge
nanāda harṣād ghanatulyavikramaḥ
a sa bālabhāvād yudhi vīryadarpitaḥ
pravṛddhamanyuḥ kṣatajopamekṣaṇaḥ
c samāsasādāpratimaṃ raṇe kapiṃ
gajo mahākūpam ivāvṛtaṃ tṛṇaiḥ
a sa tena bāṇaiḥ prasabhaṃ nipātitaiś
cakāra nādaṃ ghananādaniḥsvanaḥ
c samutpapātāśu nabhaḥ sa mārutir
bhujoruvikṣepaṇa ghoradarśanaḥ
a samutpatantaṃ samabhidravad balī
sa rākṣasānāṃ pravaraḥ pratāpavān
c rathī rathaśreṣṭhatamaḥ kirañ śaraiḥ
payodharaḥ śailam ivāśmavṛṣṭibhiḥ
a sa tāñ śarāṃs tasya vimokṣayan kapiś
cacāra vīraḥ pathi vāyusevite
c śarāntare mārutavad viniṣpatan
manojavaḥ saṃyati caṇḍavikramaḥ
a tam āttabāṇāsanam āhavonmukhaṃ
kham āstṛṇantaṃ vividhaiḥ śarottamaiḥ
c avaikṣatākṣaṃ bahumānacakṣuṣā
jagāma cintāṃ ca sa mārutātmajaḥ
a tataḥ śarair bhinnabhujāntaraḥ kapiḥ
kumāravaryeṇa mahātmanā nadan
c mahābhujaḥ karmaviśeṣatattvavid
vicintayām āsa raṇe parākramam
a abālavad bāladivākaraprabhaḥ
karoty ayaṃ karma mahan mahābalaḥ
c na cāsya sarvāhavakarmaśobhinaḥ
pramāpaṇe me matir atra jāyate
a ayaṃ mahātmā ca mahāṃś ca vīryataḥ
samāhitaś cātisahaś ca saṃyuge
c asaṃśayaṃ karmaguṇodayād ayaṃ
sanāgayakṣair munibhiś ca pūjitaḥ
a parākramotsāhavivṛddhamānasaḥ
samīkṣate māṃ pramukhāgataḥ sthitaḥ
c parākramo hy asya manāṃsi kampayet
surāsurāṇām api śīghrakāriṇaḥ
a na khalv ayaṃ nābhibhaved upekṣitaḥ
parākramo hy asya raṇe vivardhate
c pramāpaṇaṃ tv eva mamāsya rocate
na vardhamāno 'gnir upekṣituṃ kṣamaḥ
a iti pravegaṃ tu parasya tarkayan
svakarmayogaṃ ca vidhāya vīryavān
c cakāra vegaṃ tu mahābalas tadā
matiṃ ca cakre 'sya vadhe mahākapiḥ
a sa tasya tān aṣṭahayān mahājavān
samāhitān bhārasahān vivartane
c jaghāna vīraḥ pathi vāyusevite
talaprahālaiḥ pavanātmajaḥ kapiḥ
a tatas talenābhihato mahārathaḥ
sa tasya piṅgādhipamantrinirjitaḥ
c sa bhagnanīḍaḥ parimuktakūbaraḥ
papāta bhūmau hatavājir ambarāt
a sa taṃ parityajya mahāratho rathaṃ
sakārmukaḥ khaḍgadharaḥ kham utpatat
c tapo'bhiyogād ṛṣir ugravīryavān
vihāya dehaṃ marutām ivālayam
a tataḥ kapis taṃ vicarantam ambare
patatrirājānilasiddhasevite
c sametya taṃ mārutavegavikramaḥ
krameṇa jagrāha ca pādayor dṛḍham
a sa taṃ samāvidhya sahasraśaḥ kapir
mahoragaṃ gṛhya ivāṇḍajeśvaraḥ
c mumoca vegāt pitṛtulyavikramo
mahītale saṃyati vānarottamaḥ
a sa bhagnabāhūrukaṭīśiro dharaḥ
kṣarann asṛn nirmathitāsthilocanaḥ
c sa bhinnasaṃdhiḥ pravikīrṇabandhano
hataḥ kṣitau vāyusutena rākṣasaḥ
a mahākapir bhūmitale nipīḍya taṃ
cakāra rakṣo'dhipater mahad bhayam
a maharṣibhiś cakracarair mahāvrataiḥ
sametya bhūtaiś ca sayakṣapannagaiḥ
c suraiś ca sendrair bhṛśajātavismayair
hate kumāre sa kapir nirīkṣitaḥ
a nihatya taṃ vajrasutopamaprabhaṃ
kumāram akṣaṃ kṣatajopamekṣaṇam
c tad eva vīro 'bhijagāma toraṇaṃ
kṛtakṣaṇaḥ kāla iva prajākṣaye
a tatas tu rakṣo'dhipatir mahātmā
hanūmatākṣe nihate kumāre
c manaḥ samādhāya tadendrakalpaṃ
samādideśendrajitaṃ sa roṣāt
a tvam astravic chastrabhṛtāṃ variṣṭhaḥ
surāsurāṇām api śokadātā
c sureṣu sendreṣu ca dṛṣṭakarmā
pitāmahārādhanasaṃcitāstraḥ
a tavāstrabalam āsādya nāsurā na marudgaṇāḥ
c na kaś cit triṣu lokeṣu saṃyuge na gataśramaḥ
a bhujavīryābhiguptaś ca tapasā cābhirakṣitaḥ
c deśakālavibhāgajñas tvam eva matisattamaḥ
a na te 'sty aśakyaṃ samareṣu karmaṇā
na te 'sty akāryaṃ matipūrvamantraṇe
c na so 'sti kaś cit triṣu saṃgraheṣu vai
na veda yas te 'strabalaṃ balaṃ ca te
a mamānurūpaṃ tapaso balaṃ ca te
parākramaś cāstrabalaṃ ca saṃyuge
c na tvāṃ samāsādya raṇāvamarde
manaḥ śramaṃ gacchati niścitārtham
a nihatā iṃkarāḥ sarve jambumālī ca rākṣasaḥ
c amātyaputrā vīrāś ca pañca senāgrayāyinaḥ
a sahodaras te dayitaḥ kumāro 'kṣaś ca sūditaḥ
c na tu teṣv eva me sāro yas tvayy ariniṣūdana
a idaṃ hi dṛṣṭvā matiman mahad balaṃ
kapeḥ prabhāvaṃ ca parākramaṃ ca
c tvam ātmanaś cāpi samīkṣya sāraṃ
kuruṣva vegaṃ svabalānurūpam
a balāvamardas tvayi saṃnikṛṣṭe
yathā gate śāmyati śāntaśatrau
c tathā samīkṣyātmabalaṃ paraṃ ca
samārabhasvāstravidāṃ variṣṭha
a na khalv iyaṃ matiḥ śreṣṭhā yat tvāṃ saṃpreṣayāmy aham
c iyaṃ ca rājadharmāṇāṃ kṣatrasya ca matir matā
a nānāśastraiś ca saṃgrāme vaiśāradyam ariṃdama
c avaśyam eva boddhavyaṃ kāmyaś ca vijayo raṇe
a tataḥ pitus tad vacanaṃ niśamya
pradakṣiṇaṃ dakṣasutaprabhāvaḥ
c cakāra bhartāram adīnasattvo
raṇāya vīraḥ pratipannabuddhiḥ
a tatas taiḥ svagaṇair iṣṭair indrajit pratipūjitaḥ
c yuddhoddhatakṛtotsāhaḥ saṃgrāmaṃ pratipadyata
a śrīmān padmapalāśākṣo rākṣasādhipateḥ sutaḥ
c nirjagāma mahātejāḥ samudra iva parvasu
a sa pakṣi rājopamatulyavegair
vyālaiś caturbhiḥ sitatīkṣṇadaṃṣṭraiḥ
c rathaṃ samāyuktam asaṃgavegaṃ
samārurohendrajid indrakalpaḥ
a sa rathī dhanvināṃ śreṣṭhaḥ śastrajño 'stravidāṃ varaḥ
c rathenābhiyayau kṣipraṃ hanūmān yatra so 'bhavat
a sa tasya rathanirghoṣaṃ jyāsvanaṃ kārmukasya ca
c niśamya harivīro 'sau saṃprahṛṣṭataro 'bhavat
a sumahac cāpam ādāya śitaśalyāṃś ca sāyakān
c hanūmantam abhipretya jagāma raṇapaṇḍitaḥ
a tasmiṃs tataḥ saṃyati jātaharṣe
raṇāya nirgacchati bāṇapāṇau
c diśaś ca sarvāḥ kaluṣā babhūvur
mṛgāś ca raudrā bahudhā vineduḥ
a samāgatās tatra tu nāgayakṣā
maharṣayaś cakracarāś ca siddhāḥ
c nabhaḥ samāvṛtya ca pakṣisaṃghā
vinedur uccaiḥ paramaprahṛṣṭāḥ
a āyantaṃ sarathaṃ dṛṣṭvā tūrṇam indrajitaṃ kapiḥ
c vinanāda mahānādaṃ vyavardhata ca vegavān
a indrajit tu rathaṃ divyam āsthitaś citrakārmukaḥ
c dhanur visphārayām āsa taḍidūrjitaniḥsvanam
a tataḥ sametāv atitīkṣṇavegau
mahābalau tau raṇanirviśaṅkau
c kapiś ca rakṣo'dhipateś ca putraḥ
surāsurendrāv iva baddhavairau
a sa tasya vīrasya mahārathasyā
dhanuṣmataḥ saṃyati saṃmatasya
c śarapravegaṃ vyahanat pravṛddhaś
cacāra mārge pitur aprameyaḥ
a tataḥ śarān āyatatīkṣṇaśalyān
supatriṇaḥ kāñcanacitrapuṅkhān
c mumoca vīraḥ paravīrahantā
susaṃtatān vajranipātavegān
a sa tasya tat syandananiḥsvanaṃ ca
mṛdaṅgabherīpaṭahasvanaṃ ca
c vikṛṣyamāṇasya ca kārmukasya
niśamya ghoṣaṃ punar utpapāta
a śarāṇām antareṣv āśu vyavartata mahākapiḥ
c haris tasyābhilakṣasya mokṣayaṃl lakṣyasaṃgraham
a śarāṇām agratas tasya punaḥ samabhivartata
c prasārya hastau hanumān utpapātānilātmajaḥ
a tāv ubhau vegasaṃpannau raṇakarmaviśāradau
c sarvabhūtamanogrāhi cakratur yuddham uttamam
a hanūmato veda na rākṣaso 'ntaraṃ
na mārutis tasya mahātmano 'ntaram
c parasparaṃ nirviṣahau babhūvatuḥ
sametya tau devasamānavikramau
a tatas tu lakṣye sa vihanyamāne
śareṣu mogheṣu ca saṃpatatsu
c jagāma cintāṃ mahatīṃ mahātmā
samādhisaṃyogasamāhitātmā
a tato matiṃ rākṣasarājasūnuś
cakāra tasmin harivīramukhye
c avadhyatāṃ tasya kapeḥ samīkṣya
kathaṃ nigacched iti nigrahārtham
a tataḥ paitāmahāṃ vīraḥ so 'stram astravidāṃ varaḥ
c saṃdadhe sumahātejās taṃ haripravaraṃ prati
a avadhyo 'yam iti jñātvā tam astreṇāstratattvavit
c nijagrāha mahābāhur mārutātmajam indrajit
a tena baddhas tato 'streṇa rākṣasena sa vānaraḥ
c abhavan nirviceṣṭaś ca papāta ca mahītale
a tato 'tha buddhvā sa tadāstrabandhaṃ
prabhoḥ prabhāvād vigatālpavegaḥ
c pitāmahānugraham ātmanaś ca
vicintayām āsa haripravīraḥ
a tataḥ svāyambhuvair mantrair brahmāstram abhimantritam
c hanūmāṃś cintayām āsa varadānaṃ pitāmahāt
a na me 'strabandhasya ca śaktir asti
vimokṣaṇe lokaguroḥ prabhāvāt
c ity evam evaṃvihito 'strabandho
mayātmayoner anuvartitavyaḥ
a sa vīryam astrasya kapir vicārya
pitāmahānugraham ātmanaś ca
c vimokṣaśaktiṃ paricintayitvā
pitāmahājñām anuvartate sma
a astreṇāpi hi baddhasya bhayaṃ mama na jāyate
c pitāmahamahendrābhyāṃ rakṣitasyānilena ca
a grahaṇe cāpi rakṣobhir mahan me guṇadarśanam
c rākṣasendreṇa saṃvādas tasmād gṛhṇantu māṃ pare
a sa niścitārthaḥ paravīrahantā
samīkṣya karī vinivṛttaceṣṭaḥ
c paraiḥ prasahyābhigatair nigṛhya
nanāda tais taiḥ paribhartsyamānaḥ
a tatas taṃ rākṣasā dṛṣṭvā nirviceṣṭam ariṃdamam
c babandhuḥ śaṇavalkaiś ca drumacīraiś ca saṃhataiḥ
a sa rocayām āsa paraiś ca bandhanaṃ
prasahya vīrair abhinigrahaṃ ca
c kautūhalān māṃ yadi rākṣasendro
draṣṭuṃ vyavasyed iti niścitārthaḥ
a sa baddhas tena valkena vimukto 'streṇa vīryavān
c astrabandhaḥ sa cānyaṃ hi na bandham anuvartate
a athendrajit taṃ drumacīrabandhaṃ
vicārya vīraḥ kapisattamaṃ tam
c vimuktam astreṇa jagāma cintām
anyena baddho hy anuvartate 'stram
a aho mahat karma kṛtaṃ nirarthakaṃ
na rākṣasair mantragatir vimṛṣṭā
c punaś ca nāstre vihate 'stram anyat
pravartate saṃśayitāḥ sma sarve
a astreṇa hanumān mukto nātmānam avabudhyate
c kṛṣyamāṇas tu rakṣobhis taiś ca bandhair nipīḍitaḥ
a hanyamānas tataḥ krūrai rākṣasaiḥ kāṣṭhamuṣṭibhiḥ
c samīpaṃ rākṣasendrasya prākṛṣyata sa vānaraḥ
a athendrajit taṃ prasamīkṣya muktam
astreṇa baddhaṃ drumacīrasūtraiḥ
c vyadarśayat tatra mahābalaṃ taṃ
haripravīraṃ sagaṇāya rājñe
a taṃ mattam iva mātaṅgaṃ baddhaṃ kapivarottamam
c rākṣasā rākṣasendrāya rāvaṇāya nyavedayan
a ko 'yaṃ kasya kuto vāpi kiṃ kāryaṃ ko vyapāśrayaḥ
c iti rākṣasavīrāṇāṃ tatra saṃjajñire kathāḥ
a hanyatāṃ dahyatāṃ vāpi bhakṣyatām iti cāpare
c rākṣasās tatra saṃkruddhāḥ parasparam athābruvan
a atītya mārgaṃ sahasā mahātmā
sa tatra rakṣo'dhipapādamūle
c dadarśa rājñaḥ paricāravṛddhān
gṛhaṃ mahāratnavibhūṣitaṃ ca
a sa dadarśa mahātejā rāvaṇaḥ kapisattamam
c rakṣobhir vikṛtākāraiḥ kṛṣyamāṇam itas tataḥ
a rākṣasādhipatiṃ cāpi dadarśa kapisattamaḥ
c tejobalasamāyuktaṃ tapantam iva bhāskaram
a sa roṣasaṃvartitatāmradṛṣṭir
daśānanas taṃ kapim anvavekṣya
c athopaviṣṭān kulaśīlavṛddhān
samādiśat taṃ prati mantramukhyān
a yathākramaṃ taiḥ sa kapiś ca pṛṣṭaḥ
kāryārtham arthasya ca mūlam ādau
c nivedayām āsa harīśvarasya
dūtaḥ sakāśād aham āgato 'smi
a tataḥ sa karmaṇā tasya vismito bhīmavikramaḥ
c hanumān roṣatāmrākṣo rakṣo'dhipam avaikṣata
a bhājamānaṃ mahārheṇa kāñcanena virājatā
c muktājālāvṛtenātha mukuṭena mahādyutim
a vajrasaṃyogasaṃyuktair mahārhamaṇivigrahaiḥ
c haimair ābharaṇaiś citrair manaseva prakalpitaiḥ
a mahārhakṣaumasaṃvītaṃ raktacandanarūṣitam
c svanuliptaṃ vicitrābhir vividhabhiś ca bhaktibhiḥ
a vipulair darśanīyaiś ca rakṣākṣair bhīmadarśanaiḥ
c dīptatīkṣṇamahādaṃṣṭraiḥ pralambadaśanacchadaiḥ
a śirobhir daśabhir vīraṃ bhrājamānaṃ mahaujasaṃ
c nānāvyālasamākīrṇaiḥ śikharair iva mandaram
a nīlāñjanacaya prakhyaṃ hāreṇorasi rājatā
c pūrṇacandrābhavaktreṇa sabalākam ivāmbudam
a bāhubhir baddhakeyūraiś candanottamarūṣitaiḥ
c bhrājamānāṅgadaiḥ pīnaiḥ pañcaśīrṣair ivoragaiḥ
a mahati sphāṭike citre ratnasaṃyogasaṃskṛte
c uttamāstaraṇāstīrṇe upaviṣṭaṃ varāsane
a alaṃkṛtābhir atyarthaṃ pramadābhiḥ samantataḥ
c vālavyajanahastābhir ārāt samupasevitam
a durdhareṇa prahastena mahāpārśvena rakṣasā
c mantribhir mantratattvajñair nikumbhena ca mantriṇā
a upopaviṣṭaṃ rakṣobhiś caturbhir baladarpitaiḥ
c kṛtsnaiḥ parivṛtaṃ lokaṃ caturbhir iva sāgaraiḥ
a mantribhir mantratattvajñair anyaiś ca śubhabuddhibhiḥ
c anvāsyamānaṃ sacivaiḥ surair iva sureśvaram
a apaśyad rākṣasapatiṃ hanūmān atitejasaṃ
c viṣṭhitaṃ meruśikhare satoyam iva toyadam
a sa taiḥ saṃpīḍyamāno 'pi rakṣobhir bhīmavikramaiḥ
c vismayaṃ paramaṃ gatvā rakṣo'dhipam avaikṣata
a bhrājamānaṃ tato dṛṣṭvā hanumān rākṣaseśvaram
c manasā cintayām āsa tejasā tasya mohitaḥ
a aho rūpam aho dhairyam aho sattvam aho dyutiḥ
c aho rākṣasarājasya sarvalakṣaṇayuktatā
a yady adharmo na balavān syād ayaṃ rākṣaseśvaraḥ
c syād ayaṃ suralokasya saśakrasyāpi rakṣitā
a tena bibhyati khalv asmāl lokāḥ sāmaradānavāḥ
c ayaṃ hy utsahate kruddhaḥ kartum ekārṇavaṃ jagat
a iti cintāṃ bahuvidhām akaron matimān kapiḥ
c dṛṣṭvā rākṣasarājasya prabhāvam amitaujasaḥ
a tam udvīkṣya mahābāhuḥ piṅgākṣaṃ purataḥ sthitam
c roṣeṇa mahatāviṣṭo rāvaṇo lokarāvaṇaḥ
a sa rājā roṣatāmrākṣaḥ prahastaṃ mantrisattamam
c kālayuktam uvācedaṃ vaco vipulam arthavat
a durātmā pṛcchyatām eṣa kutaḥ kiṃ vāsya kāraṇam
c vanabhaṅge ca ko 'syārtho rākṣasīnāṃ ca tarjane
a rāvaṇasya vacaḥ śrutvā prahasto vākyam abravīt
c samāśvasihi bhadraṃ te na bhīḥ kāryā tvayā kape
a yadi tāvat tvam indreṇa preṣito rāvaṇālayam
c tattvam ākhyāhi mā te bhūd bhayaṃ vānara mokṣyase
a yadi vaiśravaṇasya tvaṃ yamasya varuṇasya ca
c cārurūpam idaṃ kṛtvā yamasya varuṇasya ca
a viṣṇunā preṣito vāpi dūto vijayakāṅkṣiṇā
c na hi te vānaraṃ tejo rūpamātraṃ tu vānaram
a tattvataḥ kathayasvādya tato vānara mokṣyase
c anṛtaṃ vadataś cāpi durlabhaṃ tava jīvitam
a atha vā yannimittas te praveśo rāvaṇālaye
a evam ukto harivaras tadā rakṣogaṇeśvaram
c abravīn nāsmi śakrasya yamasya varuṇasya vā
a dhanadena na me sakhyaṃ viṣṇunā nāsmi coditaḥ
c jātir eva mama tv eṣā vānaro 'ham ihāgataḥ
a darśane rākṣasendrasya durlabhe tad idaṃ mayā
c vanaṃ rākṣasarājasya darśanārthe vināśitam
a tatas te rākṣasāḥ prāptā balino yuddhakāṅkṣiṇaḥ
c rakṣaṇārthaṃ ca dehasya pratiyuddhā mayā raṇe
a astrapāśair na śakyo 'haṃ baddhuṃ devāsurair api
c pitāmahād eva varo mamāpy eṣo 'bhyupāgataḥ
a rājānaṃ draṣṭukāmena mayāstram anuvartitam
c vimukto aham astreṇa rākṣasais tv atipīḍitaḥ
a dūto 'ham iti vijñeyo rāghavasyāmitaujasaḥ
c śrūyatāṃ cāpi vacanaṃ mama pathyam idaṃ prabho
a taṃ samīkṣya mahāsattvaṃ sattvavān harisattamaḥ
c vākyam arthavad avyagras tam uvāca daśānanam
a ahaṃ sugrīvasaṃdeśād iha prāptas tavālayam
c rākṣasendra harīśas tvāṃ bhrātā kuśalam abravīt
a bhrātuḥ śṛṇu samādeśaṃ sugrīvasya mahātmanaḥ
c dharmārthopahitaṃ vākyam iha cāmutra ca kṣamam
a rājā daśaratho nāma rathakuñjaravājimān
c piteva bandhur lokasya sureśvarasamadyutiḥ
a jyeṣṭhas tasya mahābāhuḥ putraḥ priyakaraḥ prabhuḥ
c pitur nideśān niṣkrāntaḥ praviṣṭo daṇḍakāvanam
a lakṣmaṇena saha bhrātrā sītayā cāpi bhāryayā
c rāmo nāma mahātejā dharmyaṃ panthānam āśritaḥ
a tasya bhāryā vane naṣṭā sītā patim anuvratā
c vaidehasya sutā rājño janakasya mahātmanaḥ
a sa mārgamāṇas tāṃ devīṃ rājaputraḥ sahānujaḥ
c ṛśyamūkam anuprāptaḥ sugrīveṇa ca saṃgataḥ
a tasya tena pratijñātaṃ sītāyāḥ parimārgaṇam
c sugrīvasyāpi rāmeṇa harirājyaṃ niveditam
a tatas tena mṛdhe hatvā rājaputreṇa vālinam
c sugrīvaḥ sthāpito rājye haryṛkṣāṇāṃ gaṇeśvaraḥ
a sa sītāmārgaṇe vyagraḥ sugrīvaḥ satyasaṃgaraḥ
c harīn saṃpreṣayām āsa diśaḥ sarvā harīśvaraḥ
a tāṃ harīṇāṃ sahasrāṇi śatāni niyutāni ca
c dikṣu sarvāsu mārgante adhaś copari cāmbare
a vainateya samāḥ ke cit ke cit tatrānilopamāḥ
c asaṃgagatayaḥ śīghrā harivīrā mahābalāḥ
a ahaṃ tu hanumān nāma mārutasyaurasaḥ sutaḥ
c sītāyās tu kṛte tūrṇaṃ śatayojanam āyatam
e samudraṃ laṅghayitvaiva tāṃ didṛkṣur ihāgataḥ
a tad bhavān dṛṣṭadharmārthas tapaḥ kṛtaparigrahaḥ
c paradārān mahāprājña noparoddhuṃ tvam arhasi
a na hi dharmaviruddheṣu bahv apāyeṣu karmasu
c mūlaghātiṣu sajjante buddhimanto bhavadvidhāḥ
a kaś ca lakṣmaṇamuktānāṃ rāmakopānuvartinām
c śarāṇām agrataḥ sthātuṃ śakto devāsureṣv api
a na cāpi triṣu lokeṣu rājan vidyeta kaś cana
c rāghavasya vyalīkaṃ yaḥ kṛtvā sukham avāpnuyāt
a tat trikālahitaṃ vākyaṃ dharmyam arthānubandhi ca
c manyasva naradevāya jānakī pratidīyatām
a dṛṣṭā hīyaṃ mayā devī labdhaṃ yad iha durlabham
c uttaraṃ karma yac cheṣaṃ nimittaṃ tatra rāghavaḥ
a lakṣiteyaṃ mayā sītā tathā śokaparāyaṇā
c gṛhya yāṃ nābhijānāsi pañcāsyām iva pannagīm
a neyaṃ jarayituṃ śakyā sāsurair amarair api
c viṣasaṃsṛṣṭam atyarthaṃ bhuktam annam ivaujasā
a tapaḥsaṃtāpalabdhas te yo 'yaṃ dharmaparigrahaḥ
c na sa nāśayituṃ nyāyya ātmaprāṇaparigrahaḥ
a avadhyatāṃ tapobhir yāṃ bhavān samanupaśyati
c ātmanaḥ sāsurair devair hetus tatrāpy ayaṃ mahān
a sugrīvo na hi devo 'yaṃ nāsuro na ca mānuṣaḥ
c na rākṣaso na gandharvo na yakṣo na ca pannagaḥ
a mānuṣo rāghavo rājan sugrīvaś ca harīśvaraḥ
c tasmāt prāṇaparitrāṇaṃ kathaṃ rājan kariṣyasi
a na tu dharmopasaṃhāram adharmaphalasaṃhitam
c tad eva phalam anveti dharmaś cādharmanāśanaḥ
a prāptaṃ dharmaphalaṃ tāvad bhavatā nātra saṃśayaḥ
c phalam asyāpy adharmasya kṣipram eva prapatsyase
a janasthānavadhaṃ buddhvā buddhvā vālivadhaṃ tathā
c rāmasugrīvasakhyaṃ ca budhyasva hitam ātmanaḥ
a kāmaṃ khalv aham apy ekaḥ savājirathakuñjarām
c laṅkāṃ nāśayituṃ śaktas tasyaiṣa tu viniścayaḥ
a rāmeṇa hi pratijñātaṃ haryṛkṣagaṇasaṃnidhau
c utsādanam amitrāṇāṃ sītā yais tu pradharṣitā
a apakurvan hi rāmasya sākṣād api puraṃdaraḥ
c na sukhaṃ prāpnuyād anyaḥ kiṃ punas tvadvidho janaḥ
a yāṃ sītety abhijānāsi yeyaṃ tiṣṭhati te vaśe
c kālarātrīti tāṃ viddhi sarvalaṅkāvināśinīm
a tad alaṃ kālapāśena sītā vigraharūpiṇā
c svayaṃ skandhāvasaktena kṣamam ātmani cintyatām
a sītāyās tejasā dagdhāṃ rāmakopaprapīḍitām
c dahyamanām imāṃ paśya purīṃ sāṭṭapratolikām
a sa sauṣṭhavopetam adīnavādinaḥ
kaper niśamyāpratimo 'priyaṃ vacaḥ
c daśānanaḥ kopavivṛttalocanaḥ
samādiśat tasya vadhaṃ mahākapeḥ
a tasya tadvacanaṃ śrutvā vānarasya mahātmanaḥ
c ājñāpayad vadhaṃ tasya rāvaṇaḥ krodhamūrchitaḥ
a vadhe tasya samājñapte rāvaṇena durātmanā
c niveditavato dautyaṃ nānumene vibhīṣaṇaḥ
a taṃ rakṣo'dhipatiṃ kruddhaṃ tac ca kāryam upasthitam
c viditvā cintayām āsa kāryaṃ kāryavidhau sthitaḥ
a niścitārthas tataḥ sāmnāpūjya śatrujidagrajam
c uvāca hitam atyarthaṃ vākyaṃ vākyaviśāradaḥ
a rājan dharmaviruddhaṃ ca lokavṛtteś ca garhitam
c tava cāsadṛśaṃ vīra kaper asya pramāpaṇam
a asaṃśayaṃ śatrur ayaṃ pravṛddhaḥ
kṛtaṃ hy anenāpriyam aprameyam
c na dūtavadhyāṃ pravadanti santo
dūtasya dṛṣṭā bahavo hi daṇḍāḥ
a vairūpyām aṅgeṣu kaśābhighāto
mauṇḍyaṃ tathā lakṣmaṇasaṃnipātaḥ
c etān hi dūte pravadanti daṇḍān
vadhas tu dūtasya na naḥ śruto 'pi
a kathaṃ ca dharmārthavinītabuddhiḥ
parāvarapratyayaniścitārthaḥ
c bhavadvidhaḥ kopavaśe hi tiṣṭhet
kopaṃ niyacchanti hi sattvavantaḥ
a na dharmavāde na ca lokavṛtte
na śāstrabuddhigrahaṇeṣu vāpi
c vidyeta kaś cit tava vīratulyas
tvaṃ hy uttamaḥ sarvasurāsurāṇām
a na cāpy asya kaper ghāte kaṃ cit paśyāmy ahaṃ guṇam
c teṣv ayaṃ pātyatāṃ daṇḍo yair ayaṃ preṣitaḥ kapiḥ
a sādhur vā yadi vāsādhur parair eṣa samarpitaḥ
c bruvan parārthaṃ paravān na dūto vadham arhati
a api cāsmin hate rājan nānyaṃ paśyāmi khecaram
c iha yaḥ punar āgacchet paraṃ pāraṃ mahodadhiḥ
a tasmān nāsya vadhe yatnaḥ kāryaḥ parapuraṃjaya
c bhavān sendreṣu deveṣu yatnam āsthātum arhati
a asmin vinaṣṭe na hi dūtam anyaṃ
paśyāmi yas tau nararājaputrau
c yuddhāya yuddhapriyadurvinītāv
udyojayed dīrghapathāvaruddhau
a parākramotsāhamanasvināṃ ca
surāsurāṇām api durjayena
c tvayā manonandana nairṛtānāṃ
yuddhāyatir nāśayituṃ na yuktā
a hitāś ca śūrāś ca samāhitāś ca
kuleṣu jātāś ca mahāguṇeṣu
c manasvinaḥ śastrabhṛtāṃ variṣṭhāḥ
koṭyagraśaste subhṛtāś ca yodhāḥ
a tad ekadeśena balasya tāvat
ke cit tavādeśakṛto 'payāntu
c tau rājaputrau vinigṛhya mūḍhau
pareṣu te bhāvayituṃ prabhāvam
a tasya tadvacanaṃ śrutvā daśagrīvo mahābalaḥ
c deśakālahitaṃ vākyaṃ bhrātur uttamam abravīt
a samyag uktaṃ hi bhavatā dūtavadhyā vigarhitā
c avaśyaṃ tu vadhād anyaḥ kriyatām asya nigrahaḥ
a kapīnāṃ kila lāṅgūlam iṣṭaṃ bhavati bhūṣaṇam
c tad asya dīpyatāṃ śīghraṃ tena dagdhena gacchatu
a tataḥ paśyantv imaṃ dīnam aṅgavairūpyakarśitam
c samitrā jñātayaḥ sarve bāndhavāḥ sasuhṛjjanāḥ
a ājñāpayad rākṣasendraḥ puraṃ sarvaṃ sacatvaram
c lāṅgūlena pradīptena rakṣobhiḥ pariṇīyatām
a tasya tadvacanaṃ śrutvā rākṣasāḥ kopakarkaśāḥ
c veṣṭante tasya lāṅgūlaṃ jīrṇaiḥ kārpāsikaiḥ paṭaiḥ
a saṃveṣṭyamāne lāṅgūle vyavardhata mahākapiḥ
c śuṣkam indhanam āsādya vaneṣv iva hutāśanaḥ
a tailena pariṣicyātha te 'gniṃ tatrāvapātayan
a lāṅgūlena pradīptena rākṣasāṃs tān apātayat
c roṣāmarṣaparītātmā bālasūryasamānanaḥ
a sa bhūyaḥ saṃgataiḥ krūrai rākasair harisattamaḥ
c nibaddhaḥ kṛtavān vīras tatkālasadṛśīṃ matim
a kāmaṃ khalu na me śaktā nibadhasyāpi rākṣasāḥ
c chittvā pāśān samutpatya hanyām aham imān punaḥ
a sarveṣām eva paryāpto rākṣasānām ahaṃ yudhi
c kiṃ tu rāmasya prītyarthaṃ viṣahiṣye 'ham īdṛśam
a laṅkā carayitavyā me punar eva bhaved iti
c rātrau na hi sudṛṣṭā me durgakarmavidhānataḥ
e avaśyam eva draṣṭavyā mayā laṅkā niśākṣaye
a kāmaṃ bandhaiś ca me bhūyaḥ pucchasyoddīpanena ca
c pīḍāṃ kurvantu rakṣāṃsi na me 'sti manasaḥ śramaḥ
a tatas te saṃvṛtākāraṃ sattvavantaṃ mahākapim
c parigṛhya yayur hṛṣṭā rākṣasāḥ kapikuñjaram
a śaṅkhabherīninādais tair ghoṣayantaḥ svakarmabhiḥ
c rākṣasāḥ krūrakarmāṇaś cārayanti sma tāṃ purīm
a hanumāṃś cārayām āsa rākṣasānāṃ mahāpurīm
c athāpaśyad vimānāni vicitrāṇi mahākapiḥ
a saṃvṛtān bhūmibhāgāṃś ca suvibhaktāṃś ca catvarān
c rathyāś ca gṛhasaṃbādhāḥ kapiḥ śṛṅgāṭakāni ca
a catvareṣu catuṣkeṣu rājamārge tathaiva ca
c ghoṣayanti kapiṃ sarve cārīka iti rākṣasāḥ
a dīpyamāne tatas tasya lāṅgūlāgre hanūmataḥ
c rākṣasyas tā virūpākṣyaḥ śaṃsur devyās tad apriyam
a yas tvayā kṛtasaṃvādaḥ sīte tāmramukhaḥ kapiḥ
c lāṅgūlena pradīptena sa eṣa pariṇīyate
a śrutvā tad vacanaṃ krūram ātmāpaharaṇopamam
c vaidehī śokasaṃtaptā hutāśanam upāgamat
a maṅgalābhimukhī tasya sā tadāsīn mahākapeḥ
c upatasthe viśālākṣī prayatā havyavāhanam
a yady asti patiśuśrūṣā yady asti caritaṃ tapaḥ
c yadi cāsty ekapatnītvaṃ śīto bhava hanūmataḥ
a yadi kaś cid anukrośas tasya mayy asti dhīmataḥ
c yadi vā bhāgyaśeṣaṃ me śīto bhava hanūmataḥ
a yadi māṃ vṛttasaṃpannāṃ tatsamāgamalālasām
c sa vijānāti dharmātmā śīto bhava hanūmataḥ
a yadi māṃ tārayaty āryaḥ sugrīvaḥ satyasaṃgaraḥ
c asmād duḥkhān mahābāhuḥ śīto bhava hanūmataḥ
a tatas tīkṣṇārcir avyagraḥ pradakṣiṇaśikho 'nalaḥ
c jajvāla mṛgaśāvākṣyāḥ śaṃsann iva śivaṃ kapeḥ
a dahyamāne ca lāṅgūle cintayām āsa vānaraḥ
c pradīpto 'gnir ayaṃ kasmān na māṃ dahati sarvataḥ
a dṛśyate ca mahājvālaḥ karoti ca na me rujam
c śiśirasyeva saṃpāto lāṅgūlāgre pratiṣṭhitaḥ
a atha vā tad idaṃ vyaktaṃ yad dṛṣṭaṃ plavatā mayā
c rāmaprabhāvād āścaryaṃ parvataḥ saritāṃ patau
a yadi tāvat samudrasya mainākasya ca dhīmatha
c rāmārthaṃ saṃbhramas tādṛk kim agnir na kariṣyati
a sītāyāś cānṛśaṃsyena tejasā rāghavasya ca
c pituś ca mama sakhyena na māṃ dahati pāvakaḥ
a bhūyaḥ sa cintayām āsa muhūrtaṃ kapikuñjaraḥ
c utpapātātha vegena nanāda ca mahākapiḥ
a puradvāraṃ tataḥ śrīmāñ śailaśṛṅgam ivonnatam
c vibhaktarakṣaḥsaṃbādham āsasādānilātmajaḥ
a sa bhūtvā śailasaṃkāśaḥ kṣaṇena punar ātmavān
c hrasvatāṃ paramāṃ prāpto bandhanāny avaśātayat
a vimuktaś cābhavac chrīmān punaḥ parvatasaṃnibhaḥ
c vīkṣamāṇaś ca dadṛśe parighaṃ toraṇāśritam
a sa taṃ gṛhya mahābāhuḥ kālāyasapariṣkṛtam
c rakṣiṇas tān punaḥ sarvān sūdayām āsa mārutiḥ
a sa tān nihatvā raṇacaṇḍavikramaḥ
samīkṣamāṇaḥ punar eva laṅkām
c pradīptalāṅgūlakṛtārcimālī
prakāśatāditya ivāṃśumālī
a vīkṣamāṇas tato laṅkāṃ kapiḥ kṛtamanorathaḥ
c vardhamānasamutsāhaḥ kāryaśeṣam acintayat
a kiṃ nu khalv aviśiṣṭaṃ me kartavyam iha sāmpratam
c yad eṣāṃ rakṣasāṃ bhūyaḥ saṃtāpajananaṃ bhavet
a vanaṃ tāvat pramathitaṃ prakṛṣṭā rākṣasā hatāḥ
c balaikadeśaḥ kṣapitaḥ śeṣaṃ durgavināśanam
a durge vināśite karma bhavet sukhapariśramam
c alpayatnena kārye 'smin mama syāt saphalaḥ śramaḥ
a yo hy ayaṃ mama lāṅgūle dīpyate havyavāhanaḥ
c asya saṃtarpaṇaṃ nyāyyaṃ kartum ebhir gṛhottamaiḥ
a tataḥ pradīptalāṅgūlaḥ savidyud iva toyadaḥ
c bhavanāgreṣu laṅkāyā vicacāra mahākapiḥ
a mumoca hanumān agniṃ kālānalaśikhopamam
a śvasanena ca saṃyogād ativego mahābalaḥ
c kālāgnir iva jajvāla prāvardhata hutāśanaḥ
a pradīptam agniṃ pavanas teṣu veśmasu cārayat
a tāni kāñcanajālāni muktāmaṇimayāni ca
c bhavanāny avaśīryanta ratnavanti mahānti ca
a tāni bhagnavimānāni nipetur vasudhātale
c bhavanānīva siddhānām ambarāt puṇyasaṃkṣaye
a vajravidrumavaidūryamuktārajatasaṃhitān
c vicitrān bhavanād dhātūn syandamānān dadarśa saḥ
a nāgnis tṛpyati kāṣṭhānāṃ tṛṇānāṃ ca yathā tathā
c hanūmān rākṣasendrāṇāṃ vadhe kiṃ cin na tṛpyati
a hutāśanajvālasamāvṛtā sā
hatapravīrā parivṛttayodhā
c hanūmātaḥ krodhabalābhibhūtā
babhūva śāpopahateva laṅkā
a sasaṃbhramaṃ trastaviṣaṇṇarākṣasāṃ
samujjvalaj jvālahutāśanāṅkitām
c dadarśa laṅkāṃ hanumān mahāmanāḥ
svayambhukopopahatām ivāvanim
a sa rākṣasāṃs tān subahūṃś ca hatvā
vanaṃ ca bhaṅktvā bahupādapaṃ tat
c visṛjya rakṣo bhavaneṣu cāgniṃ
jagāma rāmaṃ manasā mahātmā
a laṅkāṃ samastāṃ saṃdīpya lāṅgūlāgniṃ mahākapiḥ
c nirvāpayām āsa tadā samudre harisattamaḥ
a saṃdīpyamānāṃ vidhvastāṃ trastarakṣo gaṇāṃ purīm
c avekṣya hānumāṃl laṅkāṃ cintayām āsa vānaraḥ
a tasyābhūt sumahāṃs trāsaḥ kutsā cātmany ajāyata
c laṅkāṃ pradahatā karma kiṃsvit kṛtam idaṃ mayā
a dhanyās te puruṣaśreṣṭha ye buddhyā kopam utthitam
c nirundhanti mahātmāno dīptam agnim ivāmbhasā
a yadi dagdhā tv iyaṃ laṅkā nūnam āryāpi jānakī
c dagdhā tena mayā bhartur hataṃ kāryam ajānatā
a yad artham ayam ārambhas tat kāryam avasāditam
c mayā hi dahatā laṅkāṃ na sītā parirakṣitā
a īṣatkāryam idaṃ kāryaṃ kṛtam āsīn na saṃśayaḥ
c tasya krodhābhibhūtena mayā mūlakṣayaḥ kṛtaḥ
a vinaṣṭā jānakī vyaktaṃ na hy adagdhaḥ pradṛśyate
c laṅkāyāḥ kaś cid uddeśaḥ sarvā bhasmīkṛtā purī
a yadi tad vihataṃ kāryaṃ mayā prajñāviparyayāt
c ihaiva prāṇasaṃnyāso mamāpi hy atirocate
a kim agnau nipatāmy adya āhosvid vaḍavāmukhe
c śarīram āho sattvānāṃ dadmi sāgaravāsinām
a kathaṃ hi jīvatā śakyo mayā draṣṭuṃ harīśvaraḥ
c tau vā puruṣaśārdūlau kāryasarvasvaghātinā
a mayā khalu tad evedaṃ roṣadoṣāt pradarśitam
c prathitaṃ triṣu lokeṣu kapitam anavasthitam
a dhig astu rājasaṃ bhāvam anīśam anavasthitam
c īśvareṇāpi yad rāgān mayā sītā na rakṣitā
a vinaṣṭāyāṃ tu sītāyāṃ tāv ubhau vinaśiṣyataḥ
c tayor vināśe sugrīvaḥ sabandhur vinaśiṣyati
a etad eva vacaḥ śrutvā bharato bhrātṛvatsalaḥ
c dharmātmā sahaśatrughnaḥ kathaṃ śakṣyati jīvitum
a ikṣvākuvaṃśe dharmiṣṭhe gate nāśam asaṃśayam
c bhaviṣyanti prajāḥ sarvāḥ śokasaṃtāpapīḍitāḥ
a tad ahaṃ bhāgyarahito luptadharmārthasaṃgrahaḥ
c roṣadoṣaparītātmā vyaktaṃ lokavināśanaḥ
a iti cintayatas tasya nimittāny upapedire
c pūram apy upalabdhāni sākṣāt punar acintayat
a atha vā cārusarvāṅgī rakṣitā svena tejasā
c na naśiṣyati kalyāṇī nāgnir agnau pravartate
a na hi dharmān manas tasya bhāryām amitatejasaḥ
c svacāritrābhiguptāṃ tāṃ spraṣṭum arhati pāvakaḥ
a nūnaṃ rāmaprabhāvena vaidehyāḥ sukṛtena ca
c yan māṃ dahanakarmāyaṃ nādahad dhavyavāhanaḥ
a trayāṇāṃ bharatādīnāṃ bhrātṝṇāṃ devatā ca yā
c rāmasya ca manaḥkāntā sā kathaṃ vinaśiṣyati
a yad vā dahanakarmāyaṃ sarvatra prabhur avyayaḥ
c na me dahati lāṅgūlaṃ katham āryāṃ pradhakṣyati
a tapasā satyavākyena ananyatvāc ca bhartari
c api sā nirdahed agniṃ na tām agniḥ pradhakṣyati
a sa tathā cintayaṃs tatra devyā dharmaparigraham
c śuśrāva hanumān vākyaṃ cāraṇānāṃ mahātmanām
a aho khalu kṛtaṃ karma durviṣahyaṃ hanūmatā
c agniṃ visṛjatābhīkṣṇaṃ bhīmaṃ rākṣasasadmani
a dagdheyaṃ nagarī laṅkā sāṭṭaprākāratoraṇā
c jānakī na ca dagdheti vismayo 'dbhuta eva naḥ
a sa nimittaiś ca dṛṣṭārthaiḥ kāraṇaiś ca mahāguṇaiḥ
c ṛṣivākyaiś ca hanumān abhavat prītamānasaḥ
a tataḥ kapiḥ prāptamanorathārthas
tām akṣatāṃ rājasutāṃ viditvā
c pratyakṣatas tāṃ punar eva dṛṣṭvā
pratiprayāṇāya matiṃ cakāra
a tatas tu śiṃśapāmūle jānakīṃ paryavasthitām
c abhivādyābravīd diṣṭyā paśyāmi tvām ihākṣatām
a tatas taṃ prasthitaṃ sītā vīkṣamāṇā punaḥ punaḥ
c bhartṛsnehānvitaṃ vākyaṃ hanūmantam abhāṣata
a kāmam asya tvam evaikaḥ kāryasya parisādhane
c paryāptaḥ paravīraghna yaśasyas te balodayaḥ
a balais tu saṃkulāṃ kṛtvā laṅkāṃ parabalārdanaḥ
c māṃ nayed yadi kākutsthas tasya tat sādṛśaṃ bhavet
a tad yathā tasya vikrāntam anurūpaṃ mahātmanaḥ
c bhavaty āhavaśūrasya tattvam evopapādaya
a tad arthopahitaṃ vākyaṃ praśritaṃ hetusaṃhitam
c niśamya hanumāṃs tasyā vākyam uttaram abravīt
a kṣipram eṣyati kākutstho haryṛkṣapravarair vṛtaḥ
c yas te yudhi vijityārīñ śokaṃ vyapanayiṣyati
a evam āśvāsya vaidehīṃ hanūmān mārutātmajaḥ
c gamanāya matiṃ kṛtvā vaidehīm abhyavādayat
a tataḥ sa kapiśārdūlaḥ svāmisaṃdarśanotsukaḥ
c āruroha giriśreṣṭham ariṣṭam arimardanaḥ
a tuṅgapadmakajuṣṭābhir nīlābhir vanarājibhiḥ
c sālatālāśvakarṇaiś ca vaṃśaiś ca bahubhir vṛtam
a latāvitānair vitataiḥ puṣpavadbhir alaṃkṛtam
c nānāmṛgagaṇākīrṇaṃ dhātuniṣyandabhūṣitam
a bahuprasravaṇopetaṃ śilāsaṃcayasaṃkaṭam
c maharṣiyakṣagandharvakiṃnaroragasevitam
a latāpādapasaṃbādhaṃ siṃhākulitakandaram
c vyāghrasaṃghasamākīrṇaṃ svādumūlaphaladrumam
a tam ārurohātibalaḥ parvataṃ plavagottamaḥ
c rāmadarśanaśīghreṇa praharṣeṇābhicoditaḥ
a tena pādatalākrāntā ramyeṣu girisānuṣu
c saghoṣāḥ samaśīryanta śilāś cūrṇīkṛtās tataḥ
a sa tam āruhya śailendraṃ vyavardhata mahākapiḥ
c dakṣiṇād uttaraṃ pāraṃ prārthayaṃl lavaṇāmbhasaḥ
a adhiruhya tato vīraḥ parvataṃ pavanātmajaḥ
c dadarśa sāgaraṃ bhīmaṃ mīnoraganiṣevitam
a sa māruta ivākāśaṃ mārutasyātmasaṃbhavaḥ
c prapede hariśārdūlo dakṣiṇād uttarāṃ diśam
a sa tadā pīḍitas tena kapinā parvatottamaḥ
c rarāsa saha tair bhūtaiḥ prāviśad vasudhātalam
e kampamānaiś ca śikharaiḥ patadbhir api ca drumaiḥ
a tasyoruvegān mathitāḥ pādapāḥ puṣpaśālinaḥ
c nipetur bhūtale rugṇāḥ śakrāyudhahatā iva
a kandarodarasaṃsthānāṃ pīḍitānāṃ mahaujasām
c siṃhānāṃ ninado bhīmo nabho bhindan sa śuśruve
a srastavyāviddhavasanā vyākulīkṛtabhūṣaṇā
c vidyādharyaḥ samutpetuḥ sahasā dharaṇīdharāt
a atipramāṇā balino dīptajihvā mahāviṣāḥ
c nipīḍitaśirogrīvā vyaveṣṭanta mahāhayaḥ
a kiṃnaroragagandharvayakṣavidyādharās tathā
c pīḍitaṃ taṃ nagavaraṃ tyaktvā gaganam āsthitāḥ
a sa ca bhūmidharaḥ śrīmān balinā tena pīḍitaḥ
c savṛkṣaśikharodagrāḥ praviveśa rasātalam
a daśayojanavistāras triṃśadyojanam ucchritaḥ
c dharaṇyāṃ samatāṃ yātaḥ sa babhūva dharādharaḥ
a sacandrakumudaṃ ramyaṃ sārkakāraṇḍavaṃ śubham
c tiṣyaśravaṇakadambam abhraśaivalaśādvalam
a punarvasu mahāmīnaṃ lohitāṅgamahāgraham
c airāvatamahādvīpaṃ svātīhaṃsaviloḍitam
a vātasaṃghātajātormiṃ candrāṃśuśiśirāmbumat
c bhujaṃgayakṣagandharvaprabuddhakamalotpalam
a grasamāna ivākāśaṃ tārādhipam ivālikhan
c harann iva sanakṣatraṃ gaganaṃ sārkamaṇḍalam
a mārutasyālayaṃ śrīmān kapir vyomacaro mahān
c hanūmān meghajālāni vikarṣann iva gacchati
a pāṇḍurāruṇavarṇāni nīlamāñjiṣṭhakāni ca
c haritāruṇavarṇāni mahābhrāṇi cakāśire
a praviśann abhrajālāni niṣkramaṃś ca punaḥ punaḥ
c pracchannaś ca prakāśaś ca candramā iva lakṣyate
a nadan nādena mahatā meghasvanamahāsvanaḥ
c ājagāma mahātejāḥ punar madhyena sāgaram
a parvatendraṃ sunābhaṃ ca samupaspṛśya vīryavān
c jyāmukta iva nārāco mahāvego 'bhyupāgataḥ
a sa kiṃ cid anusaṃprāptaḥ samālokya mahāgirim
c mahendrameghasaṃkāśaṃ nanāda haripuṃgavaḥ
a niśamya nadato nādaṃ vānarās te samantataḥ
c babhūvur utsukāḥ sarve suhṛddarśanakāṅkṣiṇaḥ
a jāmbavān sa hariśreṣṭhaḥ prītisaṃhṛṣṭamānasaḥ
c upāmantrya harīn sarvān idaṃ vacanam abravīt
a sarvathā kṛtakāryo 'sau hanūmān nātra saṃśayaḥ
c na hy asyākṛtakāryasya nāda evaṃvidho bhavet
a tasyā bāhūruvegaṃ ca ninādaṃ ca mahātmanaḥ
c niśamya harayo hṛṣṭāḥ samutpetus tatas tataḥ
a te nagāgrān nagāgrāṇi śikharāc chikharāṇi ca
c prahṛṣṭāḥ samapadyanta hanūmantaṃ didṛkṣavaḥ
a te prītāḥ pādapāgreṣu gṛhya śākhāḥ supuṣpitāḥ
c vāsāṃsīva prakāśāni samāvidhyanta vānarāḥ
a tam abhraghanasaṃkāśam āpatantaṃ mahākapim
c dṛṣṭvā te vānarāḥ sarve tasthuḥ prāñjalayas tadā
a tatas tu vegavāṃs tasya girer girinibhaḥ kapiḥ
c nipapāta mahendrasya śikhare pādapākule
a tatas te prītamanasaḥ sarve vānarapuṃgavāḥ
c hanūmantaṃ mahātmānaṃ parivāryopatasthire
a parivārya ca te sarve parāṃ prītim upāgatāḥ
c prahṛṣṭavadanāḥ sarve tam arogam upāgatam
a upāyanāni cādāya mūlāni ca phalāni ca
c pratyarcayan hariśreṣṭhaṃ harayo mārutātmajam
a vinedur muditāḥ ke cic cakruḥ kila kilāṃ tathā
c hṛṣṭāḥ pādapaśākhāś ca āninyur vānararṣabhāḥ
a hanūmāṃs tu gurūn vṛddhāñ jāmbavat pramukhāṃs tadā
c kumāram aṅgadaṃ caiva so 'vandata mahākapiḥ
a sa tābhyāṃ pūjitaḥ pūjyaḥ kapibhiś ca prasāditaḥ
c dṛṣṭā devīti vikrāntaḥ saṃkṣepeṇa nyavedayat
a niṣasāda ca hastena gṛhītvā vālinaḥ sutam
c ramaṇīye vanoddeśe mahendrasya gires tadā
a hanūmān abravīd dhṛṣṭas tadā tān vānararṣabhān
c aśokavanikāsaṃsthā dṛṣṭā sā janakātmajā
a rakṣyamāṇā sughorābhī rākṣasībhir aninditā
c ekaveṇīdharā bālā rāmadarśanalālasā
e upavāsapariśrāntā malinā jaṭilā kṛśā
a tato dṛṣṭeti vacanaṃ mahārtham amṛtopamam
c niśamya māruteḥ sarve muditā vānarā bhavan
a kṣveḍanty anye nadanty anye garjanty anye mahābalāḥ
c cakruḥ kila kilām anye pratigarjanti cāpare
a ke cid ucchritalāṅgūlāḥ prahṛṣṭāḥ kapikuñjarāḥ
c añcitāyatadīrghāṇi lāṅgūlāni pravivyadhuḥ
a apare tu hanūmantaṃ vānarā vāraṇopamam
c āplutya giriśṛṅgebhyaḥ saṃspṛśanti sma harṣitāḥ
a uktavākyaṃ hanūmantam aṅgadas tu tadābravīt
c sarveṣāṃ harivīrāṇāṃ madhye vācam anuttamām
a sattve vīrye na te kaś cit samo vānaravidyate
c yad avaplutya vistīrṇaṃ sāgaraṃ punar āgataḥ
a diṣṭyā dṛṣṭā tvayā devī rāmapatnī yaśasvinī
c diṣṭyā tyakṣyati kākutsthaḥ śokaṃ sītā viyogajam
a tato 'ṅgadaṃ hanūmantaṃ jāmbavantaṃ ca vānarāḥ
c parivārya pramuditā bhejire vipulāḥ śilāḥ
a śrotukāmāḥ samudrasya laṅghanaṃ vānarottamāḥ
c darśanaṃ cāpi laṅkāyāḥ sītāyā rāvaṇasya ca
e tasthuḥ prāñjalayaḥ sarve hanūmad vadanonmukhāḥ
a tasthau tatrāṅgadaḥ śrīmān vānarair bahubhir vṛtaḥ
c upāsyamāno vibudhair divi devapatir yathā
a hanūmatā kīrtimatā yaśasvinā
tathāṅgadenāṅgadabaddhabāhunā
c mudā tadādhyāsitam unnataṃ mahan
mahīdharāgraṃ jvalitaṃ śriyābhavat
a tatas tasya gireḥ śṛṅge mahendrasya mahābalāḥ
c hanumatpramukhāḥ prītiṃ harayo jagmur uttamām
a taṃ tataḥ pratisaṃhṛṣṭaḥ prītimantaṃ mahākapim
c jāmbavān kāryavṛttāntam apṛcchad anilātmajam
a kathaṃ dṛṣṭā tvayā devī kathaṃ vā tatra vartate
c tasyāṃ vā sa kathaṃ vṛttaḥ krūrakarmā daśānanaḥ
a tattvataḥ sarvam etan naḥ prabrūhi tvaṃ mahākape
c śrutārthāś cintayiṣyāmo bhūyaḥ kāryaviniścayam
a yaś cārthas tatra vaktavyo gatair asmābhir ātmavān
c rakṣitavyaṃ ca yat tatra tad bhavān vyākarotu naḥ
a sa niyuktas tatas tena saṃprahṛṣṭatanūruhaḥ
c namasyañ śirasā devyai sītāyai pratyabhāṣata
a pratyakṣam eva bhavatāṃ mahendrāgrāt kham āplutaḥ
c udadher dakṣiṇaṃ pāraṃ kāṅkṣamāṇaḥ samāhitaḥ
a gacchataś ca hi me ghoraṃ vighnarūpam ivābhavat
c kāñcanaṃ śikharaṃ divyaṃ paśyāmi sumanoharam
a sthitaṃ panthānam āvṛtya mene vighnaṃ ca taṃ nagam
a upasaṃgamya taṃ divyaṃ kāñcanaṃ nagasattamam
c kṛtā me manasā buddhir bhettavyo 'yaṃ mayeti ca
a prahataṃ ca mayā tasya lāṅgūlena mahāgireḥ
c śikharaṃ sūryasaṃkāśaṃ vyaśīryata sahasradhā
a vyavasāyaṃ ca me buddhvā sa hovāca mahāgiriḥ
c putreti madhurāṃ bāṇīṃ manaḥprahlādayann iva
a pitṛvyaṃ cāpi māṃ viddhi sakhāyaṃ mātariśvanaḥ
c mainākam iti vikhyātaṃ nivasantaṃ mahodadhau
a pakṣvavantaḥ purā putra babhūvuḥ parvatottamāḥ
c chandataḥ pṛthivīṃ cerur bādhamānāḥ samantataḥ
a śrutvā nagānāṃ caritaṃ mahendraḥ pākaśāsanaḥ
c ciccheda bhagavān pakṣān vajreṇaiṣāṃ sahasraśaḥ
a ahaṃ tu mokṣitas tasmāt tava pitrā mahātmanā
c mārutena tadā vatsa prakṣipto 'smi mahārṇave
a rāmasya ca mayā sāhye vartitavyam ariṃdama
c rāmo dharmabhṛtāṃ śreṣṭho mahendrasamavikramaḥ
a etac chrutvā mayā tasya mainākasya mahātmanaḥ
c kāryam āvedya tu girer uddhataṃ ca mano mama
a tena cāham anujñāto mainākena mahātmanā
c uttamaṃ javam āsthāya śeṣam adhvānam āsthitaḥ
a tato 'haṃ suciraṃ kālaṃ vegenābhyagamaṃ pathi
c tataḥ paśyāmy ahaṃ devīṃ surasāṃ nāgamātaram
a samudramadhye sā devī vacanaṃ mām abhāṣata
c mama bhakṣyaḥ pradiṣṭas tvam amārair harisattamam
e tatas tvāṃ bhakṣayiṣyāmi vihitas tvaṃ cirasya me
a evam uktaḥ surasayā prāñjaliḥ praṇataḥ sthitaḥ
c vivarṇavadano bhūtvā vākyaṃ cedam udīrayam
a rāmo dāśarathiḥ śrīmān praviṣṭo daṇḍakāvanam
c lakṣmaṇena saha bhrātrā sītayā ca paraṃtapaḥ
a tasya sītā hṛtā bhāryā rāvaṇena durātmanā
c tasyāḥ sakāśaṃ dūto 'haṃ gamiṣye rāmaśāsanāt
a kartum arhasi rāmasya sāhyaṃ viṣayavāsini
a atha vā maithilīṃ dṛṣṭvā rāmaṃ cākliṣṭakāriṇam
c āgamiṣyāmi te vaktraṃ satyaṃ pratiśṛṇoti me
a evam uktā mayā sā tu surasā kāmarūpiṇī
c abravīn nātivarteta kaś cid eṣa varo mama
a evam uktaḥ surasayā daśayojanam āyataḥ
c tato 'rdhaguṇavistāro babhūvāhaṃ kṣaṇena tu
a matpramāṇānurūpaṃ ca vyāditaṃ tanmukhaṃ tayā
c tad dṛṣṭvā vyāditaṃ tv āsyaṃ hrasvaṃ hy akaravaṃ vapuḥ
a tasmin muhūrte ca punar babhūvāṅguṣṭhasaṃmitaḥ
c abhipatyāśu tad vaktraṃ nirgato 'haṃ tataḥ kṣaṇāt
a abravīt surasā devī svena rūpeṇa māṃ punaḥ
c arthasiddhyai hariśreṣṭha gaccha saumya yathāsukham
a samānaya ca vaidehīṃ rāghaveṇa mahātmanā
c sukhī bhava mahābāho prītāsmi tava vānara
a tato 'haṃ sādhu sādhvīti sarvabhūtaiḥ praśaṃsitaḥ
c tato 'ntarikṣaṃ vipulaṃ pluto 'haṃ garuḍo yathā
a chāyā me nigṛhītā ca na ca paśyāmi kiṃ cana
c so 'haṃ vigatavegas tu diśo daśa vilokayan
e na kiṃ cit tatra paśyāmi yena me 'pahṛtā gatiḥ
a tato me buddhir utpannā kiṃ nāma gamane mama
c īdṛśo vighna utpanno rūpaṃ yatra na dṛśyate
a adho bhāgena me dṛṣṭiḥ śocatā pātitā mayā
c tato 'drākṣam ahaṃ bhīmāṃ rākṣasīṃ salile śayām
a prahasya ca mahānādam ukto 'haṃ bhīmayā tayā
c avasthitam asaṃbhrāntam idaṃ vākyam aśobhanam
a kvāsi gantā mahākāya kṣudhitāyā mamepsitaḥ
c bhakṣaḥ prīṇaya me dehaṃ ciram āhāravarjitam
a bāḍham ity eva tāṃ vāṇīṃ pratyagṛhṇām ahaṃ tataḥ
c āsya pramāṇād adhikaṃ tasyāḥ kāyam apūrayam
a tasyāś cāsyaṃ mahad bhīmaṃ vardhate mama bhakṣaṇe
c na ca māṃ sā tu bubudhe mama vā vikṛtaṃ kṛtam
a tato 'haṃ vipulaṃ rūpaṃ saṃkṣipya nimiṣāntarāt
c tasyā hṛdayam ādāya prapatāmi nabhastalam
a sā visṛṣṭabhujā bhīmā papāta lavaṇāmbhasi
c mayā parvatasaṃkāśā nikṛttahṛdayā satī
a śṛṇomi khagatānāṃ ca siddhānāṃ cāraṇaiḥ saha
c rākṣasī siṃhikā bhīmā kṣipraṃ hanumatā hṛtā
a tāṃ hatvā punar evāhaṃ kṛtyam ātyayikaṃ smaran
c gatvā ca mahad adhvānaṃ paśyāmi nagamaṇḍitam
e dakṣiṇaṃ tīram udadher laṅkā yatra ca sā purī
a astaṃ dinakare yāte rakṣasāṃ nilayaṃ purīm
c praviṣṭo 'ham avijñāto rakṣobhir bhīmavikramaiḥ
a tatrāhaṃ sarvarātraṃ tu vicinvañ janakātmajām
c rāvaṇāntaḥpuragato na cāpaśyaṃ sumadhyamām
a tataḥ sītām apaśyaṃs tu rāvaṇasya niveśane
c śokasāgaram āsādya na pāram upalakṣaye
a śocatā ca mayā dṛṣṭaṃ prākāreṇa samāvṛtam
c kāñcanena vikṛṣṭena gṛhopavanam uttamam
a sa prākāram avaplutya paśyāmi bahupādapam
a aśokavanikāmadhye śiṃśapāpādapo mahān
c tam āruhya ca paśyāmi kāñcanaṃ kadalī vanam
a adūrāc chiṃśapāvṛkṣāt paśyāmi vanavarṇinīm
c śyāmāṃ kamalapatrākṣīm upavāsakṛśānanām
a rākṣasībhir virūpābhiḥ krūrābhir abhisaṃvṛtām
c māṃsaśoṇitabhakṣyābhir vyāghrībhir hariṇīṃ yathā
a tāṃ dṛṣṭvā tādṛśīṃ nārīṃ rāmapatnīm aninditām
c tatraiva śiṃśapāvṛkṣe paśyann aham avasthitaḥ
a tato halahalāśabdaṃ kāñcīnūpuramiśritam
c śṛṇomy adhikagambhīraṃ rāvaṇasya niveśane
a tato 'haṃ paramodvignaḥ svarūpaṃ pratyasaṃharam
c ahaṃ ca śiṃśapāvṛkṣe pakṣīva gahane sthitaḥ
a tato rāvaṇadārāś ca rāvaṇaś ca mahābalaḥ
c taṃ deśaṃ samanuprāptā yatra sītābhavat sthitā
a taṃ dṛṣṭvātha varārohā sītā rakṣogaṇeśvaram
c saṃkucyorū stanau pīnau bāhubhyāṃ parirabhya ca
a tām uvāca daśagrīvaḥ sītāṃ paramaduḥkhitām
c avākśirāḥ prapatito bahu manyasva mām iti
a yadi cet tvaṃ tu māṃ darpān nābhinandasi garvite
c dvimāsānantaraṃ sīte pāsyāmi rudhiraṃ tava
a etac chrutvā vacas tasya rāvaṇasya durātmanaḥ
c uvāca paramakruddhā sītā vacanam uttamam
a rākṣasādhama rāmasya bhāryām amitatejasaḥ
c ikṣvākukulanāthasya snuṣāṃ daśarathasya ca
e avācyaṃ vadato jihvā kathaṃ na patitā tava
a kiṃsvid vīryaṃ tavānārya yo māṃ bhartur asaṃnidhau
c apahṛtyāgataḥ pāpa tenādṛṣṭo mahātmanā
a na tvaṃ rāmasya sadṛśo dāsye 'py asyā na yujyase
c yajñīyaḥ satyavāk caiva raṇaślāghī ca rāghavaḥ
a jānakyā paruṣaṃ vākyam evam ukto daśānanaḥ
c jajvāla sahasā kopāc citāstha iva pāvakaḥ
a vivṛtya nayane krūre muṣṭim udyamya dakṣiṇam
c maithilīṃ hantum ārabdhaḥ strībhir hāhākṛtaṃ tadā
a strīṇāṃ madhyāt samutpatya tasya bhāryā durātmanaḥ
c varā mandodarī nāma tayā sa pratiṣedhitaḥ
a uktaś ca madhurāṃ vāṇīṃ tayā sa madanārditaḥ
c sītayā tava kiṃ kāryaṃ mahendrasamavikrama
e mayā saha ramasvādya madviśiṣṭā na jānakī
a devagandharvakanyābhir yakṣakanyābhir eva ca
c sārdhaṃ prabho ramasveha sītayā kiṃ kariṣyasi
a tatas tābhiḥ sametābhir nārībhiḥ sa mahābalaḥ
c utthāpya sahasā nīto bhavanaṃ svaṃ niśācaraḥ
a yāte tasmin daśagrīve rākṣasyo vikṛtānanāḥ
c sītāṃ nirbhartsayām āsur vākyaiḥ krūraiḥ sudāruṇaiḥ
a tṛṇavad bhāṣitaṃ tāsāṃ gaṇayām āsa jānakī
c tarjitaṃ ca tadā tāsāṃ sītāṃ prāpya nirarthakam
a vṛthāgarjitaniśceṣṭā rākṣasyaḥ piśitāśanāḥ
c rāvaṇāya śaśaṃsus tāḥ sītāvyavasitaṃ mahat
a tatas tāḥ sahitāḥ sarvā vihatāśā nirudyamāḥ
c parikṣipya samantāt tāṃ nidrāvaśam upāgatāḥ
a tāsu caiva prasuptāsu sītā bhartṛhite ratā
c vilapya karuṇaṃ dīnā praśuśoca suduḥkhitā
a tāṃ cāhaṃ tādṛśīṃ dṛṣṭvā sītāyā dāruṇāṃ daśām
c cintayām āsa viśrānto na ca me nirvṛtaṃ manaḥ
a saṃbhāṣaṇārthe ca mayā jānakyāś cintito vidhiḥ
c ikṣvākukulavaṃśas tu tato mama puraskṛtaḥ
a śrutvā tu gaditāṃ vācaṃ rājarṣigaṇapūjitām
c pratyabhāṣata māṃ devī bāṣpaiḥ pihitalocanā
a kas tvaṃ kena kathaṃ ceha prāpto vānarapuṃgava
c kā ca rāmeṇa te prītis tan me śaṃsitum arhasi
a tasyās tadvacanaṃ śrutvā aham apy abruvaṃ vacaḥ
c devi rāmasya bhartus te sahāyo bhīmavikramaḥ
e sugrīvo nāma vikrānto vānarendo mahābalaḥ
a tasya māṃ viddhi bhṛtyaṃ tvaṃ hanūmantam ihāgatam
c bhartrāhaṃ prahitas tubhyaṃ rāmeṇākliṣṭakarmaṇā
a idaṃ ca puruṣavyāghraḥ śrīmān dāśarathiḥ svayam
c aṅgulīyam abhijñānam adāt tubhyaṃ yaśasvini
a tad icchāmi tvayājñaptaṃ devi kiṃ karavāṇy aham
c rāmalakṣmaṇayoḥ pārśvaṃ nayāmi tvāṃ kim uttaram
a etac chrutvā viditvā ca sītā janakanandinī
c āha rāvaṇam utsādya rāghavo māṃ nayatv iti
a praṇamya śirasā devīm aham āryām aninditām
c rāghavasya manohlādam abhijñānam ayāciṣam
a evam uktā varārohā maṇipravaram uttamam
c prāyacchat paramodvignā vācā māṃ saṃdideśa ha
a tatas tasyai praṇamyāhaṃ rājaputryai samāhitaḥ
c pradakṣiṇaṃ parikrāmam ihābhyudgatamānasaḥ
a uttaraṃ punar evāha niścitya manasā tadā
c hanūman mama vṛttāntaṃ vaktum arhasi rāghave
a yathā śrutvaiva nacirāt tāv ubhau rāmalakṣmaṇau
c sugrīvasahitau vīrāv upeyātāṃ tathā kuru
a yady anyathā bhaved etad dvau māsau jīvitaṃ mama
c na māṃ drakṣyati kākutstho mriye sāham anāthavat
a tac chrutvā karuṇaṃ vākyaṃ krodho mām abhyavartata
c uttaraṃ ca mayā dṛṣṭaṃ kāryaśeṣam anantaram
a tato 'vardhata me kāyas tadā parvatasaṃnibhaḥ
c yuddhakāṅkṣī vanaṃ tac ca vināśayitum ārabhe
a tad bhagnaṃ vanaṣaṇḍaṃ tu bhrāntatrastamṛgadvijam
c pratibuddhā nirīkṣante rākṣasyo vikṛtānanāḥ
a māṃ ca dṛṣṭvā vane tasmin samāgamya tatas tataḥ
c tāḥ samabhyāgatāḥ kṣipraṃ rāvaṇāyācacakṣire
a rājan vanam idaṃ durgaṃ tava bhagnaṃ durātmanā
c vānareṇa hy avijñāya tava vīryaṃ mahābala
a durbuddhes tasya rājendra tava vipriyakāriṇaḥ
c vadham ājñāpaya kṣipraṃ yathāsau vilayaṃ vrajet
a tac chrutvā rākṣasendreṇa visṛṣṭā bhṛśadurjayāḥ
c rākṣasāḥ kiṃkarā nāma rāvaṇasya mano'nugāḥ
a teṣām aśītisāhasraṃ śūlamudgarapāṇinām
c mayā tasmin vanoddeśe parigheṇa niṣūditam
a teṣāṃ tu hataśeṣā ye te gatā laghuvikramāḥ
c nihataṃ ca mayā sainyaṃ rāvaṇāyācacakṣire
a tato me buddhir utpannā caityaprāsādam ākramam
a tatrasthān rākṣasān hatvā śataṃ stambhena vai punaḥ
c lalāma bhūto laṅkāyā mayā vidhvaṃsito ruṣā
a tataḥ prahastasya sutaṃ jambumālinam ādiśat
a tam ahaṃ balasaṃpannaṃ rākṣasaṃ raṇakovidam
c parigheṇātighoreṇa sūdayāmi sahānugam
a tac chrutvā rākṣasendras tu mantriputrān mahābalān
c padātibalasaṃpannān preṣayām āsa rāvaṇaḥ
e parigheṇaiva tān sarvān nayāmi yamasādanam
a mantriputrān hatāñ śrutvā samare laghuvikramān
c pañcasenāgragāñ śūrān preṣayām āsa rāvaṇaḥ
e tān ahaṃ saha sainyān vai sarvān evābhyasūdayam
a tataḥ punar daśagrīvaḥ putram akṣaṃ mahābalam
c bahubhī rākasaiḥ sārdhaṃ preṣayām āsa saṃyuge
a taṃ tu mandodarī putraṃ kumāraṃ raṇapaṇḍitam
c sahasā khaṃ samutkrāntaṃ pādayoś ca gṛhītavān
e carmāsinaṃ śataguṇaṃ bhrāmayitvā vyapeṣayam
a tam akṣam āgataṃ bhagnaṃ niśamya sa daśānanaḥ
c tata indrajitaṃ nāma dvitīyaṃ rāvaṇaḥ sutam
e vyādideśa susaṃkruddho balinaṃ yuddhadurmadam
a tasyāpy ahaṃ balaṃ sarvaṃ taṃ ca rākṣasapuṃgavam
c naṣṭaujasaṃ raṇe kṛtvā paraṃ harṣam upāgamam
a mahatā hi mahābāhuḥ pratyayena mahābalaḥ
c preṣito rāvaṇenaiṣa saha vīrair madotkaṭaiḥ
a brāhmeṇāstreṇa sa tu māṃ prabadhnāc cātivegataḥ
c rajjūbhir abhibadhnanti tato māṃ tatra rākṣasāḥ
a rāvaṇasya samīpaṃ ca gṛhītvā mām upānayan
c dṛṣṭvā saṃbhāṣitaś cāhaṃ rāvaṇena durātmanā
a pṛṣṭaś ca laṅkāgamanaṃ rākṣasānāṃ ca tad vadham
c tat sarvaṃ ca mayā tatra sītārtham iti jalpitam
a asyāhaṃ darśanākāṅkṣī prāptas tvadbhavanaṃ vibho
c mārutasyaurasaḥ putro vānaro hanumān aham
a rāmadūtaṃ ca māṃ viddhi sugrīvasacivaṃ kapim
c so 'haṃ dautyena rāmasya tvatsamīpam ihāgataḥ
a śṛṇu cāpi samādeśaṃ yad ahaṃ prabravīmi te
c rākṣaseśa harīśas tvāṃ vākyam āha samāhitam
e dharmārthakāmasahitaṃ hitaṃ pathyam ivāśanam
a vasato ṛṣyamūke me parvate vipuladrume
c rāghavo raṇavikrānto mitratvaṃ samupāgataḥ
a tena me kathitaṃ rājan bhāryā me rakṣasā hṛtā
c tatra sāhāyyahetor me samayaṃ kartum arhasi
a vālinā hṛtarājyena sugrīveṇa saha prabhuḥ
c cakre 'gnisākṣikaṃ sakyaṃ rāghavaḥ sahalakṣmaṇaḥ
a tena vālinam utsādya śareṇaikena saṃyuge
c vānarāṇāṃ mahārājaḥ kṛtaḥ saṃplavatāṃ prabhuḥ
a tasya sāhāyyam asmābhiḥ kāryaṃ sarvātmanā tv iha
c tena prasthāpitas tubhyaṃ samīpam iha dharmataḥ
a kṣipram ānīyatāṃ sītā dīyatāṃ rāghavasya ca
c yāvan na harayo vīrā vidhamanti balaṃ tava
a vānarāṇāṃ prabhavo hi na kena viditaḥ purā
c devatānāṃ sakāśaṃ ca ye gacchanti nimantritāḥ
a iti vānararājas tvām āhety abhihito mayā
c mām aikṣata tato ruṣṭaś cakṣuṣā pradahann iva
a tena vadhyo 'ham ājñapto rakṣasā raudrakarmaṇā
a tato vibhīṣaṇo nāma tasya bhrātā mahāmatiḥ
c tena rākṣasarājo 'sau yācito mama kāraṇāt
a dūtavadhyā na dṛṣṭā hi rājaśāstreṣu rākṣasa
c dūtena veditavyaṃ ca yathārthaṃ hitavādinā
a sumahaty aparādhe 'pi dūtasyātulavikramaḥ
c virūpakaraṇaṃ dṛṣṭaṃ na vadho 'stīha śāstrataḥ
a vibhīṣaṇenaivam ukto rāvaṇaḥ saṃdideśa tān
c rākṣasān etad evādya lāṅgūlaṃ dahyatām iti
a tatas tasya vacaḥ śrutvā mama pucchaṃ samantataḥ
c veṣṭitaṃ śaṇavalkaiś ca paṭaiḥ kārpāsakais tathā
a rākṣasāḥ siddhasaṃnāhās tatas te caṇḍavikramāḥ
c tad ādīpyanta me pucchaṃ hanantaḥ kāṣṭhamuṣṭibhiḥ
a baddhasya bahubhiḥ pāśair yantritasya ca rākṣasaiḥ
c na me pīḍā bhavet kā cid didṛkṣor nagarīṃ divā
a tatas te rākṣasāḥ śūrā baddhaṃ mām agnisaṃvṛtam
c aghoṣayan rājamārge nagaradvāram āgatāḥ
a tato 'haṃ sumahad rūpaṃ saṃkṣipya punar ātmanaḥ
c vimocayitvā taṃ bandhaṃ prakṛtiṣṭhaḥ sthitaḥ punaḥ
a āyasaṃ parighaṃ gṛhya tāni rakṣāṃsy asūdayam
c tatas tan nagaradvāraṃ vegenāplutavān aham
a pucchena ca pradīptena tāṃ purīṃ sāṭṭagopurām
c dahāmy aham asaṃbhrānto yugāntāgnir iva prajāḥ
a dagdhvā laṅkāṃ punaś caiva śaṅkā mām abhyavartata
c dahatā ca mayā laṅkāṃ daghdā sītā na saṃśayaḥ
a athāhaṃ vācam aśrauṣaṃ cāraṇānāṃ śubhākṣarām
c jānakī na ca dagdheti vismayodantabhāṣiṇām
a tato me buddhir utpannā śrutvā tām adbhutāṃ giram
c punar dṛṣṭā ca vaidehī visṛṣṭaś ca tayā punaḥ
a rāghavasya prabhāvena bhavatāṃ caiva tejasā
c sugrīvasya ca kāryārthaṃ mayā sarvam anuṣṭhitam
a etat sarvaṃ mayā tatra yathāvad upapāditam
c atra yan na kṛtaṃ śeṣaṃ tat sarvaṃ kriyatām iti
a etad ākhyānaṃ tat sarvaṃ hanūmān mārutātmajaḥ
c bhūyaḥ samupacakrāma vacanaṃ vaktum uttaram
a saphalo rāghavodyogaḥ sugrīvasya ca saṃbhramaḥ
c śīlam āsādya sītāyā mama ca plavanaṃ mahat
a āryāyāḥ sadṛśaṃ śīlaṃ sītāyāḥ plavagarṣabhāḥ
c tapasā dhārayel lokān kruddhā vā nirdahed api
a sarvathātipravṛddho 'sau rāvaṇo rākṣasādhipaḥ
c yasya tāṃ spṛśato gātraṃ tapasā na vināśitam
a na tad agniśikhā kuryāt saṃspṛṣṭā pāṇinā satī
c janakasyātmajā kuryād utkrodhakaluṣīkṛtā
a aśokavanikāmadhye rāvaṇasya durātmanaḥ
c adhastāc chiṃśapāvṛkṣe sādhvī karuṇam āsthitā
a rākṣasībhiḥ parivṛtā śokasaṃtāpakarśitā
c meghalekhāparivṛtā candralekheva niṣprabhā
a acintayantī vaidehī rāvaṇaṃ baladarpitam
c pativratā ca suśroṇī avaṣṭabdhā ca jānakī
a anuraktā hi vaidehī rāmaṃ sarvātmanā śubhā
c ananyacittā rāme ca paulomīva puraṃdare
a tad ekavāsaḥsaṃvītā rajodhvastā tathaiva ca
c śokasaṃtāpadīnāṅgī sītā bhartṛhite ratā
a sā mayā rākṣasī madhye tarjyamānā muhur muhuḥ
c rākṣasībhir virūpābhir dṛṣṭā hi pramadā vane
a ekaveṇīdharā dīnā bhartṛcintāparāyaṇā
c adhaḥśayyā vivarṇāṅgī padminīva himāgame
a rāvaṇād vinivṛttārthā martavyakṛtaniścayā
c kathaṃ cin mṛgaśāvākṣī viśvāsam upapāditā
a tataḥ saṃbhāṣitā caiva sarvam arthaṃ ca darśitā
c rāmasugrīvasakhyaṃ ca śrutvā prītim upāgatā
a niyataḥ samudācāro bhaktir bhartari cottamā
a yan na hanti daśagrīvaṃ sa mahātmā daśānanaḥ
c nimittamātraṃ rāmas tu vadhe tasya bhaviṣyati
a evam āste mahābhāgā sītā śokaparāyaṇā
c yad atra pratikartavyaṃ tat sarvam upapādyatām
a tasya tadvacanaṃ śrutvā vālisūnur abhāṣata
c jāmbavatpramukhān sarvān anujñāpya mahākapīn
a asminn evaṃgate kārye bhavatāṃ ca nivedite
c nyāyyaṃ sma saha vaidehyā draṣṭuṃ tau pārthivātmajau
a aham eko 'pi paryāptaḥ sarākṣasagaṇāṃ purīm
c tāṃ laṅkāṃ tarasā hantuṃ rāvaṇaṃ ca mahābalam
a kiṃ punaḥ sahito vīrair balavadbhiḥ kṛtātmabhiḥ
c kṛtāstraiḥ plavagaiḥ śaktair bhavadbhir vijayaiṣibhiḥ
a ahaṃ tu rāvaṇaṃ yuddhe sasainyaṃ sapuraḥsaram
c saputraṃ vidhamiṣyāmi sahodarayutaṃ yudhi
a brāhmam aindraṃ ca raudraṃ ca vāyavyaṃ vāruṇaṃ tathā
c yadi śakrajito 'strāṇi durnirīkṣyāṇi saṃyuge
e tāny ahaṃ vidhamiṣyāmi nihaniṣyāmi rākṣasān
a bhavatām abhyanujñāto vikramo me ruṇaddhi tam
a mayātulā visṛṣṭā hi śailavṛṣṭir nirantarā
c devān api raṇe hanyāt kiṃ punas tān niśācarān
a sāgaro 'py atiyād velāṃ mandaraḥ pracaled api
c na jāmbavantaṃ samare kampayed arivāhinī
a sarvarākṣasasaṃghānāṃ rākṣasā ye ca pūrvakāḥ
c alam eko vināśāya vīro vāyusutaḥ kapiḥ
a panasasyoruvegena nīlasya ca mahātmanaḥ
c mandaro 'py avaśīryeta kiṃ punar yudhi rākṣasāḥ
a sadevāsurayuddheṣu gandharvoragapakṣiṣu
c maindasya pratiyoddhāraṃ śaṃsata dvividasya vā
a aśviputrau mahāvegāv etau plavagasattamau
c pitāmahavarotsekāt paramaṃ darpam āsthitau
a aśvinor mānanārthaṃ hi sarvalokapitāmahaḥ
c sarvāvadhyatvam atulam anayor dattavān purā
a varotsekena mattau ca pramathya mahatīṃ camūm
c surāṇām amṛtaṃ vīrau pītavantau plavaṃgamau
a etāv eva hi saṃkruddhau savājirathakuñjarām
c laṅkāṃ nāśayituṃ śaktau sarve tiṣṭhantu vānarāḥ
a ayuktaṃ tu vinā devīṃ dṛṣṭabadbhiḥ plavaṃgamāḥ
c samīpaṃ gantum asmābhī rāghavasya mahātmanaḥ
a dṛṣṭā devī na cānītā iti tatra nivedanam
c ayuktam iva paśyāmi bhavadbhiḥ khyātavikramaiḥ
a na hi vaḥ plavate kaś cin nāpi kaś cit parākrame
c tulyaḥ sāmaradaityeṣu lokeṣu harisattamāḥ
a teṣv evaṃ hatavīreṣu rākṣaseṣu hanūmatā
c kim anyad atra kartavyaṃ gṛhītvā yāma jānakīm
a tam evaṃ kṛtasaṃkalpaṃ jāmbavān harisattamaḥ
c uvāca paramaprīto vākyam arthavad arthavit
a na tāvad eṣā matir akṣamā no
yathā bhavān paśyati rājaputra
c yathā tu rāmasya matir niviṣṭā
tathā bhavān paśyatu kāryasiddhim
a tato jāmbavato vākyam agṛhṇanta vanaukasaḥ
c aṅgadapramukhā vīrā hanūmāṃś ca mahākapiḥ
a prītimantas tataḥ sarve vāyuputrapuraḥsarāḥ
c mahendrāgraṃ parityajya pupluvuḥ plavagarṣabhāḥ
a merumandarasaṃkāśā mattā iva mahāgajāḥ
c chādayanta ivākāśaṃ mahākāyā mahābalāḥ
a sabhājyamānaṃ bhūtais tam ātmavantaṃ mahābalam
c hanūmantaṃ mahāvegaṃ vahanta iva dṛṣṭibhiḥ
a rāghave cārthanirvṛttiṃ bhartuś ca paramaṃ yaśaḥ
c samādhāya samṛddhārthāḥ karmasiddhibhir unnatāḥ
a priyākhyānonmukhāḥ sarve sarve yuddhābhinandinaḥ
c sarve rāmapratīkāre niścitārthā manasvinaḥ
a plavamānāḥ kham āplutya tatas te kānanaukṣakaḥ
c nandanopamam āsedur vanaṃ drumalatāyutam
a yat tan madhuvanaṃ nāma sugrīvasyābhirakṣitam
c adhṛṣyaṃ sarvabhūtānāṃ sarvabhūtamanoharam
a yad rakṣati mahāvīryaḥ sadā dadhimukhaḥ kapiḥ
c mātulaḥ kapimukhyasya sugrīvasya mahātmanaḥ
a te tad vanam upāgamya babhūvuḥ paramotkaṭāḥ
c vānarā vānarendrasya manaḥkāntatamaṃ mahat
a tatas te vānarā hṛṣṭā dṛṣṭvā madhuvanaṃ mahat
c kumāram abhyayācanta madhūni madhupiṅgalāḥ
a tataḥ kumāras tān vṛddhāñ jāmbavatpramukhān kapīn
c anumānya dadau teṣāṃ nisargaṃ madhubhakṣaṇe
a tataś cānumatāḥ sarve saṃprahṛṣṭā vanaukasaḥ
c muditāś ca tatas te ca pranṛtyanti tatas tataḥ
a gāyanti ke cit praṇamanti ke cin
nṛtyanti ke cit prahasanti ke cit
c patanti ke cid vicaranti ke cit
plavanti ke cit pralapanti ke cit
a parasparaṃ ke cid upāśrayante
parasparaṃ ke cid atibruvante
c drumād drumaṃ ke cid abhiplavante
kṣitau nagāgrān nipatanti ke cit
a mahītalāt ke cid udīrṇavegā
mahādrumāgrāṇy abhisaṃpatante
c gāyantam anyaḥ prahasann upaiti
hasantam anyaḥ prahasann upaiti
a rudantam anyaḥ prarudann upaiti
nudantam anyaḥ praṇudann upaiti
c samākulaṃ tat kapisainyam āsīn
madhuprapānotkaṭa sattvaceṣṭam
e na cātra kaś cin na babhūva matto
na cātra kaś cin na babhūva tṛpto
a tato vanaṃ tat paribhakṣyamāṇaṃ
drumāṃś ca vidhvaṃsitapatrapuṣpān
c samīkṣya kopād dadhivaktranāmā
nivārayām āsa kapiḥ kapīṃs tān
a sa taiḥ pravṛddhaiḥ paribhartsyamāno
vanasya goptā harivīravṛddhaḥ
c cakāra bhūyo matim ugratejā
vanasya rakṣāṃ prati vānarebhyaḥ
a uvāca kāṃś cit paruṣāṇi dhṛṣṭam
asaktam anyāṃś ca talair jaghāna
c sametya kaiś cit kalahaṃ cakāra
tathaiva sāmnopajagāma kāṃś cit
a sa tair madāc cāprativārya vegair
balāc ca tenāprativāryamāṇaiḥ
c pradharṣitas tyaktabhayaiḥ sametya
prakṛṣyate cāpy anavekṣya doṣam
a nakhais tudanto daśanair daśantas
talaiś ca pādaiś ca samāpnuvantaḥ
c madāt kapiṃ taṃ kapayaḥ samagrā
mahāvanaṃ nirviṣayaṃ ca cakruḥ
a tān uvāca hariśreṣṭho hanūmān vānararṣabhaḥ
c avyagramanaso yūyaṃ madhu sevata vānarāḥ
a śrutvā hanumato vākyaṃ harīṇāṃ pravaro 'ṅgadaḥ
c pratyuvāca prasannātmā pibantu harayo madhu
a avaśyaṃ kṛtakāryasya vākyaṃ hanumato mayā
c akāryam api kartavyaṃ kim aṅga punar īdṛśam
a andagasya mukhāc chrutvā vacanaṃ vānararṣabhāḥ
c sādhu sādhv iti saṃhṛṣṭā vānarāḥ pratyapūjayan
a pūjayitvāṅgadaṃ sarve vānarā vānararṣabham
c jagmur madhuvanaṃ yatra nadīvega iva drutam
a te prahṛṣṭā madhuvanaṃ pālān ākramya vīryataḥ
c atisargāc ca paṭavo dṛṣṭvā śrutvā ca maithilīm
a utpatya ca tataḥ sarve vanapālān samāgatāḥ
c tāḍayanti sma śataśaḥ saktān madhuvane tadā
a madhūni droṇamātrāṇi bahubhiḥ parigṛhya te
c ghnanti sma sahitāḥ sarve bhakṣayanti tathāpare
a ke cit pītvāpavidhyanti madhūni madhupiṅgalāḥ
c madhūcciṣṭena ke cic ca jaghnur anyonyam utkaṭāḥ
a apare vṛkṣamūleṣu śākhāṃ gṛhya vyavasthitaḥ
c atyarthaṃ ca madaglānāḥ parṇāny āstīrya śerate
a unmattabhūtāḥ plavagā madhumattāś ca hṛṣṭavat
c kṣipanty api tathānyonyaṃ skhalanty api tathāpare
a ke cit kṣveḍān prakurvanti ke cit kūjanti hṛṣṭavat
c harayo madhunā mattāḥ ke cit suptā mahītale
a ye 'py atra madhupālāḥ syuḥ preṣyā dadhimukhasya tu
c te 'pi tair vānarair bhīmaiḥ pratiṣiddhā diśo gatāḥ
a jānubhiś ca prakṛṣṭāś ca devamārgaṃ ca darśitāḥ
c abruvan paramodvignā gatvā dadhimukhaṃ vacaḥ
a hanūmatā dattavarair hataṃ madhuvanaṃ balāt
c vayaṃ ca jānubhiḥ kṛṣṭā devamārgaṃ ca darśitāḥ
a tato dadhimukhaḥ kruddho vanapas tatra vānaraḥ
c hataṃ madhuvanaṃ śrutvā sāntvayām āsa tān harīn
a etāgacchata gacchāmo vānarān atidarpitān
c balenāvārayiṣyāmo madhu bhakṣayato vayam
a śrutvā dadhimukhasyedaṃ vacanaṃ vānararṣabhāḥ
c punar vīrā madhuvanaṃ tenaiva sahitā yayuḥ
a madhye caiṣāṃ dadhimukhaḥ pragṛhya sumahātarum
c samabhyadhāvad vegenā te ca sarve plavaṃgamāḥ
a te śilāḥ pādapāṃś cāpi pāṣāṇāṃś cāpi vānarāḥ
c gṛhītvābhyāgaman kruddhā yatra te kapikuñjarāḥ
a te svāmivacanaṃ vīrā hṛdayeṣv avasajya tat
c tvarayā hy abhyadhāvanta sālatālaśilāyudhāḥ
a vṛkṣasthāṃś ca talasthāṃś ca vānarān baladarpitān
c abhyakrāmanta te vīrāḥ pālās tatra sahasraśaḥ
a atha dṛṣṭvā dadhimukhaṃ kruddhaṃ vānarapuṃgavāḥ
c abhyadhāvanta vegena hanūmatpramukhās tadā
a taṃ savṛkṣaṃ mahābāhum āpatantaṃ mahābalam
c āryakaṃ prāharat tatra bāhubhyāṃ kupito 'ṅgadaḥ
a madāndhaś a na vedainam āryako 'yaṃ mameti saḥ
c athainaṃ niṣpipeṣāśu vegavad vasudhātale
a sa bhagnabāhur vimukho vihvalaḥ śoṇitokṣitaḥ
c mumoha sahasā vīro muhūrtaṃ kapikuñjaraḥ
a sa kathaṃ cid vimuktas tair vānarair vānararṣabhaḥ
c uvācaikāntam āgamya bhṛtyāṃs tān samupāgatān
a ete tiṣṭhantu gacchāmo bhartā no yatra vānaraḥ
c sugrīvo vipulagrīvaḥ saha rāmeṇa tiṣṭhati
a sarvaṃ caivāṅgade doṣaṃ śrāvayiṣyāmi pārthiva
c amarṣī vacanaṃ śrutvā ghātayiṣyati vānarān
a iṣṭaṃ madhuvanaṃ hy etat sugrīvasya mahātmanaḥ
c pitṛpaitāmahaṃ divyaṃ devair api durāsadam
a sa vānarān imān sarvān madhulubdhān gatāyuṣaḥ
c ghātayiṣyati daṇḍena sugrīvaḥ sasuhṛjjanān
a vadhyā hy ete durātmāno nṛpājñā paribhāvinaḥ
c amarṣaprabhavo roṣaḥ saphalo no bhaviṣyati
a evam uktvā dadhimukho vanapālān mahābalaḥ
c jagāma sahasotpatya vanapālaiḥ samanvitaḥ
a nimeṣāntaramātreṇa sa hi prāpto vanālayaḥ
c sahasrāṃśusuto dhīmān sugrīvo yatra vānaraḥ
a rāmaṃ ca lakṣmaṇaṃ caiva dṛṣṭvā sugrīvam eva ca
c samapratiṣṭhāṃ jagatīm ākāśān nipapāta ha
a sa nipatya mahāvīryaḥ sarvais taiḥ parivāritaḥ
c harir dadhimukhaḥ pālaiḥ pālānāṃ parameśvaraḥ
a sa dīnavadano bhūtvā kṛtvā śirasi cāñjalim
c sugrīvasya śubhau mūrdhnā caraṇau pratyapīḍayat
a tato mūrdhnā nipatitaṃ vānaraṃ vānararṣabhaḥ
c dṛṣṭvaivodvignahṛdayo vākyam etad uvāca ha
a uttiṣṭhottiṣṭha kasmāt tvaṃ pādayoḥ patito mama
c abhayaṃ te bhaved vīra satyam evābhidhīyatām
a sa tu viśvāsitas tena sugrīveṇa mahātmanā
c utthāya ca mahāprājño vākyaṃ dadhimukho 'bravīt
a naivarkṣarajasā rājan na tvayā nāpi vālinā
c vanaṃ nisṛṣṭapūrvaṃ hi bhakṣitaṃ tat tu vānaraiḥ
a ebhiḥ pradharṣitāś caiva vāritā vanarakṣibhiḥ
c madhūny acintayitvemān bhakṣayanti pibanti ca
a śiṣṭam atrāpavidhyanti bhakṣayanti tathāpare
c nivāryamāṇās te sarve bhruvau vai darśayanti hi
a ime hi saṃrabdhatarās tathā taiḥ saṃpradharṣitāḥ
c vārayanto vanāt tasmāt kruddhair vānarapuṃgavaiḥ
a tatas tair bahubhir vīrair vānarair vānararṣabhāḥ
c saṃraktanayanaiḥ krodhād dharayaḥ saṃpracālitāḥ
a pāṇibhir nihatāḥ ke cit ke cij jānubhir āhatāḥ
c prakṛṣṭāś ca yathākāmaṃ devamārgaṃ ca darśitāḥ
a evam ete hatāḥ śūrās tvayi tiṣṭhati bhartari
c kṛtsnaṃ madhuvanaṃ caiva prakāmaṃ taiḥ prabhakṣyate
a evaṃ vijñāpyamānaṃ tu sugrīvaṃ vānararṣabham
c apṛcchat taṃ mahāprājño lakṣmaṇaḥ paravīrahā
a kim ayaṃ vānaro rājan vanapaḥ pratyupasthitaḥ
c kaṃ cārtham abhinirdiśya duḥkhito vākyam abravīt
a evam uktas tu sugrīvo lakṣmaṇena mahātmanā
c lakṣmaṇaṃ pratyuvācedaṃ vākyaṃ vākyaviśāradaḥ
a ārya lakṣmaṇa saṃprāha vīro dadhimukhaḥ kapiḥ
c aṅgadapramukhair vīrair bhakṣitaṃ madhuvānaraiḥ
a naiṣām akṛtakṛtyānām īdṛśaḥ syād upakramaḥ
c vanaṃ yathābhipannaṃ taiḥ sādhitaṃ karma vānaraiḥ
a dṛṣṭā devī na saṃdeho na cānyena hanūmatā
c na hy anyaḥ sādhane hetuḥ karmaṇo 'sya hanūmataḥ
a kāryasiddhir hanumati matiś ca haripuṃgava
c vyavasāyaś ca vīryaṃ ca śrutaṃ cāpi pratiṣṭhitam
a jāmbavān yatra netā syād aṅgadasya baleśvaraḥ
c hanūmāṃś cāpy adhiṣṭhātā na tasya gatir anyathā
a aṅgadapramukhair vīrair hataṃ madhuvanaṃ kila
c vicintya dakṣiṇām āśām āgatair haripuṃgavaiḥ
a āgataiś ca praviṣṭaṃ tad yathā madhuvanaṃ hi taiḥ
c dharṣitaṃ ca vanaṃ kṛtsnam upayuktaṃ ca vānaraiḥ
e vāritāḥ sahitāḥ pālās tathā jānubhir āhatāḥ
a etadartham ayaṃ prāpto vaktuṃ madhuravāg iha
c nāmnā dadhimukho nāma hariḥ prakhyātavikramaḥ
a dṛṣṭā sītā mahābāho saumitre paśya tattvataḥ
c abhigamya yathā sarve pibanti madhu vānarāḥ
a na cāpy adṛṣṭvā vaidehīṃ viśrutāḥ puruṣarṣabha
c vanaṃ dātta varaṃ divyaṃ dharṣayeyur vanaukasaḥ
a tataḥ prahṛṣṭo dharmātmā lakṣmaṇaḥ saharāghavaḥ
c śrutvā karṇasukhāṃ vāṇīṃ sugrīvavadanāc cyutām
a prāhṛṣyata bhṛśaṃ rāmo lakṣmaṇaś ca mahāyaśāḥ
c śrutvā dadhimukhasyedaṃ sugrīvas tu prahṛṣya ca
e vanapālaṃ punar vākyaṃ sugrīvaḥ pratyabhāṣata
a prīto 'smi saumya yad bhuktaṃ vanaṃ taiḥ kṛtakarmabhiḥ
c marṣitaṃ marṣaṇīyaṃ ca ceṣṭitaṃ kṛtakarmaṇām
a icchāmi śīghraṃ hanumatpradhānān
śākhāmṛgāṃs tān mṛgarājadarpān
c draṣṭuṃ kṛtārthān saha rāghavābhyāṃ
śrotuṃ ca sītādhigame prayatnam
a sugrīveṇaivam uktas tu hṛṣṭo dadhimukhaḥ kapiḥ
c rāghavaṃ lakṣmaṇaṃ caiva sugrīvaṃ cābhyavādayat
a sa praṇamya ca sugrīvaṃ rāghavau ca mahābalau
c vānaraiḥ sahitaiḥ śūrair divam evotpapāta ha
a sa yathaivāgataḥ pūrvaṃ tathaiva tvarito gataḥ
c nipatya gaganād bhūmau tad vanaṃ praviveśa ha
a sa praviṣṭo madhuvanaṃ dadarśa hariyūthapān
c vimadān uddhatān sarvān mehamānān madhūdakam
a sa tān upāgamad vīro baddhvā karapuṭāñjalim
c uvāca vacanaṃ ślakṣṇam idaṃ hṛṣṭavad aṅgadam
a saumya roṣo na kartavyo yad ebhir abhivāritaḥ
c ajñānād rakṣibhiḥ krodhād bhavantaḥ pratiṣedhitāḥ
a yuvarājas tvam īśaś ca vanasyāsya mahābala
c maurkhyāt pūrvaṃ kṛto doṣas tad bhavān kṣantum arhati
a yathaiva hi pitā te 'bhūt pūrvaṃ harigaṇeśvaraḥ
c tathā tvam api sugrīvo nānyas tu harisattama
a ākhyātaṃ hi mayā gatvā pitṛvyasya tavānagha
c ihopayānaṃ sarveṣām eteṣāṃ vanacāriṇām
a sa tvadāgamanaṃ śrutvā sahaibhir hariyūthapaiḥ
c prahṛṣṭo na tu ruṣṭo 'sau vanaṃ śrutvā pradharṣitam
a prahṛṣṭo māṃ pitṛvyas te sugrīvo vānareśvaraḥ
c śīghraṃ preṣaya sarvāṃs tān iti hovāca pārthivaḥ
a śrutvā dadhimukhasyaitad vacanaṃ ślakṣṇam aṅgadaḥ
c abravīt tān hariśreṣṭho vākyaṃ vākyaviśāradaḥ
a śaṅke śruto 'yaṃ vṛttānto rāmeṇa hariyūthapāḥ
c tat kṣamaṃ neha naḥ sthātuṃ kṛte kārye paraṃtapāḥ
a pītvā madhu yathākāmaṃ viśrāntā vanacāriṇaḥ
c kiṃ śeṣaṃ gamanaṃ tatra sugrīvo yatra me guruḥ
a sarve yathā māṃ vakṣyanti sametya hariyūthapāḥ
c tathāsmi kartā kartavye bhavadbhiḥ paravān aham
a nājñāpayitum īśo 'haṃ yuvarājo 'smi yady api
c ayuktaṃ kṛtakarmāṇo yūyaṃ dharṣayituṃ mayā
a bruvataś cāṅgadaś caivaṃ śrutvā vacanam avyayam
c prahṛṣṭamanaso vākyam idam ūcur vanaukasaḥ
a evaṃ vakṣyati ko rājan prabhuḥ san vānararṣabha
c aiśvaryamadamatto hi sarvo 'ham iti manyate
a tava cedaṃ susadṛśaṃ vākyaṃ nānyasya kasya cit
c saṃnatir hi tavākhyāti bhaviṣyac chubhabhāgyatām
a sarve vayam api prāptās tatra gantuṃ kṛtakṣaṇāḥ
c sa yatra harivīrāṇāṃ sugrīvaḥ patir avyayaḥ
a tvayā hy anuktair haribhir naiva śakyaṃ padāt padam
c kva cid gantuṃ hariśreṣṭha brūmaḥ satyam idaṃ tu te
a evaṃ tu vadatāṃ teṣām aṅgadaḥ pratyabhāṣata
c bāḍhaṃ gacchāma ity uktvā utpapāta mahītalāt
a utpatantam anūtpetuḥ sarve te hariyūthapāḥ
c kṛtvākāśaṃ nirākāśaṃ yajñotkṣiptā ivānalāḥ
a te 'mbaraṃ sahasotpatya vegavantaḥ plavaṃgamāḥ
c vinadanto mahānādaṃ ghanā vāteritā yathā
a aṅgade hy ananuprāpte sugrīvo vānarādhipaḥ
c uvāca śokopahataṃ rāmaṃ kamalalocanam
a samāśvasihi bhadraṃ te dṛṣṭā devī na saṃśayaḥ
c nāgantum iha śakyaṃ tair atīte samaye hi naḥ
a na matsakāśam āgacchet kṛtye hi vinipātite
c yuvarājo mahābāhuḥ plavatāṃ pravaro 'ṅgadaḥ
a yady apy akṛtakṛtyānām īdṛśaḥ syād upakramaḥ
c bhavet tu dīnavadano bhrāntaviplutamānasaḥ
a pitṛpaitāmahaṃ caitat pūrvakair abhirakṣitam
c na me madhuvanaṃ hanyād ahṛṣṭaḥ plavageśvaraḥ
a kausalyā suprajā rāma samāśvasihi suvrata
c dṛṣṭā devī na saṃdeho na cānyena hanūmatā
e na hy anyaḥ karmaṇo hetuḥ sādhane tadvidho bhavet
a hanūmati hi siddhiś ca matiś ca matisattama
c vyavasāyaś ca vīryaṃ ca sūrye teja iva dhruvam
a jāmbavān yatra netā syād aṅgadaś ca baleśvaraḥ
c hanūmāṃś cāpy adhiṣṭhātā na tasya gatir anyathā
a mā bhūś cintā samāyuktaḥ saṃpraty amitavikrama
a tataḥ kila kilā śabdaṃ śuśrāvāsannam ambare
c hanūmat karmadṛptānāṃ nardatāṃ kānanaukasām
e kiṣkindhām upayātānāṃ siddhiṃ kathayatām iva
a tataḥ śrutvā ninādaṃ taṃ kapīnāṃ kapisattamaḥ
c āyatāñcitalāṅgūlaḥ so 'bhavad dhṛṣṭamānasaḥ
a ājagmus te 'pi harayo rāmadarśanakāṅkṣiṇaḥ
c aṅgadaṃ purataḥ kṛtvā hanūmantaṃ ca vānaram
a te 'ṅgadapramukhā vīrāḥ prahṛṣṭāś ca mudānvitāḥ
c nipetur harirājasya samīpe rāghavasya ca
a hanūmāṃś ca mahābahuḥ praṇamya śirasā tataḥ
c niyatām akṣatāṃ devīṃ rāghavāya nyavedayat
a niścitārthaṃ tatas tasmin sugrīvaṃ pavanātmaje
c lakṣmaṇaḥ prītimān prītaṃ bahumānād avaikṣata
a prītyā ca ramamāṇo 'tha rāghavaḥ paravīrahā
c bahu mānena mahatā hanūmantam avaikṣata
a tataḥ prasravaṇaṃ śailaṃ te gatvā citrakānanam
c praṇamya śirasā rāmaṃ lakṣmaṇaṃ ca mahābalam
a yuvarājaṃ puraskṛtya sugrīvam abhivādya ca
c pravṛttam atha sītāyāḥ pravaktum upacakramuḥ
a rāvaṇāntaḥpure rodhaṃ rākṣasībhiś ca tarjanam
c rāme samanurāgaṃ ca yaś cāpi samayaḥ kṛtaḥ
a etad ākhyānti te sarve harayo rāma saṃnidhau
c vaidehīm akṣatāṃ śrutvā rāmas tūttaram abravīt
a kva sītā vartate devī kathaṃ ca mayi vartate
c etan me sarvam ākhyāta vaidehīṃ prati vānarāḥ
a rāmasya gaditaṃ śrutva harayo rāmasaṃnidhau
c codayanti hanūmantaṃ sītāvṛttāntakovidam
a śrutvā tu vacanaṃ teṣāṃ hanūmān mārutātmajaḥ
c uvāca vākyaṃ vākyajñaḥ sītāyā darśanaṃ yathā
a samudraṃ laṅghayitvāhaṃ śatayojanam āyatam
c agacchaṃ jānakīṃ sītāṃ mārgamāṇo didṛkṣayā
a tatra laṅketi nagarī rāvaṇasya durātmanaḥ
c dakṣiṇasya samudrasya tīre vasati dakṣiṇe
a tatra dṛṣṭā mayā sītā rāvaṇāntaḥpure satī
c saṃnyasya tvayi jīvantī rāmā rāma manoratham
a dṛṣṭā me rākṣasī madhye tarjyamānā muhur muhuḥ
c rākṣasībhir virūpābhī rakṣitā pramadāvane
a duḥkham āpadyate devī tavāduḥkhocitā satī
c rāvaṇāntaḥpure ruddhvā rākṣasībhiḥ surakṣitā
a ekaveṇīdharā dīnā tvayi cintāparāyaṇā
c adhaḥśayyā vivarṇāṅgī padminīva himāgame
a rāvaṇād vinivṛttārthā martavyakṛtaniścayā
c devī kathaṃ cit kākutstha tvanmanā mārgitā mayā
a ikṣvākuvaṃśavikhyātiṃ śanaiḥ kīrtayatānagha
c sa mayā naraśārdūla viśvāsam upapāditā
a tataḥ saṃbhāṣitā devī sarvam arthaṃ ca darśitā
c rāmasugrīvasakhyaṃ ca śrutvā prītim upāgatā
a niyataḥ samudācāro bhaktiś cāsyās tathā tvayi
c evaṃ mayā mahābhāgā dṛṣṭā janakanandinī
e ugreṇa tapasā yuktā tvadbhaktyā puruṣarṣabha
a abhijñānaṃ ca me dattaṃ yathāvṛttaṃ tavāntike
c citrakūṭe mahāprājña vāyasaṃ prati rāghava
a vijñāpyaś ca nara vyāghro rāmo vāyusuta tvayā
c akhileneha yad dṛṣṭam iti mām āha jānakī
a idaṃ cāsmai pradātavyaṃ yatnāt suparirakṣitam
c bruvatā vacanāny evaṃ sugrīvasyopaśṛṇvataḥ
a eṣa cūḍāmaṇiḥ śrīmān mayā te yatnarakṣitaḥ
c manaḥśilāyās tikalas taṃ smarasveti cābravīt
a eṣa niryātitaḥ śrīmān mayā te vārisaṃbhavaḥ
c etaṃ dṛṣṭvā pramodiṣye vyasane tvām ivānagha
a jīvitaṃ dhārayiṣyāmi māsaṃ daśarathātmaja
c ūrdhvaṃ māsān na jīveyaṃ rakṣasāṃ vaśam āgatā
a iti mām abravīt sītā kṛśāṅgī dharma cāriṇī
c rāvaṇāntaḥpure ruddhā mṛgīvotphullalocanā
a etad eva mayākhyātaṃ sarvaṃ rāghava yad yathā
c sarvathā sāgarajale saṃtāraḥ pravidhīyatām
a tau jātāśvāsau rājaputrau viditvā
tac cābhijñānaṃ rāghavāya pradāya
c devyā cākhyātaṃ sarvam evānupūrvyād
vācā saṃpūrṇaṃ vāyuputraḥ śaśaṃsa
a evam ukto hanumatā rāmo daśarathātmajaḥ
c taṃ maṇiṃ hṛdaye kṛtvā praruroda salakṣmaṇaḥ
a taṃ tu dṛṣṭvā maṇiśreṣṭhaṃ rāghavaḥ śokakarśitaḥ
c netrābhyām aśrupūrṇābhyāṃ sugrīvam idam abravīt
a yathaiva dhenuḥ sravati snehād vatsasya vatsalā
c tathā mamāpi hṛdayaṃ maṇiratnasya darśanāt
a maṇiratnam idaṃ dattaṃ vaidehyāḥ śvaśureṇa me
c vadhūkāle yathā baddham adhikaṃ mūrdhni śobhate
a ayaṃ hi jalasaṃbhūto maṇiḥ pravarapūjitaḥ
c yajñe paramatuṣṭena dattaḥ śakreṇa dhīmatā
a imaṃ dṛṣṭvā maṇiśreṣṭhaṃ tathā tātasya darśanam
c adyāsmy avagataḥ saumya vaidehasya tathā vibhoḥ
a ayaṃ hi śobhate tasyāḥ priyāyā mūrdhni me maṇiḥ
c adyāsya darśanenāhaṃ prāptāṃ tām iva cintaye
a kim āha sītā vaidehī brūhi saumya punaḥ punaḥ
c parāsum iva toyena siñcantī vākyavāriṇā
a itas tu kiṃ duḥkhataraṃ yad imaṃ vārisaṃbhavam
c maṇiṃ paśyāmi saumitre vaidehīm āgataṃ vinā
a ciraṃ jīvati vaidehī yadi māsaṃ dhariṣyati
c kṣaṇaṃ saumya na jīveyaṃ vinā tām asitekṣaṇām
a naya mām api taṃ deśaṃ yatra dṛṣṭā mama priyā
c na tiṣṭheyaṃ kṣaṇam api pravṛttim upalabhya ca
a kathaṃ sā mama suśroṇi bhīru bhīruḥ satī tadā
c bhayāvahānāṃ ghorāṇāṃ madhye tiṣṭhati rakṣasām
a śāradas timironmukho nūnaṃ candra ivāmbudaiḥ
c āvṛtaṃ vadanaṃ tasyā na virājati rākṣasaiḥ
a kim āha sītā hanumaṃs tattvataḥ kathayasva me
c etena khalu jīviṣye bheṣajenāturo yathā
a madhurā madhurālāpā kim āha mama bhāminī
c madvihīnā varārohā hanuman kathayasva me
e duḥkhād duḥkhataraṃ prāpya kathaṃ jīvati jānakī
a evam uktas tu hanumān rāghaveṇa mahātmanā
c sītāyā bhāṣitaṃ sarvaṃ nyavedayata rāghave
a idam uktavatī devī jānakī puruṣarṣabha
c pūrvavṛttam abhijñānaṃ citrakūṭe yathā tatham
a sukhasuptā tvayā sārdhaṃ jānakī pūrvam utthitā
c vāyasaḥ sahasotpatya virarāda stanāntare
a paryāyeṇa ca suptas tvaṃ devyaṅke bharatāgraja
c punaś ca kila pakṣī sa devyā janayati vyathām
a tataḥ punar upāgamya virarāda bhṛśaṃ kila
c tatas tvaṃ bodhitas tasyāḥ śoṇitena samukṣitaḥ
a vāyasena ca tenaiva satataṃ bādhyamānayā
c bodhitaḥ kila devyās tvaṃ sukhasuptaḥ paraṃtapa
a tāṃ tu dṛṣṭvā mahābāho rāditāṃ ca stanāntare
c āśīviṣa iva kruddho niḥśvasann abhyabhāṣathāḥ
a nakhāgraiḥ kena te bhīru dāritaṃ tu stanāntaram
c kaḥ krīḍati saroṣeṇa pañcavaktreṇa bhoginā
a nirīkṣamāṇaḥ sahasā vāyasaṃ samavaikṣatāḥ
c nakhaiḥ sarudhirais tīkṣṇair mām evābhimukhaṃ sthitam
a sutaḥ kila sa śakrasya vāyasaḥ patatāṃ varaḥ
c dharāntaracaraḥ śīghraṃ pavanasya gatau samaḥ
a tatas tasmin mahābāho kopasaṃvartitekṣaṇaḥ
c vāyase tvaṃ kṛtvāḥ krūrāṃ matiṃ matimatāṃ vara
a sa darbhaṃ saṃstarād gṛhya brahmāstreṇa nyayojayaḥ
c sa dīpta iva kālāgnir jajvālābhimukhaḥ khagam
a sa tvaṃ pradīptaṃ cikṣepa darbhaṃ taṃ vāyasaṃ prati
c tatas tu vāyasaṃ dīptaḥ sa darbho 'nujagāma ha
a sa pitrā ca parityaktaḥ suraiḥ sarvair maharṣibhiḥ
c trīṃl lokān saṃparikramya trātāraṃ nādhigacchati
a taṃ tvaṃ nipatitaṃ bhūmau śaraṇyaḥ śaraṇāgatam
c vadhārham api kākutstha kṛpayā paripālayaḥ
a mogham astraṃ na śakyaṃ tu kartum ity eva rāghava
c tatas tasyākṣikākasya hinasti sma sa dakṣiṇam
a rāma tvāṃ sa namaskṛtvā rājño daśarathasya ca
c visṛṣṭas tu tadā kākaḥ pratipede kham ālayam
a evam astravidāṃ śreṣṭhaḥ sattvavāñ śīlavān api
c kimartham astraṃ rakṣaḥsu na yojayasi rāghava
a na nāgā nāpi gandharvā nāsurā na marudgaṇāḥ
c tava rāma mukhe sthātuṃ śaktāḥ pratisamādhitum
a tava vīryavataḥ kaccin mayi yady asti saṃbhramaḥ
c kṣipraṃ suniśitair bāṇair hanyatāṃ yudhi rāvaṇaḥ
a bhrātur ādeśam ādāya lakṣmaṇo vā paraṃtapaḥ
c sa kimarthaṃ naravaro na māṃ rakṣati rāghavaḥ
a śaktau tau puruṣavyāghrau vāyvagnisamatejasau
c surāṇām api durdharṣau kimarthaṃ mām upekṣataḥ
a mamaiva duṣkṛtaṃ kiṃ cin mahad asti na saṃśayaḥ
c samarthau sahitau yan māṃ nāpekṣete paraṃtapau
a vaidehyā vacanaṃ śrutvā karuṇaṃ sāśrubhāṣitam
c punar apy aham āryāṃ tām idaṃ vacanam abruvam
a tvacchokavimukho rāmo devi satyena te śape
c rāme duḥkhābhibhūte ca lakṣmaṇaḥ paritapyate
a kathaṃ cid bhavatī dṛṣṭā na kālaḥ pariśocitum
c imaṃ muhūrtaṃ duḥkhānām antaṃ drakṣyasi bhāmini
a tāv ubhau naraśārdūlau rājaputrāv ariṃdamau
c tvaddarśanakṛtotsāhau laṅkāṃ bhasmīkariṣyataḥ
a hatvā ca samare raudraṃ rāvaṇaṃ saha bāndhavam
c rāghavas tvāṃ mahābāhuḥ svāṃ purīṃ nayate dhruvam
a yat tu rāmo vijānīyād abhijñānam anindite
c prītisaṃjananaṃ tasya pradātuṃ tattvam arhasi
a sābhivīkṣya diśaḥ sarvā veṇyudgrathanam uttamam
c muktvā vastrād dadau mahyaṃ maṇim etaṃ mahābala
a pratigṛhya maṇiṃ divyaṃ tava heto raghūttama
c śirasā saṃpraṇamyainām aham āgamane tvare
a gamane ca kṛtotsāham avekṣya varavarṇinī
c vivardhamānaṃ ca hi mām uvāca janakātmajā
e aśrupūrṇamukhī dīnā bāṣpasaṃdigdhabhāṣiṇī
a hanuman siṃhasaṃkāśau tāv ubhau rāmalakṣmaṇau
c sugrīvaṃ ca sahāmātyaṃ sarvān brūyā anāmayam
a yathā ca sa mahābāhur māṃ tārayati rāghavaḥ
c asmād duḥkhāmbusaṃrodhāt tat samādhātum arhasi
a imaṃ ca tīvraṃ mama śokavegaṃ
rakṣobhir ebhiḥ paribhartsanaṃ ca
c brūyās tu rāmasya gataḥ samīpaṃ
śivaś ca te 'dhvāstu haripravīra
a etat tavāryā nṛparājasiṃha
sītā vacaḥ prāha viṣādapūrvam
c etac ca buddhvā gaditaṃ mayā tvaṃ
śraddhatsva sītāṃ kuśalāṃ samagrām
a athāham uttaraṃ devyā punar uktaḥ sasaṃbhramam
c tava snehān naravyāghra sauhāryād anumānya ca
a evaṃ bahuvidhaṃ vācyo rāmo dāśarathis tvayā
c yathā mām āpnuyāc chīghraṃ hatvā rāvaṇam āhave
a yadi vā manyase vīra vasaikāham ariṃdama
c kasmiṃś cit saṃvṛte deśe viśrāntaḥ śvo gamiṣyasi
a mama cāpy alpabhāgyāyāḥ sāmnidhyāt tava vānara
c asya śokavipākasya muhūrtaṃ syād vimokṣaṇam
a gate hi tvayi vikrānte punarāgamanāya vai
c prāṇānām api saṃdeho mama syān nātra saṃśayaḥ
a tavādarśanajaḥ śoko bhūyo māṃ paritāpayet
c duḥkhād duḥkhaparābhūtāṃ durgatāṃ duḥkhabhāginīm
a ayaṃ tu vīrasaṃdehas tiṣṭhatīva mamāgrataḥ
c sumahāṃs tvatsahāyeṣu haryṛkṣeṣu asaṃśayaḥ
a kathaṃ nu khalu duṣpāraṃ tariṣyanti mahodadhim
c tāni haryṛkṣasainyāni tau vā naravarātmajau
a trayāṇām eva bhūtānāṃ sāgarasyāsya laṅghane
c śaktiḥ syād vainateyasya vāyor vā tava vānagha
a tad asmin kāryaniyoge vīraivaṃ duratikrame
c kiṃ paśyasi samādhānaṃ brūhi kāryavidāṃ vara
a kāmam asya tvam evaikaḥ kāryasya parisādhane
c paryāptaḥ paravīraghna yaśasyas te balodayaḥ
a balaiḥ samagrair yadi māṃ hatvā rāvaṇam āhave
c vijayī svāṃ purīṃ rāmo nayet tat syād yaśaskaram
a yathāhaṃ tasya vīrasya vanād upadhinā hṛtā
c rakṣasā tad bhayād eva tathā nārhati rāghavaḥ
a balais tu saṃkulāṃ kṛtvā laṅkāṃ parabalārdanaḥ
c māṃ nayed yadi kākutsthas tat tasya sadṛśaṃ bhavet
a tad yathā tasya vikrāntam anurūpaṃ mahātmanaḥ
c bhavaty āhavaśūrasya tathā tvam upapādaya
a tad arthopahitaṃ vākyaṃ praśritaṃ hetusaṃhitam
c niśamyāhaṃ tataḥ śeṣaṃ vākyam uttaram abruvam
a devi haryṛkṣasainyānām īśvaraḥ plavatāṃ varaḥ
c sugrīvaḥ sattvasaṃpannas tavārthe kṛtaniścayaḥ
a tasya vikramasaṃpannāḥ sattvavanto mahābalāḥ
c manaḥsaṃkalpasaṃpātā nideśe harayaḥ sthitāḥ
a yeṣāṃ nopari nādhastān na tiryak sajjate gatiḥ
c na ca karmasu sīdanti mahatsv amitatejasaḥ
a asakṛt tair mahābhāgair vānarair balasaṃyutaiḥ
c pradakṣiṇīkṛtā bhūmir vāyumārgānusāribhiḥ
a madviśiṣṭāś ca tulyāś ca santi tatra vanaukasaḥ
c mattaḥ pratyavaraḥ kaś cin nāsti sugrīvasaṃnidhau
a ahaṃ tāvad iha prāptaḥ kiṃ punas te mahābalāḥ
c na hi prakṛṣṭāḥ preṣyante preṣyante hītare janāḥ
a tad alaṃ paritāpena devi manyur vyapaitu te
c ekotpātena te laṅkām eṣyanti hariyūthapāḥ
a mama pṛṣṭhagatau tau ca candrasūryāv ivoditau
c tvatsakāśaṃ mahābhāge nṛsiṃhāv āgamiṣyataḥ
a arighnaṃ siṃhasaṃkāśaṃ kṣipraṃ drakṣyasi rāghavam
c lakṣmaṇaṃ ca dhanuṣpāṇiṃ laṅkā dvāram upasthitam
a nakhadaṃṣṭrāyudhān vīrān siṃhaśārdūlavikramān
c vānarān vānarendrābhān kṣipraṃ drakṣyasi saṃgatān
a śailāmbudan nikāśānāṃ laṅkāmalayasānuṣu
c nardatāṃ kapimukhyānām acirāc choṣyase svanam
a nivṛttavanavāsaṃ ca tvayā sārdham ariṃdamam
c abhiṣiktam ayodhyāyāṃ kṣipraṃ drakṣyasi rāghavam
a tato mayā vāgbhir adīnabhāṣiṇī
śivābhir iṣṭābhir abhiprasāditā
c jagāma śāntiṃ mama maithilātmajā
tavāpi śokena tathābhipīḍitā
