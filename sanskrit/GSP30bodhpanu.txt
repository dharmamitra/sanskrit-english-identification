anastamitabhārūpas tejasāṃ tamasām api /
ya eko 'ntar yadantaś ca tejāṃsi ca tamāṃsi ca // 1 //
sa eva sarvabhūtānāṃ svabhāvaḥ parameśvaraḥ /
bhāvajātaṃ hi tasyaiva śaktir īśvaratāmayī // 2 //
śaktiś ca śaktimadrūpād vyatirekam na vāñchati /
tādātmyam anayor nityaṃ vahnidāhikayor iva // 3 //
sa eva bhairavo devo jagadbharaṇalakṣaṇaḥ /
svātmādṛṣe samagraṃ hi yacchaktyā pratibimbitam // 4 //
tasyaivaiṣā parā devī svarūpāmarśanotsukā /
pūrṇatvaṃ sarvabhaveṣu yasyā nālpaṃ na cādhikam // 5 //
eṣa devo 'nayā devyā nityaṃ krīḍārasotsukaḥ /
vicitrān sṛṣṭisaṃhārān vidhatte yugapad vibhuḥ // 6 //
atidurghaṭakāritvam asyānuttaram eva yat /
etad eva svatantratvam aisvaryaṃ bodharūpatā // 7 //
paricchinnaprakāśatvaṃ jaḍasya kila lakṣaṇam /
jaḍād vilakṣaṇo bodho yato na parimīyate // 8 //
evam asya svatantrasya nijaśaktyupabhedinaḥ /
svātmagāḥ sṛṣṭisaṃhārāḥ svarūpatvena saṃsthitāḥ // 9 //
teṣu vaicitryam atyantam ūrdhvādhas tiryag eva yat /
bhuvanāni tadaṃśāś ca sukhaduḥkhamatiś ca yā // 10 //
yad etasyāparijñānaṃ tatsvātantryaṃ hi varṇitam /
sa eva khalu saṃsāro mūḍānāṃ yo vibhīṣakaḥ // 11 //
tatprasādarasād eva gurvāgamata eva vā /
śāstrād vā parameśasya yasmāt kasmād upāgatam // 12 //
yat tattvasya parijñānaṃ sa mokṣaḥ parameśataḥ /
tat pūrṇatvaṃ prabuddhānāṃ jīvanmuktiś ca sā smṛtā // 13 //
etau bandhavimokṣau ca parameśasvarūpataḥ /
na bhidyete na bhedo hi tattvataḥ parameśvare // 14 //
ittham icchākalājñānaśaktiśūlāmbujāśritaḥ /
bhairavaḥ sarvabhāvānāṃ svabhāvaḥ pariśīlyate // 15 //
sukumāramatīn śiṣyān prabodhayitum añjasā /
ime 'bhinavaguptena ślokāḥ pañcadaśoditāḥ // @------------------------------------------------------------------------
Gandharva-nagaram /
DSO Sanskrit Archive
