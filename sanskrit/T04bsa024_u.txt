Satyadvayāvatāranāma (Sda)
// namo mahākāruṇikāya //
dve satye samupāśritya buddhānāṃ dharmadeśanā /
lokasaṃvṛtisatyaṃ ca satyaṃ ca paramārthataḥ // Sda_1 //
saṃvṛttirmanyate dvedhā mithyā ca tathatā tathā /
ādyā dvidhodacandraśca kusiddhāntavitarkaṇā // Sda_2 //
avicāraikaramyā ca vināśotpādadharmiṇī /
arthakriyāsamarthā ca tathatāsaṃvṛtirmatā // Sda_3 //
eka evaparo hyarthaḥ paraiśca dvividho mataḥ /
na kācid dharmatā siddhā kuto dvitryādikaṃ bhavet // Sda_4 //
anutpādanirodhādi deśanāvākyalakṣitam /
paramārthābhinnaśīlatvān naiva dharmā na dharmatā // Sda_5 //
śūnyatāyāṃ vibhedastu kiñcinmātraṃ na vidyate /
nirvikalpatayā bodhe śūnyatādṛṣṭirucyate // Sda_6 //
uktaṃ sūtre sugambhīre taddarśanamadarśanam /
tatra draṣṭā na dṛśyaṃ cāpyanādinidhanaṃ śivam // Sda_7 //
nirvikalpaṃ nirālambaṃ bhāvābhāvavivarjitam /
anāśrayāpratiṣṭhānam atulyaṃ nirgatāgatam // Sda_8 //
anirvācyamanābhāsaṃ nirvikāramasaṃskṛtam /
yogigamyamidaṃ kleśajñeyāvaraṇavarjitam // Sda_9 //
pratyakṣamanumānañca taddvayaṃ bauddhasammatam /
ubhābhyāṃ śūnyatā gamyetyarvāgdṛṅmohabhāṣitam // Sda_10 //
prasajyeddharmatājñānaṃ tīrthike śrāvake 'pi ca /
vijñānināñca kiṃ vācyaṃ mādhyamike 'viruddhatā // Sda_11 //
tarhi sarve 'pi siddhāntā mānameyatayā samāḥ /
sarvatarkaviruddhatvān mānameyāpi dharmatā // Sda_12 //
bāhulyena kathaṃ na syāt pratyakṣaṃ cānumā vṛthā /
tīrthyavādanivṛtyarthaṃ vidvadbhiḥ kṛtayaḥ kṛtāḥ // Sda_13 //
savikalpāvikalpābhyāṃ jñānābhyāṃ nāvagamyate /
āgame 'pi sphuṭaṃ vidvānācāryo bhavya āha ca // Sda_14 //
śūnyatāvagatā kena vyākṛtā yā tathāgataiḥ /
nāgāntevāsicandro hi dharmatāsatyadarśakaḥ // Sda_15 //
tataḥ paramparāmnāyairdharmatāsatyagamyatā /
dharmaskandhasahasrāṇi catvāryuktānyaśīti ca // Sda_16 //
dharmatāntargataṃ sarvam muktistu śūnyatābodhes
tadarthā śeṣabhāvanā tathyasaṃvṛtimādhūya // Sda_17 //
śūnyatābhyasane sati saṃvṛtihetoḥpuṇyādeḥ /
paralokācca vañcyate viviktārthamajānānaḥ // Sda_18 //
svalpaśrutisamāśritaḥ yo naraḥ puṇyakṛnnāsti /
naṣṭaḥ kāpuruṣastu saḥ vināśayati durdṛṣṭā // Sda_19 //
śūnyatā mandamedhasam candrācārya uvācaivam /
upāyabhūtaṃ vyavahārasatyamupeyabhūtaṃ paramārthasatyam // Sda_20 //
dvayorvibhedaṃ na hi veda yo sa vrajedapāyaṃ viparītabodhāt /
vyavahāramanāgamya paramārtho na deśyate // Sda_21 //
tathyasaṃvṛtisopānamantareṇa vipaścitaḥ /
tattvaprāsādaśikharārohaṇaṃ na hi yujyate // Sda_22 //
yathāyaṃ saṃvṛterbhāso yuktyā kiñcinna labhyate /
paramārthastvalabdhatvam ādisaṃsthitadharmatā // Sda_23 //
hetupratyayajanyatvāt saṃvṛtirbhāsavanmatā /
ayuktaṃ śodhitum cet kairjalacandrādivinirmitam // Sda_24 //
nānāpratyayajanyatvāt siddho bhāso 'khilastataḥ /
pratyayānāṃ tu vicchedātsaṃvṛttyāpi na sambhavaḥ // Sda_25 //
evaṃ dṛṣṭerasaṃmohāj jāte caryāviśodhane /
unmārge 'gamanaṃ kṛtvākaniṣṭhaṃ sthānamāpnuyāt // Sda_26 //
āyuṣyamalpaṃ bāhulāśca vidyā āyuḥpramāṇaṃ ca kiyanna vidmaḥ /
svābhīṣṭameva pratilambhanīyaṃ haṃsairyathā kṣīramivāmbumadhyāt // Sda_27 //
arvāgdṛśā mohavaśena cāpi kṣamo na satyadvayanirṇaye 'pi /
uktīrgurūṇāmiha sampratītya nyastaṃ dvayaṃ nāgamataṃ hi satyam // Sda_28 //
rājño 'nurodhena suvarṇadvīpe kṛte 'tra śrāddho yadi vā jano 'dya /
gṛhṇātu samyak suparīkṣaṇena na śraddhayā naiva ca gauraveṇa // Sda_29 //
sauvarṇarājena guroḥphalena saṃpreṣito devamatirhi bhikṣuḥ /
tasyāgrahāt satyadvayāvatāro yuktyā sudhībhistviha vīkṣaṇīyaḥ // Sda_30 //
ācāryadīpaṅkaraśrījñānaviracitaḥ satyadvayāvatāraḥ samāptaḥ /
tenaiva paṇḍitena anuvādakena vīryasiṃhena cānūdya saṃśodhya ca nirṇītaḥ /
