Brahmasaṃhitā  ŚrīJīvagosvāmikṛtadigdarśanīṭīkāsahitā 
īśvaraḥ paramaḥ kṛṣṇaḥ saccidānandavigrahaḥ 
anādir ādir govindaḥ sarvakāraṇakāraṇam 
śrīśrīrādhākṛṣṇābhyāṃ namaḥ 
sanātanasamo yasya jyāyān śrīmān sanātanaḥ 
śrīvallabho'nujaḥ so'sau śrīrūpo jīvasadgatiḥ 
śrīkṛṣṇarūpamahimā mama citte mahīyatām 
yasya prasādād vyākartum icchāmi brahmasaṃhitām 
duryojanāpi yuktārthā suvicārād ṛṣismṛtiḥ 
vicāre tu mamātra syād ṛṣīṇāṃ sa ṛṣir gatiḥ 
yadyapy adhyāyaśatayuk saṃhitā sā tathāpy asau 
adhyāyaḥ sūtrarūpatvāt tasyāḥ sarvāṅgatāṃ gataḥ 
śrīmadbhāgavatādyeṣu dṛṣṭaḥ yan mṛṣṭabuddhibhiḥ 
tad evātra parāmṛṣṭaṃ tato hṛṣṭaṃ mano mama 
yad yac chrīkṛṣṇasandarbhe vistārād vinirūpitam 
atra tat punar āmṛśya vyākhyātuṃ spṛśyate mayā 
atha śrīmadbhāgavate yad uktaṃ ete cāṃśakalāḥ puṃsaḥ kṛṣṇas tu bhagavān
svayam BhP  iti tad eva prathamam āha īśvara iti 
atra kṛṣṇa ity eva
viśeṣya tannāmaiva 
kṛṣṇāvatārotsavety ādau
śrīśukādimahājanaprasiddhyā 
kṛṣṇāya vāsudevāya devakīnandanāya
ity ādau sāmopaniṣadi ca 
prathamapratītatvena
tannāmavargāvirbhāvakṛtā gargeṇa prathamam uddiṣṭatvena tathā yaṃ
mantram adhikṛtya so'yam ārambhaḥ tatrāgrataḥ paricitatvena mūlarūpatvāt 
tad uktaṃ padmapurāṇe prabhāsakhaṇḍe nāradakuśadhvajasaṃvāde
śrībhagavaduktau  nāmnāṃ mukhyatamaṃ nāma kṛṣṇākhyaṃ me
parantapa iti 
ataiva brahmāṇḍapurāṇe śrīkṛṣṇāṣṭottaraśatanāmastotre 
sahasranāmnāṃ puṇyānāṃ trirāvṛttyā tu yat phalam 
ekāvṛttyā tu kṛṣṇasya nāmaikaṃ tat prayacchati 
ity atra śrīkṛṣṇasyety evoktaṃ yat tv agre govindanāmnā stoṣyate tat khalu
kṛṣṇatve'pi tasya gavendratvavaiśiṣṭyadarśanārtham eva 
tad evaṃ rūḍhitvena prādhānyāt tasya iśvara ity ādīni viśeṣaṇāni  atha
guṇadvārāpi tad dṛśyate 
yathāha gargaḥ 
āsan varṇās trayo hy asya gṛhṇato 'nuyugaṃ tanūḥ 
śuklo raktas tathā pīta idānīṃ kṛṣṇatāṃ gataḥ 
bahūni santi nāmāni rūpāṇi ca sutasya te 
guṇakarmānurūpāṇi tānya ahaṃ veda no janāḥ  BhP 
anayor arthaḥ 
asya kṛṣṇatvena dṛśyamānasya pratiyugaṃ tanūr nānāvatārān
gṛhṇataḥ prakāśyataḥ śuklādayas trayo āsan prakāśam avāpuḥ  sa ca sa ca
śuklādir avatāra idānīṃ sākṣād asyāvatārasamaye kṛṣṇāṅgataḥ etasminn
evāntarbhūtaḥ 
ataiva kṛṣṇe kartṛtvāt sarvotkarṣakatvāt kṛṣṇa iti mukhyaṃ
nāma  tasmād asyaiva tāni rūpāṇīty āha bahūnīti 
tad evaṃ guṇadvārā
tannāmni prādhyānyasūcakasya kṛṣṇasya tannāmnaḥ prādhānye labdhe 
kṛṣir bhūvācakaḥ śabdo ṇaś ca nirvṛtivācakaḥ 
tayor aikyaṃ paraṃ brahma kṛṣṇa ity abhidhīyate 
iti yogavṛttitve tasya tādṛśatvaṃ labhyate 
na cedaṃ padyam anyaparam 
tadupāsanātantragautamīyatantre aṣṭādaśākṣaravyākhyāyāṃ tad etat
tulyaṃ padyaṃ dṛśyate 
kṛṣiśabdaś ca sattārtho ṇaś cānandasvarūpakaḥ 
sukharūpo bhaved ātmā bhāvānandamayatvataḥ  iti 
tasmād ayam arthaḥ  bhavanty asmāt sarve'rthā iti bhūḥ dhātvartha ucyate
bhāvaśadavat sa cātra karṣter evārthas tasyaiva prāptatvāt  gautamīye
bhūśabdasya sattāvācakatve'pi taddhātvarthasattaivocyate  ghaṭatvaṃ
sattāvācakam ity ukte ghaṭasattaiva gamyate na tu paṭasattā na vā
sāmānyasatteti 
atha nivṛttir ānandas tayor aikyaṃ sāmānādhikaraṇyena vyaktaṃ yat paraṃ
brahma sarvato'pi sarvasyāpi bṛṃhaṇaṃ vastu tat bṛhattamaṃ kṛṣṇa ity
abhidhīyate kintu kṛṣer ākarṣamātrārthatvena ṇaśabdasya ca
pratipādyenānandena saha sāmānādhikaraṇyāsambhavād dhetumator
abhedopacāraḥ kāryaḥ 
tac cākarṣaprācuryārtham āyur ghṛtam itivat 
brahmaśabdasya tattadarthatvaṃ ca bṛhattvād bṛṃhaṇatvāc ca tad brahma
paramaṃ vidur ViP  iti viṣṇupurāṇāt 
evam evoktaṃ bṛhadgautamīye 
kṛṣiśabdaś ca sattārtho ṇaś cānandasvarūpakaḥ 
sattāsvānandayor yogāt cit paraṃ brahma cocyate  iti 
advayavādibhir api sattānandayor aikyaṃ tathā mantavyam  śābdikair
bhinnābhidheyatvena pratīteḥ 
sattāśabdena cātra sarveṣāṃ satāṃ
pravṛttihetur yat paramaṃ sa tad evocyate 
sad eva saumyedam agra āsīd
Chā  iti śruteḥ 
abhinnābhidheyatve'pi vṛkṣas tarur ityvad
viśeṣaṇaviśeṣyatvāyogād ekasya vaiyarthyāc ca 
gautamīyaṃ padyaṃ caiva
vyākhyeyam 
pūrvārdhe sarvākarṣaṇaśaktiviśiṣṭa ānandaḥ kṛṣṇa ity
arthaḥ  uttarārdhe yasmād evaṃ sarvākarṣakasukharūpo'sau tasmād ātmā
jīvaś ca tatra sukharūpo bhavet 
tatra hetubhāvaḥ premā
tanmayānandatvād iti 
tad evaṃ svarūpaguṇābhyāṃ paramabṛhattamaḥ sarvākarṣaka ānandaḥ
kṛṣṇaśabdavācya iti jñeyam 
sa ca śabdaḥ śrīdevakīnandana eva rūḍhaḥ 
asyaiva sarvānandakatvaṃ vāsudevopaniṣadi dṛṣṭam  devakīnandano
nikhilam ānandayat iti 
āhuś ca nāmakaumudīkārāḥ  kṛṣṇaśabdasya
tamālaśyāmalatviṣi śrīyaśodāstanandhaye parabrahmaṇi rūḍhiḥ iti  tataś
cāsau śabdo nānyatra saṅkramaṇīyaḥ 
yathāha bhaṭṭaḥ 
labdhātmikā satī rūḍhir bhaved yogāpahāriṇī 
kalpanīyā tu labhante nātmānaṃ yogabādhataḥ 
iti parabrahmatvaṃ ca śrīmadbhāgavate gūḍhaṃ paraṃ brahma
manuṣyaliṅgam BhP  iti
yanmitraṃ paramānandaṃ pūrṇaṃ brahma
sanātanam iti BhP  
śrīviṣṇupurāṇe  yatrāvatīrṇaṃ kṛṣṇākhyaṃ
paraṃ brahma narākṛti ViP  iti 
śrīgītāsu ca brahmaṇo hi
pratiṣṭhāham Gītā  iti 
śrīgopālatāpanīṣu ca yo'sau paraṃ brahma
gopālaḥ iti 
atha mūlam anusarāmaḥ 
yasmād eva tādṛk kṛṣṇaśabdavācyas tasmād
īśvaraḥ sarvavaśāyitā 
tad idam upalakṣitaṃ bṛhadgautamīye
kṛṣṇaśabdasyaivārthāntareṇa 
athavā karṣayet sarvaṃ jagat sthāvarajaṅgamam 
kālarūpeṇa bhagavān tenāyaṃ kṛṣṇa ucyate  iti 
kalayati niyamayati sarvam iti kālaśabdārthaḥ 
tathā ca tṛtīye tam
uddiśoddhavasya pūrṇa eva nirṇayaḥ 
svayaṃ tv asāmyātiśayas tryadhīśaḥ
svārājyalakṣmyāptasamastakāmaḥ 
baliṃ haradbhiś ciralokapālaiḥ
kirīṭakoṭyeḍitapādapīṭhaḥ  BhP  iti 
śrīgītāsu viṣṭabhyāham idaṃ kṛtsnam ekāṃśena sthito jagat Gītā  iti 
śrīgopālatāpanyāmeko vaśī sarvagaḥ kṛṣṇa īḍyaḥ GTU  iti  yasmād
eva tādṛgīśvaraḥ
tasmāt paramaḥ 
sarvotkṛṣṭā mā lakṣmīrūpāḥ śaktayo
yasmin  tad uktaṃ śrībhāgavate reme ramābhir nijakāmasamplutaḥ
BhP  iti  nāyaṃ śriyo'ṅga u nitāntarateḥ prasādaḥ BhP 
ityādi  tatrātiśuśubhe tābhir bhagavān devakīsutaḥ BhP  iti  tābhir
vidhūtaśokābhir bhagavān acyuto vṛtaḥ 
vyarocatādhikam BhP  iti
ca  atraivāgre vakṣyate  śriyaḥ kāntāḥ kāntaḥ paramapuruṣaḥ BrahmaS
 iti  tāpanyāṃ ca kṛṣṇo vai paramaṃ daivatam GTU  iti  yasmād eva
tādṛk paramas tasmād ādiś ca 
tad uktaṃ śrīdaśame 
śrutvājitaṃ jarāsandhaṃ nṛpater dhyāyato hariḥ 
āhopāyaṃ tam evādya uddhavo yam uvāca ha  BhP  iti 
ṭīkā ca svāmipādānām  ādyo hariḥ śrīkṛṣṇa ity eṣā 
ekādaśe tu tasya
śreṣṭhatvam ādyatvaṃ ca yugapad āha 
puruṣam ṛṣabham ādyaṃ
kṛṣṇasaṃjñaṃ nato'smi iti 
na caitad āditvaṃ tadavatārāpekṣaṃ kintu anādi na vidyate ādir yasya
tādṛśaḥ  tāpanyāṃ ca  eko vaśī sarvagaḥ kṛṣṇa īḍyaḥ ity uktvāha nityo
nityānām iti ca yasmād eva tādṛśatayā ādis tasmāt sarvakāraṇakāraṇam 
tathā ca daśame taṃ prati devakīvākyam 
yasyāṃśāṃśāṃśabhāgena viśvotpattilayodayāḥ 
bhavanti kila viśvātmaṃs taṃ tvādyāhaṃ gatiṃ gatā  BhP  iti 
ṭīkā ca  yasyāṃśaḥ puruṣas tasyāṃśo māyā tasyā aṃśā guṇās teṣāṃ
bhāgena paramāṇumātraleśena viśvotpattyādayo bhavanti 
taṃ tvā tvāṃ
gatiṃ śaraṇaṃ gatāsmi ity eṣā 
tathā ca brahmastutau  nārāyaṇo'ṅga
narabhūjalāyanāt BhP  iti 
narāj jātāni tattvāni nārāṇīti vidur budhāḥ 
tasya tāny ayanaṃ pūrvaṃ tena nārāyaṇaḥ smṛtaḥ 
ity anena lakṣito yo nārāyaṇaḥ sa tavāṅgaṃ tvaṃ punar aṅgīty arthaḥ 
śrīgītāsu viṣṭabhyāham idaṃ kṛtsnam ekāṃśena sthito jagat iti  tad evaṃ
kṛṣṇaśabdasya yaugikārtho'pi sādhitaḥ 
ye ca tacchabdena kṛṣiṇābhyāṃ paramānandamātraṃ vācayanti te'pi
īśvarādiviśeṣaṇais tatra svābhāvikī śaktiṃ manyeran  tasmin na
dvitīyatvena sarvakāraṇatvena ca vastvantaraśaktiṃ manyeran  tasmin na
dvitīyatvena sarvakāraṇatvena ca vastvantaraśaktyāropāyogāt  tathā ca
śrutiḥ  ānando brahma iti 
ko hy evānyāt kaḥ prāṇyād yad eṣa ākāśa
ānando na syāt 
ānandād dhīmāni bhūtāni jāyante  TaittU 
na tasya kāryaṃ karaṇaṃ ca vidyate
na tatsamaś cābhyadhikaś ca dṛśyate 
parāsya śaktir vividhaiva śrūyate
svābhāvikī jñānabalakriyā ca  ŚvetU  iti 
nanu svamate yogavṛttau ca sarvākarṣakaṃ paramabṛhattamānandaḥ kṛṣṇa
ity abhidhānāt avigraha eva sa ity avagamyate ānandasya vigrahānavagamāt 
satyam  kintv ayaṃ paramo'pūrvaḥ pūrvasiddhānandavigrahaḥ iti 
saccidānandalakṣaṇo yo vigrahas tadrūpa evety arthaḥ  tathā ca
śrīdaśame brahmaṇaḥ stave tvayy eva nityasukhabodhatanāv iti 
tāpanīhayaśīrṣayor api  saccidānanadarūpāya kṛṣṇāyākliṣṭakāriṇe iti 
brahmāṇḍe ca śrīkṛṣṇāṣṭottaraśatanāmastotre nandavrajajanānandī
saccidānandavigrahaḥ iti 
etad uktaṃ bhavati 
sattvaṃ khalv avyabhicāritvam ucyate tadrūpatvaṃ ca tasya
śrīdaśame brahmādivākye 
satye pratiṣṭhitaḥ kṛṣṇaḥ satyam atra pratiṣṭhitam 
satyāt satyaṃ ca govindas tasmāt satyo hi nāmataḥ  Mbh  iti 
śrīdevakīvākye ca 
naṣṭe loke dviparārdhāvasāne
mahābhūteṣv ādibhūtaṃ gateṣu 
vyakte 'vyaktaṃ kālavegena yāte
bhavān ekaḥ śiṣyate 'śeṣasaṃjñaḥ  BhP 
martyo mṛtyuvyālabhītaḥ palāyan
lokān sarvān nirbhayaṃ nādyagacchat 
tatpādābjaṃ prāpya yadṛcchayādya
svasthaḥ śete mṛtyur asmād apaiti  BhP  ity ādi 
eko'si prathamam BhP  ity ādi śrībrahmaṇo vākye tad amitaṃ
brahmādvayaṃ śiṣyate iti 
śrīgītāsu brahmaṇo hi pratiṣṭhāham iti 
yasmāt kṣaram atīto'ham akṣarād api cottamaḥ 
ato'smi loke vede ca prathitaḥ puruṣottamaḥ  iti 
tāpanyām 
janmajarābhyāṃ bhinnaḥ sthānur ayam acchedyo'yaṃ yo'sau saurye tiṣṭhati 
yo'sau goṣu tiṣṭhati
yo'sau gāḥ pālayati
yo'sau gopeṣu tiṣṭhati govindān
mṛtyur bibheti 
GTU  ity ādi ca 
tatra pūrvatra saurya iti  saurī
yamunā tad adūradeśe vṛndāvane ity arthaḥ 
atha cidrūpatvaṃ svaprakāśatvena paraprakāśatvam 
tac coktaṃ śrīdaśame
brahmaṇā ekas tvam ātmā ity ādau svayaṃ jyotīr iti  tāpanyāṃ 
yo brahmāṇaṃ vidadhāti pūrvaṃ
yo vidyāstasmai gopāyati sma kṛṣṇaḥ 
taṃ ha daivamātmabuddhiprakāśaṃ
mumukṣurvai śaraṇamanuvrajeta  GTU  iti 
na cakṣuṣā paśyati rūpam asya
yam evaiṣa vṛṇute tena labhyas
tasyaiṣa ātmā vṛṇute tanuṃ svām 
ity śrutyantaravat 
yathānandasvarūpatvaṃ sarvāṃśena nirupādhiparamapremāspadatvam  tac
ca śrīdaśame brahmastavānte  brahman parodbhave kṛṣṇe BhP 
ityādipraśnottarayor vyaktam 
tathā cānubhūtam ānakadundubhinā 
vidito 'si bhavān sākṣāt puruṣaḥ prakṛteḥ paraḥ
kevalānubhavānanda svarūpaḥ sarvabuddhidṛk  BhP  iti 
ānandaṃ brahmaṇo rūpaṃ iti śrutyantaravat 
tad evaṃ tasya saccidānandavigraharūpatve siddhe
vigraha evātmā
tathātmaiva vigraha iti siddham 
tato jīvavad dehitvaṃ tasya nety api
siddhāntitam 
yathoktaṃ śrīśukena 
kṛṣṇam enam avehi tvam ātmānam akhilātmanām 
jagaddhitāya so'py atra dehīvābhāti māyayā  BhP  iti 
tathāpi tasya dehivallīlākṛpāparavaśatayaivety arthaḥ 
māyā dambhe
kṛpāyāṃ ca iti viśvaprakāśaḥ 
tad evam asya tathā
tathālakṣaṇaśrīkṛṣṇarūptave siddhe cobhayalīlābhiniviṣṭatvena kvacid
vṛṣṇīndratvaṃ kvacid govindatvaṃ ca dṛśyate 
tathāha dvādaśe śrīsūtaḥ 
śrīkṛṣṇakṛṣṇasakhavṛṣṇyṛṣabhāvanidhrug
rājanyavaṃśadahanānapavargyavīrya 
govinda gopavanitāvrajabhṛtyagīta
tīrthaśravaḥ śravaṇamaṅgala pāhi bhṛtyān  BhP  iti 
tad evam api svābhīṣṭarūpalīlāparikaraviśiṣṭatayā govindatvam eva
svārādhyatvena yojayati govinda iti 
yathā atraivāgre stoṣyate
cintāmaṇiprakarasadmasu kalpavṛkṣa iti 
abhiṣekānte govinda iti
cābhyadhāt BhP  ity uktvā tat prakaraṇārambhe śrīśukaprārthanā
prīyān na indro gavām BhP  iti gavāṃ sarvāśrayatvād
gavendratvenaiva sarvendratvasiddheḥ 
na cedaṃ nyūnaṃ mantavyam  tathā
hi gosūktam 
gobhyo yajñāḥ pravartante gobhyo devāḥ samutthitāḥ 
gobhir vedāḥ samudgīrṇāḥ ṣaḍaṅgapadakakramāḥ  iti 
astu tāvat paramagolokāvatīrṇānāṃ tāsāṃ gavām indratvam iti tāpanīṣu ca
brahmaṇā tadīyam eva svenārādhanaṃ prakāśitam  govindaṃ
saccidānandavigrahaṃ vṛndāvanasurabhūruhatalāsīnaṃ satataṃ
samarudgaṇo'haṃ toṣayāmi  GTU  iti 
tathaiva daśame  tad bhūri bhāgyam iha janma kim apy aṭavyām
BhP  ity ādi śrīnandanandanatvenaiva ca taṃ labdhuṃ prārthanā 
naumīḍya te'bhravapuṣe taḍidambarāya ity ādi paśupāṅgajāya BhP 
iti 
tad evaṃ govindaśabdasya nānāpāramaiśvaryamayy anyārthatāpi tena
nābhimatā  tathā coktaṃ  īśvaratve
parameśvaratvānuvādapūrvakatātparyāvasānatayā gautamīyatantre
śrīmaddaśākṣaramantrārthakathane 
gopīti prakṛtiṃ vidyāj janas tattvasamūhakaḥ 
anayor āśrayo vyāptyā kāraṇatvena ceśvaraḥ 
sāndrānandaṃ paraṃ jyotir vallabhatvena kathyate 
athavā gopī prakṛtir janas tadaṃśamaṇḍalam 
anayor vallabhaḥ proktaḥ svāmī kṛṣṇākhya īśvaraḥ 
kāryakāraṇayor īśaḥ śrutibhis tena gīyate 
anekajanmasiddhānāṃ gopīnāṃ patir eva vā 
nandanandana ity uktas trailokyānandavardhanaḥ  iti
prakṛtim iti māyākhyāṃ jagatkāraṇaśaktim ity arthaḥ tattvasamūhako
mahadādirūpaḥ 
anayor āśrayaḥ sāndrānandaṃ paraṃ jyotir īśvarao
vallabhaśabdena kathyate 
īśvaratve hetur vyāptyā kāraṇatvena ceti 
prakṛtir iti svarūpabhūtā māyātītā vaikuṇṭhādau prakāśamānā
mahālakṣmyākhyā śaktir ity arthaḥ 
aṃśamaṇḍalaṃ saṅkarṣaṇādirūpam 
anekajanmasiddhānām ity atra 
bahūni me vyatītāni janmāni tava cārjuna
Gītā  iti śrībhagavadgītāvacanām anādijanmaparamparāyām eva
tātparyam 
tad evam atrāpi nandanandanatvam evābhimataṃ śrīgargeṇa ca yathoktam 
prāg ayaṃ vāsudevasya kvacij jātas tavātmajaḥ BhP  iti 
ātmajatvaṃ
hi tasya śrīvasudevasyāpi manasy āvirbhūtatvam evābhimatam 
āviveśāṃśabhāgena mana ānakadundubheḥ BhP  iti 
śrīdevakyām
api dadhāra sarvātmakam ātmabhūtaṃ kāṣṭhā yathānandakaraṃ manastaḥ
BhP  ity ādeḥ  śrīvrajeśvarayo'pi tathāsīd eva phalena
phalakāraṇam anumīyate 
śrībhagavatprādurbhāvasya
pūrvāvyavahitakālaṃ vyāpya tathā tathā sarvatra darśanāt 
kintv ātmani
tasyāvirbhāve saty apy ātmajatvāya pitṛbhāvamayaśuddhamahāpremaiva
prayojakam 
brahmaṇaḥ sakāśād varāhadevasyāvirbhāve'pi parasparaṃ tathā
bhāvadarśanābhāvāt 
tathā nṛsiṃhadevaḥ stambhayor api 
na ca vaktavyam
udarapraveśe sati putratvaṃ syāt 
parīkṣidrakṣaṇārthaṃ tanmātur
udarapraviṣṭe ca tayos tādṛśavyavahārābhāvāt  tasmāt
vātsalyābhidhapremaiva putratve kāraṇam 
tādṛśaśuddhapremā tu
śrīvrajeśvarayor eva śrīvasudevadevakyos tu paramaiśvaryajñānaṃ
pratibandhakaṃ iti sādhūktaṃ prāg ayaṃ vasudevasya iti 
atha śrīśukadevena tathaiva nirṇītaṃ nāyaṃ sukhāpo bhagavān dehināṃ
gopikāsutaḥ BhP  iti 
āgamavidbhir api sakalalokamaṅgalo
nandagopatanayo devatā iti 
ataḥ śrīmaddaśākṣaraviniyoge'pi tanmaya
eva dṛśyate iti 
atha viśeṣaḥ śrīvaiṣṇavatoṣaṇyāṃ nandas tv ātmaja
utpannaḥ BhP  ity ādau draṣṭavyaḥ  
sahasrapatrakamalaṃ gokulākhyaṃ mahat padam 
tatkarṇikāraṃ taddhāma tadanantāṃśasambhavam 
atha tasya tadrūpatāsādhakaṃ nityaṃ dhāma pratipādayati sahasrapatraṃ
kamalam ity ādinā 
sahasrāṇi patrāṇi yatra tat kamalam  bhūmiś
cintāmaṇigaṇamayīti vakṣyamāṇānusāreṇa cintāmaṇimayaṃ padmaṃ
tadrūpaṃ mahat sarvotkṛṣṭaṃ padaṃ sthānam 
mahataḥ śrīkṛṣṇasya
mahābhagavato vā padaṃ mahāvaikuṇṭhādirūpaṃ ity arthaḥ  rūḍhir
yogam apaharatīti nyāyena tasyaiva pratīteḥ 
etad abhipretyoktaṃ śrīdaśame
bhagavān gokuleśvaraḥ iti śīlārthe tv atra varacpratyayaḥ 
ataiva tadanukūlatvenottaragrantho'pi vyākhyeyaḥ 
tad eva cāmnātaṃ
gokulaṃ vanavaikuṇṭham iti 
tasya śrīkṛṣṇasya dhāma
śrīnandayaśodādibhiḥ saha vāsayogyaṃ mahāntaḥpuraṃ taiḥ
sahavāsitātvagre samuddekṣyate 
tasya svarūpam āha tad iti  anantasya
śrībaladevasyāṃśena jyotirvibhāgaviśeṣeṇa sambhavaḥ sadāvirbhāvo yasya
tat tathā tantreṇaitad api bodhyate 
ananto'ṃśo yasya tasya śrībaladevasyāpi
sambhavo nivāso yatra tad iti  
karṇikāraṃ mahad yantraṃ ṣaṭkoṇaṃ vajrakīlakam 
ṣaḍaṅgaṣaṭpadīsthānaṃ prakṛtyā puruṣeṇa ca   BrS 
premānandamahānandarasenāvasthitaṃ hi yat 
jyotīrūpeṇa manunā kāmabījena saṅgatam 
sarvagaṇasevitasya śrīmadaṣṭadaśākṣaramantrarājasya bahupīṭhasya
mukhyapīṭham idam ity āha karṇikāram iti dvayena 
mahadyantram iti 
yat prakṛtir eva sarvatra mantratvena pūjārthaṃ likhyate ity arthaḥ  yantram
eva darśayati ṣaṭkoṇā abhyantare yasya tat 
vajrakīlakaṃ karṇikāre
bījarūpahīrakakolakaśobhitam 
yantre cakāropalakṣitā 
caturthyantā
caturakṣarī kīlarūpā jñeyā 
ṣaṭkoṇatve prayojanam āha ṣaḍaṅgāni
yasyāḥ sā ṣaṭpadī śrīmadaṣṭādaśākṣarī tasyāḥ sthānam  prakṛtir
mantrasya svarūpaṃ svayam eva śrīkṛṣṇaḥ
kāraṇarūpatvāt  tac coktam
ṛṣyādismaraṇe  kṛṣṇaḥ prakṛtir iti 
puruṣaś ca sa eva tadadhiṣṭhātṛdevatārūpaḥ 
tābhyām avasthitam
adhiṣṭhitam 
sa hi mantre caturdhā pratīyate 
mantrasya kāraṇarūpatvena
adhiṣṭhātṛdevatārūpatvena
varṇasamudāyarūpatvena
ārādhyarūpatvena
ca  tatra kāraṇarūpatvena adhiṣṭhātṛdevatārūpatvenātrocyate 
ārādhyarūpatvena prāg uktaḥ 
īśvaraḥ paramaḥ kṛṣṇa iti 
varṇarūpatvenāgre uddhariṣyate kāmaḥ kṛṣṇāya iti  yathoktaṃ
hāyaśīrṣapañcarātre 
vācyatvaṃ vācakatvaṃ devatāmantrayor iha 
abhedenocyate brahma tattvavidbhir vicārataḥ  iti 
gopālatāpanīśrutiṣu 
vāyur yathaiko bhuvanaṃ praviṣṭo
janye janye pañcarūpo babhūva 
kṛṣṇas tathaiko'pi jagaddhitārthaṃ
śabdenāsau pañcapado vibhāti  iti 
kvacid durgāyā adhiṣṭhātṛtvaṃ śaktiśaktimator abhedavivakṣayā yathā ca
bṛhadgautamīye 
rādhā durgā śivā durgā lakṣmī durgā prakīrtitā 
gopālaviṣṇupūjāyām ādyantā na tu madhyamā 
ataivoktaṃ gautamīyakalpe 
yaḥ kṛṣṇaḥ saiva durgā syād yā durgā kṛṣṇa eva saḥ 
anayor antarādarśī saṃsārān no vimucyate  ity ādi 
ataḥ svayam eva śrīkṛṣṇas tatra svarūpaśaktirūpeṇa durgā nāmeti  tasmān
neyaṃ māyāṃśabhūtā durgātigamyate 
niruktiś cātra kṛcchreṇa
durgārādhanādi bahuprayāsena gamyate jñāyate iti  tathā ca
nāradapañcarātre śrutividyāsaṃvāde 
jānāty ekā parākāntaṃ saiva durgā tadātmikā 
yā parā paramā śaktir mahāviṣṇusvarūpiṇī 
yasyā vijñānamātreṇa parāṇāṃ paramātmanaḥ 
muhūrtād eva devasya prāptir bhavati nānyathā 
ekeyaṃ premasarvasvasvabhāvā śrīkuleśvarī 
anayā sulabho jñeya ādi devo'khileśvaraḥ 
bhaktir bhajanasampattir bhajate prakṛtiḥ priyam 
jñāyate'tyanta duḥkhena seyaṃ prakṛtir ātmanaḥ 
durgeti gīyate sadbhir akhaṇḍarasavallabhā 
asyā āvarikā śaktir mahāmāyākhileśvarī 
yayā mugdhaṃ jagat sarvaṃ sarvadehābhimānataḥ  iti ca 
tathā ca sammohanatantre jayāṃ prati śrīdurgāvacanaṃ 
yan nāmnā nāmnī durgāhaṃ guṇair guṇavatī hy aham 
yadvaibhavā mahālakṣmī rādhā nityāparā dvayā  iti 
kiṃ ca premarūpā ye ānandamahānandarasās tat paripākabhedās
tadātmakena tathā jyotīrūpeṇa svaprakāśakena manunā mantrarūpeṇa
kāmabījena saṅgatam iti mūlāntargatatve'pi kāmabījasya pṛthaguktiḥ
kutracana svātantryāpekṣayā  
tatkiñjalkaṃ tadaṃśānāṃ tatpatrāṇi śriyām api 
tad evaṃ taddhāmoktvā tadāvaraṇāny āha tad ity ardhena  tasya
karṇikārūpadhāmnaḥ kiñjalkāḥ śikharāvalivalitaprācīrapaṅktya ity
arthaḥ  tac ca tadaṃśānāṃ tasminn aṃśodāyo vidyate yeṣāṃ
paramapremabhājāṃ sajātīyānāṃ dhāmety arthaḥ 
gokulākhyam ity uktir
eva  teṣāṃ sajātīyatvaṃ coktaṃ śrībādarāyaṇinā 
evaṃ kakudminaṃ hatvā stūyamānaḥ dvijātibhiḥ 
viveśa goṣṭhaṃ sabalo gopīnāṃ nayanotsavaḥ  BhP  iti 
kaṃsavadhānte śrīvrajarājaṃ prati svayaṃ bhagavatā  jñātīn vo draṣṭum
eṣyāmo vidhāya suhṛdāṃ sukham BhP  iti 
ataiva kamalasya patrāṇi
śriyāṃ tatpreyasīnāṃ gopīrūpāṇāṃ śrīrādhādīnām upavanarūpāṇi
dhāmānīty arthaḥ 
gopīrūpatvaṃ cāsāṃ mantrasya tannāmnāliṅgitatvāt
rādhāditvaṃ ca 
devī kṛṣṇamayī proktā rādhikā paradevatā 
sarvalakṣmīmayī sarvakāntiḥ sammohinī parā 
iti bṛhadgautamīyāt 
vārāṇasyāṃ viśālākṣī vimalā puruṣottame 
rukmiṇī dvāravatyāṃ tu rādhā vṛndāvane vane 
iti matsyapurāṇāt 
rādhayā mādhavo devo mādhavenaiva rādhikā 
vibhrājante janeṣv ā iti
ṛkpariśiṣṭaśrutau ca 
atra viśeṣajijñāsāyāṃ kṛṣṇārcanadīpikā draṣṭavyā 
tatra patrāṇām
ucchritaprāntānāṃ vartmāṇy agrimasandhiṣu tu goṣṭhāni jñeyāni 
akhaṇḍakamalasya gokulatvāt tathaiva gokulasamāveśāc ca goṣṭhaṃ tathaiva
yat tu sthānāntare vacanam asti 
sahasrāraṃ padmaṃ dalatatiṣu devībhir abhitaḥ
parīto gosaṅghair api nikhilakiñjalkamilitaiḥ 
varāṭe yasyāsti svayam akhilaśaktyā prakaṭita
prabhāvaḥ satyaḥ śrīparamapuruṣas taṃ kila bhaje 
iti padmabījakoṣe ity
arthaḥ 
tatra gosaṅkhyair iti tu pāṭhaḥ samañjasaḥ 
gosaṅkhyāś ca gopāḥ iti  gope
gopālagosaṅkhyagodhugābhīravallabhā ity amaraḥ 
akhilaśaktyā
prakaṭitaḥ prabhāvaḥ yena saḥ paramapuruṣaḥ śrīkṛṣṇa ity arthaḥ  
caturasraṃ tatparitaḥ śvetadvīpākhyam adbhutam 
caturasraṃ caturmūrteś caturdhāma catuṣkṛtam   BrS 
caturbhiḥ puruṣārthaiś ca caturbhir hetubhir vṛtam 
śūlair daśabhir ānaddham ūrdhvādho digvidikṣv api   BrS 
aṣṭabhir nidhibhir juṣṭam aṣṭabhiḥ siddhibhis tathā
manurūpaiś ca daśabhir dikpālaiḥ parito vṛtam   BrS 
śyāmair gauraiś ca raktaiś ca śuklaiś ca pārṣadarṣabhaiḥ
śobhitaṃ śaktibhis tābhir adbhutābhiḥ samantataḥ 
atha gokulāvaraṇāny āha caturasram iti caturbhiḥ 
tasya gokulasya bahiḥ
sarvataś caturasraṃ catuṣkoṇātmakaṃ sthānaṃ śvetadvīpākhyam  tad etad
upalakṣaṇaṃ golokākhyaṃ cety arthaḥ 
yadyapi gokule śvetadvīpatvam asty
eva tadavāntarabhūmimayatvāt 
tathāpi viśeṣanāmnoktatvāt tenaiva tat
pratīyate iti tathoktam 
kintu caturasre'py antarmaṇḍalaṃ
śrīvṛndāvanākhyaṃ jñeyam 
tathā ca svāyambhuvāgame  dhyāyet
tatraviśuddhātmā idaṃ sarvaṃ krameṇa ca ity ādikam uktvā tanmadhye
vṛndāvanaṃ kusumitaṃ nānāvṛkṣavihaṅgamaṃ saṃsmaret ity uktam  tathā
ca bṛhadvāmane śrutīnāṃ prārthanā pūrvakāṇi padyāni
ānandamātram iti yad vadanti hi purāvidaḥ 
tadrūpe darśayāsmākaṃ yadi deyo varo hi naḥ 
śrutvaitad darśayāmāsa svaṃ lokaṃ prakṛteḥ param 
kevalānubhavānandamātram akṣaram avyayam 
yatra vṛndāvanaṃ nāma vanaṃ kāmadughair drumaiḥ 
manoramanikuñjāḍhyaṃ sarvartusukhasaṃyutam 
ity ādi tac ca caturasram 
caturmūrteś caturvyūhasya vāsudevādicatuṣṭayasya 
catuṣkṛtaṃ caturdhā
vibhaktam caturdhāma 
kintu devalīlatvāt taduparivyomayānasthā eva
jñeyā hetubhiḥ 
tatpuruṣārthasādhanaiḥ 
manurūpaiḥ
svasvamantrātmakaiḥ 
dikpālaiḥ indrādibhiḥ 
śyāmādayaḥ catvāro vedāḥ
tair ity arthaḥ 
kṛṣṇaṃ ca tatra chandobhiḥ stūyamānaṃ suvismitāḥ iti
daśamāt  śaktibhiḥ vimalādibhiḥ 
tad evaṃ golokanāmā ayaṃ lokaḥ śrībhāgavate sādhitaḥ 
nandas tv atīndriyaṃ dṛṣṭvā lokapālamahodayam 
kṛṣṇe ca sannatiṃ teṣāṃ jñātibhyo vismito 'bravīt 
te cautsukyadhiyo rājan matvā gopās tam īśvaram 
api naḥ svagatiṃ sūkṣmām upādhāsyad adhīśvaram 
iti svānāṃ sa bhagavān vijñāyākhiladṛk svayam 
saṅkalpasiddhaye teṣāṃ kṛpayaitad acintayat 
jano vai loka etasminn avidyākāmakarmabhiḥ 
uccāvacāsu gatiṣu na veda svāṃ gatiṃ bhraman 
iti sañcintya bhagavān mahākāruṇiko hariḥ 
darśayāmāsa lokaṃ svaṃ gopānāṃ tamasaḥ param 
satyaṃ jñānam anantaṃ yat brahma jyotiḥ sanātanam 
yad dhi paśyanti munayo guṇāpāye samāhitāḥ 
te tu brahmahradaṃ nītā magnāḥ kṛṣṇena coddhṛtāḥ 
dadṛśur brahmaṇo lokaṃ yatrākrūro 'dhyagāt purā 
nandādayas tu taṃ dṛṣṭvā paramānandanirvṛtāḥ 
kṛṣṇaṃ ca tatra cchandobhiḥ stūyamānaṃ suvismitāḥ  BhP  iti 
atīndriyam adṛṣṭapūrvam 
svagatiṃ svadhāma 
sūkṣmāṃ durjñeyām 
upādhāsyan upadhāsyati 
asmān prāpayiṣyatīty arthaḥ 
iti saṅkalpitavanta
iti śeṣaḥ  jano'sau vrajavāsī mama svajanaḥ 
sālokyasārṣṭi BhP 
ity ādi padye janā itivad ubhayatrāpy anyajanatvam aprastutatam iti 
vrajajanasya tu tadīyasvajanatamatvaṃ tena svayam eva vibhāvitam 
tasmān maccharaṇaṃ goṣṭhaṃ mannāthaṃ matparigraham 
gopāye svātmayogena so'yaṃ me vrata āhitaḥ  BhP  ity anena 
sa etasmin prāpañcike loke avidyābhir yā uccāvacā devatiryagādirūpā
gatayas tāsu svāṃ gatiṃ bhraman tanmiśratayābhivyakteḥ tannirviśeṣatayā
jānan tām eva svāṃ gatiṃ bhaved ity arthaḥ madīyalaukikalīlāveśena
jñānāṃśatirodhānād iti bhāvaḥ 
iti nandādayo gopāḥ kṛṣṇarāmakathāṃ mudā 
kurvanto ramamāṇāś ca nāvindan bhavavedanām  BhP 
iti śrīdaśamokter avidyākāmakarmaṇāṃ tatrāsāmarthyāt 
gopīnāṃ svāṃ
lokaṃ golokam iti 
arthāt tān praty eva sandarśayāmāsa 
tamasaḥ prakṛteḥ
param svarūpaśaktyābhivyaktatvāt 
ataiva saccidānandarūpa evāsau loka ity
āha satyam iti 
atha śrīvṛndāvane tādṛśadarśanaṃ katamadeśasthitānāṃ teṣām ity ata
āha te tv iti 
brahmahradaṃ akrūratīrthaṃ kṛṣṇena nītā punaś ca tenaiva
magnāḥ majjitāḥ punaś ca tasmāt tenaivoddhṛtāḥ 
uddhṛtya punaḥ
svasthānaprāpitāḥ santo
brahmaṇaḥ paramabṛhattamasya tasyaiva lokaṃ
golokākhyaṃ dadṛśuḥ 
mūrdhabhiḥ satyalokas tu brahmalokaḥ sanātanaṃ
BhP  iti dvitīye 
vaikuṇṭhāntarasyāpi tat tayākhyāteḥ 
ko'sau brahmahradaḥ 
tatrāha yatreti 
purety etatprasaṅgād bhāvikāla ity
arthaḥ  purā purāṇe nikaṭe prabandhātītabhāviṣu iti koṣakārāḥ  seyaṃ
ca paripāṭī tat tīrthaṃ mahimānaṃ lakṣyam eva vidhātum iti bhāvaḥ  tatra
svāṃ gatim iti tadīyatānirdeśo gopānāṃ svaṃ lokam iti ṣaṣṭhīsvaśabdayor
nirdeśaḥ  kṛṣṇam iti sākṣānnirdeśaś ca vaikuṇṭhāntaraṃ vyavacchidya
śrīgolokam eva sthāpitavān iti 
tathā ca harivaṃśe śakravacanam 
svargād ūrdhvaṃ brahmaloko brahmarṣigaṇasevitaḥ 
tatra somagatiś caiva jyotiṣāṃ ca mahātmanām 
tasyopari gavāṃ lokaḥ sādhyās taṃ pālayanti hi 
sa hi sarvagataḥ kṛṣṇa mahākāśagato mahān 
upary upari tatrāpi gatis tava tapomayī 
yāṃ na vidmo vayaṃ sarve pṛcchanto'pi pitāmaham 
gatiḥ śamadamāḍhyānāṃ svargaḥ sukṛtakarmaṇām 
brāhmye tapasi yuktānāṃ brahmalokaḥ parā gatiḥ 
gavām eva tu yo loko durāroho hi sā gatiḥ 
sa tu lokas tvayā kṛṣṇa sīdamānaḥ kṛtātmanā 
dhṛto dhṛtimatā vīra nighantopdadravān gavām  HV  iti 
tatrāpātapratītārthāntare svargād ūrdhvaṃ brahmaṇo loka ity ayuktaṃ syāt
lokatrayam atikramyokteḥ 
tatra somagatiś caivety api na sambhavati
candrasyānyeṣām api jyotiṣāṃ dhruvalokādhastād eva gateḥ 
tatra sādhyās
taṃ pālayantīty api nopapadyate 
devayonirūpāṇāṃ teṣāṃ svargalokasyāpi
pālanam asambhavyam 
kim uta tadupari golokasya 
tathā tasya lokasya
surabhilokatve sati sarvagata ity anupapannaṃ syāt 
śrībhagavadvigrahalokayor acintyaśaktitvena vibhutvaṃ ghaṭate na punar
asyeti  ataiva sarvātītatvāt tatrāpi tava gatir ity api śabdo vismaye prayuktaḥ 
yāṃ na vidmo vayaṃ sarve ityādikaṃ coktam 
tasmāt prākṛtagolokād anya evāsau goloka iti siddham  tathā ca
mokṣadharme nārāyaṇīyopākhyāne śrībhagavadvākyaṃ 
evaṃ bahuvidhai rūpaiś carāmīha vasundharām 
brahmalokaṃ ca kaunteya golokaṃ ca sanātanam  Mbh  iti 
tasmād ayam arthaḥ svargaśabdena 
bhūrlokaḥ kalpitaḥ padbhyāṃ bhuvarloko 'sya nābhitaḥ 
hṛdā svarloka urasā maharloko mahātmanaḥ  BhP 
iti dvitīyānusāreṇa svarlokam ārabhya satyalokaparyantaṃ lokapañcakam
ucyate  tasmād ūrdhvam upari brahmaloko brahmātmako loko brahmalokaḥ
saccidānandarūpatvāt 
brahmaṇo bhagavato loka iti vā 
mūrdhabhiḥ
satyalokas tu brahmalokaḥ sanātanaḥ BhP  iti dvitīyāt 
tathā ca ṭīkā
brahmaloko vaikuṇṭhākhyaḥ 
sanātano nityaḥ 
na tu sṛjyaḥ
prapañcāntarvartī 
ity eṣā 
śrutiś ca eṣa brahmalokaḥ 
eṣa ātmalokaḥ 
iti 
sa ca brahmarṣigaṇasevitaḥ 
brahmāṇi mūrtimanto vedāḥ  ṛṣayaś ca
śrīnāradādayaḥ 
gaṇāś ca śrīgaruḍaviṣvaksenādayaḥ 
taiḥ sevitaḥ  evaṃ
nityāśritān uktvā tadgamanādhikāriṇa āha 
tatra brahmaloke umayā saha
vartata iti somaḥ śrīśivas tasya gatiḥ 
svadharmaniṣṭhaḥ śatajanmabhiḥ pumān
viriñcatām eti tataḥ paraṃ hi mām 
avyākṛtaṃ bhāgavato 'tha vaiṣṇavaṃ
padaṃ yathāhaṃ vibudhāḥ kalātyaye 
BhP  iti caturthe
śrīrudragītam 
someti supāṃ sulug ity ādinā ṣaṣṭhyā luk chāndasaḥ 
tata uttaratrāpi gatir
ity asyānvayaḥ 
jyotir brahma tadaikātmyabhāvānāṃ muktānām ity arthaḥ 
nanu tādṛśām api sarveṣāṃ kintu mahātmanāṃ mahāśayānāṃ
mokṣānādaratayā bhajatāṃ śrīsanakāditulyānām ity arthaḥ 
muktānām api siddhānāṃ nārāyaṇaparāyaṇaḥ
sudurlabhaḥ praśāntātmā koṭiṣv api mahāmune 
BhP  iti ṣaṣṭhāt 
yoginām api sarveṣāṃ madgatenāntarātmanā 
śraddhāvān bhajate yo māṃ sa me yuktatamo mataḥ  Gītā  iti
gītābhyaś ca 
teṣv eva mahattvaparyavasanāt 
tasya ca brahmalokasyopari
sarvordhvapradeśe gavāṃ lokaḥ śrīgoloka ity arthaḥ 
taṃ ca golokaṃ
sādhyāḥ prāpañcikadevānāṃ prasādhanīyā mūlarūpā
nityatadīyadevagaṇāḥ pālayanti dikpālatayā vartante te ha nākaṃ
mahimānaḥ sacantaḥ yatra pūrve sādhyāḥ santi devāḥ Rk  iti śruteḥ 
tatra pūrve ye ca sādhyā viśve devāḥ sanātanāḥ 
te ha nākaṃ mahimānaḥ sacantaḥ śubhadarśanāḥ  iti
mahāvaikuṇṭhavarṇane pādmottarakhaṇḍāc ca 
yad vā tad bhūribhāgyam iha janma kim apy aṭavyāṃ yad gokule'pi
BhP  iti śrībrahmastavānusāreṇa tadvidhaparamabhaktānām api
sādhyās tādṛśasiddhiprāptaye prāsādhanīyāḥ śrīgopīprabhṛtayas taṃ
pālayanti 
tad evaṃ sarvoparigatatve'pi 
hi prasiddhau 
sa śrīgolokaḥ sarvagataḥ
śrīnārāyaṇa iva prāpañcikāprāpañcikavastuvyāpakaḥ  kaiścit
kramamuktivyavasthayā tathā prāpyamāno'py asau
dvitīyaskandhavarṇitakamalāsanadṛṣṭavaikuṇṭhavat śrīvrajavāsinbhir
atrāpi yasmād dṛṣṭa iti bhāvaḥ 
ataiva mahān bhagavadrūpa eva 
mahāntaṃ vibhum ātmānam KaṭhU 
iti śruteḥ  tatra hetuḥ 
mahākāśaḥ paramavyomākhyaḥ
brahmaviśeṣaṇalābhād ākāśas talliṅgād Vs  iti nyāyaprasiddheś
ca  tadgatabrahmākārodayāntaram eva vaikuṇṭhaprāpteḥ yathājāmilasya 
tad evam upary upari sarvopary api virājamāne tatra śrīgoloke'pi tava gatiḥ 
śrīgovindarūpeṇa krīḍā vartata ity arthaḥ 
ataiva sā ca gatiḥ sādhāraṇī na bhavati kintu tapomayī 
tapo'trānavacchinnaiśvaryaṃ sahasranāmabhāṣye'pi paramaṃ yo mahat tapaḥ
ity atra tatra vyākhyātam 
sa tapo'tapyata iti parameśvaraviṣayakaśruteḥ 
aiśvaryaṃ prākāśayad iti tatrārthaḥ 
ataiva brahmādidurvitarkyatvam apy
āha yām iti  adhunā tasya śrīgoloka ity ākhyā bījam abhivyañjayati gatir
iti  brāhmye brahmalokaprāpake tapasi viṣṇuviṣayakamanaḥpraṇidhāne
yuktānāṃ yatacittānāṃ tatpremabhaktānām ity arthaḥ 
yasya jñānamayaṃ
tapaḥ iti śruteḥ 
brahmaloko vaikuṇṭhalokaḥ 
parā prakṛtyatītā  gavāṃ
vrajavāsimātrāṇāṃ mocayan vrajagavāṃ dinatāpam BhP 
ityuktānusāreṇa atraiva nighnatopadravān gavām ity uktyā ca
golokavāsimātrāṇāṃ svatas tadbhāvabhāvitānāṃ ca sādhanavaśād ity
arthaḥ  atas tadbhāvasya durlabhatvād durārohā 
tad evaṃ golokaṃ
varṇayitvā tasya gokulena sahābhedam āha sa tv iti 
sa eva tu sa loko dhṛto rakṣitaḥ śrīgovardhanoddharaṇeneti  evam eva
mokṣadharmaśrīnārāyaṇīyopākhyāne śrībhagavadvākyam 
evaṃ bahuvidhai rūpaiś carāmīha vasundharām 
brahmalokaṃ ca kaunteya golokaṃ ca sanātanam  Mbh  iti 
tathā ca mṛtyusañjayatantre 
ekadā sāntarīkṣāc ca vaikuṇṭhaṃ svecchayā bhuvi 
gokulatvena saṃsthāpya gopīmayamahotsavā 
bhaktirūpāṃ satāṃ bhaktim utpāditavatī bhṛśam  iti 
evaṃ nāradapañcarātre vijayākhyāne 
tat sarvopari goloke śrīgovindaḥ sadā svayam 
viharet paramānandī gopīgokulanāyakaḥ  iti 
tathā ṛkṣu cāyam eva pradiṣṭaḥ 
tāṃ vāṃ vāstūny uśmasi gamadhyai
yatra gāvo bhūriśṛṅgā ayāsaḥ 
atrāha tad urugāyasya vṛṣṇaḥ
paramaṃ padam avabhāti bhūri  iti 
vyākhyātaṃ ca  tāṃ tāni vāṃ yuvayoḥ kṛṣṇarāmayor vāstūni līlāsthānāni
gamadhyai prāptuṃ uśmasi kāmayāmahe 
tāni kiṃ viśiṣṭāni  yatra yeṣu
bhūriśṛṅgā mahāśṛṅgyo gāvo bahuśubhalakṣaṇā iti vā 
ayāsaḥ śubhāḥ 
ayaḥ śubhāvaho vidhir ity amaraḥ 
devāsa itivat jasantaṃ padam  atra
bhūmau talloke vede ca prasiddhaṃ śrīgolokākhyaṃ urugāyasya svayaṃ
bhagavato taccaraṇāravindasya paramaṃ prapañcātītaṃ padaṃ sthānaṃ bhūri
bahudhā avabhātīty āha veda iti 
yajuḥsu  mādhyandinīyā stūyate dhāmāny uśmasi ity ādau  viṣṇoḥ
paramaṃ padam avabhātīti bhūrīti cātra prakārāntaraṃ paṭhanti śeṣaṃ
samānam  
evaṃ jyotirmayo devaḥ sadānandaṃ parāt paraḥ 
ātmārāmasya tasyāsti prakṛtyā na samāgamaḥ 
atha mūlavyākhyām anusarāmaḥ 
virāṭtadantaryāminor abhedavivakṣayā
puruṣasūktādāv ekapuruṣatvaṃ yathā nirūpitaṃ tathā
golokatadadhiṣṭhātror apy āha evam iti 
devo golokas
tadadhiṣṭhātṛśrīgovindarūpaḥ 
sadānandam iti tatsvarūpam ity arthaḥ 
napuṃsakatvaṃ vijñānam ānandaṃ brahma iti śruteḥ 
ātmārāmasya
anyanirapekṣasya prakṛtyā māyayā na samāgamaḥ 
yathoktaṃ dvitīye  na
 yatra māyā kim utāpare harer anuvratā yatra surāsurārcitāḥ BhP    
māyayāramamāṇasya na viyogas tayā saha 
ātmanā ramayā reme tyaktakālaṃ sisṛkṣayā   BrS 
niyatiḥ sā ramā devi tatpriyā tadvaśaṃ tadā 
atha prapañcātmanas tadaṃśasya puruṣasya tu na tādṛśatvam ity āha
māyayeti  prākṛtapralaye'pi tasmiṃs tasyālayāt yasyāṃśāṃśāṃśabhāgenety
ādeḥ 
nanu tarhi jīvavattalliptatvena aniīśvaratvaṃ syāt 
tatrāha ātmaneti  sa tu
ātmanā antarvṛtyā tu ramayā svarūpaśaktyaiva reme ratiṃ prāpnoti  bahir
eva māyayā sevya ity arthaḥ 
eṣa prapannavarado ramayātmaśaktyā
yad yat kariṣyati gṛhītaguṇāvatāraḥ 
BhP  iti tṛtīye brahmastavāt 
atra māyāṃ vyudasya cicchaktyā kaivalye sthita ātmani BhP  iti
prathame śrīmadarjunavacanāt 
tarhi tatpreraṇaṃ vinā kathaṃ sṛṣṭis
tatrāha  sisṛkṣayā sraṣṭum icchayā tyaktaḥ sṛṣṭyarthaṃ prahitaḥ kālaḥ
yasmāt ramaṇāt tādṛśaṃ yathā syāt tathā reme 
prathamāntapāṭhas tu
sugamaḥ  tat prabhāvarūpeṇa tenaiva sā sidhyatīti bhāvaḥ 
prabhāvaṃ pauruṣaṃ prāhuḥ kālam eke yato bhayam BhP 
kālavṛttyā tu māyāyāṃ guṇamayyām adhokṣajaḥ 
puruṣeṇātmabhūtena vīryam ādhatta vīryavān 
BhP  iti ca tṛtīyāt 
nanu ramaiva sā kā tatrāha niyatir ity ardhena 
niyamyate svayaṃ
bhagavatyeva nityatā bhavatīti niyatiḥ svarūpabhūtā tacchaktiḥ  devī
dyotamānā svaprakāśarūpā ity arthaḥ 
taduktaṃ dvādaśe  anapāyinī
bhagavatī śrīḥ śākṣād ātmano hareḥ BhP  iti  ṭīkā ca 
anapāyinī hareḥ śaktiḥ 
tatra hetuḥ sākṣād ātmana iti svarūpasya
cidrūpatvāt tasyās tadabhedād ity arthaḥ  ity eṣā 
atra sākṣātśabdena vilajjamānayā yasya sthātum īkṣāpathe'muyā ity
ādyuktyā māyā neti dhvanitam 
tatrānapāyitvaṃ yathā viṣṇupurāṇe
nityaiva sā jaganmātā viṣṇoḥ śrīr anapāyinī
yathā sarvagato viṣṇus tathaiveyaṃ dvijottamaḥ  ViP  iti 
evaṃ yathā jagatsvāmī devadevo janārdanaḥ 
avatāraṃ karoty eṣā tathā śrīs tatsahāyinī  ViP  iti ca 
devatve devadehā sā mānuṣatve ca mānuṣī 
harer dehānṛrūpāṃ vai karoty eṣātmanas tanum  ViP  iti ca 
 hayaśīrṣapañcarātre  na viṣṇunā vinā devī na hariḥ padmajāṃ vinā iti     
talliṅgaṃ bhagavān śambhur jyotirūpaḥ sanātanaḥ 
yā yoniḥ sāparā śaktiḥ kāmo bījaṃ mahad dhareḥ 
nanu kutrāpi śivaśaktyoḥ kāraṇatā śrūyate
tatra virāḍvarṇanavat
kalpanayeti tadaṅgaviśeṣatvenāha  talliṅgam iti 
yasyāyutāyutāṃśāṃśe
viśvaśaktir iyaṃ sthitā iti viṣṇupurāṇānusāreṇa prapañcātmanas
tasyamahābhagavadaṃśasya svāṃśajyotirācchannatvād aprakaṭarūpasya
puruṣasya liṅgaṃ liṅgasthānīyaḥ yaḥ prapañcotpādako'ṃśaḥ sa eva
śambhuḥ  anyas tu tadāvirbhāvaviśeṣatvād eva śambhur ucyate ity arthaḥ 
vakṣyate ca kṣīraṃ yathā dadhivikāraviśeṣayogād sañjāyate na tu tataḥ
pṛthag asti hetor ity ādi 
tathā tasya vīryāvadhānasthānarūpāyā māyāyā apy aprakaṭarūpāyā yā
yonir yonisthānīyo'ṃśaḥ saivāparā pradhānākhyā śaktir iti pūrvavat  tatra
ca hares tasya puruṣākhyaharyaṃśasya kāmo bhavati sṛṣṭyarthaṃ
taddidiṛkṣā jāyate ity arthaḥ 
tataś ca mahad iti sajīvamahattattvarūpaṃ
tu māyāyām iti tṛtīyāc ca    
liṅgayonyātmikā jātā imā māheśvarīprajāḥ 
vastutas tu pūrvābhiprāyatvam evety āha liṅgety ardhena 
māheśvarīḥ
māheśvaryaḥ    
śaktimān puruṣaḥ so 'yaṃ liṅgarūpī maheśvaraḥ 
tasminnāvirabhūlliṅge mahāviṣṇur jagatpatiḥ 
śaktimān ity ardhena tad evānūdya tasmin pūrvoktāprakaṭarūpasya
prakaṭarūpatayāpunar abhivyaktir ity āha tasminn ity ardhena  tasmāl
liṅgarūpī prapañcotpādakas tadaṃśo'pi śaktimān puruṣocyate 
maheśvaro'py ucyate tataś ca tasmin bhūtasūkṣmaparyantatāṃ prāpte liṅge
svayaṃ tadaṃśī mahāviṣṇur āvirabhūt prakaṭarūpeṇāvirbhavati  yato
jagatāṃ sarveṣāṃ parāvareṣāṃ jīvānāṃ sa eva patir iti    
sahasraśīrṣā puruṣaḥ sahasrākṣaḥ sahasrapāt 
sahasrabāhur viśvātmā sahasrāṃśaḥ sahasrasūḥ 
tad evaṃ rūpaṃ vivṛṇoti sahasraśīrṣeti 
sahasram aṃśā avatārā yasya sa
sahasrāṃśaḥ 
sahasraṃ sūte sṛjati yaḥ sa sahasrasūḥ 
sahasraśabdasarvatrāsaṅkhyatāparaḥ 
dvitīye ca tasyaiva rūpam idam
uktam  ādyo'vatāraḥ puruṣaḥ parasya BhP  iti 
asya ṭīkāyāṃ  yasya
sahasraśīrṣety ukto līlāvigrahaḥ parasya bhūmnaḥ ādyo'vatāraḥ iti  
nārāyaṇaḥ sa bhagavān āpas tasmāt sanātanāt 
āvirāsīt kāraṇārṇo nidhiḥ saṅkarṣaṇātmakaḥ 
yoganidrāṃ gatas tasmin sahasrāṃśaḥ svayaṃ mahān 
ayam eva kāraṇārṇavaśāyīty āha nārāyaṇa iti sārdhena  tāḥ āpa eva
kāraṇārṇonidhir āvirāsīt sa tu nārāyaṇaḥ saṅkarṣaṇātmakaḥ iti  pūrvaṃ
golokāvaraṇatayā yaś caturvyūhamadhye saṅkarṣaṇaḥ sammataḥ
tasyaivāṃśo'yam ity arthaḥ  tad uktaṃ 
āpo nārā iti proktā āpo vai narasūnavaḥ 
tasya tā ayanaṃ pūrvaṃ tena nārāyaṇaḥ smṛtaḥ  
tadromabila jāleṣu bījaṃ saṅkarṣaṇasya ca 
haimāny aṇḍāni jātāni mahābhūtāvṛtāni tu 
tasmād eva brahmāṇḍānām utpattim āha tad rometi 
tad iti tasyety arthaḥ
tasya saṅkarṣaṇātmakasya yad bījaṃ yoniśaktāvadhyas taṃ tad eva pūrvaṃ
bhūtasūkṣmaparyantatāṃ prāptaṃ sat paścāt tasya lomabilajāleṣu vivareṣu
antarbhūtaṃ ca sat haimāni aṇḍāni jātāni tāni cāpañcīkṛtāṃśaiḥ
mahābhūtair jātānīty arthaḥ 
tad uktaṃ daśame brahmaṇā 
kvedṛgvidhāvigaṇitāṇḍaparāṇucaryā
vātādhvaromavivarasya ca te mahitvam  BhP  iti 
tṛtīye ca 
vikāraiḥ sahito yuktair viśeṣādibhir āvṛtaḥ 
āṇḍakośo bahir ayaṃ pañcāśatkoṭivistṛtaḥ 
daśottarādhikair yatra praviṣṭaḥ paramāṇuvat 
 lakṣyate 'ntargatāś cānye koṭiśo hy aṇḍarāśayaḥ  BhP  iti   
pratyaṇḍam evam ekāṃśād ekāṃśād viśati svayam   BrS 
sahasramūrdhā viśvātmā mahāviṣṇuḥ sanātanaḥ 
tataś ca teṣu brahmāṇḍeṣu pṛthak pṛthak svarūpaiḥ svarūpāntaraiḥ sa eva
praviveśety āha pratyaṇḍam iti 
ekāṃśād ekāṃśād ekenaikenāṃśenety
arthaḥ    
vāmāṅgād asṛjad viṣṇuṃ dakṣiṇāṅgāt prajāpatim 
jyotirliṅgamayaṃ śambhuṃ kūrcadeśād avāsṛjat 
punaḥ kiṃ cakāra tatrāha  vāmāṅgād iti 
viṣṇvādaya ime sarveṣām eva
brahmāṇḍānāṃ pālakādayaḥ prati brahmāṇḍāntaḥ sthitānāṃ viṣṇvādīnāṃ
svāṃśānāṃ prayoktāraḥ 
yathā pratibrahmāṇḍe tathā adhi
brahmāṇḍamaṇḍalam abhyupagantavyam iti bhāvaḥ 
yeṣu prajāpatir ayaṃ
hiraṇyagarbharūpa eva na tu vakṣyamāṇacaturmukharūpa eva so'yaṃ
tattadāvaraṇagatatattaddevānāṃ sraṣṭeti 
viṣṇuśambhū api
tattatpālanasaṃhārakartārau jñeyau 
kūrcadeśāt bhruvor madhyāt  eṣāṃ
jalāvaraṇa eva sthānāni jñeyāni    
ahaṅkārātmakaṃ viśvaṃ tasmād etad vyajāyata 
tatra śambhoḥ kāryāntaram apy āha ahaṅkārātmakam ity ardhena  etad
viśvaṃ tasmād evāhaṅkārātmakaṃ vyajāyata babhūva 
viśvasyāhaṅkārātmakatā tasmāj jātety arthaḥ sarvāhaṅkārādhiṣṭhātṛtvāt
tasya    
atha tais trividhair veśair līlām udvahataḥ kila 
yoganidrā bhagavatī tasya śrīr iva saṅgatā 
brahmāṇḍapraviṣṭasya tu tattadrūpasya līlām āha atha tair ity ādi  tais tat
sadṛśais trividhaiḥ pratibrahmāṇḍagataviṣṇvādibhir veśai rūpair līlāṃ
brahmāṇḍāntargatapālanādirūpām udvahato
brahmāṇḍāntargatapuruṣasyeti tām udvahati 
tasminn ity arthaḥ 
yoganidrā  pūrvoktamahāyoganidrāṃśabhūtā bhagavatī
svarūpānandasamādhimayatvād antarbhūtasarvaiśvaryā saṅgatā śrīr iveti 
tatra yathā śrīr apy aṃśena saṅgatā tathā sāpīty arthaḥ  
sisṛkṣāyāṃ tato nābhes tasya padmaṃ viniryayau 
tannālaṃ hemanalinaṃ brahmaṇo lokam adbhutam 
tataś ca sisṛkṣāyām iti 
nālaṃ nālayuktaṃ taddhemanalinaṃ brahmaṇo
janmaśayanayoḥ sthānatvāt loka ity arthaḥ  
tattvāni pūrvarūḍhāni kāraṇāni parasparam 
samavāyāprayogāc ca vibhinnāni pṛthak pṛthak   BrS 
cicchaktyā sajjamāno 'tha bhagavān ādipūruṣaḥ 
yojayan māyayā devo yoganidrām akalpayat 
tathā asaṅkhyajīvātmakasya samaṣṭijīvasya prabodhaṃ vaktuṃ punaḥ
kāraṇārṇonidhiśāyinas tṛtīyaskandhoktānusāriṇīṃ sṛṣṭiprakriyāṃ
vivṛtyāha  tattvānīti trayeṇa 
tatra dvayam āha  māyayā svaśaktyā
parasparaṃ tattvāni yojayann iti yojanānantaram eva nirīhatayā yoganidrām
eva svīkṛtavān ity arthaḥ    
yojayitvā tu tāny eva praviveśa svayaṃ guhām 
guhāṃ praviṣṭe tasmiṃs tu jīvātmā pratibudhyate 
atha tṛtīyam āha yojayitveti 
yojayitvā tad yojanāyoganidrayor antarāle ity
arthaḥ  guhāḥ virāḍvigraham 
pratibudhyate pralayasvāpāj jāgarti    
sa nityo nityasambandhaḥ prakṛtiś ca paraiva sā 
jīvasya svābhāvikī sthitim āha sa nity ity ardheneti 
nityo'nādyanantakālabhāvī nityasambandho bhagavatā saha samavāyo
yasya saḥ  sūryeṇa tadraśmijālasyeveti bhāvaḥ 
yattaṭasthaṃ tu cidrūpaṃ svasaṃvedyād vinirgatam 
rañjitaṃ guṇarāgeṇa sa jīva iti kathyate 
iti nāradapañcarātrāt 
mamaivāṃśo jīvaloke jīvabhūtaḥ sanātanaḥ 
iti śrīgītopaniṣadbhyaś ca 
ataiva prakṛtiḥ sākṣirūpeṇa svarūpasthita eva 
svapratibimbarūpeṇa
pramātṛrūpeṇa prakṛtim iva prāptaś cety arthaḥ 
prakṛtiṃ viddhi me parām
jīvabhūtām iti śrīgītāsv eva 
dvā suparṇā sayujā sakhāyā iti śrutiś ca
nityasvarūpaṃ darśayati    
evaṃ sarvātmasambandhaṃ nābhyāṃ padmaṃ harer abhūt 
tatra brahmābhavad bhūyaś caturvedi caturmukhaḥ 
atha tasya samaṣṭijīvāsthānaṃ guhāpraviṣṭāt puruṣād udbhūtam ity āha
evam iti  tataḥ samaṣṭidehābhimāninas tasya hiraṇyagarbhabrahmaṇas
tasmāt bhogavigrahotpattim āha tatreti    
sa jāto bhagavacchaktyā tatkālaṃ kila coditaḥ 
sisṛkṣāyāṃ matiṃ cakre pūrvasaṃskārasaṃskṛtaḥ 
dadarśa kevalaṃ dhvāntaṃ nānyat kim api sarvataḥ 
atha tasya caturmukhasya ceṣṭām āha sa jāta ity sārdhena  spaṣṭam    
uvāca puratas tasmai tasya divya sarasvatī 
kāmaḥ kṛṣṇāya govinda he gopījana ity api 
vallabhāya priyā vahner mantram te dāsyati priyam 
atha tasmin pūrvopāsanābhāgyalabdhāṃ bhagavatkṛpām āhovāceti
sārdhena  spaṣṭam    
tapas tvaṃ tapa etena tava siddhir bhaviṣyati 
etad eva sparśeṣu yat ṣoḍaśam ekaviṃśam iti tṛtīyaskandhānusāreṇa yojayati
tapa tvaṃ ity ardhena  spaṣṭam    
atha tepe sa suciraṃ prīṇan govindam avyayam 
śvetadvīpapatiṃ kṛṣṇaṃ golokasthaṃ parāt param   BrS 
prakṛtyā guṇarūpiṇyā rūpiṇyā paryupāsitam 
sahasradalasampanne koṭikiñjalkabṛṃhite   BrS 
bhūmiś cintāmaṇis tatra karṇikāre mahāsane 
samāsīnaṃ cidānandaṃ jyotirūpaṃ sanātanam   BrS 
śabdabrahmamayaṃ veṇuṃ vādayantaṃ mukhāmbuje 
vilāsinīgaṇavṛtaṃ svaiḥ svair aṃśair abhiṣṭutam 
sa tu tena mantreṇa svakāmanāviśeṣānusārāt sṛṣṭikṛtśaktiviśiṣṭatayā
vakṣyamāṇas tavānusārāt gokulākhyapīṭhagatatayā śrīgovindam
upāsitavān ity āha  atha tepe ity ādi caturbhiḥ 
guṇarūpiṇyā
sattvarajastamoguṇamayyā rūpiṇyā mūrtimatyā paryupāsitaṃ paritas tad
gokulād bahiḥsthitayopāsitam dhyānādinā arcitam 
māyā parety abhimukhe
ca vilajjamānā BhP  iti 
balim udvahanty ajayā nimiṣā iti ca
śrībhāgavatāt 
aṃśais tadāvaraṇasthaiḥ parikaraiḥ    
atha veṇuninādasya trayīmūrtimayī gatiḥ 
sphurantī praviveśāśu mukhābjāni svayambhuvaḥ   BrS 
gāyatrīṃ gāyatas tasmād adhigatya sarojajaḥ 
saṃskṛtaś cādigunuṇā dvijatām agamat tataḥ 
tad evaṃ dīkṣātaḥ parastād eva tasya dhruvasyeva dvijatvasaṃskāras
tadārādhitāt tanmantrādhidevāj jātaḥ ity āha atha veṇv iti dvayena 
trayīmūrtir gāyatrī vedamātṛtvāt 
dvitīya padye tasya eva vyaktibhāvitvāc
ca  tanmayī gatiḥ paripāṭī 
mukhābjāni praviveśety aṣṭakarṇaiḥ
praviveśety arthaḥ 
ādiguruṇā śrīkṛṣṇena  
trayyā prabuddho 'tha vidhir vījñātatattvasāgaraḥ 
tuṣṭāva vedasāreṇa stotreṇānena keśavam 
tataś ca trayīm api tasmāt prāpya tam eva tuṣṭāvety āha trayyeti  keśān
aṃśūna vayati vistārayatīti keśavas tam 
aṃśavo ye prakāśante mam te keśasaṃjñitāḥ 
sarvajñāḥ keśavaṃ tasmān mām āhur munisattamāḥ 
iti sahasranāmabhāṣyotthāpitakeśavaniruktau bhāratavacanāt    
cintāmaṇiprakarasadmasu kalpavṛkṣa
lakṣāvṛteṣu surabhir abhipālayantam 
lakṣmīsahasraśatasambhramasevyamānaṃ
govindam ādipuruṣaṃ tam ahaṃ bhajāmi 
stutim āha cintāmaṇīty ādibhiḥ 
tatra goloke'smin mantrabhedena
tadekadeśeṣu bṛhaddhyānamayādiṣv ekasyāpi mantrasya rāsamayādiṣu
ca pīṭheṣu satsv api madhyasthatvena mukhyatayā prathamaṃ
golokākhyapīṭhanivāsayogyalīlayā stauti cintāmṇīty ekena 
abhi sarvatobhāvena
vananayanacāraṇagosthānānayanasambhālanaprakāreṇa pālayantaṃ
sasnehaṃ rakṣantam 
kadācid rahasi tu vailakṣaṇyam ity āha lakṣmīti
lakṣmyo'tra gopasundarya eveti vyākhyātam eva  
veṇuṃ kvaṇantam aravindadalāyatākṣam
barhāvataṃsam asitāmbudasundarāṅgam 
kandarpakoṭikamanīyaviśeṣaśobhaṃ
govindam ādipuruṣaṃ tam ahaṃ bhajāmi 
tad evaṃ cintāmaṇiprakarasadmamayīṃ kathāgānaṃ nāṭyaṃ gamanam
apīti vakṣyamāṇānusāreṇa golokhākhyavilakṣaṇapīṭhagatāṃ līlām uktvā
ekasthānasthitikāṃ kathāgānādirahitāṃ bṛhaddhyānādidṛṣṭāṃ
dvitīyapīṭhagatāṃ līlām āha veṇum iti dvayena 
veṇum iti tatra
spaṣṭam  
ālolacandrakalasadvanamālyavaṃśī
ratnāṅgadaṃ praṇayakelikalāvilāsam 
śyāmaṃ tribhaṅgalalitaṃ niyataprakāśaṃ
govindam ādipuruṣaṃ tam ahaṃ bhajāmi 
ālolety ādi 
praṇayapūrvako yaḥ keliparihāsas tatra yā vaidagdhī saiva
vilāso yasya taṃ
dravakeliparīhāsā ity amaraḥ  
aṅgāni yasya sakalendriyavṛttimanti
paśyanti pānti kalayanti ciraṃ jaganti 
ānandacinmayasadujjvalavigrahasya
govindam ādipuruṣaṃ tam ahaṃ bhajāmi 
tad evaṃ līlādvayam uktvā paramācintyaśaktyā vaibhavaviśeṣān āha
aṅgānīti caturbhiḥ 
tatra śrīvigrahasya aṅgāni hasto'pi draṣṭuṃ śaknoti
cakṣur api pālayituṃ pārayati
tathā anyad anyad apy aṅgam anyad anyat
kalayituṃ prabhavatīti 
evam evoktaṃ  sarvataḥ pāṇipādaṃ tat
sarvato'kṣiśiromukham ity ādi 
jagantīti 
līlāparikareṣu tattadaṅgaṃ
yathāsvam eva vyavaharatīti bhāvaḥ 
tatra ca tasya vigrahasya vailakṣaṇyam
eva hetur ity āha ānandeti  
advaitam acyutam anādim anantarūpam
ādyaṃ purāṇapuruṣaṃ navayauvanaṃ ca 
vedeṣu durlabham adurlabham ātmabhaktau
govindam ādipuruṣaṃ tam ahaṃ bhajāmi 
vailakṣaṇyam eva puṣṇāti advaitam iti tribhiḥ 
advaitaṃ pṛthivyā mayam
advaito rājetvad atulyam ity arthaḥ 
vismāpanaṃ svasya ca
tṛtīyasthasyoddhavavākyāt  acyutaṃ
na cyavante hi yad bhaktāḥ mahatyāṃ pralayāpadi 
ato'cyuto'khile loke sa ekaḥ sarvago'vyayaḥ 
iti kāśīkāṇḍavacanāt 
kaṃso batādyākṛtam ety anugrahaṃ
drakṣye'ṅghripadmaṃ prahito'munā hareḥ 
kṛtāvatārasya duratyayaṃ tamaḥ
pūrve'taran yan nakhamaṇḍalatviṣā 
yadarcitaṃ brahmabhavādibhiḥ suraiḥ śriyā ca ity ādi
daśamasthākrūravākyān 
yā vai śriyārcitam ajādibhir āptakāmair
yogeśvarair api yad ātmani rāsagoṣṭhyām 
kṛṣṇasya tad bhagavataś caraṇāravindaṃ
nyastaṃ staneṣu vijahuḥ parirabhya tāpam  BhP  iti
śrīmaduddhavavākyam 
darśayāmāsa lokaṃ svaṃ gopānāṃ tamasaḥ param BhP  ity uktvā
nandādayas tu taṃ dṛṣṭvā
paramānandanirvṛtāḥ 
kṛṣṇaṃ ca tatra cchandobhiḥ
stūyamānaṃ suvismitāḥ 
BhP  iti śrīśukavākyāc ca 
anādim ity āditrayaṃ yathaikādaśasāṅkhyakathane
kālo māyāmaye jīvaḥ
BhP  ity ādau mahāpralaye sarvāvaśiṣṭatvena brahmopadiśya tadāpi
tasya draṣṭṛtvaṃ svayaṃ bhagavān svasminn āha 
eṣa sāṅkhyavidhiḥ proktaḥ saṃśayagranthibhedanaḥ 
pratilomānulomābhyāṃ parāvaradṛśā mayā  BhP  iti 
purāṇa puruṣaḥ  ekas tvam ātmā puruṣaḥ purāṇaḥ BhP  iti
brahmavākyāt gūḍhaḥ purāṇapuruṣo vanacitramālyaḥ BhP  iti
māthuravākyāc ca 
tathāpi navayauvanaṃ  purāpi navaḥ purāṇa iti nirukteḥ 
gopyas tapaḥ kim
acaran yad amuṣya rūpam BhP  ity ādau 
anusavābhinavaṃ iti
daśamāt  yasyānanaṃ makarakuṇḍalādi nityotsavam BhP  iti
navamāt  satyaṃ śaucam ity ādau saubhagakāntyādīn paṭhitvā
ete cānye ca bhagavan nityā yatra mahāguṇāḥ 
prārthyā mahattvam icchadbhir na viyanti sma karhicit  BhP  iti
prathamāt 
bṛhaddhyānādau tathā śravaṇāt  gopaveśam abhrābhaṃ taruṇaṃ
kalpadrumāśritam GTU  iti tāpanīśrutau 
taddhyāne taruṇaśabdasya
navayauvana eva śobhā vidhānatvena tātparyāt 
vedeṣu durlabhaṃ  bhejur mukundapadavīṃ śrutibhir vimṛgyām
BhP  iti  adyāpi yatpadarajaḥ śrutimṛgyam eva BhP  iti
ca śrīdaśamāt 
adurlabham ātmabhaktau  bhaktyāham ekayā grāhyaḥ BhP  ity
ekādaśāt  pureha bhūman BhP  ity ādi śrīdaśamāc ca 
yad vā nanu tasyātulyatve kim iti svārthaḥ 
kathaṃ vātulyatvaṃ
nijabhaktebhyaḥ ātmano dehasyāpi pradānāt 
kiṃ vāvaśiṣyata ity āha
acyutam iti 
nijabhaktebhya ātmapradānādināpi na vidyate cyutir yasya
sadaiva ekarasam ity arthaḥ 
tarhi kiṃ nārāyaṇaṃ stauṣi tasyaivācyutatvād
anādeś ca nety āha anādim iti na vidyate ādir yasya yasmād vā sarveṣāṃ
paramakāraṇaṃ svayaṃ tu svaprakāśaṃ kāraṇaśūnyam ity arthaḥ  nanv
ekena kathaṃ sarveṣāṃ paripālanaṃ ghaṭate ity ata āha ananteti  anantaṃ
rūpaṃ yasya 
athavā prapañcagatatvena nāsty anto yasya 
athavā anantasya
rūpaṃ svarūpaṃ yasya 
yasmād evāṃśenānantādīnām utpattiḥ 
nanu nārāyaṇād evānantādi prākāṭyaprasiddhir ity āha ādyaṃ yasya
vilāsarūpo nārāyaṇas tam 
nanu jñātaṃ tasyaiva puruṣākhyānaṃ nety āha
purāṇeti yasya vilāsavapuḥ puruṣākhyas taṃ nanv āyātaṃ tasya vṛddhatvam
ity āha navayauvanam iti kaiśoram ity arthaḥ 
cakārāt ya eva purātanaḥ 
sa eva kiśoravayā ity anirvacanatvaṃ nityatvaṃ ca 
nanu vedeṣu nārāyaṇa eva
gīyate ity āha 
vedeṣv iti vedais tattvaṃ jñāyate cet teṣu sulabham ity arthaḥ 
bhaktiṃ vinā na jñāyate ity āha adurlabham iti    
panthās tu koṭiśatavatsarasampragamyo
vāyor athāpi manaso munipuṅgavānām 
so 'py asti yatprapadasīmny avicintyatattve
govindam ādipuruṣaṃ tam ahaṃ bhajāmi 
panthās tv iti prapadasīmni caraṇāravindayor agre 
citraṃ bataid ekena vapuṣā yugapat pṛthak 
gṛheṣu dvyaṣṭasāhasraṃ striya eka udāvahat  BhP 
eko vaśī sarvagaḥ kṛṣṇa īḍya
eko'pi san bahudhā yo'vabhāti 
GTU  iti gopālatāpanyām 
tatra siddhāntam āha avicintyatattve iti 
ātmeśvaro'tarkyasahasraśaktiḥ iti
tṛtīyāt 
acintyāḥ khalu ye bhāvā na tāṃs tarkena yojayet 
prakṛtibhyaḥ paraṃ yac ca tad acintyasya lakṣaṇam 
Mbh  iti skāndād
bhāratāc ca 
śrutes tu śabdamūlatvāt Vs  iti brahmasūtrāt  acintyo hi
maṇimantramahauṣadhīnāṃ prabhāvaḥ iti bhāṣyayukteś ceti bhāvaḥ    
eko 'py asau racayituṃ jagadaṇḍakoṭiṃ
yacchaktir asti jagadaṇḍacayā yadantaḥ 
aṇḍāntarasthaparamāṇucayāntarastham
govindam ādipuruṣaṃ tam ahaṃ bhajāmi 
acintyaśaktim āha  eko'py asāv iti 
tāvat sarve vatsapālāḥ paśyato'jasya tatkṣaṇāt 
vyadṛśyanta ghanaśyāmāḥ pītakauśeyavāsasaḥ  BhP 
ity ārabhya taiḥ vatsapālādibhir
evānantabrahmāṇḍasāmagrīyutatattadhipuruṣāṇāṃ tenāvirbhāvanāt 
jagadaṇḍacayā iti na cāntar na bahir yasya BhP  ity ādeḥ  aṇor
aṇīyān mahato mahīyān ŚvetU  ity ādi śruteḥ 
yo'sau sarveṣu bhūteṣu
āviśya bhūtāni vidadhāti sa vo hi svāmī bhavati GTU   yo'sau
sarvabhūtātmā gopālaḥ GTU  
eko devaḥ sarvabhūteṣu gūḍhaḥ GTU
 ity ādi tāpanībhyaḥ  
yadbhāvabhāvitadhiyo manujās tathaiva
samprāpya rūpamahimāsanayānabhūṣāḥ 
sūktair yam eva nigamaprathitaiḥ stuvanti
govindam ādipuruṣaṃ tam ahaṃ bhajāmi 
atha tasya sādhakacayeṣv api bhakteṣu vadānyatvaṃ vadann ity eṣu
kaimutyam āha yadbhāveti 
yathā samānaguṇaśīlavayovilāsaveśaiś cety
āgamarītyā nityatatsaṅgināṃ tat sāmyaṃ śrūyate tathaiva sambhāvyety
arthaḥ 
vaireṇa yaṃ nṛpatayaḥ śiśupālapauṇḍra
śālvādayo gativilāsavilokanādyaiḥ 
dhyāyanta ākṛtadhiyaḥ śayanāsanādau
tatsāmyam āpur anuraktadhiyāṃ punaḥ kim 
BhP  ity ekādaśāt    
ānandacinmayarasapratibhāvitābhis
tābhir ya eva nijarūpatayā kalābhiḥ 
goloka eva nivasaty akhilātmabhūto
govindam ādipuruṣaṃ tam ahaṃ bhajāmi 
tatpreyasīnāṃ tu kiṃ vaktavyam
yataḥ paramaśrīṇāṃ tāsāṃ sāhityenaiva
tasya talloke vāsa ity āha ānandeti 
akhilānāṃ golokavāsināṃ anyeṣām api
priyavargānāṃ ātmabhūtaḥ paramapreṣṭhatayātmavad avyabhicāry api
tābhir eva saha nivasatīti tāsām atiśayitvaṃ darśitam 
atra hetuḥ  kalābhiḥ
hlādinīśaktivṛttirūpābhiḥ 
atrāpi vaiśiṣṭyam āha  ānandacinmayo yo
rasaḥ paramapremamaya ujvvalanāmā
tena prati bhāvitābhiḥ  pūrvaṃ
tāvat tāsāṃ tannāmnā rasena so'yaṃ bhāvito vāsito jātaḥ 
tataś ca tena yāḥ
pratibhāvitā jātāḥ
tābhiḥ saha ity arthaḥ 
pratiśabdāl labhyate  yathā
pratyupakṛtaḥ sa ity ukteḥ 
tasya prāgupakāritvam āyāti tadvat tatrāpi
nijarūpatayā svadāratvenaiva na tu prakaṭalīlāvat
paradāratvavyavahāreṇety arthaḥ 
paramalakṣmīṇāṃ tāsāṃ
tatparadāratvāsambhavād asya svadāratvamayarasasya
kautukāvaguṇṭhitatayā saumutkaṇṭhā poṣaṇārthaṃ prakaṭalīlāyāṃ
māyayaiva tādṛśatvaṃ vyañjitam iti bhāvaḥ 
ya eva ity evakāreṇa yat
prāpañcikaprakaṭalīlāyāṃ tāsu paradāratāvyavahāreṇa nivasati so'yaṃ ya
eva tadaprakaṭalīlāyāṃ tāsu paradāratā vyavahāreṇa nivasati so'yaṃ ya eva
tadaprakaṭalīlāspade goloke nijarūpatāvyavahāreṇa nivasatīti vyajyate 
tathā ca vyākhyātaṃ gautamīyatantre
tadaprakaṭanityalīlāśīlanadaśārṇavyākhyāne  anekajanmasiddhānām
ity ādau darśitam eva 
goloka evety evakāreṇa seyaṃ līlā tu kvāpi nānyatra
vidyate iti prakāśyate    
premāñjanacchuritabhaktivilocanena
santaḥ sadaiva hṛdayeṣu vilokayanti 
yaṃ śyāmasundaram acintyaguṇasvarūpaṃ
govindam ādipuruṣaṃ tam ahaṃ bhajāmi 
yadyapi goloka eva nivasati tathāpi premāñjaneti 
acintyaguṇasvarūpam api
premākhyaṃ yad añjanacchuritavad uccaiḥ prakāśamānaṃ
bhaktirūpavilocanaṃ tenety arthaḥ 
tena pratibimbavad dūrād apy uditaṃ
hṛdaye manasy api paśyantīty arthaḥ 
bhaktir atra samādhiḥ  tad uktaṃ
śrīgītāsu  ye bhajanti tu māṃ bhaktyā mayi te teṣu cāpy aham Gītā 
iti  
rāmādimūrtiṣu kalāniyamena tiṣṭhan
nānāvatāram akarod bhuvaneṣu kintu 
kṛṣṇaḥ svayaṃ samabhavat paramaḥ pumān yo
govindam ādipuruṣaṃ tam ahaṃ bhajāmi 
sa eva kadācit prapañce nijāṃśena svayam avataratīty āha rāmādīnti yaḥ
kṛṣṇākhyaḥ paramaḥ pumān kalāniyamena tatra tatra niyatānām eva
śaktīnāṃ prakāśena rāmādimūrtiṣu tiṣṭhan tattanmūrtīḥ prakāśayan
nānāvatāram akarot 
ya eva svayaṃ samabhavad avatatāra 
taṃ līlāviśeṣeṇa
govindaṃ santam ahaṃ bhajāmīty arthaḥ 
tad uktaṃ śrīdaśame devaiḥ 
matsyāśvakacchapanṛsiṃhavarāhahaṃsa
rājanyavipravibudheṣu kṛtāvatāraḥ 
tvaṃ pāsi nas tribhuvanaṃ ca yathādhuneśa
bhāraṃ bhuvo hara yadūttama vandanaṃ te  BhP  iti    
yasya prabhā prabhavato jagadaṇḍakoṭi
koṭiṣv aśeṣavasudhādi vibhūtibhinnam 
tad brahma niṣkalam anantam aśeṣabhūtaṃ
govindam ādipuruṣaṃ tam ahaṃ bhajāmi 
tad evaṃ tasya sarvāvatāritvena pūrṇatvam uktvā svarūpeṇāpy āha yasyeti 
dvayor ekarūpatve'pi viśiṣṭatayāvirbhāvāt śrīgovindasya dharmirūpatvam
aviśiṣṭatayāvirbhāvāt brahmaṇo dharmarūpatvaṃ tataḥ pūrvasya
maṇḍalasnānīyatvam iti bhāvaḥ 
tatra viṣṇupurāṇam api sampravadate
śubhāśrayaḥ sacittasya sarvagasya tathātmanaḥ ViP  iti 
vyākhyātaṃ
ca śrīdharasvāmibhiḥ  sarvagasyātmanaḥ pparabrahmaṇo apy āśrayaḥ
pratiṣṭhā  tad uktaṃ bhagavatā brahmaṇo hi pratiṣṭhāham Gītā  iti 
ataivaikādaśe svavibhūtigaṇanāyāṃ tad api svayaṃ gaṇitam 
pṛthivī vāyur ākāśa āpo jyotir ahaṃ mahān 
vikāraḥ puruṣo 'vyaktaṃ rajaḥ sattvaṃ tamaḥ param  BhP  iti 
ṭīkā cātra  paraṃ brahma ca ity eṣā 
śrīmatsyadevenāpy aṣṭame
tathoktam  madīyaṃ mahimānaṃ ca paraṃ brahmeti śabditam BhP  
ataiva śrīyāmunācāryacaraṇair api 
yadaṇḍāntaragocaraṃ ca yad
daśottarāṇy āvaraṇāni yāni ca 
guṇāḥ pradhānaṃ puruṣaḥ paraṃ padaṃ
parātparaṃ brahma ca te vibhūtayaḥ 
Stotraratnam  iti 
ataivāha dhruvaś caturthe 
yā nirvṛtis tanubhṛtāṃ tava pādapadma
dhyānād bhavajjanakathāśravaṇena vā syāt 
sā brahmaṇi svamahimany api nātha mā bhūt
kiṃ tv antakāsilulitāt patatāṃ vimānāt  BhP 
ataivātmārāmāṇām api tad guṇenākarṣaḥ śrūyate 
ātmārāmāś ca munayo nirgranthā apy urukrame 
kurvanty ahaitukīṃ bhaktim itthambhūto guṇo hariḥ  BhP  iti 
atra viśeṣajijñāsā cet śrībhāgavatasandarbho dṛśyatām ity alam
ativistareṇa    
māyā hi yasya jagadaṇḍaśatāni sūte
traiguṇyatadviṣayavedavitāyamānā 
sattvāvalambiparasattvaṃ viśuddhasattvam
govindam ādipuruṣaṃ tam ahaṃ bhajāmi 
tad evaṃ tasya svarūpagatamāhātmyaṃ darśayitvā jagadgatamāhātmyaṃ
darśayati dvābhyām 
tatra bahiraṅgaśaktimāyācintyakāryagatam āha
māyā hīti  māyayā hi tasya sparśo nāstīty āha sattveti  sattvasya
rajastamomiśrasyāśrayi yat paraṃ tad amiśraṃ śuddhaṃ sattvaṃ tasmād api
viśuddhaṃ cicchaktivṛttirūpaṃ sattvaṃ yasya tam  tathoktaṃ
śrīviṣṇupurāṇe 
sattvādayo na santīśe yatra ca prākṛtā guṇāḥ 
sa śuddhaḥ sarvaśuddhebhyaḥ pumān ādyaḥ prasīdatu 
hlādinī sandhinī saṃvit tvayy ekā guṇasaṃśraye 
hlādatāpakarī miśrā tvayi no guṇavarjite  ViP  iti 
viśeṣataḥ śrībhāgavatasandarbhe tad idam api vivṛtam asti    
ānandacinmayarasātmatayā manaḥsu
yaḥ prāṇināṃ pratiphalan smaratām upetya 
līlāyitena bhuvanāni jayaty ajasram
govindam ādipuruṣaṃ tam ahaṃ bhajāmi 
atha tanmayamohanatvam āha ānandeti 
ānandacinmayasya ujjvalākhyaḥ
premarasaḥ 
tadātmatayā tadāliṅgitatayā prāṇināṃ manaḥsu
pratiphalansarvamohanasvāṃśacchuritaparamāṇupratibimbatayākiñcid
udayann api smaratām upetyety ādi yojyam 
yad uktaṃ rāsapañcādhyāyyāṃ
 sākṣān manmathamanmathaḥ BhP  iti
cakṣuṣaś cakṣuḥ KenaU
 itivat  tad evaṃ tatkāraṇatve'pi smarāveśasya duṣṭatvaṃ
jagadāveśavat  
golokanāmni nijadhāmni tale ca tasya
devi maheśaharidhāmasu teṣu teṣu 
te te prabhāvanicayā vihitāś ca yena
govindam ādipuruṣaṃ tam ahaṃ bhajāmi 
tad idaṃ prapañcagataṃ māhātmyam uktvā nijadhāmagatamāhātmyam
āha goloketi 
devīmaheśetyādigaṇanaṃ vyutkrameṇa jñeyam 
devyādīnāṃ yathottaramūrdhārdhaprabhavatvāt tallokānām
ūrdhvordhvabhāvitvam iti 
golokasya sarvordhvagāmitvaṃ vyāpakatvaṃ ca
vyavasthāpitam asti 
bhuvi prakāśamānasya vṛndāvanasya tu tenābhedaḥ
pūrvatra darśitaḥ 
sa tu lokas tvayā kṛṣṇa sīdamānaḥ kṛtātmanā 
dhṛto dhṛtimatā vīra nighantopdadravān gavām  HV  iti 
ity anenābhedenaiva hi goloka eva nivasatīty evakāraḥ saṃghaṭate  yato
bhuvi prakāśamāne'smin vṛndāvane'pi tasya nityavihāritvaṃ śrūyate  yathā
ādivārāhe 
vṛndāvanaṃ dvādaśamaṃ vṛndayā parirakṣitam 
hariṇādhiṣṭhitaṃ tac ca brahmarudrādisevitam 
tatra ca viśeṣataḥ 
kṛṣṇakrīḍāsetubandhaṃ mahāpātakanāśanam 
valabhīṃ tatra krīḍārthaṃ kṛtvā devo gadādharaḥ 
gopakaiḥ sahitas tatra kṣaṇam ekaṃ dine dine 
tatraiva ramaṇārthaṃ hi nityakālaṃ sa gacchati  iti 
ataiva gautamīye śrīnārada uvāca 
kim idaṃ dvādaśābhikhyaṃ vṛndāraṇyaṃ viśāmpate 
śrotum icchāmi bhagavan yadi yogo'smi me vada 
śrīkṛṣṇa uvāca 
idaṃ vṛndāvanaṃ ramyaṃ mama dhāmaiva kevalam 
atra ye paśavaḥ pakṣivṛkṣā kīṭā narāmarāḥ 
ye vasanti mamādhiṣṇye mṛtā yānti mamālayam 
atra yā gopakanyāś ca nivasanti mamālaye 
yoginyas tā mayā nityaṃ mama sevāparāyaṇāḥ 
pañcayojanam evāsti vanaṃ me deharūpakam 
kālindīyaṃ suṣumnākhyā paramāmṛtavāhinī 
atra devāś ca bhūtāni vartante sūkṣmarūpataḥ 
sarvadevamayaś cāhaṃ na tyajāmi vanaṃ kvacit 
āvirbhāvas tirobhāvo bhaven me 'tra yuge yuge 
tejomayam idaṃ ramyam adṛśyaṃ carmacakṣuṣā  iti
etadrūpam evāśritya vārāhādau te nityakadambādayo varṇitāḥ  tasmād
adṛśyamānasyaiva vṛndāvanasya asmadadṛśya tādṛśaprakāśaviśeṣa eva
goloka iti labdham 
yadā cāsmaddṛśyamāne prakāśe saparikaraḥ śrīkṛṣṇa
āvirbhavati tadaiva tasyāvatāra ucyate 
tadaiva ca rasaviśeṣapoṣāya
saṃyogavirahaḥ
punaḥ saṃyogādimayavicitralīlāpāradāryādivyavahāraś
ca gamyate  yadā tu yathātra yathā vānyatra
tantrayāmalasaṃhitāpañcarātrādiṣu tathā digdarśanena viśeṣā jñeyāḥ 
tathā ca daśame jayati jananivāso devakī janmavādaḥ BhP  ity ādi 
tathā ca pādme nirvāṇakhaṇḍe śrībhagavadvyāsavākye 
paśya tvaṃ darśayiṣyāmi svarūpaṃ vedagopitam 
tato'paśyam ahaṃ bhūpa bālaṃ kālāmbudaprabham 
gopakanyāvṛtaṃ gopaṃ hasantaṃ gopabālakaiḥ  iti 
anena atra yā gopakanyāś ceti pūrvoktena ca
anālabdhastrīdharmavayaskatādibodhakena kanyāpadena tāsām
anyādṛśatvaṃ nirākriyate 
tathā ca gautamīye caturthādhyāye  atha
vṛndāvanaṃ dhyāyet ity ārabhya taddhyānaṃ 
svargād iva paribhraṣṭa kanyakāśatamaṇḍitam 
gopavatsagaṇākīrṇaṃ vṛkṣaṣaṇḍaiś ca maṇḍitam 
gopakanyāsahasrais tu padmapatrāyatekṣaṇaiḥ 
arcitaṃ bhāvakusumais trailokyaikaguruṃ param  ity ādi 
taddarśanādikārī ca darśitas tatraiva sadācāraprasaṅge 
aharniśaṃ japen mantraṃ mantrī niyatamānasaḥ 
sa paśyati na sandeho gopaveśadharaṃ harim  iti 
ataiva tāpanyāṃ brahmavākyam  tad u hovāca brahmaṇo'sāv anavarataṃ me
dhyātaḥ stutaḥ 
parārdhānte so'budhyata 
gopaveśo me puruṣaḥ purastād
āvirbabhūva 
iti tasmāt kṣīrodaśāyy ādyavatāratayā tasya yat kathanaṃ tat
tu tadaṃśānāṃ tatra praveśāpekṣayā alam ativistareṇa śrīkṛṣṇasandarbhe
darśitacareṇa    
sṛṣṭisthitipralayasādhanaśaktir ekā
chāyeva yasya bhuvanāni bibharti durgā 
icchānurūpam api yasya ca ceṣṭate sā
govindam ādipuruṣaṃ tam ahaṃ bhajāmi 
atha prastutam anusarāmaḥ 
pūrvaṃ devīmaheśaharidhāmnām
uparicaradhāmatvaṃ tasya caritaṃ
samprati tu tattadāśrayatvād eva yogyam
iti darśayati sṛṣṭīti pañcabhiḥ 
yathoktaṃ śrutibhiḥ 
tvam akaraṇaḥ svarāḍ
 akhilakārakaśaktidharas tava balim udvahanti samadantyajayā nimiṣā iti     
kṣīraṃ yathā dadhi vikāraviśeṣayogāt
sañjāyate na hi tataḥ pṛthag asti hetoḥ 
yaḥ śambhutām api tathā samupaiti kāryād
govindam ādipuruṣaṃ tam ahaṃ bhajāmi 
atha kramaprāptaṃ maheśaṃ nirūpayati kṣīram iti 
kāryakāraṇabhāvamātrāṃśe dṛṣṭānto'yaṃ dārṣṭāntikakāraṇasya
nirvikāratvāt cintāmaṇyādivat acintyaśaktyaiva tadādikāryatayāpi
sthitatvāt 
śrutiś ca eko nārāyaṇa evāgra āsīt
na brahmā na ca śaṅkaraḥ
sa munir bhūtvā samacintayat 
tata evaite vyajāyanta viśvo hiraṇyagarbho'gnir
varuṇarudrendrāḥ iti tathā sa brahmaṇā sṛjati rudreṇa nāśayati 
so'nutpattilaya eva hariḥ 
kāraṇarūpaḥ paraḥ paramānandaḥ  iti 
śambhor api kāryatvaṃ guṇasaṃvalanāt 
yathoktaṃ śrīdaśame 
harir hi nirguṇaḥ sākṣāt puruṣaḥ prakṛteḥ paraḥ
sa sarvadṛg upadraṣṭā taṃ bhajan nirguṇo bhavet  BhP  iti 
etad evoktaṃ  vikāraviśeṣayogād iti 
kutracid abhedoktir yā dṛśyate tām
api samādadhāti tato hetoḥ pṛthaktvaṃ nāstīti 
yathoktam ṛgvedaśirasi 
atha nityo deva eko nārāyaṇaḥ 
brahmā nārāyaṇaḥ 
śivaś ca nārāyaṇaḥ 
śakraś ca nārāyaṇaḥ 
dvādaśādityāś ca nārāyaṇaḥ 
vāsavo nārāyaṇaḥ 
aśvinī nārāyaṇaḥ 
sarve ṛṣayo nārāyaṇaḥ 
kālaś ca nārāyaṇaḥ  diśaś ca
nārāyaṇaḥ  adhaś ca nārāyaṇaḥ 
ūrdhvaś ca nārāyaṇaḥ 
antar bahiś ca
nārāyaṇaḥ  nārāyaṇa evedaṃ sarvaṃ jātaṃ jagatyāṃ jagad ity ādi  dvitīye
brahmaṇā tv evam uktaṃ 
sṛjāmi tanniyukto 'haṃ haro harati tadvaśaḥ 
viśvaṃ puruṣarūpeṇa paripāti triśaktidhṛk  BhP  iti  
dīpārcir eva hi daśāntaram abhyupetya
dīpāyate vivṛtahetusamānadharmā 
yas tādṛg eva hi ca viṣṇutayā vibhāti
govindam ādipuruṣaṃ tam ahaṃ bhajāmi 
atha kramaprāptaṃ harisvarūpam ekaṃ nirūpayan
guṇāvatāramaheśaprasaṅgād guṇāvatāraṃ viṣṇuṃ nirūpayati dīpārcir iti 
tādṛktve hetuḥ 
vivṛtahetasamānadharmeti 
yadyaḸ śrīgovindāṃśāṃśaḥ
kāraṇārṇavaśāyī tasya garbhodakaśāyī
tasya cāvatāro'yaṃ viṣṇur iti
labhyate tathāpi mahādīpāt
kramaparamparayātisūkṣmanirmaladīpasyoditasya 
jyotirūpatvāṃśe yathā
tena saha sāmyam 
tathā govindena viṣṇur gamyate  śambhos tu
tamo'dhiṣṭhānatvāt kajjvalamayasūkṣmadīpaśikhāsthānīyasya na tathā
sāmyam iti bodhanāya tad ittham ucyate 
mahāviṣṇor api kalāviśeṣatvena
darśayiṣyamāṇatvāt  
yaḥ kāraṇārṇavajale bhajati sma yoga
nidrām anantajagadaṇḍasaromakūpaḥ 
ādhāraśaktim avalambya parāṃ svamūrtiṃ
govindam ādipuruṣaṃ tam ahaṃ bhajāmi 
atha kāraṇārṇavaśāyinaṃ nirūpayati 
anantajagadaṇḍaiḥ saha romakūpā
yasya saḥ  sahaśabdasya pūrvanipātābhāvaḥ ārṣaḥ 
ādhāraśaktimayīṃ
parāṃ svamūrtiṃ śeṣākhyām  
yasyaikaniśvasitakālam athāvalambya
jīvanti lomavilajā jagadaṇḍanāthāḥ 
viṣṇur mahān sa iha yasya kalāviśeṣo
govindam ādipuruṣaṃ tam ahaṃ bhajāmi 
tatra sarvabrahmāṇḍapālako yas tavāvatāratayā
mahābrahmādisahacaratvena tadatibhinnatvena ca mahāviṣṇur darśitaḥ 
atra ca tam apy evaṃ tatsalakṣaṇatayā varṇayati 
tattajjagadaṇḍanāthā
viṣṇvādayaḥ jīvanti tattadadhikāritayā jagati prakaṭaṃ tiṣṭhanti  
bhāsvān yathāśmaśakaleṣu nijeṣu tejaḥ
svīyam kiyat prakaṭayaty api tadvad atra 
brahmā ya eṣa jagadaṇḍavidhānakartā
govindam ādipuruṣaṃ tam ahaṃ bhajāmi 
tad evaṃ devyādīnāṃ tadāśrayakatvaṃ darśayitvā prasaṅgasaṅgatyā
brahmaṇaś ca darśayan atīvabhinnatayā jīvatvam eva spaṣṭayati bhāsvān
iti  bhāsvān sūryo
yathā nijeṣu nityasvīyatvena vikhyāteṣu aśmasakaleṣu
sūryakāntākhyeṣu svīyaṃ kiñcit tejaḥ prakaṭayati 
apiśabdāt tena
tadupādhikāṃśena dāhādikāryaṃ svayam eva karoti 
tathā ya eva
jīvaviśeṣakiñcittejaḥ prakaṭayati 
tena tadupādhikāṃśena svayam eva
brahmā san jagadaṇḍe brahmāṇḍe vidhānakartā vyaṣṭisṛṣṭikartā
bhavatīty arthaḥ 
yad vā mahābrahmaivāyaṃ varṇyate 
tadupalakṣito
mahāśivaś ca jñeyaḥ 
tataś ca jagadaṇḍānāṃ vidhānakartṛtvaṃ ca yuktam
eva  yadyapi durgākhyā māyā kāraṇārṇavaśāyina eva karmakarī  yadyapi
ca brahmaviṣṇvādyā garbhodakaśāyina evāvatārās tathāpi tasya
sarvāśrayatayā te'pi tadāśritatayā gaṇitāḥ 
evam uttaratrāpi  
yatpādapallavayugaṃ vinidhāya kumbha
dvandve praṇāmasamaye sa gaṇādhirājaḥ 
vighnān vihantum alam asya jagattrayasya
govindam ādipuruṣaṃ tam ahaṃ bhajāmi 
atha sarve sarvavighnanivāraṇārthaṃ prathamaṃ gaṇapatiṃ stuvantīti tasyaiva
stutiyogyatety āśaṅkayā pratyācaṣṭe yatpādeti 
kaimutyena tad evaṃ
dṛḍhīkṛtaṃ śrīkapiladevena  yatpādaniḥsṛtasaritpravarodakena tīrthena
mūrdhny adhikṛtena śivaḥ śivo 'bhūt BhP  iti    
agnir mahi gaganam ambu marud diśaś ca
kālas tathātmamanasīti jagattrayāṇi 
yasmād bhavanti vibhavanti viśanti yaṃ ca
govindam ādipuruṣaṃ tam ahaṃ bhajāmi 
tac ca yuktam ity āha agnir mahīti 
sarvaṃ spaṣṭam  
yaccakṣur eṣa savitā sakalagrahāṇāṃ
rājā samastasuramūrtir aśeṣatejāḥ 
yasyājñayā bhramati sambhṛtakālacakro
govindam ādipuruṣaṃ tam ahaṃ bhajāmi 
kecit savitāraṃ sarveśvaraṃ vadanti yathāha yaccakṣur iti ya eva cakṣuḥ
prakāśako yasya saḥ 
yad ādityagataṃ tejo jagad bhāsayate'khilam 
yac candramasi yac cāgnau tat tejo viddhi māmakam 
iti gītābhyaḥ 
bhīṣāsmād vātaḥ pavate bhīṣodeti sūryaḥ 
ity ādi śruteḥ 
virāḍrūpasyaiva
savitṛcakṣuṣṭvāc ca    
dharmo 'tha pāpanicayaḥ śrutayas tapāṃsi
brahmādikīṭapatagāvadhayaś ca jīvāḥ 
yaddattamātravibhavaprakaṭaprabhāvā
govindam ādipuruṣaṃ tam ahaṃ bhajāmi 
kiṃ bahunā dharma iti 
ahaṃ sarvasya prabhavo mattaḥ sarvaṃ pravartate
Gītā  iti śrīgītābhyaḥ    
yas tv indragopam athavendram aho svakarma
bandhānurūpaphalabhājanam ātanoti 
karmāṇi nirdahati kintu ca bhaktibhājāṃ
govindam ādipuruṣaṃ tam ahaṃ bhajāmi 
ataiva sarveśvaras tu parjanyavad draṣṭavyaḥ iti nyāyena
karmānurūpaphaladātṛtvena sāmye'pi bhakte tu pakṣapātaviśeṣaṃ karotīty
āha yas tv indreti 
samo'haṃ sarvabhūteṣu na me dveṣo'sti na priyaḥ 
ye bhajanti tu māṃ bhaktyā mayi te teṣu cāpy aham  Gītā  iti 
ananyāś cintayanto māṃ ye janāḥ paryupāsate 
teṣāṃ nityābhiyuktānāṃ yogakṣemaṃ vahāmy aham  Gītā  iti ca
śrīgītābhyaḥ    
yaṃ krodhakāmasahajapraṇayādibhīti
vātsalyamohagurugauravasevyabhāvaiḥ 
sañcintya tasya sadṛśīṃ tanum āpur ete
govindam ādipuruṣaṃ tam ahaṃ bhajāmi 
ya eva ca vairbhyo'py anyadurlabhaphalaṃ dadāti kim uta
svaviṣayakakāmādinā niṣkāmaśreṣṭhebhyaḥ 
tataḥ ko vānyo bhajanīya
iti bhajāmīty antaprakaraṇam upasaṃharati yaṃ krodheti 
sahajapraṇayaṃ
sakhyam  vātsalyapitrādyucitabhāvaḥ  mohaḥ
sarvavismaraṇamayabhāvaḥ 
parabrahmatayāsphūrtiḥ 
gurugauravaṃ
svasmin pitṛtvādibhāvanāmayam 
sevyo'yaṃ memeti bhāvanā dāsyam ity
arthaḥ  tasya sadṛśīṃ krodhāveśino'prākṛtamātrāṃśena
tu tat tad bhāvanā
yogyarūpaguṇāṃśalābhatāratamyena tulyam ity arthaḥ 
adṛṣṭānyatamaṃ
loke śīlaudāryaguṇaiḥ samam iti śrīvāsudevavākyasya 
jagadvyāpāravarjam Vs  iti brahmasūtrasya
prayojyamāne mayi tāṃ
śuddhāṃ bhāgavatīṃ tanum iti śrīnāradavākyasya ca dṛṣṭyā sarvathā
tatsadṛśatve virodhāt 
vaireṇa yaṃ nṛpatayaḥ ity ādau anuraktadhiyām
punaḥ kim ity anuraktadhīṣu suṣṭhv iti  anena
golokasthaprapañcāvatīrṇayor ekatvam eva darśitam  tad uktaṃ 
nandādayas tu taṃ dṛṣṭvā ity ādi    
śriyaḥ kāntāḥ kāntaḥ paramapuruṣaḥ kalpataravo
drumā bhūmiś cintāmaṇigaṇamayi toyam amṛtam 
kathā gānaṃ nāṭyaṃ gamanam api vaṃśī priyasakhi
cidānandaṃ jyotiḥ param api tad āsvādyam api ca   BrS 
sa yatra kṣīrābdhiḥ sravati surabhībhyaś ca sumahān
nimeṣārdhākhyo vā vrajati na hi yatrāpi samayaḥ 
bhaje śvetadvīpaṃ tam aham iha golokam iti yaṃ
vidantas te santaḥ kṣitiviralacārāḥ katipaye 
tad evaṃ nijeṣṭadevaṃ bhajanīyatvena stutvā tena viśiṣṭaṃ tal lokaṃ tathā
stauti śriyaḥ kāntā iti yugmakena 
śriyaḥ śrīvrajasundarī rūpās tāsām eva
mantre dhyāne ca sarvatra prasiddheḥ 
tāsām anantānām apy eka eva kāntaḥ
iti paramanārāyaṇādibhyo'pi tasya tattallokebhyo'pi tadīyalokasya cāsya
māhātmyaṃ darśitam 
kalpataravo drumāḥ iti teṣāṃ sarveṣām eva
sarvapradatvāt tvāt tathaiva prathitam 
bhūmir ity ādikaṃ ca tadvad bhūmir api sarvaspṛhāṃ dadāti kim uta
kaustubhādi 
toyam apy amṛtam iva svādu kim utāmṛtam ity ādi  vaṃśī
priyasakhīva sarvataḥ śrīkṛṣṇasya sukhasthitiśrāvakatvena jñeyam 
cidānandalakṣaṇaṃ vastv eva jyotiś candrasūryādirūpam 
samānoditacandrārkam iti vṛndāvanaviśeṣaṇaṃ gautamīyatantradvaye  tac
ca nityapūrṇacandratvāt tathā tad eva param api tat tat prakāśyam apīty
arthaḥ 
tathā tad eva teṣām āsvādyaṃ bhogyam api ca cicchaktimayatvād iti bhāvaḥ 
darśayāmāsa lokaṃ svaṃ gopānāṃ tamasaḥ param BhP  iti
śrīdaśamāt 
hayaśīrṣapañcarātre ca vaikuṇṭhasthatattvanirūpaṇe 
dravyatattvaṃ śṛṇu brahman pravakṣyāmi samāsataḥ 
sarvabhogapradā yatra pādapāḥ kalpapādapāḥ 
gandharūpaṃ svādurūpaṃ dravyaṃ puṣpādikaṃ ca yat 
heyāṃśānām abhāvāc ca rasarūpaṃ bhavec ca tat 
tvagbījaṃ caiva heyāṃśaṃ kaṭhināṃśaṃ ca yad bhavet 
sarvaṃ tad bhautikaṃ viddhi nahi bhūtamayaṃ hi tat 
rasavad bhautikaṃ dravyam atra syād rasarūpakam  iti 
surabhībhyaś ca saratīti tvadīyavaṃśīdhvanyādyāveśād iti bhāvaḥ 
vrajati nahīti tadāveśena te tadvāsinaḥ kālam api na jānantīti bhāvaḥ 
kāladoṣās tatra na santīti vā 
na ca kālaḥ vikramaḥ BhP  iti dvitīyāt 
ataiva śvetaṃ śuddhaṃ dvīpaṃ anyāsaṅgarahitam 
yathā  sarasi padmaṃ
tiṣṭhati tathābhūmyāṃ hi tiṣṭhati GTU  iti tāpanībhyaḥ 
kṣitīti  tad
 uktaṃ yaṃ na vidmo vayaṃ sarve pṛcchanto'pi pitāmaham HV  iti     
athovāca mahāviṣṇur bhagavantaṃ prajāpatim 
brahman mahattvavijñāne prajāsarge ca cen matiḥ 
pañcaślokīm imāṃ vidyāṃ vatsa dattāṃ nibodha me 
tad evaṃ tasya stutim uktvā śrībhagavatprasādalābham āha atheti  sarvaṃ
spaṣṭam    
prabuddhe jñānabhaktibhyām ātmany ānandacinmayī 
udety anuttamā bhaktir bhagavatpremalakṣaṇā 
tatra prasādarūpāṃ pañcaślokīm āha prabuddha iti 
jñānavijñānasampanno bhaja māṃ bhaktibhāvitaḥ  BhP  ity
ekādaśāt    
pramāṇais tatsadācārais tadabhyāsair nirantaram 
bodhayan ātmanātmānaṃ bhaktim apy uttamāṃ labhet 
premalakṣaṇabhakteḥ sādhanajñānarūpayoḥ bhaktyoḥ prāptyupāyam āha
pramāṇair iti 
pramāṇair bhagavacchāstrais tatsadācārais tadīyā ye santas
teṣām ācārair anusṭānais tadabhyāsais teṣām eva paunaḥpuṇyena bāhulyena
ātmanā ātmānaṃ bodhayati svayam eva svaṃ bhagavadāśritaḥ
śuddhajīvarūpam anubhavati
tato'py uttamāṃ śuddhāṃ bhaktiṃ labhata iti 
tathā ca śrutistave 
svakṛtapureṣv amīṣv abahirantarasaṃvaraṇaṃ
tava puruṣaṃ vadanty akhilaśaktidhṛto 'ṃśakṛtam 
iti nṛgatiṃ vivicya kavayo nigamāvapanaṃ
 bhavata upāsate 'ṅghrim abhavaṃ bhuvi viśvasitāḥ  BhP  iti     
yasyāḥ śreyaskaraṃ nāsti yayā nirvṛtim āpnuyāt 
yā sādhayati mām eva bhaktiṃ tām eva sādhayet 
dharmān anyān parityajya mām ekaṃ bhaja viśvasan 
yādṛśī yādṛśī śraddhā siddhir bhavati tādṛśī   BrS 
kurvan nirantaraṃ karma loko 'yam anuvartate 
tenaiva karmaṇā dhyāyan māṃ parāṃ bhaktim icchati 
punaḥ śuddhām eva sādhanabhaktiṃ draḍhayann akāmair api tām eva
kuryād ity āha  dharmān anyān iti  tad uktaṃ 
akāmaḥ sarvakāmo vā mokṣakāma udāradhīḥ 
tīvreṇa bhaktiyogena yajeta puruṣaṃ param  BhP  iti    
ahaṃ hi viśvasya carācarasya
bījaṃ pradhānaṃ prakṛtiḥ pumāṃś ca 
mayāhitaṃ teja idaṃ bibharṣi
vidhe vidhehi tvam atho jaganti 
tasmāt tava sisṛkṣāpi phaliṣyatīti sayuktikam āha  ahaṃ hīti  pradhānaṃ
śreṣṭhaṃ bījaṃ
pūrṇabhagavadrūpaṃ prakṛtir avyaktaṃ
pumān taddraṣṭā
kiṃ bahunā tavam api mayā āhitaṃ arpitaṃ teja idaṃ bibharṣi
tasmāt tena
mattejasā jaganti sarvāṇi sthāvarajaṅgamāni he vidhe hi kurv iti 
iti śrībrahmasaṃhitāyāṃ mūlasūtrākhyasya pañcamādhyāyasya
śrīlaśrīpādaśrījīvagosvāmikṛtā digdarśanī nāmnī ṭīkā samāptā 
