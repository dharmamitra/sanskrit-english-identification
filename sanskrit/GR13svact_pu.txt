kailāsaśikharāsīnaṃ bhairavaṃ vigatāmayam /
caṇḍanandimahākāla- gaṇeśavṛṣabhṛṅgibhiḥ // SvaT_1.1 //
kumārendrayamāditya- brahmaviṣṇupuraḥsaraiḥ /
stūyamānaṃ maheśānaṃ gaṇamātṛniṣevitam // SvaT_1.2 //
sṛṣṭisaṃhārakartāraṃ vilayasthitakārakam /
anugrahakaraṃ devaṃ praṇatārtivināśanam // SvaT_1.3 //
muditaṃ bhairavaṃ dṛṣṭvā devī vacanamabravīt /
śrīdevyuvāca
yattvayā kathitaṃ mahyaṃ svacchandaṃ parameśvara // SvaT_1.4 //
śatakoṭipravistīrṇaṃ bhedānantyavisarpitam /
catuṣpīṭhaṃ mahātantra catuṣṭayaphalodayam // SvaT_1.5 //
na śaknuvanti manujā alpavīryaparākramāḥ /
alpāyuṣo 'lpavittāśca alpasattvāśca śaṃkara // SvaT_1.6 //
tadarthaṃ saṃgrahaṃ tasya svalpaśāstrārthavistaram /
bhuktimuktipradātāraṃ kathayasva prasādataḥ // SvaT_1.7 //
kīdṛśaṃ vai guruṃ vidyāt sādhakaṃ ca maheśvara /
bhayābhayapradātāraṃ śiṣyaṃ bhūmiṃ ca kīdṛśīm // SvaT_1.8 //
mantrāṃścaiva samāsena kālaṃ caiva samāsataḥ /
yajanaṃ havanaṃ caiva adhivāsaṃ rajāṃsi ca // SvaT_1.9 //
pañcagavyaṃ caruṃ caiva dantakāṣṭhaṃ ca maṇḍalam /
dīkṣā cādhvābhiṣekau ca samayānsādhanāni ca // SvaT_1.10 //
kalimāsādya sidhyanti tathā brūhi maheśvara /
śrībhairava uvāca
sādhu sādhu mahābhāge yattvayā paricoditam // SvaT_1.11 //
anugrahāya martyānāṃ sāmprataṃ kathayāmi te /
ādau tāvatparīkṣeta ācāryaṃ śubhalakṣaṇam // SvaT_1.12 //
āryadeśasamutpannaṃ sarvāvayavabhūṣitam /
śivaśāstravidhānajñaṃ jñānajñeyaviśāradam // SvaT_1.13 //
devakarmarataṃ śāntaṃ satyavādidṛḍhavratam /
sattvavadvīryasampannaṃ dayādākṣiṇyasaṃyutam // SvaT_1.14 //
tyāginaṃ dambhanirmuktaṃ śivaśāstreṣu bhāvitam /
īdṛśaṃ tu guruṃ prāpya siddhimuktī na dūrataḥ // SvaT_1.15 //
krodhanaścapalaḥ kṣudro dayādākṣiṇyavarjitaḥ /
kekaro danturaḥ kāṇaḥ pāpiṣṭhaḥ śāstravarjitaḥ // SvaT_1.16 //
atidīrghastathā hrasvaḥ kṛśaḥ sthūlaḥ kṣayānvitaḥ /
tārkiko dambhasaṃyuktaḥ satyaśaucavivarjitaḥ // SvaT_1.17 //
anyaśāstrarato yastu nāsau muktiphalapradaḥ /
śiṣyo dayānvito dhīro dambhamāyāvivarjitaḥ // SvaT_1.18 //
devāgnigurubhaktaśca śāstrabhakto dṛḍhavrataḥ /
guruśuśrūṣaṇaparaḥ suśāntendriyasaṃyutaḥ // SvaT_1.19 //
īdṛśo vai bhavecchiṣ.yaḥ so 'trānugrahabhājanam /
māyānvitaḥ śaṭhaḥ krūro niḥsatyaḥ kalahapriyaḥ // SvaT_1.20 //
kāmī ca lobhasampannaḥ śivabhaktivivarjitaḥ /
dūṣako guruśāstrāṇāṃ dīkṣito 'pi na muktibhāk // SvaT_1.21 //
santāpaṃ krodhane vindyāc capale capalāḥ śriyaḥ /
mantrasiddhiṃ haret kṣudra ācāryastu varānane // SvaT_1.22 //
dayāhīnena daurbhāgyam adakṣe dasyupīḍanam /
kekareṇa bhavedvyādhir danturaḥ kalikārakaḥ // SvaT_1.23 //
kāṇo vidveṣajananaḥ khalvāṭaścārthanāśanaḥ /
śāstrahīne na siddhiḥ syād dīkṣādau vīravandite // SvaT_1.24 //
dīrghe rājabhayaṃ jñeyaṃ hrasvaḥ putravināśanaḥ /
kṛśaḥ kṣayakaro jñeyaḥ sthūla utpātakārakaḥ // SvaT_1.25 //
kṣayānvitena mṛtyuḥ syāt tārkike vadhabandhanam /
dāmbhikaḥ pāpajanako veditavyo varānane // SvaT_1.26 //
mantāstasya na siddhyanti yaḥ satyādivivarjitaḥ /
sarve te na śubhā devi iha loke paratra ca // SvaT_1.27 //
sitaraktapītakṛṣṇāṃ bhūmiṃ plavaviśodhitām /
viśalyāṃ lakṣaṇairyuktāṃ sarvakāmārthasādhikām // SvaT_1.28 //
sugandhigandhasaṃyuktāṃ puṣpaprakaralālitām /
sudhūpāmodabahalāṃ vitānopariśobhitam // SvaT_1.29 //
ācāryastu śucirbhūtvā candanāgurucarcitaḥ /
sudhūpitaḥ prasannātmā khaṭikākarasaṃyutaḥ // SvaT_1.30 //
prāṅmukhodaṅmukho vāpi ekacittaḥ samāhitaḥ /
mātṛkāṃ prastarettatra ādikṣāntāmanukramāt // SvaT_1.31 //
ādiḥ ṣoḍaśabhedena sākṣādvai bhairavaḥ smṛtaḥ /
kavargaścaṭavargau ca tapayāḥ śastathaiva ca // SvaT_1.32 //
saṃhāreṇa samopetau yonirvai bhairavī smṛtā /
mātṛkābhairavaṃ devam avargeṇa prapūjayet // SvaT_1.33 //
bhairavī kādinā pūjyā mātṛvargaiḥ prapūjayet /
avarge tu mahālakṣmīḥ kavarge kamalodbhavā // SvaT_1.34 //
cavarge tu maheśānī ṭavarge tu kumārikā /
nārāyaṇī tavarge tu vārāhī tu pavargikā // SvaT_1.35 //
aindrī caiva yavargasthā cāmuṇḍā tu śavargikā /
etāḥ sapta mahāmātṛḥ saptalokavyavasthitāḥ // SvaT_1.36 //
sarvān kāmānavāpnoti devyevaṃ bhairavo 'bravīt /
ante 'sya uddharenmantrān yathākramaniyogataḥ // SvaT_1.37 //
trayodaśaṃ binduyutam anantāsanamuttamam /
anena yojayetsarvaṃ somasūryāgnimadhyagam // SvaT_1.38 //
brahmaviṣṇumaheśānaṃ śavāntaṃ parikalpayet /
mūrtiṃ haṃsākṣareṇaiva bindubhinnena kalpayet // SvaT_1.39 //
ardhacandrakṛtāṭopāṃ svasvanāṃ tuhinaprabhām /
tadūrdhve sakalaṃ devaṃ svacchandaṃ parikalpayet // SvaT_1.40 //
oṃkāramuccaretpūrvam aghorebhyo anantaram /
tha ghorebhyo samālikhya tato 'nyattu samālikhet // SvaT_1.41 //
ghoraghoratarebhyaśca sarvataḥ śarva uccaret /
sarvebhyaḥ padamanyacca namaste rudra eva ca // SvaT_1.42 //
rūpebhyaśca samālikhya namaskārāvasānakam /
mantrarājaḥ samākhyātaḥ aghoraḥ surapūjitaḥ // SvaT_1.43 //
sakṛduccārito devi nāśayet sarvakilbiṣam /
janmakoṭīsahasraistu bhramadbhiḥ samupārjitam // SvaT_1.44 //
smaraṇānnāśayeddevi tamaḥ sūryodaye yathā /
yakārādivakārāntāḥ saṃhāreṇa samāyutāḥ // SvaT_1.45 //
bindumastakasambhinnā bhairavasya mukhāni ca /
brahmabhaṅgyā niyojyāni mūrdhādicaraṇāvadhi // SvaT_1.46 //
punaścordhvaṃ mukhaṃ kalpyaṃ prāgdakṣiṇamathottaram /
aparaṃ kalpayitvā tu kalābhedena vinyaset // SvaT_1.47 //
pūrvaṃ ca dakṣiṇaṃ caiva uttaraṃ paścimaṃ tathā /
ūrdhvamūrdhnā tu saṃyuktaṃ kṣakāraṃ tvīśarūpiṇam // SvaT_1.48 //
evaṃ vaktraṃ caturdhā tu vaktreṣveva niyojayet /
pañcamaṃ yadbhavedvaktraṃ kṣakāreṇaiva nirdiśet // SvaT_1.49 //
hṛdi grīvāṃsapṛṣṭhe tu nābhau ca jaṭhare tathā /
pṛṣṭhe corasi vinyased aghoreṇa yathākramam // SvaT_1.50 //
guhye tathā gude caiva tathorvorjānunorapi /
jaṅghayośca sphijoḥ kaṭyāṃ pārśvayorubhayorapi // SvaT_1.51 //
vinyaseccaiva vāmena śarīre tu yathākramam /
pādau hastau tathā nāsāṃ śiraścaiva bhujāvatha // SvaT_1.52 //
sadyena kalpayeddevi sarvametadyathākramam /
tāsāṃ nāmāni vakṣyāmi yathāvadanupūrvaśaḥ // SvaT_1.53 //
tārā sutārā taraṇī tārayantī sutāraṇī /
īśānasya kalā pañca nirañjanapadānugā // SvaT_1.54 //
nivṛttiśca pratiṣṭhā ca vidyā śāntistathaiva ca /
puruṣasya kalā hyetāś catasraḥ parikīrtitāḥ // SvaT_1.55 //
tamā mohā kṣudhā nidrā mṛtyurmāyā bhayā jarā /
aghorasya kalā hyetā aṣṭau vai varavarṇini // SvaT_1.56 //
rajā rakṣā ratiḥ pālyā kāmyā tṛṣṇā matiḥ kriyā /
ṛddhirmāyā ca rātriśca bhrāmiṇī mohanī tathā // SvaT_1.57 //
manonmanī kalā hyetā vāmadeve trayodaśa /
siddhirṛddhirdyutirlakṣmīr medhā kāntiḥ sudhā sthitiḥ // SvaT_1.58 //
sadyojātakalāstvevam aṣṭau samparikīrtitāḥ /
punaśca sādhako devi sarvāṅgeṣu yathākramam // SvaT_1.59 //
navatattvaṃ tritattvaṃ ca dhruveṇa parikalpayet /
vidyāṅgāni punarnyasya teṣāṃ mantrān śṛṇu priye // SvaT_1.60 //
aghorebhyo samālikhya tha ghorebhyo dvitīyakam /
ghoraghoratarebhyaśca tṛtīyaṃ parikalpayet // SvaT_1.61 //
sarvataḥ śarva sarvebhyo caturthaṃ parikalpayet /
namaste rudrarūpebhyaḥ pañcamaṃ ca vidhānataḥ // SvaT_1.62 //
oṃkāramuccaretpūrvaṃ juṃ saśca tadanantaram /
netratrayaṃ prakalpeta vidyādehasya bhāmini // SvaT_1.63 //
vidyāṅgāni vijānīyāt nāmāni ca nibodha me /
sarvātmā tu brahmaśiro jvālinī piṅgalaṃ tathā // SvaT_1.64 //
durbhedyaṃ pāśupatyaṃ ca jyotīrūpaṃ tathaiva ca /
kriyā jñānaṃ tathaivecchā tāsāṃ mantrānnibodha me // SvaT_1.65 //
caturthasvarasaṃyuktaṃ hāntaṃ binduvibhūṣitam /
kriyāśaktiḥ samākhyātā sarvasṛṣṭiprakāśikā // SvaT_1.66 //
śakārasya tṛtīyaṃ tu ṣaṣṭhayuktaṃ sabindukam /
jñānaśaktiḥ smṛtā hyeṣā prabodhajananī śubhā // SvaT_1.67 //
kṣādiṃ dvisvarasambhinnaṃ tripañcena tu mūrchitam /
icchāśaktiḥ samākhyātā bhairavasyāmitātmikā // SvaT_1.68 //
haṃsākhyo bindusaṃyuktaḥ ṣaṣṭhasvaravibheditaḥ /
bālendunādaśaktyantaḥ svacchando niṣkalaḥ smṛtaḥ // SvaT_1.69 //
asyoccaraṇamātreṇa ye yuktāḥ sarvapātakaiḥ /
śuddhasphaṭikasaṃkāśāḥ padaṃ gacchantyanāmayam // SvaT_1.70 //
sāntaṃ dīrghasvaraiḥ ṣaḍbhir bhinnajātivibheditam /
hṛcchiraśca śikhā varma locanāstraṃ prakalpayet // SvaT_1.71 //
oṃkāro dīpanasteṣām ante jātiṃ prakalpayet /
namaḥ svāhā tathā vauṣaṭ huṃ vaṣaṭ phaṭ krameṇa tu // SvaT_1.72 //
eṣa bhairavarājastu sarvakāmārthasādhakaḥ /
hara īma akāraśca ṅādirosvarasaṃyutaḥ // SvaT_1.73 //
yānta ekārasaṃyuktaḥ ṣādirlāntavibheditaḥ /
lādistrisvarasambhinno haṃso bindusamāyuktaḥ // SvaT_1.74 //
ṣaṣṭhasvarasamopetaḥ phaṭkārāntavikalpitaḥ /
aghoreśvarīti vikhyātā svacchandotsaṅgagāminī // SvaT_1.75 //
bhairavāṅgasamopetā vaktrapañcakasaṃyutā /
hānto yādiryakārānto rādiḥ ṣaṣṭhakalānvitaḥ // SvaT_1.76 //
bindunādasamāyogāt kapāleśaḥ prakīrtitaḥ /
sānto binduradho hyagniḥ ṣaṣṭhayuktastu kīrtitaḥ // SvaT_1.77 //
śikhivāhanasaṃjñastu jñātavyo 'sau varānane /
saṃhāraḥ ṣaṣṭhasaṃyuktaḥ ṣaḍantena samanvitaḥ // SvaT_1.78 //
krodharājaḥ samākhyātaḥ - - - - - - - - /
- - - - - - - - tathānyaṃ kathayāmi te /
ñādiḥ ṣaṣṭhasvaropetas tripadena samāyutaḥ // SvaT_1.79 //
bindumastakasambhinno vikarālo varānane /
sāntaḥ śādyena saṃyuktaḥ ṣaṣṭhasvarayuto 'pyadhaḥ // SvaT_1.80 //
caturdaśasvarākrānto bindunādāntabhūṣitaḥ /
manmathaḥ kathito hyeṣa surasiddhanamaskṛtaḥ // SvaT_1.81 //
yenedaṃ tu nijaṃ sarvaṃ jagatsthāvarajaṅgamam /
hararādisamāyuktaḥ ūkārādhaḥ sabindukaḥ // SvaT_1.82 //
meghanādeśvaro hyeṣa bhairavaḥ samprakīrtitaḥ /
kṣasāntarbindusaṃyuktaḥ pañcamena vibheditaḥ // SvaT_1.83 //
someśvaraḥ samākhyāto janmamṛtyuvināśanaḥ /
kṣādiryāntasamopeto hāntenādhoniyojitaḥ // SvaT_1.84 //
bhānto vādirlakārānto rādyo 'dho rudrayojitaḥ /
bindvardhendusamāyukto nādaśaktisamanvitaḥ // SvaT_1.85 //
vidyārājaḥ samākhyāto mahāpātakanāśanaḥ /
bhairavāṣṭakametaddhi parivāraḥ prakīrtitaḥ // SvaT_1.86 //
lokapālāṃstathoddhṛtya svanāmapraṇavādikān /
namaskārāvamānāṃśca sāstrānsamparikalpayet // SvaT_1.87 //
iti svacchandatantre mantroddhāraprakāśanaṃ nāma prathamaḥ paṭalaḥ
dvitīyaḥ paṭalaḥ
athārcanaṃ pravakṣyāmi yathāvadanupūrvaśaḥ /
śaucaṃ kṛtvā tataḥ snānaṃ kartavyaṃ tu mṛdambhasā // SvaT_2.1 //
śucisthānānmṛdaṃ pūrvaṃ gṛhītvāstreṇa śodhitām /
prakṣālya jalatīraṃ tu sthāpayettāṃ varānane // SvaT_2.2 //
bhāgadvayaṃ tato 'streṇa kartavyaṃ tu kṛśodari /
bhāgārdhena kaṭiṃ corū jaṅghe pādau tathaiva ca // SvaT_2.3 //
kṣālayeta yathānyāyaṃ trirantaritayogataḥ /
avaśiṣṭaṃ tu bhāgārdhaṃ gṛhītvāstrābhimantritam // SvaT_2.4 //
saptavārānvarārohe arkadīptaṃ tu kārayet /
śiraḥprabhṛti pādāntam āguṣṭhya snānamācaret // SvaT_2.5 //
uttīryodakamadhyāttu upaspṛśya yathākramam /
saṃdhyāyā vandanaṃ kuryāc chāstradṛṣṭena karmaṇā // SvaT_2.6 //
malasnānaṃ bhavedevaṃ vidhisnānaṃ pracakṣmahe /
bhāgārdhaṃ yatsthitaṃ pūrvaṃ tato bhāgatrayaṃ kuru // SvaT_2.7 //
vāmahastasya pūrve ca dakṣiṇe cottare kramāt /
pūrvabhāgaṃ tato 'streṇa saptavārāṃstu mantrayet // SvaT_2.8 //
dakṣiṇasthaṃ tathā vaktrair abhimantrya varānane /
uttaraṃ cābhimantryaivaṃ devenāṅgayutena ca // SvaT_2.9 //
pūrvabhāgaṃ gṛhītvā tu daśadikṣu vinikṣipet /
uttareṇa tu bhāgena jalaṃ caivābhimantrayet // SvaT_2.10 //
bāhumātrapramāṇena bhairaveśamanusmaran /
ātmānaṃ guṇṭhayitvā tu dakṣabhāgena suvrate // SvaT_2.11 //
snāyādrājopacāreṇa sugandhāmalakādibhiḥ /
prāṇāyāmābhiṣekau tu kartavyau bhairaveṇa ca // SvaT_2.12 //
uttīryodakamadhyāttu tadvāsaḥ parivartayet /
upaspṛśya kṛtanyāso mūlamantramanusmaran // SvaT_2.13 //
tīrthaṃ saṃgṛhya deveśi ātmano 'gre nidhāpayet /
tatrastho vandayetsaṃdhyāṃ mārjanādiranukramāt // SvaT_2.14 //
aghamarṣaḥ prakartavya upasthānaṃ divākare /
japaṃ kṛtvā nivedyaivaṃ praṇamya ca varānane // SvaT_2.15 //
mantrāṇāṃ tarpaṇaṃ kṛtvā devānāmṛṣibhiḥ saha /
sarveṣāṃ bhūtasaṃghānāṃ tatastīrthaṃ tu saṃharet // SvaT_2.16 //
mūlamantramanusmṛtya bhasmasnānamataḥ param /
malasnānaṃ prakartavyaṃ bhāvitenāntarātmanā // SvaT_2.17 //
parivṛttya tato vāsaḥ saṃdhyāṃ prāgiva vandayet /
vidhisnānaṃ tataḥ kuryād bhairaveśamanusmaran // SvaT_2.18 //
śiro vaktraṃ ca hṛdguhyaṃ pādāntaṃ ca vibhāgaśaḥ /
bhairaveṇāṅgayuktena samuddhūlyaṃ yathākramam // SvaT_2.19 //
abhiṣekaṃ prakurvīta paraṃ tattvamanusmaran /
saṃdhyāyā vandanaṃ kuryād yathāpūrvaṃ varānane // SvaT_2.20 //
tato yāgagṛhaṃ gatvā hastau pādau ca kṣālayet /
śikhāṃ baddhvā śikhāṃ smṛtvā upaspṛśya vidhānataḥ // SvaT_2.21 //
sakalīkṛtadehastu puṣpamādāya suvrate /
diṅmātṛbhyo namaskṛtya dvāraṃ saṃprokṣya yatnataḥ // SvaT_2.22 //
śivāmbhasāstramantreṇa vighnaproccāṭanaṃ bhavet /
dvāraśākhordhvato devaṃ gaṇeśaṃ ca śriyaṃ tathā // SvaT_2.23 //
saṃpūjya gandhapuṣpādyair dhūpādibhiranukramāt /
arghyapādyopahāraiśca tato dvārasya cottare // SvaT_2.24 //
nandigaṅge samabhyarcya mahākālaṃ ca dakṣiṇe /
kālindīṃ caiva saṃpūjya yathānukramayogataḥ // SvaT_2.25 //
bhairavāstraṃ samuccārya puṣpaṃ saṃgṛhya bhāvitaḥ /
saptābhimantritaṃ kṛtvā jvaladagniśikhākulam // SvaT_2.26 //
nārācāstraprayogeṇa praviśedgṛhamadhyataḥ /
nivāritaṃ tena sarvaṃ vighnajālamanantakam // SvaT_2.27 //
tato rakṣārthamantraṃ ca daśadikṣu vinikṣipet /
madhye sampūjya brahmāṇaṃ gandhaiḥ puṣpairanukramāt // SvaT_2.28 //
dakṣiṇāyāṃ tato mūrtau praṇavāsanasaṃsthitaḥ /
upaviśyāsanaṃ baddhvā svabhyastaṃ vai puraḥsthitam // SvaT_2.29 //
gandhadigdhau karau kṛtvā astreṇa pariśodhayet /
kavacenāvaguṇṭhyaitau plāvayedamṛtena tu // SvaT_2.30 //
parāṃ śaktiṃ tu saṃkṣobhya tato 'nantaṃ prakalpayet /
mūrtiṃ nyasyānuvaktrāṇi svacchandaṃ parikalpayet // SvaT_2.31 //
aṅguṣṭhādikaniṣṭhāntaṃ vinyasedaṅgapañcakam /
bhairavānapi saṃkalpya paraṃ tattvamanusmaret // SvaT_2.32 //
prāṇāyāmatrayaṃ kāryaṃ dehasaṃśuddhikāraṇam /
aśuddhaḥ svamarudrecyaḥ śuddhenāpūrayettanum // SvaT_2.33 //
kumbhakaṃ recakaṃ kṛtvā vyomnyātmānaṃ nidhāpayet /
khadyotakanibhaṃ sūkṣmaṃ karaṇaistu vivarjitam // SvaT_2.34 //
kāryeṇaiva vihīnaṃ ca māyāpradhvastagocaram /
śivīkāryastathātmaiva yathā bhavati tacchṛṇu // SvaT_2.35 //
paraṃ bhāvaṃ tu saṃgṛhya tataḥ śoṣyā tanuḥ priye /
saṃhāreṇa yabhinnena rudrabījayutena ca // SvaT_2.36 //
tenaiva dahanaṃ kāryam ūrdhvādho 'gniyutena ca /
adho viṣṇusamāyukto vāyuvarṇaḥ sabindukaḥ // SvaT_2.37 //
utpūyanakaro hyeṣa plāvane vāruṇaḥ smṛtaḥ /
bindumastakasaṃbhinnaḥ śaktinyāsastato bhavet // SvaT_2.38 //
ānayettaṃ yathānītaṃ plāvayedamṛtena tu /
malapradhvastacaitanyaṃ kalāvidyāsamāśritam // SvaT_2.39 //
rāgeṇa rañjitātmāna kālena kalitaṃ tathā /
niyatyā yamitaṃ bhūyaḥ puṃbhāvenopabṛṃhitam // SvaT_2.40 //
pradhānāśayasaṃpannaṃ guṇatrayasamanvitam /
buddhitattvasamāsīnam ahaṅkārasamāvṛtam // SvaT_2.41 //
manasā buddhikarmākṣais tanmātraiḥ sthūlabhūtakaiḥ /
praṇavena tu sarvaṃ tac charīrotpattikāraṇam // SvaT_2.42 //
nyasetkrameṇa deveśi triṃśadekaṃ ca saṃkhyayā /
ṣaṭtattvī tvātmasaṃbaddhā jñātavyātra varānane // SvaT_2.43 //
pradhānāvaniparyantaṃ śarīraṃ ca vinirmitam /
caturviṃśatitattvāni caitanyarahitāni tu // SvaT_2.44 //
draṣṭavyāni varārohe puruṣādhiṣṭhitāni tu /
sacetanāni sarvāṇi jñātavyāni sadaiva hi // SvaT_2.45 //
pañcaviṃśakametacca prākṛtaṃ samudāhṛtam /
tato mūrtiṃ nyaseddevi mūlamantrasulakṣitam // SvaT_2.46 //
sakalaṃ bhairavaṃ nyasya dvātriṃśārṇaṃ sulocane /
mukhāni kalpayetpaścān mūrdhādicaraṇāvadhi // SvaT_2.47 //
vaktrāṇi kalpayetpaścād ūrdhvaṃ pūrvaṃ ca dakṣiṇam /
uttaraṃ paścimaṃ caiva yathāvatpravibhāgaśaḥ // SvaT_2.48 //
kalābhedaṃ yathāpūrvaṃ śodhyādhvānaṃ prakalpayet /
navatattvaṃ tritattvaṃ ca vidyāṅgā locanatrayam // SvaT_2.49 //
vargātītena kṣurikām ūrdhvādho 'gnipradīpitām /
ṣoḍaśāntarhatā sā tu rakṣi“kā vighnanāśikā // SvaT_2.50 //
navakaṃ kalpayetpūrvaṃ mūrdhni vaktre ca kaṇṭhake /
hṛdaye nābhideśe ca guhya ūrvośca jānutaḥ // SvaT_2.51 //
pādāntaṃ caiva vinyasya svadhyānaguṇasaṃyutam /
kriyājñāne tathecchā ca dakṣe vāme ca madhyataḥ // SvaT_2.52 //
vidyārājaḥ smṛto hyeṣa bhairavo mantranāyakaḥ /
niṣkalaṃ tu tathāvāhya aṅgānyevaṃ yathākramam // SvaT_2.53 //
gandhairdhūpaistathā puṣpair vividhairbhakṣyabhojanaiḥ /
pūjayeddevadeveśaṃ manasaiva prakalpitaiḥ // SvaT_2.54 //
ātmānaṃ bhairavaṃ dhyātvā tato hṛdyāgamācaret /
nābhau kandaṃ samāropya nālaṃ tu dvādaśāṅgulam // SvaT_2.55 //
hṛdantaṃ kalpayedyāvat tatra padmaṃ vicintayet /
aṣṭapatraṃ mahādīptaṃ kesarālaṃ sakarṇikam // SvaT_2.56 //
kandaṃ śaktimayaṃ tatra nāle vai kaṇṭakāstu ye /
bhuvanāni ca tānyeva rudrāṇāṃ varavarṇini // SvaT_2.57 //
māyātmako bhavedgranthir aśuddhādhvavyavasthitaḥ /
vidyāpadmaṃ mahādīptaṃ karṇikābījarājitam // SvaT_2.58 //
puṣkarāṇi ca deveśi tatra vidyeśvarāḥ smṛtāḥ /
evaṃ dhyātvā mahāpadmaṃ sarvadevamayaṃ śubham // SvaT_2.59 //
śaktinyāso bhavetpūrvaṃ kandaṃ tu tadanantaram /
aṅkuraṃ nālavinyāsam anantaṃ parikalpayet // SvaT_2.60 //
tejomayaṃ mahāśubhraṃ sphuratkiraṇabhāsvaram /
dharmaṃ jñānaṃ ca vairāgyam aiśvaryaṃ ca kramānnyaset // SvaT_2.61 //
sitaraktapītakṛṣṇā āgneyyādīśadiggatāḥ /
pādakāḥ siṃharūpāste trinetrā bhīmavikramāḥ // SvaT_2.62 //
śivaśaktimayā mantrā nyastavyā vīravindate /
adharmājñānāvairāgyam anaiśvaryaṃ ca prāgdiśaḥ // SvaT_2.63 //
uttarāntaṃ niveśyaṃ tu gātrakāḥ sitavarṇakāḥ /
saṃdhānakīlakāścaiva atasīpuṣpasaṃnibhāḥ // SvaT_2.64 //
vedā yugāśca te caiva jñātavyāḥ kramaśaḥ priye /
adhaśchādanamūrdhvaṃ ca raktaṃ śuklaṃ vicintayet // SvaT_2.65 //
madhye tamo vijānīyād guṇāstvete vyavasthitāḥ /
sitaṃ padmaṃ vijānīyāt kesarāṇi vicintayet // SvaT_2.66 //
sitaraktaprapītāni mūlamadhyāgradeśataḥ /
karṇikā hemasaṃkāśā bījāni haritāni tu // SvaT_2.67 //
vāmāṃ pūrvadale nyasya jyeṣṭhāṃ vahnidalāśritām /
raudrīṃ dakṣiṇapatre tu kālīṃ nairṛtagocare // SvaT_2.68 //
kalavikaraṇīṃ devīṃ vinyasyedvāruṇe dale /
balavikaraṇīṃ devīṃ vāyavyadalamāśritām // SvaT_2.69 //
balapramathanīṃ devīm uttare viniyojayet /
sarvabhūtadamanīṃ ca aiśānyāṃ viniyojayet // SvaT_2.70 //
madhye manonmanīṃ devīṃ karṇikāyāṃ niveśayet /
śakracāpanibhaṃ devi dhyātavyaṃ śaktimaṇḍalam // SvaT_2.71 //
madhye sūryasahasrābhāṃ cintayettu manonmanīm /
sūryādhvamaṇḍalaṃ patre somaṃ saṃyojya kesare // SvaT_2.72 //
vahnimaṇḍalakaṃ devi karṇikāyāṃ niveśayet /
brahmā viṣṇurharaścaiva maṇḍaleṣvadhipāḥ smṛtāḥ // SvaT_2.73 //
brahmā caturmukho raktaś caturbāhuvibhūṣitaḥ /
kṛṣṇājinottarīyaśca rājīvāsanasaṃsthitaḥ // SvaT_2.74 //
kamaṇḍaludharo devi daṇḍahastastathaiva ca /
akṣamālādharo devaḥ padmahastaḥ sulocanaḥ // SvaT_2.75 //
dhyātvā patreṣu taṃ nyasyet sarvakilviṣanāśanam /
atasīpuṣpasaṃkāśaṃ śaṅkhacakragadādharam // SvaT_2.76 //
pītāmbaradharaṃ devaṃ vanamālāvibhūṣitam /
sphuranmukuṭamāṇikyaṃ kiṅkiṇījālamaṇḍitam // SvaT_2.77 //
divyakuṇḍaladhartāraṃ garuḍāsanasaṃsthitam /
dhyātvā viṣṇuṃ mahātmānaṃ kesareṣu niveśayet // SvaT_2.78 //
śaṅkhakundendudhavalaṃ śūlahastaṃ trilocanam /
daśabāhuṃ viśālākṣaṃ nāgayajñopavītinam // SvaT_2.79 //
siṃhacarmaparīdhānaṃ śaśāṅkakṛtabhūṣaṇam /
nīlakaṇṭhaṃ vṛṣārūḍhaṃ rudraṃ dhyātvā varānane // SvaT_2.80 //
niveśayetkarṇikāyāṃ mahāpātakanāśanam /
mahāpretaṃ nyasetpaścāt prahasantaṃ sacetanam // SvaT_2.81 //
raktavarṇaṃ sutejaskaṃ netratrayavibhūṣitam /
praṇavena nyasetsarvam āsanaṃ bhairavasya tu // SvaT_2.82 //
gandhaiḥ puṣpaiḥ samabhyarcya tato mūrtiṃ prakalpayet /
kadambakusumākārāṃ tuṣārakiraṇatviṣam // SvaT_2.83 //
mūrtyūrdhve bhairavaṃ devaṃ sakalaṃ parikalpayet /
dvātriṃśadvarṇakacitaṃ sphurattaḍidivojjvalam // SvaT_2.84 //
vaktrāṇi kalpayeddevi svadhyānena maheśvari /
mūrdhādicaraṇaṃ yāvat praṇavādinamontataḥ // SvaT_2.85 //
aṣṭātriṃśatkalābhedaṃ śodhyādhvānaṃ prakalpayet /
navatattvaṃ tritattvaṃ ca navakaṃ bhairavābhidham // SvaT_2.86 //
vidyāṅgā locanaṃ caiva kṣurikāṃ ca prakalpayet /
śaktitrayaṃ tato nyasyed dakṣadigvāmagocare // SvaT_2.87 //
madhyapradeśe deveśi tato rūpamanusmaret /
tripañcanayanaṃ devaṃ jaṭāmukuṭamaṇḍitam // SvaT_2.88 //
candrakoṭipratīkāśāṃ candrārdhakṛtaśekharam /
pañcavaktraṃ viśālākṣaṃ sarpagonāsamaṇḍitam // SvaT_2.89 //
vṛścikairagnivarṇābhair hāreṇa tu virājitam /
kapālamālābharaṇaṃ khaḍgakheṭakadhāriṇam // SvaT_2.90 //
pāśāṅkuśadharaṃ devaṃ śarahastaṃ pinākinam /
varadābhayahastaṃ ca muṇḍakhaṭvāṅgadhāriṇam // SvaT_2.91 //
vīṇāḍamaruhastaṃ ca ghaṇṭāhastaṃ triśūlinam /
vajradaṇḍakṛtāṭopaṃ paraśvāyudhahastakam // SvaT_2.92 //
mudgareṇa vicitreṇa vartulena virājitam /
siṃhacarmaparīdhānaṃ gajacarmottarīyakam // SvaT_2.93 //
aṣṭādaśabhujaṃ devaṃ nīlakaṇṭhaṃ sutejasam /
ūrdhvavaktraṃ maheśāni sphaṭikābhaṃ vicintayet // SvaT_2.94 //
āpītaṃ pūrvavaktraṃ tu nīlotpaladalaprabham /
dakṣiṇaṃ tu vijānīyād vāmaṃ caiva vicintayet // SvaT_2.95 //
dāḍimīkusumaprakhyaṃ kuṅkumodakasaṃnibham /
candrārbudapratīkāśaṃ paścimaṃ tu vicintayet // SvaT_2.96 //
svacchandabhairavaṃ devaṃ sarvakāmaphalapradam /
dhyāyate yastu yuktātmā kṣipraṃ sidhyati mānavaḥ // SvaT_2.97 //
tataḥ paramabījena paraṃ paramakāraṇam /
suśāntaṃ niṣkalaṃ devaṃ sarvavyāpinirañjanam // SvaT_2.98 //
āvāhayetsuhṛṣṭātmā tava devi vadāmyaham /
hṛtkaṇṭhatālubhrūmadhya- nādāntāntasamāśritam // SvaT_2.99 //
niṣkampaṃ kāraṇātītam āvāhya parameśvaram /
saṃsthāpya vidhivaddevam aṅgaṣaṭkaṃ tato nyaset // SvaT_2.100 //
pādyamācamanaṃ cārghaṃ svāgataṃ tadanantaram /
saṃnidhānaṃ ca deveśi niṣṭhurayā nirodhayet // SvaT_2.101 //
gandhaiḥ puṣpaistathā dhūpair dhūpayitvā tamarcayet /
mudrāṃ pradarśayetpaścāt tridhā traikālyakarmaṇi // SvaT_2.102 //
tataḥ snānādikaṃ karma kṛtvā caiva varānane /
paridhāpya suvastrāṇi netrapaṭṭodbhavāni ca // SvaT_2.103 //
vilipyāgurukarpūrair mukuṭādyairvibhūṣayet /
puṣpairnānāvidhaiḥ śubhrair arcayedbhūṣayetpunaḥ // SvaT_2.104 //
arghaṃ dattvā maheśāni punarmudrāṃ pradarśayet /
praṇamya bhairavaṃ devaṃ svacchandaṃ viśvanāyakam // SvaT_2.105 //
tato hyābharaṇaṃ bāhye viniveśyaṃ varānane /
aiśānyāṃ pūrvato yāmyāṃ uttarāpyāvasānakam // SvaT_2.106 //
vinyasetpañca vaktrāṇi pañcavaktrayutāni ca /
bāhubhirdaśabhiścaiva śaśāṅkamukuṭaiḥ saha // SvaT_2.107 //
dhyātavyāni svarūpāṇi varābhayakarāṇi tu /
agnīśarakṣovāyavya- caturdikṣu ca taṃ nyaset // SvaT_2.108 //
hṛcchiraśca śikhā varma astraṃ ca pravibhāgaśaḥ /
hṛdayaṃ raktavarṇābhaṃ śiro gorocanaprabham // SvaT_2.109 //
taḍidvalayasaṃkāśāṃ śikhāṃ devīṃ vicintayet /
ādhūmraṃ kavacaṃ vidyāt kapiśaṃ cāstrameva ca // SvaT_2.110 //
jyotīrūpapratīkāśaṃ netraṃ madhye ca saṃsthitam /
pañcavaktrāḥ smṛtāḥ sarve daśabāhvindubhūṣitāḥ // SvaT_2.111 //
nānābharaṇasaṃyuktā nānāsraggandhalepanāḥ /
nānāvastraparīdhānā mukuṭairujjvalaiḥ śubhaiḥ // SvaT_2.112 //
ratnamālāvanaddhāśca hārakeyūrabhūṣitāḥ /
dviraṣṭavarṣakākārāḥ surūpāḥ sthirayauvanāḥ // SvaT_2.113 //
bhairavādyāḥ smṛtā mantrāḥ pīṭheśāḥ pīṭhamardakāḥ /
yā sā pūrvaṃ mayā khyātā aghorī śaktiruttamā // SvaT_2.114 //
bhairavaṃ pūjayitvā tu tasyotsaṅge tu tāṃ nyaset /
yādṛśaṃ bhairavaṃ rūpaṃ bhairavyāstādṛgeva hi // SvaT_2.115 //
īṣatkarālavadanāṃ gambhīravipulasvanām /
prasannāsyāṃ sadā dhyāyed bhairavīṃ vismitekṣaṇām // SvaT_2.116 //
dvitīyāvaraṇe devi vinyasedbhairavāṣṭakam /
kapālīśaṃ tu pūrvāyām āgneyyāṃ śikhivāhanam // SvaT_2.117 //
dakṣiṇe krodharājaṃ tu vikarālaṃ tu nairṛte /
manmathaṃ paścime bhāge meghanādeśvaraṃ tathā // SvaT_2.118 //
vāyavye devi vinyasya somarājaṃ tathottare /
vidyārājaṃ tathaiśānyāṃ vinyasettu subhāvitaḥ // SvaT_2.119 //
pañcavaktrāstrinetrāśca daśabāhvinduśekharāḥ /
kapālamālābharaṇāḥ sphuranmāṇikyamaṇḍitāḥ // SvaT_2.120 //
pūrvaṃ pītaṃ smṛtaṃ devi raktamāgreyagocare /
dakṣiṇe nīlameghābhaṃ nairṛtyāṃ jvalanaprabham // SvaT_2.121 //
śyāmaṃ cāparadigbhāge dhūmraṃ vāyavyagocare /
candrabimbaprabhaṃ saumye īśāne sphaṭikaprabham // SvaT_2.122 //
tṛtīye caiva lokeśān sāstrānsaṃparikalpayet /
nāmāni teṣāṃ vakṣyāmi yathāvadanupūrvaśaḥ // SvaT_2.123 //
indrāgniyamanirṛti- varuṇāśca samīraṇaḥ /
somarājaḥ kuberaśca īśānaḥ parameśvaraḥ // SvaT_2.124 //
bhairavāṣṭakarūpeṇa dhyātavyāstu varānane /
vajraṃ śaktistathā daṇḍaḥ khaḍgaḥ pāśastathaiva ca // SvaT_2.125 //
dhvajo gadā triśūlaṃ ca lokapālayudhāni vai /
vajraṃ cānekavarṇāḍhyaṃ śaktiṃ hemasamaprabhām // SvaT_2.126 //
daṇḍaṃ bhinnāñjanābhaṃ ca khaḍgaṃ nīlotpalaprabham /
kiṃśukābhaṃ tathā pāśaṃ dhvajaṃ śuklaṃ vicintayet // SvaT_2.127 //
gadāṃ tu vidrumābhāṃ vai śūlaṃ vidyutsamaprabham /
saṃpūjyāvaraṇaṃ sarvaṃ saṃdhānaṃ mantranāyake // SvaT_2.128 //
astrāṇi lokapālāśca bhairavāṣṭakameva ca /
pañca brahmānyathāṅgāni etānyāvaraṇāni tu // SvaT_2.129 //
krameṇoccārayetsarvaṃ yāvattadgarbhamaiśvaram /
mūlamantreṇa kartavyaṃ nāḍīsaṃdhānameva ca // SvaT_2.130 //
parāntaṃ yāvadābhāvya naivedyāni nivedayet /
ghārikā vaṭakāṃścaiva śaṣkulīrmodakāṃstathā // SvaT_2.131 //
khaṇḍalaḍḍuśarāvāṇi bhakṣyāṇi vividhāni ca /
śālyodanaṃ mudgasūpam ājyāktaṃ saṃprakalpayet // SvaT_2.132 //
kauśalyāṃ maṇḍakāpūpāṃs tathā kṣaudraśirāṃsi ca /
ghṛtāktāṃścillakāṃścaiva lavaṇānparikalpayet // SvaT_2.133 //
avadaṃśānyanekāni kaṭūni madhurāṇi ca /
rasālāṃ ca dadhi kṣīram āsavaṃ vividhaṃ tathā // SvaT_2.134 //
matsyamāṃsānyanekāni lehyapeyāni yāni ca /
agramāpūrayecchaṃbhor vittaśāṭhyavivarjitaḥ // SvaT_2.135 //
paścādarghaḥ pradātavyaḥ surayā susugandhayā /
mudrāṃ pradarśayetpaścāt tridhā traikālyakarmaṇi // SvaT_2.136 //
praṇipātaṃ tataḥ kṛtvā japaṃ paścātsamācaret /
akṣamālāṃ tu saṃgṛhya gandhaiḥ puṣpaiḥ samarcitām // SvaT_2.137 //
vāṅnirudvaḥ sucittātmā rājīvāsanasaṃsthitaḥ /
mūlamantraṃ samuccārya nāde līnaṃ vicintayet // SvaT_2.138 //
unmīlyākṣāṇi saṃcintya tatastu japamārabhet /
akṣarākṣarasantānaṃ na drutaṃ na vilambitam // SvaT_2.139 //
japaḥ prāṇasamaḥ kāryaḥ dinastho muktikāṅkṣibhiḥ /
saṃhāraḥ sa tu vijñeyaḥ śivadhāmaphalapradaḥ // SvaT_2.140 //
vyomni prāpto yadā nādaḥ punareva nivartate /
śarvarī sā tu vijñeyā hṛdabjaṃ yāvadāgataḥ // SvaT_2.141 //
sṛṣṭireṣā samākhyātā sarvasiddhiphalodayā /
ātmano bhairavaṃ rūpaṃ sadā bhāvyaṃ varānane // SvaT_2.142 //
tasya vighnā vinaśyanti japaśca saphalo bhavet /
japtvā nivedayeddevi bhairavāya varānane // SvaT_2.143 //
pūrakeṇa prayogeṇa tristhaṃ ca tritayānvitam /
trisiddhisiddhidaṃ devi sarahasyamudāhṛtam // SvaT_2.144 //
śāntike mānaso japya upāṃśuḥ pauṣṭike smṛtaḥ /
saśabdaścābhicāre 'sau prāgudagdakṣiṇāmukhaḥ // SvaT_2.145 //
ātmā na śṛṇute yaṃ tu mānaso 'sau prakīrtitaḥ /
ātmanā śrūyate yastu tamupāṃśuṃ vijānate // SvaT_2.146 //
pare śṛṇvanti yaṃ devi saśabdaḥ sa udāhṛtaḥ /
aṣṭottaraśatenaiva akṣamālā samerukā // SvaT_2.147 //
rudrākṣaśaṅkhapadmākṣa- putrajīvakamauktikaiḥ /
sphāṭikī maṇiratnotthā sauvarṇī vaidrumī tathā // SvaT_2.148 //
daśākṣamālā deveśi gṛhasthānāṃ prakīrtitāḥ /
sūtraṃ dhyātvā parāṃ śaktim adhvabhāgāṃstato maṇīn // SvaT_2.149 //
vyaktisthānaṃ śivasyādhvā tatastaddharmiṇīṃ smaret /
saptaviṃśatibhiḥ kuryād dviguṇairvā caturguṇaiḥ // SvaT_2.150 //
samaistu saṃhatairekaṃ śivatattvātmakaṃ mukhe /
na taṃ vilaṅghayedvidvān sṛṣṭisaṃhārakāraṇam // SvaT_2.151 //
vīrasthānaratānāṃ hi vīrāṇāṃ varavarṇini /
mahāśaṅkhākṣasūtraṃ tu sarvakāmaphalapradam // SvaT_2.152 //
gṛhasthena na kartavyam udvegajananaṃ param /
tasmāttu sphāṭikī mālā japtavyā sādhakottamaiḥ // SvaT_2.153 //
sādhayedvividhānkāmān adhamānmadhyamottamān /
evaṃ hṛdambujāvastho yaṣṭavyo bhairavo vibhuḥ // SvaT_2.154 //
sabāhyābhyantaraṃ kṛtvā paścādyajanamārabhet /
tatrārghapātramādau vai sauvarṇaṃ rājataṃ tathā // SvaT_2.155 //
śāṅkhaṃ śāmbūkaṃ śauktaṃ vā tāmraṃ mṛṇmayameva vā /
padmapatrapalāśotthaṃ gṛhītvā kṣālya vāriṇā // SvaT_2.156 //
astrajaptena deveśi pralipyāgurucandanaiḥ /
mṛṣṭadhūpena saṃdhūpya vāriṇāpūrayettataḥ // SvaT_2.157 //
vastrapūtena śuddhena tāḍayedastramuccaran /
varmāvaguṇṭhitaṃ kṛtvā yāgaṃ tatraiva vinyaset // SvaT_2.158 //
pūrvoktena vidhānena prokṣyastena samāsataḥ /
yāgārtho dravyasaṃghātaḥ tato yajanamārabhet // SvaT_2.159 //
śaktiṃ nyasya tataścādau vyomākārāṃ sujājvalām /
sakalavyāpikāṃ sūkṣmāṃ śivādhārāṃ tu sarvagām // SvaT_2.160 //
oṃkāradīpitāṃ devīṃ namaskārāvasānikām /
anantaṃ caiva vinyasya dharmaṃ jñānaṃ tathaiva ca // SvaT_2.161 //
vairāgyaṃ ca tathaiśvaryam āgneyyādikrameṇa tu /
adharmaṃ ca tathājñānam avairāgyamanaiśvaram // SvaT_2.162 //
saṃdhānakīlakāṃścaiva adhaśchādanamūrdhvagam /
padmaṃ sakesaraṃ devi karṇikāṃ puṣkarāṇi ca // SvaT_2.163 //
maṇḍalatritayaṃ devāñ śaktīścāpi śivāntakam /
mūrtiṃ brahmakalājālaṃ navatattvaṃ tritattvakam // SvaT_2.164 //
bhairavāṣṭakavidyāṅga- locanaṃ kṣurikāṃ tathā /
śaktitrayaṃ paraṃ devam aṅgaṣaṭkasamanvitam // SvaT_2.165 //
vinyasya bhāvayeddevi satataṃ vidhipūrvakam /
nirvartya tu yathānyāyaṃ prahṛṣṭenāntarātmanā // SvaT_2.166 //
svāgataṃ cārdhyapādyaṃ ca sannidhānaṃ tathaiva ca /
rodhaṃ niṣṭhurayā kuryān mūlamantramanusmaran // SvaT_2.167 //
pūjā suvipulā kāryā gandhadhūpasragādibhiḥ /
mudrāṃ pradarśayetpaścāt tridhā traikālyakarmaṇi // SvaT_2.168 //
tata āvaraṇaṃ bāhye viniveśyaṃ varānane /
īśapūrvayāmyasaumya- varuṇāntaṃ prakalpayet // SvaT_2.169 //
vaktrāṇāṃ pañcakaṃ devi svadhyānaguṇasaṃyutam /
āgneyaiśānarakṣaḥsu sāmīraindradiśorapi // SvaT_2.170 //
uttarāntaṃ niveśyaṃ tu aṅgānāṃ pañcakaṃ tathā /
netraṃ tu karṇikāyāṃ vai pūrvasyāṃ diśi saṃsthitam // SvaT_2.171 //
svamantreṇa tu sarveṣām ardhyaṃ pādyaṃ samāhitaḥ /
mantrasaṃkarapuṣpāṇi na kuryātsādhakaḥ sadā // SvaT_2.172 //
na bāhuṃ pṛṣṭhato vāpi mantrāṇāṃ parikalpayet /
paripāṭyā tu dātavyaṃ na mantrāṃllaṅghayetkvacit // SvaT_2.173 //
svamudrāmantrasaṃyuktān yugapatparikalpayet /
ardhyaṃ pādyaṃ ca dhūpaṃ ca nityaṃ tāvatsamācaret // SvaT_2.174 //
sarveṣāmeva mantrāṇāṃ vidhireṣa prakīrtitaḥ /
bhairavāṣṭakalokeśān sāstrānsaṃparikalpayet // SvaT_2.175 //
bāhye śmaśānavinyāsaṃ praṇavādinamontagam /
pūrvādīśānaparyantaṃ kalpayeta vidhānataḥ // SvaT_2.176 //
āmardakaṃ ca pūrvaṃ vai śmaśānādhipatiṃ vibhum /
śmaśānaiḥ sakabandhaiśca saśūlodbandhabhīṣaṇaiḥ // SvaT_2.177 //
citibhiḥ prajvalantībhiḥ śivārāvaiḥ subhīṣaṇaiḥ /
agnikaṃ dakṣiṇe bhāge kālākhyaṃ paścime tathā // SvaT_2.178 //
ekapādaṃ tathā saumye āgneyyāṃ tripurāntakam /
nairṛtyāmagnijihvaṃ tu vāyavyāṃ tu karālinam // SvaT_2.179 //
aiśānyāṃ bhīmavaktraṃ tu śmaśāneśāḥ prakīrtitāḥ /
tarpayenmatsyamāṃsādyair āsavairvividhaistathā // SvaT_2.180 //
gandhaṃ puṣpaṃ tathā dhūpaṃ sarveṣāṃ tu pradāpayet /
praṇipātaṃ tataḥ kṛtvā japtvā mantraṃ subhāvitaḥ // SvaT_2.181 //
recakena prayogena nivedya vidhipūrvakam /
huḍḍuṅkāranamaskārān kṛtvā caiva tato vrajet // SvaT_2.182 //
agnikuṇḍasamīpaṃ tu arghahastaḥ subhāvitaḥ /
kuṇḍaṃ tu lakṣaṇopetaṃ prokṣayedastravāriṇā // SvaT_2.183 //
kavacenāvaguṇṭhyaitad astradarbheṇa collikhet /
uddhṛtya prokṣayetpaścād astramantreṇa bhāmini // SvaT_2.184 //
pūraṇaṃ tena kartavyaṃ samīkaraṇameva ca /
secanaṃ kuṭṭanaṃ caiva lepanaṃ tena kārayet // SvaT_2.185 //
prokṣaṇaṃ śoṣaṇaṃ caiva tathāstreṇaiva kārayet /
pūjanaṃ gandhapuṣpādyaiḥ asinā cābhimantraṇam // SvaT_2.186 //
vajrīkaraṇamastreṇa rekhāḥ pūrvāparāstrayaḥ /
yāmyasaumyamukhī caikā vajrametatprakīrtitam // SvaT_2.187 //
%% Quoted, with attribution to the Svatantra, ad /
Mrg/KP/ 6:2--4 in the form:
vajrīkaraṇamastreṇa rekhāstisrastu pūrvagāḥ /
yāmyasaumyamukhā tvekā vajrametatprakīrtitam // SvaT_2.187*1 //
asinaivāgnikuṇḍaṃ tad darbhaiḥ pūrvāgrasaṃstaraiḥ /
sabāhyābhyantaraṃ chādyaṃ gṛhahetvarthamīśvari // SvaT_2.188 //
kuṇḍasya dakṣiṇe bhāge śuṣkagomayamāsanam /
darbheṇa viṣṭaraṃ puṣpaṃ praṇavena prakalpayet // SvaT_2.189 //
svanāmapadasaṃyuktaṃ svadhyānena namontagam /
āmantraṇapadenaiva brahmāṇaṃ sthāpya pūjayet // SvaT_2.190 //
puṣpādibhiḥ sudhūpādyair dhruveṇa tu yathākramam /
catuṣpathaṃ kuṇḍamadhye darbhābhyāṃ praṇavena tu // SvaT_2.191 //
pūrvasaubhyāgrabhāgābhyāṃ viṣṭaraṃ tasya copari /
puṣpaṃ tasyopariṣṭāttu hṛdayenaiva pūjayet // SvaT_2.192 //
vāgīśīṃ ca samāhūya praṇavādinamontagām /
nīlotpaladalaśyāmām ṛtumaccārulocanām // SvaT_2.193 //
sarvalakṣaṇasaṃpūrṇāṃ sarvāvayavabhūṣitām /
dhyātvā caivaṃvidhāṃ devīṃ sthāpayetkuṇḍamadhyataḥ // SvaT_2.194 //
ṛtukāla ivottānāṃ śirasaiśānasaṃsthitām /
pūjayedgaṃdhapuṣpādyair bhavamantramanusmaran // SvaT_2.195 //
tato mudrāṃ darśayeta saṃnidhānāya mantravit /
tato 'gnipātramādāya śivāmbho 'streṇa prokṣayet // SvaT_2.196 //
kavacenāvaguṇṭhyāpi praṇavenaiva pūjayet /
araṇyādisamudbhūtaṃ lokāgnyantaṃ vidhānataḥ // SvaT_2.197 //
agniṃ tu śukravaddhyātvā caitanyaṃ praṇavena tu /
ṣaḍaṅgenaiva saṃpūjya amṛtatvaṃ dhruveṇa tu // SvaT_2.198 //
ātmānaṃ bhairavaṃ dhyātvā agniṃ dhyātvā tu bījavat /
dhruveṇa kuṇḍabāhye tu tridhābhrāmyāvatārayet // SvaT_2.199 //
yonau tu bījavatkṣiptvā bhairaveṇa śivāmbhasā /
astramuccārya saṃprokṣya yoniṃ pracchādayedbudhaḥ // SvaT_2.200 //
darbheṇa dhruvamantreṇa akṣavāṭaṃ tato nyaset /
astreṇaiva caturdikṣu darbhaireva prakalpayet // SvaT_2.201 //
saptavārāstramantreṇa darbheṇaiva tu kaṅkaṇam /
dakṣahaste tu badhnīyād astramantramanusmaran // SvaT_2.202 //
rakṣārthamagnigarbhasya garbhādhānamato bhavet /
%% QUOTED in the /MrgV/ ad /KP/ 6:9ab thus:
%% yaduktaṃ śrīmatsvatantre---
%% saptavārāstrajaptena darbeṇaivāstrakaṅkaṇam /
%% badhnīyāddakṣiṇe haste mantramastramanusmaran /
%% rakṣārthamastragarbhasya iti
aparāsyatrirāhutyā pūjanaṃ hṛdayena tu // SvaT_2.203 //
hṛdā trirāhutiṃ dattvā garbhādhānaṃ kṛtaṃ bhavet /
hṛdā vai jalabinduṃ tu darbhāgreṇātra pātayet // SvaT_2.204 //
gandhapuṣpādibhiḥ pūjāṃ śikhayā kārayet tataḥ /
trirāhutiṃ cottareṇa śikhayā ca trirāhutim // SvaT_2.205 //
puṃsaḥ kalpanamevaṃ hi na strī garbhe tu janyate /
sīmantaṃ dakṣiṇāsyena darbhāgreṇa prakalpayet // SvaT_2.206 //
grīvāmaṃsau kaṭiṃ caiva bāhū jaṅghe prakalpayet /
pratyaṅgāni ca saṃkalpya sīmantonnayanaṃ bhavet // SvaT_2.207 //
gandhapuṣpādibhiḥ pūjā śirasā cāhutitrayāt /
pūrvamadhyāparānvahnau trīnbhāgānparikalpayet // SvaT_2.208 //
mukhahṛtpādadeśāṃstu homāttacca tritattvakam /
%% QUOTED in the /MrgV/ ad /KP/ 6:11c--12b thus:
%% yathoktaṃ śrīmatsvatantre---
%% pūrvamadhyāpare vahnes trīnbhāgānsamprakalpayet /
%% mukhahṛtpādadeśe tu tritattvāhutibhiḥ kramāt /
śirāṃsi pañcāhutyaiva ūrdhvāsyena tribhistribhiḥ // SvaT_2.209 //
pañcavaktraṃ tu saṃkalpya madhyaprāgyāmyasaumyakam /
aparaṃ cāpyāhutibhiḥ pūrvāsyena trisaṃkhyayā // SvaT_2.210 //
vaktrāṇāṃ niṣkṛtiṃ tadvad āhutīnāṃ trisaṃkhyayā /
netraṃ netreṇa saṃkalpya mukheṣvevaṃ trayaṃ trayam // SvaT_2.211 //
āhutitritayenaiva tilaiḥ sarvaṃ tu kārayet /
tataḥ kalāsamūhaṃ ca pañca cātha catuṣṭayam // SvaT_2.212 //
aṣṭāṅgāni tathā trīṇi daśa cāṣṭāvanukramāt /
śeṣāsyaiḥ saṃprakalpyaivaṃ kalāmūrtistato bhavet // SvaT_2.213 //
aṅgāni vinyasetpaścāt hṛdādyāni yathākramam /
trirāhutiṃ dakṣiṇena śirasā cāhutitrayam // SvaT_2.214 //
sīmantonnayanaṃ hyevaṃ jātakarma tvathocyate /
astreṇa vījayedagnim astreṇaiva tu pūjayet // SvaT_2.215 //
trirāhutiṃ tu pūrveṇa astreṇaivāhutitrayam /
evaṃ mantradvayenaiva jātakarma kṛtaṃ bhavet // SvaT_2.216 //
%% QUOTED in the /MrgV/ ad /KP/ 6:12c--13b thus:
%% yaduktaṃ tatraiva---
%% astreṇa vījayedvahnim astreṇaiva tu pūjayet /
%% trirāhutiprayogeṇa jātakarma kṛtaṃ bhavet /
astreṇa prokṣayetkuṇḍaṃ sadyaḥ sūtakaśuddhaye /
vaktrāṇyuddhāṭayetpaścād vaktreṇaivāhutitrayāt /
vaktrāṇi śodhyānyasinā āhutitrayayogataḥ // SvaT_2.217 //
vaktrābhighāro vaktraistu vaktre vaktre trayaṃ trayam /
prokṣayetkuṇḍapārśvāni sāstreṇaiva śivāmbhasā // SvaT_2.218 //
darbhānāstīrya pūrvāgrān dakṣiṇottarasaṃsthitān /
saumyāgrānpūrvavāruṇyoḥ paridhīnviṣṭarāṃstathā // SvaT_2.219 //
astramantreṇa te sarve brahmāṇaṃ pūrvaviṣṭare /
rudra ca dakṣiṇe sthāpya viṣṇuṃ paścimaviṣṭare // SvaT_2.220 //
sadāśivaṃ cottare 'tha svanāmapadacihnitam /
ādau dhruvaṃ smareddevi namaścānte prakalpayet // SvaT_2.221 //
gandhapuṣpādibhiḥ pūjyāḥ svarūpaṃ teṣvanusmaret /
mekhalopari lokeśān pūjayetpraṇavena tu // SvaT_2.222 //
rakṣārthaṃ jātabālasya brahmādyāḥ pūjitāstu ye /
tataḥ kaṅkaṇakaṃ muktvā dakṣahastavyavasthitam // SvaT_2.223 //
puṣpaṃ saṃgṛhya devena śivāgnernāma kalpayet /
kavacenopacāraṃ tu gandhapuṣpādidhūpakaiḥ // SvaT_2.224 //
ūrdhvāsyenāhutīstisraḥ kavacena trayaṃ punaḥ /
śivanāmāṅkitaṃ vahniṃ janayitvā surāṃstataḥ // SvaT_2.225 //
visarjayettu svasthānaṃ sāvitrīṃ praṇavena tu /
puṣpādibhiḥ samabhyarcya homaireva tribhistribhiḥ // SvaT_2.226 //
dhāmnaivedhmāstu hotavyā hastamātrapramāṇataḥ /
caturviṃśatisaṃkhyātāḥ śivāgnestarpaṇāya tu // SvaT_2.227 //
srukstruvau saṃpratāpyāgnau śivāmbho 'streṇa prokṣayet /
kavacenāvaguṇṭhyaitau śivāgnau bhrāmayettridhā // SvaT_2.228 //
astreṇa mārjayedadbhir darbhāgreṇātha saṃspṛśet /
punaragnau paribhrāmya prokṣayettau śivāmbhasā // SvaT_2.229 //
darbhamadhyena saṃspṛśya bhūyo 'gnau bhrāmya tāpayet /
śivāmbhasā mārjayitvā darbhamūlena saṃspṛśet // SvaT_2.230 //
sruksruvābhyāṃ tato mūlaṃ sthāpayettāvadhomukhau /
darbhāṇāṃ pṛṣṭhataḥ pūjyau dakṣiṇe 'gneḥ sadā budhaiḥ // SvaT_2.231 //
ājyasaṃskaraṇaṃ kuryād ājyādhiśrayaṇādikam /
ājyaṃ saṃprokṣya cāstreṇa kavacenāvaguṇṭhayet // SvaT_2.232 //
śivāgnau tāpyamastreṇa udvāsyaṃ kavacena tu /
kuṇḍasya parito devi tridhā bhrāmya tu sthāpayet // SvaT_2.233 //
yonisaṃsthaṃ cājyapātraṃ udplavaṃ saṃplavaṃ tataḥ /
darbhāgradvayamādāya prādeśaṃ madhyagranthitam // SvaT_2.234 //
pavaitrametadvihitam utplavaṃ tena saṃplavam /
aṅguṣṭhānāmikābhyāṃ tu gṛhītvaitatpavitrakam // SvaT_2.235 //
parāṅmukhaṃ tu trīnvārān saṃmukhaṃ trīṃstathaiva ca /
astreṇaiva tu mantreṇa avadyotaḥ śivāgninā // SvaT_2.236 //
darbholmukaṃ tu saṃgṛhya ājyapātraṃ nirīkṣayet /
nīrājanaṃ tataḥ kuryāt paryagnikaraṇaṃ tataḥ // SvaT_2.237 //
dhāmnāstramantramuccārya tamagnāvulmukaṃ kṣipet /
dhāmnaiva vidhinā mantrī prokṣayedastravāriṇā // SvaT_2.238 //
abhimantrya ṣaḍaṅgena amṛtatvaṃ śivena tu /
sakṛduccārayogena pūjayedbhairaveṇa tu // SvaT_2.239 //
vaktrasaṃdhānakaṃ vaktrair āhutitritayena tu /
aparāsyena tadvaktra- saṃdhānaṃ tu samācaret // SvaT_2.240 //
evaṃ saumyasya vaktrasya saṃdhānaṃ tu kṛtaṃ bhavet /
trirāhutiprayogeṇa dakṣiṇasyāpyayaṃ vidhiḥ // SvaT_2.241 //
pūrvavaktre 'pyathaivaṃ syād ūrdhvavaktraṃ śivānvitam /
trirāhutiprayogeṇa vaktrasaṃdhiḥ prakīrtitaḥ // SvaT_2.242 //
mukhyamūrdhvaṃ smṛtaṃ vaktraṃ guṇatvamitareṣu tu /
muktikāmasya dīkṣāyām ūrdhvavaktrasya mukhyatā // SvaT_2.243 //
pādalepāñjanādyā vai siddhīstu vividhāśca yāḥ /
sadāśivāntagāḥ sarvāḥ pūrvavaktre tu homayet // SvaT_2.244 //
māraṇoccāṭanādau tu vidveṣe stambhane tathā /
dakṣiṇe caiva vaktre tu homātsiddhiḥ parā bhavet // SvaT_2.245 //
śāntikaṃ pauṣṭikaṃ caiva saubhāgyākarṣaṇāni ca /
saubhāgyārohasiddhiṃ tu uttare homayetsadā // SvaT_2.246 //
paścime nityakarmāṇi viniyogaḥ prakīrtitaḥ /
ājyabhāgo hi hotavya ūrdhvavaktre tu paścime // SvaT_2.247 //
ājyapātrasya madhye tu darbho vai bhairaveṇa tu /
nyasitavyo varārohe tato vai vartmakalpanā // SvaT_2.248 //
uccārya bhairavaṃ pātre saṃpātaṃ pātya vartmanā /
nāḍītrayeṇa yugapat pātre bhāgatrayaṃ nyaset // SvaT_2.249 //
suṣumnāṃ madhyamārgasthāṃ dakṣe piṅgāṃ prakalpayet /
iḍābhāge tu yattejo vāme saumyaṃ prakalpayet // SvaT_2.250 //
evaṃ tribhāgaṃ saṃkalpya sruvamāpūrya homayet /
bhairaveṇaiva mantreṇā- gnaye svāhāntameva ca // SvaT_2.251 //
agnibhāgāttu saṃgṛhya sruveṇājyāhutiṃ kṣipet /
somabhāgastu somāya svāhetyante samuccaran // SvaT_2.252 //
dhāmādipraṇavādyaṃ ca sruveṇājyāhutiṃ kṣipet /
agnīṣometi saṃjñe dve svāhānte dhāma cāditaḥ // SvaT_2.253 //
praṇavādyājyamadhyāttu sruvamāpūrya homayet /
śuklapakṣe vidhirhyeṣa kṛṣṇapakṣe 'nyathā bhavet // SvaT_2.254 //
somabhāge bhavetsūryo hy agnisaṃjñā tu pūrvavat /
agneḥ sūryasya madhyādvai āhutiṃ pratipādayet // SvaT_2.255 //
yataḥ sūryasya madhye vai amāvasyāṃ viśecchaśī /
prāśanārthamato homo vaktrāṇāṃ bhairaveṇa tu // SvaT_2.256 //
cūḍādyā ye tu saṃskārā agnerbālāntasaṃsthitāḥ /
prāpaṇārthāya sarveṣāṃ pūrṇāmekāṃ pradāpayet // SvaT_2.257 //
bhairavaṃ tu samuccārya śivāgniḥ sarvasiddhidaḥ /
agniṃ tu proddharetpaścāt pātre saṃsthāpya rakṣayet // SvaT_2.258 //
kuṇḍasya cottare bhāge viṣṭarasya ca bāhyataḥ /
praṇītaṃ kalpayettatra camasaṃ vāripūritam // SvaT_2.259 //
puṣpākṣatatilairyuktaṃ pavitraṃ tatra vinyaset /
praṇavādi samāvāhya viṣṇunāma tato namaḥ // SvaT_2.260 //
āmantraṇapadenaiva viṣṇuṃ saṃsthāpya pūjayet /
svāgatāsanapādyārghaiḥ tato vijñāpayettu tam // SvaT_2.261 //
paśvarthaṃ yajña ārabdha ātmārthaṃ vātha sādhakaiḥ /
bhagavaṃstvatprasādena yāge niśchidratāstu naḥ // SvaT_2.262 //
tato 'gnau yajanaṃ kṛtvā bhairavaṃ tu prapūjayet /
sthaṇḍiloktavidhānena anantādīnprakalpayet // SvaT_2.263 //
dhyātvā vaktrāṇi pañcādau yena yatkarma vāñchitam /
tanmukhyavaktraṃ saṃkalpya mukhaṃ kuṇḍapramāṇataḥ // SvaT_2.264 //
bhāvayennava jihvāsatu vaktrevaktre pratiṣṭhitāḥ /
prāgādyaṣṭau madhya ekā kāmyārthe diggatāstu yāḥ // SvaT_2.265 //
rājyārthā dāhajananī mṛtyudā śatrukārikā /
vaśīkartryuccāṭanī syād arthadā muktidāyikā // SvaT_2.266 //
sarvasiddhipradā madhye tasmānmadhye tu homayet /
pūṇā tu bhairaveṇaiva jihvānāṃ kalpanāya ca // SvaT_2.267 //
punaḥ pūrṇāhutiṃ caiva bhairaveṇa pradāpayet /
jvālāgraṃ tu hṛdāgṛhya vahnicaitanyakalpitam // SvaT_2.268 //
ātmahṛtsthaṃ tu saṃkalpya yogapīṭhaṃ tu kalpayet /
madhyajihvānusāreṇa agninābhau tu kandakam // SvaT_2.269 //
nālaṃ hṛdavadhi dhyātvā padmaṃ tatra vicintayet /
patrāṣṭakasamopetaṃ sitavarṇaṃ sutejasam // SvaT_2.270 //
anantaṃ kalpayettatra dharmādicaraṇāntikam /
oṃkāreṇa śivāntaṃ ca agnimūrtiṃ prakalpayet // SvaT_2.271 //
śikhā hṛdi sthitā yā tu dhruveṇotkīlayetpunaḥ /
recakeṇa kṣipedvahnau sā mūrtirbhairavātmikā // SvaT_2.272 //
mūrtibhūtaṃ prakalpyaivam aṣṭātriṃśatkalāyutam /
śodhyādhvānaṃ tu vinyasyed dīkṣākāle varānane // SvaT_2.273 //
bhairavaṃ pūjayitvā tu śāstradṛṣṭena karmaṇā /
vaktrasaṃdhiśca vaktrabhyāṃ śivavaktrāgnivaktrayoḥ // SvaT_2.274 //
saṃdhāya caivaṃ jihvābhyāṃ nāḍīsaṃdhirato bhavet /
mūlamantraṃ samuccārya agnināsāvinirgatam // SvaT_2.275 //
sthaṇḍilasthaśivālīnam ekārthaṃ caiva saṃdhayet /
śuddhājyenāhutiśatam aṣṭotkṛṣṭaṃ varānane // SvaT_2.276 //
bhairavasya tu hotavyaṃ vaktrāṅgānāṃ daśāṃśakam /
bhairavāṣṭakalokeśān daśamāṃśena homayet // SvaT_2.277 //
mūlamantraṃ samuccārya pūrṇāmekāṃ prapātayet /
bhairavāpyāyanārthāya tathā pūrṇāṃ prapātayet // SvaT_2.278 //
punarnyūnātiriktārthaṃ niśchidrakaraṇāya ca /
paścāddhomaḥ prakartavyo yathecchaṃ tu varānane // SvaT_2.279 //
sarvakāmaprado homas tilaiḥ śasto ghṛtānvitaiḥ /
dhānyairdhanārthasiddhyarthaṃ ghṛtaguggulahomataḥ // SvaT_2.280 //
jāyate vipulā siddhir adhamā madhyamottamā /
śvetāravindairājyāktaiḥ bilvaiśca śriyamāpnuyāt // SvaT_2.281 //
kśīrāktatilahomena śāntikarma varānane /
sitaraktapītakṛṣṇaiḥ śamanākṛṣṭipauṣṭikam // SvaT_2.282 //
māraṇaṃ ca varārohe krameṇa parikalpayet /
kundapuṣpaiḥ sutārthāya aśokaiḥ priyasaṃgamaḥ // SvaT_2.283 //
jātikuṭmalakaiḥ kanyā gāndharvī bakulodbhavaiḥ /
nāgaistu nāgakanyā vai siddhārthaiḥ siddhakanyakā // SvaT_2.284 //
caṇyakaiścāpyapsaraso narendraḥ phalguṣeṇa tu /
ghṛtāktena varārohe samantrī sapurohitaḥ // SvaT_2.285 //
rājñī putrasamopetā vaśaṃ yāti varānane /
yakṣiṇī vaśamāyāti puṣpaiścaiva kadambajaiḥ // SvaT_2.286 //
vidyādharī kuyyakaiśca sādhayennātra saṃśayaḥ /
mṛgīṃ baddhvā tilairhomaḥ padmabilvairadhiṣṭhitam // SvaT_2.287 //
bhakṣyairgrāsapramāṇaistu dhanyaiḥ prasṛtisaṃmitaiḥ /
evaṃ homānusāreṇa sādhako vidhisaṃsthitaḥ // SvaT_2.288 //
pūjāhomarato nityaṃ yānyānkāmānsamīhate /
tāṃstānsa sādhayatyeva bhairavasya vaco yathā // SvaT_2.289 //
iti śrīsvacchandatantre dvitīyaḥ paṭalaḥ
tṛtīyaḥ paṭalaḥ
adhivāsaṃ pravakṣyāmi yathāvadanupūrvaśaḥ /
vāriṇā suviśuddhātmā kṛtakṛtyaḥ prasannadhīḥ // SvaT_3.1 //
bhasmoddhūlitadehastu mudrālaṅkārabhūṣitaḥ /
jihmajenopavītena savāsā vā digambaraḥ // SvaT_3.2 //
sugandhigandhaliptāṅgaḥ puṣpasragdāmabhūṣitaḥ /
divyābharaṇasampannaḥ suprasannaḥ subhāvitaḥ // SvaT_3.3 //
sudhūpitaḥ sutāmbūlaś candanāgurucarcitaḥ /
mahadvārapradeśe tu sthitvā prāgiva bhāvitaḥ // SvaT_3.4 //
dvārādhyakṣān pūjayitvā puṣpaprakṣepaṇaṃ tataḥ /
humphaṭkāraprayogeṇa tālāśabdaṃ vidhāya ca // SvaT_3.5 //
pārṣṇyadhohastasaṃyogād vighnaproccāṭanāya vai /
pārṣṇyā bhūmigatān hanyāt tālayā cāntarikṣagān // SvaT_3.6 //
mantrairdivyān viśodhyaivaṃ yāgaharmyaṃ viśettataḥ /
rakṣāṃ pūrvavadastreṇa paritaḥ parikalpayet // SvaT_3.7 //
varmaṇā māyārūpeṇāc chādyaiva tu makhālayam /
tato dakṣiṇadigbhāge upaviśya varānane // SvaT_3.8 //
karanyāsaṃ yathāpūrvaṃ dahanotpūyane tathā /
plāvanāpyāyane caiva sakalīkaraṇaṃ tathā // SvaT_3.9 //
pūrvavanmānasaṃ yāgam antardehe samācaret /
śaktyādhāramanantaṃ ca dharmādicaraṇāvadhi // SvaT_3.10 //
gātrakāṇi tvadharmādyas tathā sandhānakīlakān /
adhaśchādanamūrdhvaṃ ca padmakesarakarṇikāḥ // SvaT_3.11 //
puṣkarāṇi ca śaktīśca maṇḍalān maṇḍalādhipān /
śivāntamāsanaṃ dadyāt pūrvarūpaṃ dhruveṇa tu // SvaT_3.12 //
mūrtibrahmakalāvyūhaṃ navatattvaṃ tritattvakam /
dvātriṃśadakṣaraṃ devaṃ bhairavāṣṭakameva ca // SvaT_3.13 //
vidyāṅgāni tathā devīṃ kṣurikāṃ locanatrayam /
śaktitrayaṃ paraṃ devam aṅgaṣaṭkasamanvitam // SvaT_3.14 //
mudrāmantrāṃśca dravyāṇi yathāsthānaṃ prakalpayet /
saṃkalpya ca yathānyāyaṃ yathāyogaṃ prakalpayet // SvaT_3.15 //
sadyojātaṃ ca vāmaṃ ca aghoraṃ ca yaduktavān /
puruṣeśau ca devasya dalasthāṃścopakalpayet // SvaT_3.16 //
hṛdayādīṃstataḥ pañca diśāsu vidiśāsu ca /
pūrvato yāvadīśāntaṃ bhairavāvaraṇaṃ bahiḥ // SvaT_3.17 //
lokapālāṃstadastrāṇi pūrvādīśāntakāvadhi /
astrāṇi lokapālāṃśca bhairavāṣṭakameva ca // SvaT_3.18 //
pañcabrahmāṇyathāṅgāni etānyāvaraṇāni hi /
krameṇoccārayet sarvān yāvattadgarbhamaiśvaram // SvaT_3.19 //
mantrasandhānametaddhi paramīkaraṇaṃ śṛṇu /
uccārayettato devaṃ hrasvadīrghaplutānvitam // SvaT_3.20 //
tāvaduccārayenmantraṃ yāvannirvāṇagocaram /
adhaḥśakteryāvadūrdhvaṃ somasūryapathāntarā // SvaT_3.21 //
piṅgalāmadhyamārgeṇa varṇoccārakrameṇa tu /
devatāpañcakaṃ śaktiṃ vyāpinīṃ samanonmane // SvaT_3.22 //
bhedayitvā kramāt sarvaṃ yāvadvai nidhanāntikam /
nistaraṅgaṃ niradhvākhyaṃ sakalavyāpi conmanam // SvaT_3.23 //
tadadhyāsyānulomyena hṛtpadme viniveśayet /
sarveṣvāvaraṇeṣvevaṃ devi tadvyāpakaṃ nyaset // SvaT_3.24 //
tena cādhiṣṭhitāḥ sarve sarvakāmaphalapradāḥ /
yathā svarūpasaṃsthāna- varṇā ye kathitā mayā // SvaT_3.25 //
tathā te viniyoktavyā mānase mānasena tu /
karṇikāyāṃ tu saṃsthāpya dvidhāvasthaṃ ca bhairavam // SvaT_3.26 //
śuddhasphaṭikasaṃkāśaṃ sarvamantrairalaṃkṛtam /
tatrāpi parito jñeyam anirdeśyamanāmayam // SvaT_3.27 //
yatra nāsti dvidhābhāvo na mantrādiprakalpanā /
oṃkārabindunādānāṃ vilayaṃ taṃ vinirdiśet // SvaT_3.28 //
tatsthānaṃ durlabhaṃ matvā sambhavenna kadācana /
yasya nāgraṃ ca mūlaṃ ca diśo vidiśastathā // SvaT_3.29 //
na śabdo nāpi cākāśaṃ dhyātvā tattu vimucyate /
prathamaṃ mānasaṃ yāgaṃ paścāddravyasamanvitam // SvaT_3.30 //
ya evaṃ satataṃ kuryād daiśiko yāgatatparaḥ /
svahaste sthaṇḍile liṅge maṇḍale caruke tathā // SvaT_3.31 //
jale cāgnau ca sampūjya samyag dīkṣāphalaṃ labhet /
akṛtvā mānasaṃ yāgaṃ yo 'nyaṃ yāgaṃ samārabhet // SvaT_3.32 //
aśivaḥ sa tu vijñeyo na mokṣāya vidhīyate /
ātmayāge kṛte caiva dehaśuddhiḥ prajāyate // SvaT_3.33 //
adhiṣṭhitaṃ śivenaiva tamācāryaṃ vinirdiśet /
ātmanirdahanaṃ caiva mānasaṃ ca yaduktavān // SvaT_3.34 //
viditvā samyagācāryaḥ pāśahā sa śivaḥ smṛtaḥ /
yatra yatra sthito deśe yaścaivaṃ tu vidhiṃ yajet // SvaT_3.35 //
brahmahāpi sa mucyeta kiṃ punaḥ śivatatparaḥ /
sarvāvasthāgataścaiva viṣayairanurañjitaḥ // SvaT_3.36 //
sakṛt sampūjya mucyeta kiṃ punaryo dine dine /
etattantroktavidhinā yaduktaṃ vidhipūrvakam // SvaT_3.37 //
ijyādi cānyatantre 'pi tadvaitat kāmikaṃ bhavet /
nānāsiddhiguṇairyuktaṃ nānākāmaphalapradam // SvaT_3.38 //
yogasiddhiśca jāyeta muktiṃ ca labhate dhruvam /
sadāśivo 'pi jānāti devāścaivāsurādayaḥ // SvaT_3.39 //
evaṃ tu mānasaṃ yāgaṃ kṛtvā bāhyaṃ samācaret /
parāṃ vṛttimanudhyāyan dravyāṇyādau vilokayet // SvaT_3.40 //
sitacandanakarpūraṃ sudhūpaṃ sitavāsasī /
puṣpāṇi divyagandhīni tilavrīhighṛtādikam // SvaT_3.41 //
cūtapallavadarbhāṃstu siddhārthān khaṭikāṃ tathā /
karaṇīṃ kartarīṃ caiva pāśabandhanasūtrakam // SvaT_3.42 //
vārdhānīṃ śivakumbhaṃ ca tathedhmān paridhīnapi /
samidho dantakāṣṭhaṃ ca carusthālīṃ srucaṃ sruvam // SvaT_3.43 //
taṇḍulāṃśca tathā kṣīram evamādīnyanekaśaḥ /
tato 'rghapātramādāya kṣālayedastravāriṇā // SvaT_3.44 //
kavacenāvaguṇṭhyaiva praṇavena tu pūjayet /
udakādibhiraṣṭāṅgaḥ pūrayettu varānane // SvaT_3.45 //
udakaṃ kṣīrakusumaṃ kuśasarṣapataṇḍulāḥ /
praṇavenāsanaṃ sarvaṃ tato mūrtiṃ nyaset priye // SvaT_3.46 //
bhairavāvaraṇairyuktāṃ pūjayettāṃ yathākramam /
gandhaiḥ puṣpaistathā dhūpair mantrasandhānapūrvakam // SvaT_3.47 //
mantavyaṃ paramaṃ tattvaṃ tataścaivāmṛtībhavet /
pātrāṇāṃ tritayaṃ kalpyaṃ nirodhārthe vidhau tathā // SvaT_3.48 //
paśvarghe ca prakalpyaivaṃ śivahastaṃ prakalpayet /
mantrasandhānakaṃ prāgvan nāḍīsandhānameva ca // SvaT_3.49 //
mūlamantramanusmṛtya hṛtkaṇṭhatālumadhyagam /
bhrūmadhyaṃ śabdakūṭaṃ tat turyasthānaṃ vibhedayet // SvaT_3.50 //
vāmadakṣiṇamadhye tu viṣuvatsthena bhedayet /
dvādaśāntaṃ paraṃ nītvā karastho mantravigrahaḥ // SvaT_3.51 //
tasyāpyanena nyāyena vilomena viśeddhṛdi /
ātmano recakenaiva pūrakeṇa viśeddhṛdi // SvaT_3.52 //
nāḍīsandhānametaddhi śivena parikīrtitam /
vyāpakaṃ tu śivaṃ dhyāyen mantramūrtimadhiṣṭhitam // SvaT_3.53 //
darbhaṃ saṃgṛhya cāstreṇa saptavārābhimantritam /
pañcagavyāya pātraṃ tu śodhayettu śivāmbhasā // SvaT_3.54 //
astreṇa kṣālayettacca kavacenāvaguṇṭhayet /
darbhāsanaṃ dhruveṇaiva maṇḍalaṃ tu prakalpayet // SvaT_3.55 //
tasyopari nyaset pātraṃ gomayādīni cāharet /
pṛthakpātrasthitānyeva prokṣyāstreṇa śivāmbhasā // SvaT_3.56 //
gomayaṃ tu hṛdāmantrya gomūtraṃ śirasā dadhi /
śikhayā varmaṇā kṣīram astreṇājyaṃ kuśodakam // SvaT_3.57 //
dhāmnā ca mantrayet paścād gomayādīni yojayet /
pūrvasaṃskṛtapātre tu svamantrairgomayādikam // SvaT_3.58 //
saṃyojya mantrayetpaścāt taireva hṛdayādibhiḥ /
praṇavena tu saṃkalpya anantaṃ mūrtivigraham // SvaT_3.59 //
dhāmāṅgāni ca bāhye tu sampūjyāvaraṇasthitim /
mantrasandhānakaṃ kṛtvā amṛtīkaraṇaṃ tathā // SvaT_3.60 //
śivāmṛtaṃ tatsaṃcintya sampūjya sthāpayettataḥ /
astrābhimantritaṃ darbhaṃ gṛhītvollekhanaṃ kuru // SvaT_3.61 //
yāvadbhūmau samantāttu saumyāsyo dakṣiṇe sthitaḥ /
tataścaivoddharecchalyam ājalāntaṃ vyavasthitam // SvaT_3.62 //
recitaṃ bhāvayecchuddhaṃ mauktikādyaiḥ prapūrayet /
samīkaraṇamastreṇa kavacena tu secanam // SvaT_3.63 //
ākoṭanamathāstreṇa tato mārjanalepane /
astreṇa pañcagavyena gandhatoyena copari // SvaT_3.64 //
śivāmbhasāstrayuktena vikirāṇyabhimantrayet /
saptakṛtvo 'stramantreṇa sthitvā mantre tu prāgdiśaḥ // SvaT_3.65 //
ūrdhvādho vikireddhānyāny astrabhūtāni cintayet /
cāmareṇa suśubhreṇa astramantreṇa saṃharet // SvaT_3.66 //
aiśānyabhimukhānyeva nairṛtyā yāvadaiśvaram /
pañcagavyena samprokṣya gandhāmbhobhiḥ śivāmbhasā // SvaT_3.67 //
dhruveṇa śriyamāvāhya padmahastāṃ sulocanām /
śuklapuṣpāṇi muñcantīṃ sarvalakṣaṇasaṃyutām // SvaT_3.68 //
nīlotpaladalaśyāmāṃ yāgaharmyāvalokinīm /
brahmasthānopaviṣṭāṃ tu dvārābhimukhabhadradām // SvaT_3.69 //
gandhapuṣpādibhiḥ pūjya śivakumbhaṃ prakalpayet /
aiśānīṃ diśamāśritya pañcagavyena maṇḍalam // SvaT_3.70 //
gandhodakena saṃlipya śivāmbho 'streṇa prokṣayet /
anantādyāsanaṃ dattvā dhruveṇāmaṇḍalāvadhi // SvaT_3.71 //
sarvadoṣavinirmuktaṃ kumbhaṃ candanalepitam /
svastikādyaiścārcayitvā yavasiddhārthadūrvabhiḥ // SvaT_3.72 //
sitasūtreṇa saṃveṣṭya vastrapūtena cāmbhasā /
sampūrya sarvataśchannaṃ cūtāśvatthādipallavaiḥ // SvaT_3.73 //
ratnagarbhauṣadhīyuktaṃ sahadevādibhirgaṇaiḥ /
prokṣya cāstreṇa saṃgṛhya kavacenāvaguṇṭhitam // SvaT_3.74 //
āsanasyopari nyasyen mūlamantramanusmaran /
kalādhvabhairavādīni nyasyārghādīn prakalpayet // SvaT_3.75 //
mudrāṃ baddhvā hṛdādīni pūjyānyagnidalādiṣu /
gandhapuṣpapavitrādyaiḥ sitavastreṇa bhūṣayet // SvaT_3.76 //
vāmabhāge tu kumbhasya pañcagavyena maṇḍalam /
śivāmbhasā tu samprokṣya praṇavenāsanaṃ nyaset // SvaT_3.77 //
samprokṣya ca śivāmbhobhir vārdhānīṃ maṅgalānvitām /
kumbhavaccārcayitvā tām āsanasyopari nyaset // SvaT_3.78 //
gandhapuṣpapavitrādyaiḥ pūjayitvā tu vārdhanīm /
uccāryāstraṃ krameṇāgre dravyāṇāṃ vārdhanīṃ nayet // SvaT_3.79 //
acchinnāmanulomena jaladhārāṃ tu pātayan /
tatsthānāttu samuddhṛtya yāvatkoṇaṃ tu śāṅkaram // SvaT_3.80 //
ācāryaḥ kalaśaṃ paścād bhairaveṇa samuddharet /
nayedvārdhānimārgeṇa tasmin saṃsthāpayetpunaḥ // SvaT_3.81 //
vārdhānīṃ sthāpayetpaścād astramantramanusmaran /
viśeṣapūjāmubhayor gandhapuṣpapavitrakaiḥ // SvaT_3.82 //
mantrasandhānakaṃ kuryān nāḍīsandhimathobhayoḥ /
vikirān saṃhitān pūrvaṃ vārdhānyāḥ kalpayedadhaḥ // SvaT_3.83 //
akṣatāstrāṇyanekāni śarakuntāsimudgarāḥ /
cakrapaṭṭisavajrādi- triśūlāntānyanekaśaḥ // SvaT_3.84 //
yogauko vyāpya sarvaṃ tu tiryagūrdhvamadhaḥ sthitāḥ /
vārdhānyastrasya sarve te raśmibhūtā vyavasthitāḥ // SvaT_3.85 //
śiṣyasya dakṣiṇe haste vārdhānyastraṃ tu saṃhitam /
tenaitaṃ yajñarakṣārthaṃ yāgādau kalaśaṃ nyaset // SvaT_3.86 //
naivedyaṃ vividhaṃ dattvā nutvā vijñāpayedvibhum /
bhagavaṃstvatprasādena yāgaṃ nirvartayāmyaham // SvaT_3.87 //
sannidhānaṃ sadā tubhyam avighnārthaṃ sadā bhava /
anujñātotthito yāyād arghahasto digīśvarān // SvaT_3.88 //
svanāmapadavinyāsān oṃkārādinamontagān /
gandhapuṣpapavitrādyaiḥ pūjayettān prayatnataḥ // SvaT_3.89 //
indrādyanantaparyantāṃl lokapālān prapūjayet /
tato maṇḍalakaṃ madhye yāgabhūmau prakalpayet // SvaT_3.90 //
pañcagavyena liptvādau gandhatoyena copari /
śivāmbhasāstramantreṇa samprokṣya tvavaguṇṭhayet // SvaT_3.91 //
brahmasthānasya pūrveṇa gurūn pūjya vināyakam /
vāyavye pūjayeddevi gandhapuṣpairanukramāt // SvaT_3.92 //
athaitāṃstu namaskṛtya ājñāṃ dattāṃ vibhāvayet /
tatastu madhyadeśasthaṃ yogapīṭhaṃ prakalpayet // SvaT_3.93 //
pūrvoktena vidhānena bhairaveśaṃ varānane /
pūjayitvā pavitrādyais trirāvaraṇasaṃyutam // SvaT_3.94 //
svadhyānaguṇasaṃyuktaṃ mudrālaṅkārabhūṣitam /
mantrasandhānakaṃ pūrvaṃ nāḍīsandhānameva ca // SvaT_3.95 //
paramīkaraṇaṃ kuryād vyāpakena pareṇa tu /
naivedyān vividhākārān dattvā mudrāṃ pradarśayet // SvaT_3.96 //
praṇipātaṃ japaṃ kṛtvā nivedya vidhipūrvakam /
paścādbaliḥ pradātavyo mātṛṇāṃ bhūtasaṃhate // SvaT_3.97 //
bhūteśvarāṇāṃ deveśi kṣetrapālasya sarvataḥ /
tataḥ snāyādathoddhūlya athavācamya suvrate // SvaT_3.98 //
tato 'gnikuṇḍaṃ gatvā tu pūrvavacchodhanaṃ tathā /
bhairavaṃ pūjayettatra vidhidṛṣṭena karmaṇā // SvaT_3.99 //
agneḥ santarpaṇaṃ kuryāt sahasreṇa śatena vā /
tataścaruṃ ca śrapayet sthālīṃ saṃgṛhya nirvraṇām // SvaT_3.100 //
śivāmbhasā tu prakṣālya kavacenāvaguṇṭhayet /
candanādyairvilimpettāṃ mṛṣṭadhūpena dhūpayet // SvaT_3.101 //
sūtreṇa veṣṭayet kaṇṭhe varmabhūtena suvrate /
darbheṇāstrasvarūpeṇa kalpayenmaṇḍalaṃ priye // SvaT_3.102 //
prokṣya caiva śivāmbhobhiḥ kavacenāvaguṇṭhayet /
āsanaṃ tatra vinyasyed anantādiśivāntakam // SvaT_3.103 //
mūrtibhūtāṃ nyasetsthālīṃ tatrasthaṃ bhairavaṃ yajet /
trirāvaraṇasaṃyuktaṃ gandhapuṣpairanukramāt // SvaT_3.104 //
mānasena prayogeṇa bhāvapuṣpairvarānane /
cullīṃ samprokṣya cāstreṇa kuṇḍavaccārcayettataḥ // SvaT_3.105 //
tatra sthālīṃ samāropya paścādagniṃ nyasedadhaḥ /
kṣīraṃ prokṣya śivāmbhobhis taṇḍulāṃśca samāsataḥ // SvaT_3.106 //
mantreṇāṣṭaśatenaiva prakṣipya pācayecchanaiḥ /
mūlamantreṇa deveśi ekacittaḥ samāhitaḥ // SvaT_3.107 //
cālanodghāṭanādīni astramantreṇa kārayet /
taptābhidhāraṃ susvinne aṅgaiścaiva prakalpayet // SvaT_3.108 //
tribhistribhirghṛtenaiva sruveṇa juhuyāt priye /
bhūmau maṇḍalakaṃ kṛtvā praṇavenāvatārayet // SvaT_3.109 //
sthālīmājyopaliptāṃ tu śītāghāraṃ ca homayet /
bhairaveṇa ṣaḍaṅgena vaṣaḍjātiyutena ca // SvaT_3.110 //
maṇḍalaṃ kuṇḍasāmīpye kṛtvā darbhāsanaṃ nyaset /
sthālyāṃ tasyopari nyasya sampātaṃ mantrasaṃhitām // SvaT_3.111 //
%% Dwivedi prints sthā(lyāṃ līṃ) tasyopari
japannekaikayāhutyā pātayed bhairaveṇa tu /
aṣṭotkṛṣṭaśatenaiva parāmṛtamanusmaran // SvaT_3.112 //
rajasyādau tato devi kartaryāṃ karaṇau tathā /
khaṭikātilājyasampātaṃ mūlamantreṇa kārayet // SvaT_3.113 //
tribhāgaṃ kalpayitvā taṃ caruṃ sthālyāṃ tu saṃsthitam /
śivāgnisādhakebhyaśca śivāyāgraṃ nivedayet // SvaT_3.114 //
dvitīyaṃ homayedagnau sādhakebhyastṛtīyakam /
caruṃ pātre tu saṃgṛhya pūjayedbhairaveṇa tu // SvaT_3.115 //
puṣpadhūpādibhirnītvā dhāmnaitaṃ vinivedayet /
hṛdādyāvaraṇasthānāṃ daśamāṃśaṃ nivedayet // SvaT_3.116 //
kalaśe 'pyevamevaṃ tu agnau homyaścaruḥ srucā /
bhairavasya śataṃ homyam aṅgānāṃ tu daśāṃśakam // SvaT_3.117 //
sādhakebhyastu yaccheṣaṃ pidhāya sthāpayet priye /
vināyake śataṃ homyaṃ bhūparigrahaṇe tathā // SvaT_3.118 //
adhivāse tathaiveha aṣṭottaraśataṃ hutiḥ /
prāyaścittanimittaṃ tu anulomavilomake // SvaT_3.119 //
nyūnātirikte deveśi aṣṭottaraśataṃ hutiḥ /
bhairavaṃ pūjayitvātha prārthyānujñāṃ varānane // SvaT_3.120 //
śiśoḥ karma prakartavyaṃ yathā bhavati tacchṛṇu /
dvāre maṇḍalakaṃ kṛtvā darbhaṃ tasyopari nyaset // SvaT_3.121 //
praṇavenāsanaṃ kalpyaṃ śiṣyaṃ tasminniveśayet /
samapādaṃ stabdhakāyaṃ saumyānanakṛtāñjalim // SvaT_3.122 //
guruḥ pūrvamukho 'streṇa prokṣayettaṃ śivāmbhasā /
bhasmanā tāḍayenmūrdhni astramantreṇa cālabhet // SvaT_3.123 //
nābhyūrdhvaṃ trīṃstathā vārān nabhyadhastrīn prakalpayet /
śivaṃ nyāsāṅgasahitaṃ pūjayedbhairaveṇa tu // SvaT_3.124 //
vastraṃ samprokṣya cāstreṇa kavacenāvaguṇṭhayet /
pūjayedbhairaveṇaiva mukhaṃ pracchādayettathā // SvaT_3.125 //
hastābhyāṃ taṃ gṛhītvātha viśejjavanikāntaram /
devasyābhimukhaṃ kṛtvā puṣpaṃ prāṇau pradāpayet // SvaT_3.126 //
prakṣepayettato dhāmnā mukhamudghāṭya darśayet /
vidyāmantragaṇaiḥ sārdhaṃ kāraṇaṃ sasadāśivam // SvaT_3.127 //
ajñānapaṭanirmuktaḥ prabuddhaḥ paśurīkṣate /
daṇḍavaddharaṇīṃ gatvā praṇipatya punaḥ punaḥ // SvaT_3.128 //
kṛtakṛtyaḥ prahṛṣṭātmā prahṛṣṭanayanaṃ śiśum /
utthāpya hastān saṃgṛhya dakṣiṇāṃ mūrtimānayet // SvaT_3.129 //
tatra maṇḍalakaṃ kṛtvā puṣpeṇa praṇavāsanam /
tasyopari śiśuṃ nyasya ūrdhvakāyamudaṅmukham // SvaT_3.130 //
guruḥ pūrvānanaḥ sthitvā prokṣaṇādīni kārayet /
upaveśya tataḥ kṛtvā sakalīkaraṇe vidhim // SvaT_3.131 //
viśeṣaphalasiddhyarthaṃ mumukṣoḥ sādhakasya vā /
gandhadigdhau karau kṛtvā astreṇa pariśodhayet // SvaT_3.132 //
kavacenāvaguṇṭhyaitau plāvayedamṛtena tu /
anantamāsanaṃ kalpyaṃ bhairavāṅgāni vinyaset // SvaT_3.133 //
vyomnyātmānaṃ yojayitvā śiśoḥ śoṣyā tanuḥ priye /
āgneyīṃ dhāraṇāṃ dhyātvā nirdahyāstreṇa taṃ śiśum // SvaT_3.134 //
dhūmajvālāvinirmuktaṃ dagdhakāyaṃ vibhāvayet /
bhasmībhūtaṃ tataḥ śāntaṃ plāvayedamṛtena tu // SvaT_3.135 //
vyomavaccintayeddehaṃ caitanyaṃ kanakāgnivat /
śaktinyāsaṃ nyasetpūrvaṃ kamalaṃ praṇavena tu // SvaT_3.136 //
tasyopari tadātmānaṃ dhyāyejjyotirmayaṃ śubham /
mūrtimantraṃ samuccārya mūrtibhūtaṃ prakalpayet // SvaT_3.137 //
pūrvoddhṛtena mantreṇa plāvayedamṛtena tu /
mantranyāso yathāpūrvam aṣṭātriṃśatkalāvadhi // SvaT_3.138 //
kalādhvānaṃ nyaset paścāc chāntyatītādyanukramāt /
sphaṭikābhā tathā kṛṣṇā raktā śuklā ca pītakā // SvaT_3.139 //
śāntyatītādikā jñeyās tattvabhūtāstu tāḥ kalāḥ /
dhāmnāvāhya tathāṅgāni nyasyāntaḥkaraṇaṃ bhavet // SvaT_3.140 //
ātmāntaḥkaraṇe yadvat tadvatpūjāṃ samārabhet /
dhāma proccārya sandadhyāt sabāhyābhyantaraṃ punaḥ // SvaT_3.141 //
śivahaste vibhuṃ dhyātvā mantragrāmaṃ sujājvalam /
dhāmoccārya ca sandhāya śiṣyamūrdhni karaṃ nyaset // SvaT_3.142 //
adhomukhena hṛtpṛṣṭhe śivahastena cālabhet /
utthāpya dattvā puṣpaṃ tu añjalau bhairaveṇa tu // SvaT_3.143 //
praveśyābhyarcayecchambhuṃ śivamuccārya nikṣipet /
nirgatya vandayeddevaṃ daṇḍavat triḥ pradakṣiṇam // SvaT_3.144 //
śivakumbhāgnimadhyasthaṃ sthaṇḍilasthaṃ ca vandayan /
śivapūjāgnikāryādau sakalīkṛtavigrahaḥ // SvaT_3.145 //
nānyathā prāksvarūpeṇa pūjanārho bhavettu saḥ /
nītvā kuṇḍasamīpaṃ taṃ śiṣyahastāviyogataḥ // SvaT_3.146 //
ātmasavye 'tha digbhāge maṇḍalaṃ praṇavena tu /
praṇavenāsanaṃ dattvā tasyopari śiśuṃ nyaset // SvaT_3.147 //
upaveśya kare darbhaṃ bhairaveṇa samarpayet /
mūlaṃ śiṣyasya hastasthaṃ sāgramācāryajaṅghayoḥ // SvaT_3.148 //
piṅgalā madhyamā nāḍī śiṣyadehādvinirgatā /
saivātra darbhabhūtā tu gurunāḍyāṃ layaṃ gatā // SvaT_3.149 //
nāḍīsandhānahetvarthaṃ bhairaveṇāhutitrayam /
tayā nāḍyā praveṣṭavyaṃ śiṣyasya hṛdaye sakṛt // SvaT_3.150 //
grahaṇākarṣaṇārthaṃ tu gṛhṇan muñcan punaḥ punaḥ /
dīkṣākāle yataścaivaṃ tadarthaṃ nāḍisaṃhatiḥ // SvaT_3.151 //
śiṣyasyātha śirobhūmau bhairaveṇa vidhāya tu /
sampātaṃ sarvamantraistu dhruveṇājyāhutiṃ kṣipet // SvaT_3.152 //
mūlamantraṃ samuccārya svā ityagnau prapātayet /
heti śiṣyasya śirasi sampātaḥ śivacoditaḥ // SvaT_3.153 //
śiṣ.yadehe tu ye mantrāḥ sabāhyābhyantaraṃ sthitāḥ /
kuṇḍasthāḥ pūjitā ye tu dhāmādyāvaraṇāntagāḥ // SvaT_3.154 //
yugapattarpaṇaṃ teṣāṃ sampātastena kīrtitaḥ /
ekaikasyātra mantrasya āhutitritayena tu // SvaT_3.155 //
utthāpya ca tataḥ śiṣyaṃ tadarthaṃ mantratarpaṇam /
bhairavāya śataṃ hutvā hṛdādau daśakaṃ hutiḥ // SvaT_3.156 //
dhāmnā cotthāya hotavyaṃ pūrṇāhutyānutarpayet /
mantrāṇāṃ dīpanaṃ kuryād dhāmādyastrāvadhi kramāt // SvaT_3.157 //
huṃkāradvayamadhye tu mūlamantraṃ samuccaran /
praṇavādiphaḍantena āhutīḥ pratipādayet // SvaT_3.158 //
hṛdādīnāṃ ca sarveṣāṃ jātiruktātra dīpane /
pāśānāṃ bandhanārthāya mantrāṇāṃ dīpanaṃ smṛtam // SvaT_3.159 //
mantrāḥ karaṇabhūtāstu paśukāryasya sādhane /
ācāryaḥ karaṇaṃ proktaḥ śivarūpo yataḥ smṛtaḥ // SvaT_3.160 //
krūrakārye tu kartavye mantrān sandīpya yojayet /
krūrajātyanurūpeṇa vācakān yojayet sadā // SvaT_3.161 //
bhrukuṭīkarālavadanān vācyarūpān vicintayet /
saumyajātiyutān saumye saumyarūpān vicintayet // SvaT_3.162 //
pāśakarma tato vakṣye kanyākartitasūtrakam /
triguṇaṃ triguṇīkṛtya pāśabandhanasūtrakam // SvaT_3.163 //
śivāmbho 'streṇa samprokṣya kavacenāvaguṇṭhayet /
pūjayitvā vidhānena gandhapuṣpādidhūpakaiḥ // SvaT_3.164 //
prasārayedgṛhītvā tan mūrdhādyaṅguṣṭhakāvadhi /
śiṣyasya stabdhadehasya nāḍībhūtaṃ vicintayet // SvaT_3.165 //
suṣumnā madhyamā nāḍī sarvanāḍīsamanvitā /
oṃkārādi svanāmnā tu namaskārāvasānakam // SvaT_3.166 //
śiṣyadehasthitāṃ nāḍīṃ sūtre saṃgṛhya yojayet /
gandhapuṣpādibhiḥ pūjya kavacenāvaguṇṭhayet // SvaT_3.167 //
sannidhānāhutīstisraḥ svanāmapadajātikāḥ /
śivāmbho 'streṇa samprokṣya śiṣyasya hṛdayaṃ punaḥ // SvaT_3.168 //
tāḍayedastrapuṣpeṇa hṛdi citsaṃhṛtā bhavet /
huṃkāroccārayogena recakena viśeddhṛdi // SvaT_3.169 //
nāḍīrandhreṇa gatvā tu caitanyaṃ bhāvayecchiṣoḥ /
kadambagolakākāraṃ sphurattārakasannibham // SvaT_3.170 //
hṛtsthaṃ chittvāstrakhaḍgena humphaṭkārāntajātinā /
dhāmnā cāṅkuśarūpeṇa karṣecchaktyavadhi kramāt // SvaT_3.171 //
dvādaśāntaṃ tu saṃgṛhya sampuṭya hṛdayena tu /
saṃhāramudrayā yojyaṃ sūtre nāḍīprakalpite // SvaT_3.172 //
vyāpakaṃ bhāvayitvā tu kavacenāvaguṇṭhayet /
bhairaveṇāhutīstisraḥ sannidhānasya hetave // SvaT_3.173 //
dvitīyaḥ sūtradehastu pāśā yatra sthitāstvime /
bandyāścedyāstathā dāhyāḥ sūtrasthāne na vigrahe // SvaT_3.174 //
pāśāstu trividhā bhāvyā māyīyāṇavakarmajāḥ /
caitanyarodhakāstvete kāryakāraṇarūpiṇaḥ // SvaT_3.175 //
malaḥ karma nimittaṃ tu naimittikamataḥ param /
ādhārarūpaṃ naimittaṃ śarīrabhuvanādikam // SvaT_3.176 //
nimittamabhilāṣākhyaṃ vicitrairheturūpakaiḥ /
tāṃścāvalokayet sūtre bandhyabandhanahetutaḥ // SvaT_3.177 //
pāśānāṃ tāḍanaṃ kāryaṃ humphaṭkārāntajātinā /
svanāmapraṇavādyena śāntyatītādyanukramāt // SvaT_3.178 //
puṣpeṇa tāḍayenmūrdhni grāhyaṃ hūmādi yojayet /
huṃpha.kārāntayogenā- gṛhya saṃhāramudrayā // SvaT_3.179 //
dhāmnā tu yojayet sūtre namaskārāntayoginā /
evaṃ śāntyādikān pāśān sthānāt saṃgṛhya yojayet // SvaT_3.180 //
bhāvayettrividhān pāśān pañcatattvādhvavyāpakān /
trayāṇāṃ vyāpikā śaktiḥ kriyākhyā pārameśvarī // SvaT_3.181 //
śāntyatītādibhedena pañcasaṃjñāpratiṣṭhitā /
ādheyagraha ādhāraṃ gṛhītaṃ bhāvayet paśoḥ // SvaT_3.182 //
gandhapuṣpādibhiḥ pūjya sūtre pāśāṃśtu tarpayet /
śāntyatītākrameṇaiva āhutīnāṃ trayaṃ trayam // SvaT_3.183 //
sannidhānāya pāśānām ataḥ pāśāṃstu dīpayet /
svanāmajātiphaṭkāra- dhāmabhiśca trayaṃ trayam // SvaT_3.184 //
viśleṣakaraṇārthaṃ tu pāśānāṃ dīpanaṃ bhavet /
dīptāḥ pāśāstato bandhyās tāḍanagrahaṇādinā // SvaT_3.185 //
sūtrasthāṃstāḍayetpuṣpaiḥ svadehasthāniva kramāt /
dhāmnā ca sampuṭīkṛtya svanāmnā ca sakṛtsakṛt // SvaT_3.186 //
bandhane tu prayogo 'yaṃ sūtre granthīn pradāpayet /
bandhane parimāṇaṃ ca karmaṇo viṣayasya ca // SvaT_3.187 //
ṣaṭtriṃśattattvamadhyastho bhuṅkte bhogaṃ na cānyathā /
pāśān saṃsthāpya pātre tu saṃpātaṃ juhuyāt sakṛt // SvaT_3.188 //
pātrasampuṭamadhyasthān sthaṇḍile vinivedayet /
nītvā samarpayet kumbhe pāśān saṃrakṣa he vibho // SvaT_3.189 //
darbhaṃ vimocayecchiṣyaṃ puṣpaṃ pāṇau pradāpayet /
shtaṇḍile śivakumbhe ca śivāgnau ca prapūjayet // SvaT_3.190 //
tataḥ pradakṣiṇaṃ kṛtvā daṇḍavannipatedbhuvi /
utthāpya pañcagavyādīn dadyādvai bhairaveṇa tu // SvaT_3.191 //
gomayena śucau deśe kāryaṃ maṇḍalakatrayam /
ekasmin maṇḍale viṣṭaḥ pañcagavyaṃ śiśuḥ pibet // SvaT_3.192 //
upaviśya dvitīye tu carukaṃ prāśayedbudhaḥ /
ācamya dantakāṣṭhaṃ tu tṛtīye maṇḍale sthitaḥ // SvaT_3.193 //
bhakṣayitvā ca deveśi tataścaiva vinikṣipet /
pūrvaṃ paścāttathaiśordhvaṃ cottarasyāṃ ca śobhanam // SvaT_3.194 //
anyasyāmaśubhaṃ viddhi tasya homaḥ śataṃ bhavet /
ācāryo juhuyāt paścāt prāyaścittaṃ śivena tu // SvaT_3.195 //
vidhernyūnātiriktasya cittavikṣepakarmaṇi /
aṣṭottaraśataṃ hutvā prāyaścittād viśuddhyati // SvaT_3.196 //
paścātsantarpayeddhoma- sahasreṇa śatena vā /
mantrāṃśca daśabhāgena vahnau naivedyadāpanam // SvaT_3.197 //
viśeṣapūjanaṃ cārghaṃ mudrābandhaṃ varānane /
stotraṃ vādyaṃ tataḥ kṛtvā caruṃ prāśya visarjayet // SvaT_3.198 //
nirodhārgheṇa cārghaṃ tu dattvā caiva varānane /
recakena tu saṃgṛhya bhairavaṃ tamanusmaran // SvaT_3.199 //
muṣṭinā pūritaṃ nītvā pūjayitvā varānane /
agniṣṭhaṃ vai pūrakeṇa gṛhītvā sthāpayet punaḥ // SvaT_3.200 //
tatrasthaṃ pūjayitvā ca kalaśe tu vinikṣipet /
kusumādibhirabhyarcya kumbha eva tu bhairavam // SvaT_3.201 //
prakṣipya caiva nirmālyaṃ gomayena spṛśet priye /
śivāmbhasā tu samprokṣya śiṣye śayyāṃ prakalpayet // SvaT_3.202 //
gṛhiṇo darbhaśayyāṃ tu yatervai bhasmanā priye /
pūrvāśirā gṛhī kāryo yatirvai dakṣiṇāśirāḥ // SvaT_3.203 //
tatra sthitasya śiṣyasya śikhābandhaṃ varānane /
siddhārtharocanādyaiśca rakṣāṃ kuryādasiṃ smaran // SvaT_3.204 //
bhasmanā rocanādyaiśca astraprākāracintanam /
kavacenāvaguṇṭhyaiva śiṣyaṃ tu svāpayettataḥ // SvaT_3.205 //
tataścaiva tu nirgatya balikarma samārabhet /
balistu kalpitaḥ pūrvaṃ sarvabhūteṣvathādarāt // SvaT_3.206 //
taṃ tu saṃgṛhya deveśi pūrvādīśāntakaṃ kṣipet /
bhūtā ye vividhākārā divyabhaumāntarikṣagāḥ // SvaT_3.207 //
pātālatalasaṃsthāśca śivayāge subhāvitāḥ /
dhruvādisarvabhūtāśca aindrādyāśāsthitāśca ye // SvaT_3.208 //
svāhākārasamāyogāt tṛpyantūccārayan kṣipet /
namaskāreṇa sampūjya gandhairdhūpairanukramāt // SvaT_3.209 //
pūrvādīśānaparyantam adhaścordhvaṃ samantataḥ /
koṇasthān kṣetrapālāṃśca patitāñchvapacānapi // SvaT_3.210 //
baliṃ dattvā tu sarvebhya ācamya ca varānane /
sakalīkaraṇaṃ kṛtvā krameṇa prāśayeccarum // SvaT_3.211 //
sahāyaiḥ sahito vīra ekacittaḥ samāhitaḥ /
prāṅmukha udaṅmukho vā maṇḍalasthaḥ pṛthakpṛthak // SvaT_3.212 //
pañcagavyaṃ pibet pūrvaṃ carukaṃ dantadhāvanam /
prāśyaivaṃ sakalīkṛtya rakṣāṃ pūrvavadeva ca // SvaT_3.213 //
yāgabūmau svapet pāścāc chiṣyaiḥ saha varānane /
bhairavadhyānayogena samādhau jāgradeva vā // SvaT_3.214 //
svacchandatantre 'dhivāsapaṭalastṛtīyaḥ
caturthaḥ paṭalaḥ
adhivāsānantarabhāvinīṃ dīkṣāṃ prastāvayituṃ śrībhairava uvāca
pratyūṣe vimale kṛtvā śaucādyān purrvavatkramāt /
sakalīkaraṇaṃ kṛtvā pūrvavat praviśedgṛham // SvaT_4.1 //
śiṣyaśca śucirācāntaḥ puṣpahastaḥ (...)
guruṃ tataḥ /
praṇamya śirasā (...)
hṛṣṭo guroḥ svapnānnivedayet // SvaT_4.2 //
śubhān svapnān pravakṣyāmi aśubhāṃśca varānane /
svapneṣu madirāpānam āmamāṃsasya bhakṣaṇam // SvaT_4.3 //
krimiviṣṭhānulepaṃ ca rudhireṇābhiṣecanam /
bhakṣaṇaṃ dadhibhaktasya śvetavastrānulepanam // SvaT_4.4 //
śvetātapatraṃ mūrdhasthaṃ śvetasragdāma bhūṣaṇam /
siṃhāsanaṃ rathaṃ yānaṃ dhvajaṃ rājyābhiṣecanam // SvaT_4.5 //
ratnāṅgābharaṇādīni tāmbūlaṃ phalameva ca /
darśanaṃ śrīsarasvatyoḥ śubhanāryavagūhanam // SvaT_4.6 //
narendrairṛṣibhirdevaiḥ siddhavidyādharairgaṇaiḥ /
ācāryaiḥ saha saṃvādaṃ kṛtvā svapne prasiddhyati // SvaT_4.7 //
nadīsamudrataraṇam ākāśagamanaṃ tathā /
bhāskarodayanaṃ caiva prajvalantaṃ hutāśanam // SvaT_4.8 //
grahanakṣatratārāṇāṃ candrabimbasya darśanam /
harmyasyārohaṇaṃ caiva prāsādaśikhare 'pi vā // SvaT_4.9 //
narāśvavṛṣapotebha- taruśailāgrarohaṇam /
vimānagamanaṃ caiva siddhamantrasya darśanam // SvaT_4.10 //
lābhaḥ siddhacaroścaiva devādīnāṃ ca darśanam /
guṭikāṃ dantakāṣṭhaṃ ca khaḍgapādukarocanāḥ // SvaT_4.11 //
upvītāñjanaṃ caiva amṛtaṃ pāratauṣadhīḥ /
śaktiṃ kamaṇḍaluṃ padmam akṣasūtraṃ manaḥśilām // SvaT_4.12 //
prajvalatsiddhadravyāṇi gairikāntāni yāni ca /
dṛṣṭvā siddhyati svapnānte kṣitilābhaṃ vraṇaṃ tathā // SvaT_4.13 //
kṣatajārṇavasāṃgrāma- taraṇaṃ vijayaṃ raṇe /
jvalatpitṛvanaṃ ramyaṃ vīravīreśibhirvṛtam // SvaT_4.14 //
vīravetālasiddhaiśca mahāmāṃsasya vikrayam /
mahāpāśoḥ saṃvibhāgaṃ labdhvā devebhya ādarāt // SvaT_4.15 //
ātmanā pūjayan devaṃ japan dhyāyan stuvannapi /
suhutaṃ cānalaṃ dīptaṃ pūjitaṃ vā prapaśyati // SvaT_4.16 //
haṃsasārasacakrāhva- mayūraśavarohaṇam /
mātṛbhirbhairavaścaiva mātṛrudragaṇaiḥ saha // SvaT_4.17 //
bhairavaṃ bhairavīṃ dṛṣṭvā siddhyatyatra na saṃśayaḥ /
śubhāḥ svapnā mayākhyātā aśubhāṃśca nibodha me // SvaT_4.18 //
tailābhyaṅgastathā pānaṃ viśanaṃ ca rasātale /
andhakūpe ca patanam atha paṅke nimajjanam // SvaT_4.19 //
vṛkṣavāhanayānebhyaḥ patanaṃ harmyaparvatāt /
kartanaṃ karṇanāsābhyām atha vā hastapādayoḥ // SvaT_4.20 //
patanaṃ dantakośānām ṛkṣavānaradarśanam /
vetālakrūrasatvānāṃ tathaiva kālapūruṣāḥ // SvaT_4.21 //
kṛṣṇordhvakeśā malināḥ kṛṣṇamālyāmbaracchadāḥ /
raktākṣī strī ca yaṃ svapne puruṣaṃ tvavagūhayet // SvaT_4.22 //
mriyate nātra saṃdeho yadi śāntiṃ na kārayet /
gṛhaprasādabhedaṃ ca śayyāvastrāsaneṣu ca // SvaT_4.23 //
ātmano 'bhibhavaṃ saṃkhya ātmadravyāpahāraṇam /
kharoṣṭraśvasṛgāleṣu kaṅkagṛdhrabakeṣu ca // SvaT_4.24 //
mahiṣolūkakākeṣu rohaṇam ca pravartanam /
bhakṣaṇam pakvamāṃsasya raktamālyānulepanam // SvaT_4.25 //
kṛṣṇaraktāni vastrāṇi vikṛtātmā prapaśyati /
hasanaṃ valganaṃ svapne mlānasragdāmadhāraṇam // SvaT_4.26 //
svamāṃsotkartanaṃ bandhaṃ kṛṣṇasarpeṇa bhakṣaṇam /
udvāhaṃ ca tathā svapne dṛṣṭvā naiva prasidhyati // SvaT_4.27 //
aśubhā hyevamākhyātā vijñeyā deśikottamaiḥ /
śubhāstatrānumedyāstu aśubheṣu tu homayet // SvaT_4.28 //
aṣṭottaraśataṃ dhāmnā prāyaścittādviśuddhyati /
pūrvavat sakalīkṛtya vighnoccāṭanarakṣaṇam // SvaT_4.29 //
veṣṭanaṃ pūrvavat kuryāc chivambhaḥ śivahastakam /
lokapālāṃstu saṃpūjya śivakumbhaṃ ca sthaṇḍilam // SvaT_4.30 //
agnikāryaṃ yathāpūrvaṃ pūrṇāhutiprapātanam /
prāyaścittaṃ tataḥ paścād dusvapnārthaṃ yaduktavān // SvaT_4.31 //
evaṃ pūjādikaṃ kṛtvā visṛjya sthaṇḍilacchivam /
nirmālyāpanayaṃ kṛtvā bhūmiṃ saṃśodhya pūrvavat // SvaT_4.32 //
nityakarma tataḥ kuryāt pūjāhomajapādikam /
nityāhnike samāpte tu naimittikamathācaret // SvaT_4.33 //
upalipya śivāmbhobhir bramhmasthānaṃ prapūjayet /
bhāvena gandhapuṣ.pādyaiḥ tato maṇḍalamālikhet // SvaT_4.34 //
karaṇīṃ khaṭikāṃ caiva bhairaveṇa prapūjayet /
dhāmnā tu rajasāṃ pātaḥ sitādyaśvāgamoditaḥ // SvaT_4.35 //
niṣpanne maṇḍale snātvā nityakarma samācaret /
nityakarmasamāptau tu kuryānnaimittikaṃ budhaḥ // SvaT_4.36 //
snānādi pūrvamantraiḥ sakalīkaraṇādikam /
ātmarakṣāstraprākāra- dvārapālādipūjanam // SvaT_4.37 //
vighnoccāṭanadigbandhau bhūpātālakhavāsinām /
astraprākāramāropya kavacenāvaguṇṭhanam // SvaT_4.38 //
udaṅmukhaṃ tūpaviṣṭaḥ karaśuddhyādi pūrvavat /
śivāmbhaḥ śivahastaṃ ca arghatrayaprakalpanam // SvaT_4.39 //
lokapālāṃstu saṃpūjya śivakumbhaṃ prapūjayet /
maṇḍalasyāgrato bhūtvā maṇḍalaṃ prokṣya cāsinā // SvaT_4.40 //
varmaṇā veṣṭayet paścāt praṇavenābhimantrayet /
aṣṭottaraśataṃ dhāmnā rajodoṣairviśuddhyati // SvaT_4.41 //
caturdikṣvastraṃ saṃpūjya dvāre gandhādibhiḥ kramāt /
prākāraṃ bhāvayedastraṃ maṇḍalaṃ praviśet tataḥ // SvaT_4.42 //
gurūn saṃpūjya vighneśaṃ puṣpādyaiḥ praṇavena tu /
anantamāsanaṃ prāgvac chivāntaṃ praṇavena tu // SvaT_4.43 //
mūrtyādi pūrvannyasyed dhṛdādyāvaraṇāntagam /
pūrvoktavidhinā pūjya naivedyāni nivedayet // SvaT_4.44 //
nirodhārgheṇa cārdhaṃ tu datvā caiva nirodhayet /
japadhyānādikaṃ kṛtvā agniṣṭhaṃ bhairavaṃ yajet // SvaT_4.45 //
nāḍīsaṃdhānakaṃ triṣṭhaṃ kṛtvā saṃtarpayedvibhum /
ātmano niṣkaloccāraṃ kṛtvā kumbhe niveśayet // SvaT_4.46 //
kalaśasthasya vāmena rocayet pūrayettataḥ /
maṇḍalasthasya savyena punarvāmena rocayet // SvaT_4.47 //
agniṣṭhasya tu tattejo dakṣiṇena viśan smaret /
evaṃ sādhanakaṃ kṛtvā tatastarpaṇamārabhet // SvaT_4.48 //
daśabhāgavibhāgena hutvā pūrṇāhutiṃ kṣipet /
prāyaścittaviśuddhyarthaṃ kuryādaṣṭottaraṃ śatam // SvaT_4.49 //
vidheḥ pūrṇātiriktasya dhāmnā pūrṇāhutiṃ tataḥ /
ācāryoṭhārdhahastastu maṇḍalaṃ praviśettataḥ // SvaT_4.50 //
saṃpūjya parameśānaṃ puṣpādyairardhapaścimam /
mudrāṃ baddhvā praṇamyādau jānubhyāmavaniṃ gataḥ // SvaT_4.51 //
vijñāpayeta paśvarthaṃ prārabdhyoyaṃ makhottamaḥ /
snānādhivāsanādyaṃ yan maṇḍale 'gnau ca yatkṛtam // SvaT_4.52 //
vidhānaṃ puṣkalaṃ samyak tvatprasādādihāstu tat /
idānīṃ śiṣyadehe tu sakalīkaraṇādikā // SvaT_4.53 //
yojanyantādhvaśuddhistu tvatprasādāt prasiddhyatu /
evamastvityanujñātaḥ parameśena vīrarāṭ // SvaT_4.54 //
labdhānujñaḥ prahṛṣṭātmā niṣkrāmenmaṇḍalādbahiḥ /
paśvarthāya kṛtaṃ yattu tadgṛhītvārdhapātrakam // SvaT_4.55 //
dhāmnastu dakṣiṇe bhāge kārayenmaṇḍalaṃ guruḥ /
praṇavāsanaṃ kuśairnyasya śuciṃ śiṣyaṃ niveśayet // SvaT_4.56 //
śivāmbho 'streṇa saṃtāḍya bhasmanā ca kuśaiḥ kramāt /
maṇḍale kalpite śiṣyaṃ mūrtibhūtaṃ prakalpayet // SvaT_4.57 //
upaviśya karanyāsaṃ nirdāhādyastrapūrvakam /
sabāhyābhyantaraṃ nyāsaṃ mantrasaṃdhānameva ca // SvaT_4.58 //
śivahastaḥ pradātavyo dhyātvā devaṃ sujājvalam /
mūrdhni saṃpātayettejaḥ pāśāṅkuravināśanam // SvaT_4.59 //
utthāpya ca tato nītvā maṇḍalaṃ tu praveśayet /
vastraṃ saṃprokṣya toyena kavacenāvaguṇṭhayet // SvaT_4.60 //
pūjayedgandhapuṣpādyair bhairaveṇābhimantrayet /
netre baddhā tu netreṇa puṣpaṃ pāṇau pradāpayet // SvaT_4.61 //
akāmānnikṣipetpuṣpaṃ devasyābhimukhaṃ sthitaḥ /
puṣpapātavaśānnāma kuryādvai sādhakasya ca // SvaT_4.62 //
mumukṣorgururicchātaḥ nāma vai sādhakasya vā /
mukhamudghāṭya taṃ śiṣyaṃ śivāya praṇipātayet // SvaT_4.63 //
pradakṣiṇamataḥ kṛtvā maṇḍalegnau praṇamya ca /
agnikuṇḍasamīpe tu ācāryaḥ paśunā saha // SvaT_4.64 //
ātmasavyetha digbhāge maṇḍalaṃ praṇavena tu /
pūrvannāḍisaṃdhānaṃ tad arthaṃ cāhutitrayam // SvaT_4.65 //
saṃpātābhihutiṃ kṛtvā aṇutarpaṇameva ca /
pūrṇāhutiṃ tato dattvā prāyaścittāni homayet // SvaT_4.66 //
dhāmnā cāṣṭaśataṃ paścāt pātayedāhutitrayam /
jātyuddhāre dhruveṇaiva dvijatvāpādane tathā // SvaT_4.67 //
bījāhāre tathā deśa- bhāvaśuddhau dvijo bhavet /
praṇavenāhutīstisro rudrāṃśāpādane tathā // SvaT_4.68 //
astreṇa prokṣayecchiṣyaṃ puṣpayuktena tāḍayet /
recakena tato gatvā śiṣyadehe viśeddhṛdi // SvaT_4.69 //
oṃkārādi śivaṃ japtvā astramantraṃ phaḍantagam /
viśleṣakaraṇaṃ kṛtvā caitanyasya vidhānataḥ // SvaT_4.70 //
chedayedastramantreṇa kavacenāvaguṇṭhayet /
aṅkuśena samākṛṣya dvādaśānte tu kārayet // SvaT_4.71 //
tatrasthaḥ pudgalo grāhyaḥ saṃpuṭyaiva dhruveṇa tu /
saṃhāramudrayā samyak pūrakeṇa viśeddhṛdi // SvaT_4.72 //
saṃskubhya sarasīkṛtya recayetpudgalaṃ punaḥ /
tyajantaṃ devatāṣaṭkaṃ tataścāpi svakaṃ padam // SvaT_4.73 //
tatrasthaṃ pudgalaṃ gṛhya saṃpuṭya ca bhavena tu /
saṃhāramudrayoddhṛtya śiṣyasya hṛdi yojayet // SvaT_4.74 //
bhairaveṇābhimantrya evam upavītaṃ śiśordadet /
ādhānādyāvadantyeṣṭiṃ dvijatve saṃskṛto bhavet // SvaT_4.75 //
piṇḍasyāpādanaṃ jāteḥ āhutitritayena tu /
caitanyasyāpi saṃskāram ādhānāntyeṣṭitaḥ param // SvaT_4.76 //
sūkṣmavijñānataḥ kṛtvā dvijatve saṃskṛto bhavet /
śatahomaṃ sahasraṃ vā hutvā pūrṇāhutiṃ tataḥ // SvaT_4.77 //
samayī saṃskṛto hyevaṃ vacaneṣyārhatā bhavet /
śravaṇe 'dhyayane home pūjanādau tathaiva ca // SvaT_4.78 //
caryādhyānaviśuddhātmā labhate padamaiśvaram /
atha dīkṣādhvaśuddhyarthaṃ bhuktimuktiphalārthinām // SvaT_4.79 //
vidhānamucyate sūkṣmaṃ pāśavicchattikārakam /
guruḥ saṃpṛcchate śiṣyaṃ dvividhaṃ phalakāṅkṣiṇam // SvaT_4.80 //
phalamākāṅkṣase yādṛk tādṛk sādhanamārabhe /
vāsanābhedataḥ prāptiḥ sādhyamantrapracoditā // SvaT_4.81 //
mantramudrādhvadravyāṇāṃ homaḥ sādhāraṇaḥ smṛtaḥ /
vāsanābhedato bhinnaḥ śiṣyāṇāṃ ca gurostathā // SvaT_4.82 //
sādhako dvividhastatra śivadharmyekataḥ sthitaḥ /
śivamantraviśuddhādhvā sādhyamantraniyojitaḥ // SvaT_4.83 //
jñānavāṃścābhiṣiktaśca mantrārādhanatatparaḥ /
trividhāyāstu siddhervai so 'trārhaḥ śivasādhakaḥ // SvaT_4.84 //
dvitīyo lokamārgastha iṣṭāpūrtavidhau rataḥ /
karmakṛtphalamākāṅkṣañ śubhaikastho 'śubhojjhitaḥ // SvaT_4.85 //
tasya kāryaṃ sadā mantrair aśubhāṃśavināśanam /
gṛhastho vā yatirvāsāv āśramaikatamasthitaḥ // SvaT_4.86 //
mumukṣurdvividhaḥ prokto nirbījo bījavānpunaḥ /
bālabāliśavṛddhastrī- bhogabhugvyādhitātmanām // SvaT_4.87 //
eṣāṃ nirbījikā dīkṣā samayadivivarjitā /
vidvaddvandvasahānā tu sabījā kīrtitā priye // SvaT_4.88 //
dīkṣānugrāhikā teṣāṃ samayācārasaṃyutā /
viśeṣasamayācārā mantrākhye ye prakīrtitāḥ // SvaT_4.89 //
te 'tra pālyāḥ prayatnena mokṣasiddhimabhīpsatā /
sabījā sā tuvijñeyā putrakācāryayoḥ sthitā // SvaT_4.90 //
gṛhastho vāśramī vātha yatiḥ saṃkalpya dīkṣayet /
pāśasūtrakamādāya śiṣyadehe 'valambayet // SvaT_4.91 //
adhvānaṃ saṃdhayedagnau dhāmnā caiva vicakṣaṇaḥ /
kumbhamaṇḍalavahnisthaś cādhvātmasthaḥ śiśośca yaḥ // SvaT_4.92 //
sūtrasthaścāpi caikatra adhvasaṃdhiḥ prakīrtitaḥ /
ṣaḍvidhasyādhvamārgasya sādhāraṇagatasya tu // SvaT_4.93 //
kuṇḍe saṃkalpya saṃśodhya- madhvasaṃdhau tu homayet /
mūlamantrāṣṭaśatika- madhvasaṃdhānahetutaḥ // SvaT_4.94 //
adhvāvalokanaṃ paścād vyāpyavyāpakabhedataḥ /
bhuvanavyāptitā tattveṣv anantādiśivāntake // SvaT_4.95 //
vyāpakāni ca ṣaṭtriṃśat mantravarṇapadātmakāḥ /
tattvāntarbhāvinaḥ sarve vācyavācakayogataḥ // SvaT_4.96 //
kalāntarbhāvinaste vai nivṛttyādyāśca tāḥ smṛtāḥ /
hṛdādyā vācakāstāsāṃ bījāmantrāḥ prakīrtitāḥ // SvaT_4.97 //
ekikasyāḥ kalāyāśca pṛthagvyāptiṃ vibhāvayet /
pṛthivyādikalā jñeyā brahmādyāḥ kāraṇāśca te // SvaT_4.98 //
evaṃ vyāptiṃ bhāvayitvā adhvopasthāpanaṃ bhavet /
trirāhutiṃ dhruveṇaiva adhvaśuddhirato bhavet // SvaT_4.99 //
agnau tu pūjite deve adhvanyāse kṛte sati /
tadeva pādādārabhya pṛthivyādikramānnyaset // SvaT_4.100 //
dhāmādhiḥ praṇavādiśca nivṛttyai ca namaḥ punaḥ /
upasthāpanamantro 'yaṃ vyāptiṃ dhyātvādhvasaṃsthitām // SvaT_4.101 //
nivṛttyabhyantare pṛthvī śatakoṭipravistarā /
tasyāṃ ca bhuvanānāṃ ca śatamaṣṭottarāvadhi // SvaT_4.102 //
aṣṭāviṃśatiḥ padāni varṇa eko 'tra saṃsthitaḥ /
mantrau dvāveva vijñeyau adhvaṣaṭkaṃ vibhāvayet // SvaT_4.103 //
puṣpagandhādinā pūjya saṃnidhāvāhutitrayam /
māyīyā bhuvanākārā malāḥ karma ca saṃsthitāḥ // SvaT_4.104 //
śarīrabhuvanākārā māyīyāḥ parikīrtitāḥ /
bhogahetuśca karma syād abhilāṣo malo 'tra tu // SvaT_4.105 //
evaṃ pāśatrayaṃ bhāvyaṃ dīkṣāyāmadhvasaṃsthitam /
tadviśuddhyai ca dīkṣā ca kriyate sā yathāvidhi // SvaT_4.106 //
ādau śaktiṃ nyaseddevi kalātattvasamanvitām /
hṛdā saṃkalpya vāgīśīṃ vyāpikāṃ sarvayoniṣu // SvaT_4.107 //
śatarudrādyanantāntaṃ yonayo vividhāḥ sthitāḥ /
samakālamṛtutvena vāgīśīṃ saṃnidhāpayet // SvaT_4.108 //
dhruveṇa pūjayetpuṣpair gandhadhūpairanukramāt /
oṃkāreṇāhutistisro vāgīśīsaṃnidhāpane // SvaT_4.109 //
śiṣyaṃ saṃprokṣya cāstreṇa tāḍayedastramuccaran /
recakenātmano gatvā chindyāttasyāsinā hṛdaḥ // SvaT_4.110 //
dhāmnākṛṣya tadātmānaṃ dvādaśānte nidhāpayet /
dhruveṇa tatsthaṃ saṃpuṭya caitanyaṃ mudrayātmani // SvaT_4.111 //
pūrayedbhairaveṇaiva kumbhayedrecayettataḥ /
dvādaśāntāttu saṃgṛhya yojayedbhavamudrayā // SvaT_4.112 //
ātmānamīśvaraṃ dhyātvā māyāṃ vāgīśvarīmapi /
saṃyojya tasyāṃ caitanyaṃ śarīrāṇyadhvani sṛjet // SvaT_4.113 //
prākkarmavāsanāśeṣa- phalabhogatvahetave /
yugapadbhinnabhogāni deśakālaśarīrataḥ // SvaT_4.114 //
mantraśaktyā vipacyante pudgalāśca tathāvidhāḥ /
bhinādehā visṛjyante garbhe vāgīśiyoniṣu // SvaT_4.115 //
dhāmnā ca yojayitvā ca juhuyādāhutitrayam /
yugapatsarvagarbheṣu dehā vividharūpakāḥ // SvaT_4.116 //
bhairavecchāsusaṃpannaḥ śatarudrādyanantagāḥ /
garbheṣu garbhaniṣpatti bhairaveṇāhutitrayam // SvaT_4.117 //
hutvā tu jananaṃ kāryaṃ punastenāhutitrayāt /
sarvayoniṣu dehāste yugapadvṛddhimāgatāḥ // SvaT_4.118 //
bhoganiṣpattaye karma vyāparasahakāraṇam /
tadabhāvānna bhogaḥ syāt tadarthaṃ mārjanaṃ smṛtam // SvaT_4.119 //
arjite [ārjite] sati bhoktavyo bhogo duḥkhasukhātmakaḥ /
layaḥ paramayā prītyā sukhaduḥkhādike 'pyalam // SvaT_4.120 //
tisṛbhistisṛbhirhomaṃ dhāmnaiva triṣu kārayet /
āhutīnāṃ śataṃ homyaṃ dhāmnā niṣkṛtaye punaḥ // SvaT_4.121 //
yatkarmabhogyarūpaṃ tu jātyāyurbhogalakṣaṇam /
niṣkṛtyante viśuddhyettad bhūlokasamavasthitam // SvaT_4.122 //
saṃsārā daśacatvāraḥ saṃskārā aṣṭabhiḥ saha /
catvāriṃśad dvijatvāya vakṣyante bhuvanādhvani // SvaT_4.123 //
yonirbījaṃ tathā bhāva āhāro deśa eva ca /
eteṣāṃ śodhanaṃ devi rudrāṃśāpādanaṃ tathā // SvaT_4.124 //
atrāvalokanaṃ kṛtvā niṣ.kṛtyāmeva śuddhyati /
viṣayā bhuvanākārā ye kecidbhogyarūpiṇaḥ // SvaT_4.125 //
bhuktakarmaphalāśeṣā niṣkṛtistena sā smṛtā /
viśleṣo niṣkṛterbhogāt bhogābhāve sa hi smṛtaḥ // SvaT_4.126 //
bhoktṛtvaṃ viṣayāsaktir malakāryaṃ prakīrtitam /
bhoktṛtvābhāvastatraiva śarīreṇa tu yatkṛtam // SvaT_4.127 //
viśleṣaḥ kriyate tasya paśormantraiḥ śivājñayā /
dhāmnā cāhutayastisro viśleṣakaraṇāya ca // SvaT_4.128 //
āhutitritayaṃ dhāmnā pāśacchede 'pi dāpayet /
pāśā dehe tu māyīyāḥ kalādyā bhūtakāvadhi // SvaT_4.129 //
śarīrakaraṇākārāḥ puruṣārthaprasiddhaye /
bhogābhāvādvipadyante śarīrāṇi sahasradhā // SvaT_4.130 //
pāśacchede vidhistasya mantraiśca vidhicoditaiḥ /
evaṃ pāśatrayasyāpi viśleṣo dīkṣayocyate // SvaT_4.131 //
śarīraśeṣabhaṅgena ekacaitanyabhāvanā /
pūrṇāhutiṃ śivenaiva vauṣaḍjātiyutena ca // SvaT_4.132 //
śuddhatattvāgrasaṃsthaṃ tac caitanyaṃ kanakaprabham /
uddhārāyāhutīstisraḥ punardhāmnā tu dāpayet // SvaT_4.133 //
tasmāt tattvādgṛhītvā tu caitanyaṃ malasaṃyutam /
mudrayā prāgvidhānena ātmasthaṃ pūrayedddhṛdi // SvaT_4.134 //
kumbhitvā recya saṃgṛhya dvādaśāntād dhruveṇa tu /
śiṣyadehe niveśyaitan nāḍīrandhreṇa pūrvavat // SvaT_4.135 //
tatsthīkaraṇahetvarthaṃ dhāmnā caivāhutitrayam /
kalāśuddhyavasāne tu brahmāṇaṃ kāraṇādhipam // SvaT_4.136 //
svanāmapraṇavāhvāna- pūrvaṃ saṃtarpya cārpayet /
śabdasparśo tyajet tasmin dhruvādyau nāmasaṃyutau // SvaT_4.137 //
svāhākāraprayogena tau brahmaṇi nivedayet /
tisṛbhistisṛbhirhomāt puryaṣṭāṃśaṃ nivedayet // SvaT_4.138 //
āmantraṇavibhaktyā tu śrāvaṇāṃ tasya kārayet /
brahmāṇaṃ pūjayitvā tu homaṃ kṛtvā visarjayet // SvaT_4.139 //
dhruveṇābhyarcya vāgīśīṃ saṃtarpya ca visarjayet /
hutvāvalokayettatra viśuddhaṃ pāśajālakam // SvaT_4.140 //
prākkarmabhāvikasyātha abhāvaṃ bhāvayettadā /
mumukṣornirapekṣatvāt prārabdhrekaṃ na śodhayet // SvaT_4.141 //
sādhakasya tu bhūtyarthaṃ prākkarmaikaṃ tu śodhayet /
prākkarmāgāmi caikasthaṃ bhāvayitvā ca dīkṣayet // SvaT_4.142 //
śivadharmiṇyasau dīkṣā lokadharmiṇyato 'nyathā /
prāktanāgamikasyāpi adharmakṣayakāriṇī // SvaT_4.143 //
lokadharmiṇyasau jñeyā mantrārādhanavarjitā /
prārabdhadehabhede tu bhuṅkte sa hyaṇimādikān // SvaT_4.144 //
bhuktvā vrajedūrdhvaṃ guruṇā yatra yojitaḥ /
sakale niṣkale vāpi śiṣyācāryavaśādbhaved // SvaT_4.145 //
nirvāṇe 'pi sabījāyāṃ karmābhāvādvipadyate /
samayācārapāśaṃ hi dīkṣitaḥ pālayettu yaḥ // SvaT_4.146 //
taṃ pāśaṃ naiva śuddhyeta sā sabījā prakīrtitā /
samayācārapāśaṃ tu nirbījāyāṃ viśodhayet // SvaT_4.147 //
dīkṣāmātreṇa muktiḥ syād bhakrimātrādguroḥ sadā /
sadyonirvāṇadā dīkṣā nirbījā sā dvitīyakā // SvaT_4.148 //
atītanāgatārabdha- pāśatrayaviyojikā /
dīkṣāvasāne śuddhiḥ syād dehatyāge paraṃ padam // SvaT_4.149 //
evaṃ bhāvānusāreṇa śiṣyāṇāṃ guruṇā sadā /
phalaṃ tu vividhākāraṃ niṣpādyeta sudīkṣayā // SvaT_4.150 //
acintyā mantraśaktirvai parameśamukhodbhavā /
kriyā kāle prayoktavyā guruṇā bhaktipūrvikā // SvaT_4.151 //
viṣāṇamiva pāśānāṃ mantraiḥ kavalanaṃ dhruvam /
karoti mantratattvajñaḥ śivāveśī guruḥ kṣaṇāt // SvaT_4.152 //
kalāsaṃdhānakaṃ kuryāc chuddhāśuddhadvirūpagam /
śuddhamuccārayedhrasvam aśuddhaṃ dīrghameva ca // SvaT_4.153 //
ekatvaṃ bhāvayitvā tu līnaṃ śuddhaṃ vibhāvayet /
praṇavādinivṛttistu pratiṣṭhā tadanantaram // SvaT_4.154 //
namaskārastadante tu kalāsaṃdhānakaṃ smṛtam /
āvāhya sthāpya saṃpūjyā- hutīstisraḥ prapātayet // SvaT_4.155 //
kalāsaṃdhānametaddhi vyāptiṃ tasyāvalokayet /
gulphādārabhya nābhyantaṃ śiṣyadehe 'dhvakalpanam // SvaT_4.156 //
pratiṣṭhāyā bhavedvyāptiś caturviṃśatitattvikā /
ṣaṭpañcāśadbhuvanikā trayoviṃśativarṇikā // SvaT_4.157 //
jñeyaikaviṃśatipadā trimantrā ca vidhīyate /
mukhyā hyete smṛtāḥ pāśāḥ sūkṣmānantarvibhāvayet // SvaT_4.158 //
anyattantraprasiddhiṃ tu tanmātrendriyaśodhanam /
ṣaṭkośānviṣayān pañca tadantarbhāvayetsadā // SvaT_4.159 //
viśeṣasthāpanaṃ kṛtvā pūjyā gandhādibhistataḥ /
bhairaveṇāhutīstisraḥ tasyā vāgīśikalpanā // SvaT_4.160 //
svanāmāvāhanādyasya ardhahomādi pūrvavat /
prokṣaṇaṃ tāḍanaṃ cheda ākarṣagrahaṇe tathā // SvaT_4.161 //
dhāmnāpūrya kumbhayitvā chittvātha grāhayetpunaḥ /
yojanaṃ garbhadhāritvaṃ jananaṃ pūrvavatkramāt // SvaT_4.162 //
aiśvarīṃ mūrtimāsthāya tāḍanādīni kārayet /
adhikārasthathā bhogo layo niṣkṛtireva ca // SvaT_4.163 //
śivarūpeṇa kartavyāḥ niṣkṛtiḥ śirasā punaḥ /
viśleṣaśca hṛdā homyaḥ pāśacchedastathāsinā // SvaT_4.164 //
pūrṇāhutisamuddhāraṃ pūrvavadbhairaveṇa tu /
sadāśivatanau sthitvā viśleṣādīni kārayet // SvaT_4.165 //
ātmasthaṃ pūrakeṇaiva tatsthaṃ recakavṛttitaḥ /
svanāmnoccārayedviṣṇuṃ dhyātvāvāhya tu sthāpayet // SvaT_4.166 //
pūjayetpuṣpagandhādyaiḥ tarpaṇāhutitrayam /
rasaṃ puryaṣṭakāṃśaṃ tu arpayedviṣṇave sadā // SvaT_4.167 //
visarjayettato viṣṇuṃ vāgīśīṃ ca visarjayet /
kalāsaṃdhiryathāpūrvaṃ hrasvadīrghaprayogataḥ // SvaT_4.168 //
abhāvaṃ bhāvayettasmin pāśajāle tvanantake /
kalādvayavinirmuktaḥ paśurūrdhvagamotsukaḥ // SvaT_4.169 //
tasyedānīṃ tṛtīyasyāṃ vidyāyāṃ yojya śodhayet /
sthāpayitvā saṃpūjya juhuyādāhutitrayam // SvaT_4.170 //
evaṃ tu saṃmukhīkṛtya prāgivādhvāvalokanam /
puṃstattvādyāvanmāyāntaṃ vidyāyā vyāptiriṣyate // SvaT_4.171 //
sapta tattvāni bhuvana- saptaviṃśatireva ca /
padaviṃśatirākhyātā varṇāḥ sapta prakīrtitāḥ // SvaT_4.172 //
mantrau dvau ṣaḍvidhādhvānaṃ jñātvā vāgīśikalpanam /
praṇavena samāvāhya vyāpinīṃ sarvayoniṣu // SvaT_4.173 //
samakālamṛtutvena dhyātvā saṃpūjya tarpayet /
tataḥ śivāmbhasā śiṣyaṃ prokṣya cāstreṇa tāḍayet // SvaT_4.174 //
tenaiva cāstrabhūtena huṃphaṭkārayutena tu /
ātmano revakenaiva śiṣyadehe viśeddhṛdi // SvaT_4.175 //
astramantreṇa saṃchedya viśeṣāśleṣyāstreṇa karṣayet /
dvādaśāntāttu saṃgṛhya ātmasthaṃ pūrvavatkuru // SvaT_4.176 //
pūrakeṇātha saṃkumbhya recayitvā tu yojayet /
pūrvavaddvyāpakaṃ tasya caitanyaṃ sarvayoniṣu // SvaT_4.177 //
yogādyaṃ layaparyantaṃ dhāmnā caivātra pūrvavat /
śikhayā śatahomāttu vidyāyā niṣkṛtirbhavet // SvaT_4.178 //
praṇavādi tato rudram āvāhya sthāpya pūjayet /
tato 'sya vinyaseddevi gandharūpe dhruvāhutī // SvaT_4.179 //
puryaṣakāṃśaṃ vinyasya visarjya rudradevatām /
vāgīśīṃ ca visarjyaivaṃ kalāsaṃdhiśca pūrvavat // SvaT_4.180 //
hrasvadīrghavibhāgena vidyāṃ śāntau niyojayet /
saṃdhānārthaṃ tu mūlena juhuyādāhutitrayam // SvaT_4.181 //
svanāmnāvāhanaṃ śānter vidhipūrvaṃ nivedanam /
prameyabhāvanāṃ kṛtvā pūjayet kusumādibhiḥ // SvaT_4.182 //
trirāhutiṃ tu mūlena vidyātattvātsadāśivam /
tattvānāṃ tritaye vyāptir varṇānāṃ traya eva ca // SvaT_4.183 //
padaikādaśikā jñeyā purāṇi daśa sapta ca /
mantrau dvau ṣaḍvidho 'dhvaivaṃ mukhyāḥ pāśā ime smṛtāḥ // SvaT_4.184 //
sūkṣmapāśānanekāṃśca tadantarbhāvayetsadā /
vagīśīṃ kalpayettatra pūrveṇa vidhināhutiḥ // SvaT_4.185 //
pūjanaṃ mūlamantreṇa tataḥ prokṣaṇatāḍanam /
chedākarṣagrahaṃ caiva yogadhāritvajanma ca // SvaT_4.186 //
adhikārastathā bhogo layo vai pūrvavadbhavet /
sarve te mūlamantreṇa āhutitritayena tu // SvaT_4.187 //
niṣkṛtau śatahomaṃ tu kavacena tu kārayet /
viśleṣaṃ pāśachedaṃ tu kuryādastreṇa daiśikaḥ // SvaT_4.188 //
uddhārakaraṇātmastha- tatsthīkārānbhavena tu /
svanāmnā praṇavādyena īśamāvāhya pūjayet // SvaT_4.189 //
saṃpūjya hutvā saṃtarpya buddhyahaṃkṛtidyaṃśakam /
svanāmnā praṇavādyaṃ tu svāhānte buddhimarpayet // SvaT_4.190 //
ahaṃkāraṃ tathāpyevaṃ hutvedaṃ kṣamayettataḥ /
vāgīśīṃ pūjayitvā tu tarpayitvā visarjayet // SvaT_4.191 //
kalāsaṃdhānakaṃ pūrvaṃ śāntyatīte tu yojayet /
hrasvadīrghavibhāgena juhuyādāhutitrayam // SvaT_4.192 //
dhruveṇa tattvasaṃdhānaṃ kartavyaṃ vidhivedinā /
kalopasthāpanaṃ paścād dhruveṇa juhuyātpriye // SvaT_4.193 //
trirāhutiprayogeṇa svanāmapadamuccaran /
śāntyatītāṃ samāvāhya sthāpayetpūjayetpunaḥ // SvaT_4.194 //
vyāptimālokya cādhvasthāṃ śivatattvagatāśca ye /
bindurnādastathā śaktiḥ śivatattve vyavasthitāḥ // SvaT_4.195 //
padamekaṃ mantra eko varṇāḥ ṣoḍaśa kīrtitāḥ /
bhuvanāni tu sūkṣmāṇi śāntyatīte tu bhāvayet // SvaT_4.196 //
śodhanīyā varārohe yāvatte śivaraśmayaḥ /
śivasyordhve śivo jñeyo yatra yukto na jāyate // SvaT_4.197 //
ṣaḍadhvā caikato jñeyaḥ tasya saṃkhyāṃ punaḥ śṛṇu /
kalāśca pañca vijñeyās tattvaṣaṭtriśadeva tu // SvaT_4.198 //
sacaturviṃśati jñeyaṃ bhuvanānāṃ śatadvayam /
ekāśītipadānyatra varṇārdhaśatikā smṛtā // SvaT_4.199 //
mantrā ekādaśā jñeyā ityetaccādhvamaṇḍalam /
etasmiñśuddhimāpane muktimāpnoti dīkṣitaḥ // SvaT_4.200 //
dhruveṇāvāhya vāgīśīṃ vinyaset pūrvavaddhutiḥ /
saṃpūjya kusumādayistu tadyonau pūrvavatpaśum // SvaT_4.201 //
dhruveṇa sarvaṃ kartavyaṃ jananādilayāntakam /
niṣ.kṛtau śatahomaṃ tu mūlamantreṇa kalpayet // SvaT_4.202 //
viśleṣapāśacchedābhyāṃ prāgvatkuryāddhruveṇa tu /
graheṇātmasthatatsthatvaṃ praṇavena paśoḥ smṛtam // SvaT_4.203 //
sadāśivamathāvāhya mūlamantraṃ samuccaran /
namaskāreṇa saṃsthāpya puṣpaiḥ saṃpūjya tarpayet // SvaT_4.204 //
manaḥ puryaṣṭakāṃśaṃ tu vinyasetkāraṇeśvare /
praṇavādi samuccārya manaḥsaṃjñāṃ namastathā // SvaT_4.205 //
vinyasya pūjayetpaścāt saṃjñāsvāhāntameva ca /
āhutitritayaṃ hutvā puryaṣṭāṃśādviśuddhyati // SvaT_4.206 //
tato visarjayeddevaṃ kāraṇaṃ ca sadāśivam /
puṣpādibhiḥ samabhyarcya vāgīśīṃ tadanantaram // SvaT_4.207 //
tā tu saṃpūjya saṃtarpya vijñāpyā bhaktibhāvitā /
kṣamasva devadeveśi paśvarthaṃ kheditā mayā // SvaT_4.208 //
idānīṃ noparoddhavyaṃ gaccha devi svaviṣṭapam /
visarjyaivaṃ kalā bhāvyā śāntyatītā layaṃ gatā // SvaT_4.209 //
svaśaktyādhāraparyante susūkṣmābhāvasaṃsthite /
ātmatattvavibhāgena dhāmnā vai juhuyācchatam // SvaT_4.210 //
saśaboccārayogena ātmatattve tu homayet /
māyātattvāvadhi jñeyaṃ daiśikena mahādhvare // SvaT_4.211 //
vidhivaikalyakarmārthaṃ prāyaścittaviśuddhaye /
vidyātatve tu hotavyaṃ śatamaṣṭottaraṃ priye // SvaT_4.212 //
upāṃśūccarayogena vidyātattve tu homayet /
sadāśivāntamadhvānaṃ vidyātattvaṃ vinirdiśet // SvaT_4.213 //
mantroccaravolomena prāyaścittaṃ tu yadbhavet /
tadviśuddhyai sa homaḥ syād vidyātattve tu yaḥ kṛtaḥ // SvaT_4.214 //
manovijñānavaikalyāt prāyaścittaṃ tu yadbhavet /
tacchuddhyarthaṃ śive tattve mūlamantreṇa homayet // SvaT_4.215 //
mānasena prayogena śaktyante 'dhvani saṃsthitam /
tattvatrayaviśuddhyante śikhācchedaṃ tu kalpayet // SvaT_4.216 //
adhvāntasthāṃ parāṃ śāntām anaupamyāmanāmayām /
vyāpinīṃ sarvatattvānāṃ sarvakāraṇakāraṇam // SvaT_4.217 //
dhyātvā śiśoḥ śikhāgre tu puṣpāgre jalabinduvat /
kartarīṃ śikhayāmantrya śikhayā cchedayecchikhām // SvaT_4.218 //
śikhāṃ samarpya cānyasya nirgacchetsa saśiṣyakaḥ /
snānaṃ samācarecchiṣyaḥ gurorācamanaṃ bhavet // SvaT_4.219 //
snānamuddhūlanaṃ vātha ācaretsvecchayā guruḥ /
praviśya sakalīkṛtya pūrṇayā juhuyācchikhām // SvaT_4.220 //
hutvā nirgamya cācamyā- kṣālya sruksruvakartarīḥ /
praviśya sakalīkṛtya śivahastānupūjanam // SvaT_4.221 //
tatastu maṇḍale paścāt pūjayetparameśvaram /
puṣpādibhiraśeṣaistu tato vijñāpayecchivam // SvaT_4.222 //
bhagavaṃstvatprasādena adhvaṣṭakavyavasthitam /
paśuṃ saṃgṛhya saṃśodhya śikhācchedāvasānakam // SvaT_4.223 //
tvanmukhoktavidhānaṃ tu leśato vartitaṃ mayā /
tvacchaktyaiva tu gantavyam āśu dhruvapadaṃ śivam // SvaT_4.224 //
idānīṃ yojane karma tavājñānuvidhāyinaḥ /
ājñā me dīyatāṃ nātha śiṣyaṃ saṃyojayāmyaham // SvaT_4.225 //
labdhānujñātamātmānaṃ prahṛṣṭo nirgataḥ purāt /
ardhahasto vrajedagnim śiṣyamāhūya prokṣayet // SvaT_4.226 //
pūrvavaccāsanasthasya sakalīkaraṇādikam /
antaḥkaraṇavinyāsaṃ nāḍīsaṃdhānapūrvakam // SvaT_4.227 //
pūjanaṃ tarpaṇaṃ cāgnau mantrāṇāṃ ca śivasya ca /
daśabhāgavibhāgena yathā dravyānusārataḥ // SvaT_4.228 //
mantrānsaṃśodhayetpaścāt sakalīkaraṇe sthitān /
sakṛdāhutiyogena adhikāro vivarjyatām // SvaT_4.229 //
sakalīkaraṇatvena na kadācitpaśoḥ punaḥ /
yojanīyaṃ prayogaṃ tu adhunā kathayāmi te // SvaT_4.230 //
jñātvā cārapramāṇaṃ tu prāṇasaṃcārameva ca /
ṣaḍvidhādhvavibhāgaṃ tu prāṇaikatra yathāsthitam // SvaT_4.231 //
haṃsoccāraṃ tu varṇaiśca kāraṇatyāgameva ca /
śūnyaṃ samarasaṃ jñeyaṃ tyāgaṃ saṃyogamudbhavam // SvaT_4.232 //
bhedanaṃ ca padārthānāṃ bhāvaprāptivaśātpunaḥ /
ātmavidyāśivavyāptim evaṃ jñātvā tu yojayet // SvaT_4.233 //
tadvibhāgaṃ pravakṣyāmi yathā jñāyeta tattvataḥ /
ṣaṭtriṃśadaṅgulaścāro hṛtpadmādyāvaśaktitaḥ // SvaT_4.234 //
tuṭiṣoḍaśamānena kālena kalitaḥ priye /
saṃcarantaṃ vibhāgena yathāvattaṃ śṛṇuṣva me // SvaT_4.235 //
hṛtpadmādyāvadayanaṃ bhāgamekaṃ tyajettu saḥ /
nāsikāgre dvitīyaṃ tu śaktyante tu tṛtīyakam // SvaT_4.236 //
tatrastho vinivarteta yāvattattvaṃ na vindati /
vidite tu pare tattve tatrastho 'pi na bādhyate // SvaT_4.237 //
śaktyā cādho yadā gacched abudhastu tadā bhavet /
hṛdgataḥ punaruttiṣṭhed budhyamānaḥ sa ucyate // SvaT_4.238 //
śaktiṃ prāpya budho jñeyaḥ vyāpinyaṃśe prabuddhatā /
atītaḥ suprabuddhastu unmanastvaṃ tadā bhavet // SvaT_4.239 //
na kālo na kalā cāro na tattvaṃ naca kāraṇam /
sunirvāṇaṃ paraṃ śuddhaṃ gurupāramparāgatam // SvaT_4.240 //
tadvoditvā vimucyeta gatvā bhūyo na jāyate /
adhvaṣṭkaṃ yathā prāṇe saṃsthitaṃ kathayāmi te // SvaT_4.241 //
āpādānmūrdhaparyantaṃ citeḥ saṃvedanaṃ hi yat /
bhuvanādhvā sa vijñeyas tattvādhvā ca tathaiva hi // SvaT_4.242 //
kalākalitasaṃtānaḥ prāṇaḥ saṃcarate sadā /
nivṛttiśca pratiṣṭhā ca adhobhāge pravartike // SvaT_4.243 //
vidyā śāntistathā cordhve śāntyatītā tvadhiṣṭhikā /
tadatītaḥ paro bhāvaḥ tadūrdhvam. padamavyayam // SvaT_4.244 //
evaṃ bindukalā jñeyā nādaśaktyātmikāśca yāḥ /
vyāpinyādyātmikā yāśca vyāpyavyāpakabhedataḥ // SvaT_4.245 //
prāṇaikasaṃsthitāḥ sarvāḥ ṣaṭtyāgātsaptame layaḥ /
kalādhvaivaṃ samākhyāto varṇādhvānaṃ nibodha me // SvaT_4.246 //
varṇāḥ śabdātmakāḥ sarve jagatyasmiṃścarācare /
sthitāḥ pañcaśatā bhedaiḥ śāstreṣvānantyakoṭiṣu // SvaT_4.247 //
śabdātprāṇaḥ samākhyātas tasmādvarṇāstu prāṇataḥ /
utpadyante layaṃ yānti yatra śabdo layaṃ gataḥ // SvaT_4.248 //
śabdātīto varārohe tattvena saha yujyate /
yuktaḥ sarvagato devi dharmādharmavivarjitaḥ // SvaT_4.249 //
nādho nirīkṣate bhūyaḥ śivatattvaṃ gato yadā /
adho vai yātyadharmeṇa dharmeṇordhvaṃ vrajetpunaḥ // SvaT_4.250 //
vijñānena dvayaṃ tyaktvā sarvagastu bhavediha /
varṇādhvaivaṃ samākhyātaḥ padādhvā procyate 'dhunā // SvaT_4.251 //
ekāśītipadānyeva vidyārājasthitānyapi /
varṇātmakāni tānyatra varṇāḥ prāṇātmakāḥ sthitāḥ // SvaT_4.252 //
tasmādevaṃ padānyatra tāni prāṇakrameṇa tu /
padādhvaivaṃ samākhyātaḥ mantrādhvānaṃ nibodha me // SvaT_4.253 //
mantrikādaśikā yā tu sā ca haṃse vyavasthitā /
padikādaśikā sā ca prāṇe carati nityaśaḥ // SvaT_4.254 //
akāraśca ukāraśca makāro bindureva ca /
ardhacandro nirodhī ca nādo nādānta eva ca // SvaT_4.255 //
śaktiśca vyāpinī caiva samanaikādaśī smṛtā /
unmanā ca tato 'tītā tadatītaṃ nirāmayam // SvaT_4.256 //
mantrā evaṃ sthitāḥ prāṇe haṃsoccārastathocyate /
hakārastu smṛtaḥ prāṇaḥ svapravṛtto halākṛtiḥ // SvaT_4.257 //
akāreṇa yadā yukta ukāracaraṇena tu /
makāramātrayā yukto varṇoccāro bhavetsphuṭaḥ // SvaT_4.258 //
binduḥ śiraḥsamāyogāt susvaratvaṃ prapadyate /
nādo 'sya vadanaṃ proktaḥ vadanaṃ śabdamīrayet // SvaT_4.259 //
anenaiva ca yogena haṃsaḥ puruṣa ucyate /
brahmaviṣṇvīśamārgeṇa caranvai sarvajantuṣu // SvaT_4.260 //
śaktitattve layaṃ yāti vijñānenordhvatāṃ vrajet /
vyāpinīṃ samanāṃ tyaktvā vrajedunmanayā śivam // SvaT_4.261 //
śivatattvagato haṃso na caret vyāpako bhavet /
haṃsoccāraḥ samākhyātaḥ kāraṇaiśca samanvitaḥ // SvaT_4.262 //
hakāraḥ prāṇaśaktyātmā akāro brahmavācakaḥ /
hṛdi tyāgo bhavettasya ukāro viṣṇuvācakaḥ // SvaT_4.263 //
kaṇṭhe tyāgo bhavettasya makāro rudravācakaḥ /
tālumadhye tyajettaṃ tu binduścaiveśvaraḥ svayam // SvaT_4.264 //
tyāgastatra bhruvormadhye nāde vācyaḥ sadāśivaḥ /
lalāṭānmūrdhaparyantaṃ tyāgastasya vidhīyate // SvaT_4.265 //
śaktivyāpinīsamanās tāsāṃ vācyaḥ śivo 'vyayaḥ /
mūrdhamadhye tyajecchaktiṃ tadūrdhve vyāpinīṃ tyajet // SvaT_4.266 //
samanāṃ unmanāṃ tyaktvā ṣaṭtyāgātsaptame layaḥ /
sūkṣmasūkṣmatarairbhāvair evamevaṃ tyajetpriye // SvaT_4.267 //
sthūlasthūlatarairbhāvair nānāsiddhiphalapradaiḥ /
sūkṣmo 'tyantaṃ paro bhāvas tv abhāvaḥ sa vidhīyate // SvaT_4.268 //
unmanā tvaparo bhāvaḥ sthūlastasyāparo mataḥ /
tasyāparaṃ punaḥ śūnyaṃ saṃsparśaṃ ca tato 'param // SvaT_4.269 //
śabdo jyotiḥ tato mantrāḥ kāraṇā bhuvanāni ca /
pañcabhūtātmabhuvanaṃ kāraṇaiḥ samadhiṣṭhitam // SvaT_4.270 //
bhuvanaṃ cintayedyastu vakṣyamāṇaikarūpakam /
bhuvaneśatvamāpnoti śivaṃ dhyātvā tu tanmayaḥ // SvaT_4.271 //
brahmādikāraṇānāṃ ca sādhane vigrahaṃ smaran /
pūrvoktalakṣaṇaṃ yaśca tanmayatvamavāpnuyāt // SvaT_4.272 //
mantriśca mantrasiddhistu japahomārcanādbhavet /
pūrvoktarūpakadhyānāt siddhyantyatra na saṃśayaḥ // SvaT_4.273 //
jyotirdhyānāttu yogīndro yogasiddhimavāpnuyāt /
tanmayatvaṃ yadāpnoti yogināmadhipo bhavet // SvaT_4.274 //
śabdadhyānācca śabdātmā vāṅmayāpūrako bhavet /
sparśadhyānācca sparśātmā jagataḥ kāraṇaṃ bhavet // SvaT_4.275 //
śūnyadhyānācca śūnyātmā vyāpī sarvagato bhavet /
samanadhyānayogena yogī sarvajñatāṃ vrajet // SvaT_4.276 //
unmanyā tu paraṃ sūkṣmam abhāvaṃ bhāvayetsadā /
sarvendriyamanotītas tv alakṣyo 'bhāva ucyate // SvaT_4.277 //
abhāvaṃ bhāvyaṃ bhāvena bhāvaṃ kṛtvā nirāśrayam /
sarvopādhivinirmuktam abhāvaṃ labhate padam // SvaT_4.278 //
eṣa te kāraṇatyāgaḥ kālatyāgaṃ nibodha me /
tuṭiṣoḍaśasaṃyuktaḥ prāṇastu samudāhṛtaḥ // SvaT_4.279 //
tuṭadvayaṃ samāśritya ekaiko bhairavaḥ sthitaḥ /
ahorātravibhāgena kurvantyudayameva te // SvaT_4.280 //
navamastu paro devaḥ tejasastūdayanti te /
sarvaṃ kālaṃ tyajetprāṇe yathāvatkathayāmi te // SvaT_4.281 //
tuṭayaḥ ṣoḍaśaivoktāḥ kālasya karaṇaṃ tu tāḥ /
tadādiḥ saṃsthitaḥ kālaḥ sarvaṃ carati vāṅmayam // SvaT_4.282 //
tuṭirlavo nimeṣaśca kāṣṭhā caiva kalā tathā /
muhūrtaścāpyahorātraḥ pakṣo māsa ṛtustathā // SvaT_4.283 //
ayanaṃ vatsaraścaiva yugaṃ manvantaraṃ tathā /
kalpaścaiva mahākalpaḥ śaktyante taṃ parityajet // SvaT_4.284 //
vyāpinyante paraḥ kālaḥ sa tadaṅgī tyajettu tam /
sa ca saptadaśo jñeyaḥ parārdhaparataḥ sthitaḥ // SvaT_4.285 //
%% parārdhaḥ corr.
so 'pi cāṣṭādaśo devi samanānte tu taṃ tyajet /
sarvakālaṃ tu kālasya vyāpakaḥ paramo 'vyayaḥ // SvaT_4.286 //
unmanyante pare yojyo na kālastatra vidyate /
nityo nityodito vyāpī ādirūpaṃ na saṃtyajet // SvaT_4.287 //
taṃ ca nityoditaṃ prāpya tanmayo jāyate sadā /
kālatyāgo bhavedevaṃ śūnyabhāvastvathocyate // SvaT_4.288 //
ūrdhvaśūnyamadhaḥśūnyaṃ madhyaśūnyaṃ tṛtīyakam /
śūnyatrayaṃ calaṃ hyetat tadadho madhya ūrdhvataḥ // SvaT_4.289 //
caturthaṃ vyāpinīśūnyaṃ samanāyāṃ ca pañcamam /
unmanāyāṃ tathā ṣaṣṭhaṃ ṣaḍete sāmayāḥ sthitāḥ // SvaT_4.290 //
tattvenādhiṣṭhitāḥ sarve sāmayā api siddhidāḥ /
ṣaṭ śūnyāni parityajya saptame tu layaṃ kuru // SvaT_4.291 //
tacchūnyaṃ tu paraṃ sūkṣmaṃ sarvāvasthāvivarjitam /
aśūnyaṃ śūnyamityuktaṃ śūnyaṃ cābhāva ucyate // SvaT_4.292 //
abhāvaḥ sa samuddiṣṭo yatra bhāvāḥ kṣayaṃ gatāḥ /
sattāmātraṃ paraṃ śāntaṃ tatpadaṃ kimapi sthitam // SvaT_4.293 //
yatra yatra ca nādādi- sthūlā anye 'pi saṃsthitāḥ /
tatra tatra paraṃ śūnyaṃ sarvaṃ vyāpya vyavasthitam // SvaT_4.294 //
tadeva bhavati sthūlaṃ sthūlopādhivaśātpriye /
sthūlasūkṣmaprabhedena tadekaṃ saṃvyavasthitam // SvaT_4.295 //
tatprāpya tanmayatvaṃ ca labhate nātra saṃśayaḥ /
śūnyabhāvaḥ samākhyātaḥ sāmarasyaṃ nibodha me // SvaT_4.296 //
ātmanyekaḥ samaraso mantre jñeyo dvitīyakaḥ /
tṛtīyaṃ nāḍigaṃ kuryāc chaktau kuryāccaturthakam // SvaT_4.297 //
vyāpinyāṃ pañcamaṃ proktaṃ samanāyāṃ tu ṣaṣṭhakam /
tātvaḥ samaraso devi saptamastu vidhīyate // SvaT_4.298 //
śiṣyātmānaṃ tu saṃgṛhya pūrvoktavidhinā kramāt /
paścādātmani saṃyojya lolībhūtaṃ vicintayet // SvaT_4.299 //
pūrakaṃ kumbhakaṃ kṛtvā samānena nirodhayet /
yāvatyo nāḍayo devi tiryagūrdhvamadhaḥsthitāḥ // SvaT_4.300 //
samānena samākṛṣṭā ekībhūtā bhavanti tāḥ /
tāsu ye vāyavaste 'pi prāṇe samarasīgatāḥ // SvaT_4.301 //
nāḍayastu suṣumnāyām ekībhūtā vyavasthitāḥ /
tato vai uccarenmantraḥ nāde līnaṃ vicintayet // SvaT_4.302 //
mantra ātmā tathā nāḍī evaṃ samarasībhavet /
vāmadakṣiṇamadhye tu tato nādaṃ pramocayet // SvaT_4.303 //
setubandhaṃ ca taṃ mārgaṃ yatra gatvā na jāyate /
brahmā viṣṇuśca rudraśca īśvaraḥ śiva eva ca // SvaT_4.304 //
ete 'tra samatāṃ yānti anyathā tu pṛthak pṛthak /
tasminsamuccarennādaṃ yāvacchaktau layaṃ gataḥ // SvaT_4.305 //
śaktimadhyagato nādaḥ śaktyātmā tu vidhīyate /
sarvaṃ śaktimayaṃ tatra sarvaṃ samarasībhavet // SvaT_4.306 //
tadūrdhvaṃ vyāpinīṃ prāpya sarvaṃ tanmayatāṃ vrajet /
samantādvyāpnuyādyasmād vyāpinītyabhidhīyate // SvaT_4.307 //
tadūrdhvaṃ samanāṃ vyāpya tanmayatvaṃ vrajetpunaḥ /
sā ca sarvagatā jñeyā sāmarasyena saṃsthitā // SvaT_4.308 //
ṣaṣṭhaṃ samarasaṃ tyaktvā saptamaṃ tu tato vrajet /
taṃ prāpya tanmayatvaṃ hi nātra kāryā vicāraṇā // SvaT_4.309 //
sa ca sarveṣu bhūteṣu bhāvatatvendriyeṣu ca /
sthāvaraṃ jaṅgamaṃ caiva cetanācetanasthitam // SvaT_4.310 //
adhvānaṃ vyāpya sarvaṃ tu sāmarasyena saṃsthitaḥ /
prasahya cañcalītyeva yogināmapi yanmanaḥ // SvaT_4.311 //
yasya jñeyamayo bhāvaḥ sthiraḥ pūrṇaḥ samantataḥ /
mano na calate tasya sarvāvasthāgatasya tu // SvaT_4.312 //
yatra yatra mano yāti jñeyaṃ tatraiva cintayet /
calitvā yāsyate kutra sarvaṃ śivamayaṃ yataḥ // SvaT_4.313 //
viṣayeṣu ca sarveṣu indriyārtheṣu ca sthitaḥ /
yatra yatra nirūpyeta nāśivaṃ vidyate kvacit // SvaT_4.314 //
evāṃ samarasaṃ jñātvā nāsau muhyet kadācana /
yasyaivaṃ sarvato bhāvaḥ so 'pi sarvagato bhavet // SvaT_4.315 //
evaṃ samarasaḥ prokto viṣuvattu nibodha me /
prathamaṃ prāṇaviṣuvan mātraṃ jñeyaṃ dvitīyakam // SvaT_4.316 //
tṛtīyaṃ nāḍiviṣuvat praśāntaṃ ca caturthakam /
pañcamaṃ śaktiviṣuvat ṣaṣṭhaṃ vai kāla ucyate // SvaT_4.317 //
saptama tattvaviṣuvat pravibhāgastvathocyate /
ātmānaṃ ca manaḥ prāṇe saṃyojya viṣuvadbhavet // SvaT_4.318 //
prāṇe viṣuvadākhyātaṃ māntraṃ viṣuvaducyate /
mantramuccārayettāvad yāvannānyamanā bhavet // SvaT_4.319 //
parāparavibhāgena mantrātmā tu taducyate /
māntraṃ viṣuvadityuktaṃ nāḍisthaṃ tannibodha me // SvaT_4.320 //
sarvāsāmeva nāḍīnāṃ madhye yā saṃvyavasthitā /
suṣumnā nāma sā jñeyā nābheḥ śaktyā śivaṃ gatā // SvaT_4.321 //
tatra pravāhayennādaṃ nāḍīviṣuvaducyate /
praśāntaṃ viṣuvaccaivam adhunā kathayāmi te // SvaT_4.322 //
ayane ṣaḍaṅgulaścāraḥ kāraṇānyaṅgule 'ṅgule /
tānyadhastātparityajya kāraṇāni ṣaḍeva tu // SvaT_4.323 //
saptame tu praśāntaṃ vai praśāntendriyagocaram /
praśāntaḥ stimito jñeyaḥ stimito niścalaḥ smṛtaḥ // SvaT_4.324 //
niścalo nistaraṅgaśca sthiraḥ pūrṇaḥ samantataḥ /
evaṃbhāvaṃ samāsthāya dīkṣā kāryā tu daiśikaiḥ // SvaT_4.325 //
etatpraśāntaviṣuvat śaktyupādhiṃ nibodha me /
śaktimadhyagato nādo nādordhvaṃ ca caredyadā // SvaT_4.326 //
tāvattu śaktiviṣuvat kālākhyaṃ tu nibodha me /
tuṭiḥ ṣoḍaśakā yā tu prāṇānte saṃvyavasthitā // SvaT_4.327 //
kālo bhrūkṣepamātrastu tatrānte kīrtito mayā /
taṃ parāparabhāgena punareva tridhā kuru // SvaT_4.328 //
aparaḥ ṣoḍaśo yāvat kālaḥ saptadaśaḥ paraḥ /
parāparastu yaḥ kālaḥ sa priye 'ṣṭādaśaḥ prabhuḥ // SvaT_4.329 //
prāṇa evaṃ tridhā kālaṃ kṛtvā caiva tyajetpunaḥ /
aparaḥ śaktimūrdhastho vyāpinyāṃ ca dvitīyakaḥ // SvaT_4.330 //
tṛtīyaḥ samanāsthāne tatkālaviṣuvatsmṛtam /
etatṣaṣṭhaṃ samākhyātaṃ saptamaṃ tātvvamucyate // SvaT_4.331 //
unmanā parato devi tatrātmānaṃ niyojayet /
tasminyuktastato hyātmā tanmayaśca prajāyate // SvaT_4.332 //
tattvākhyaṃ viṣuvaddevi sarveṣāṃ parataḥ sthitam /
viṣuvadevaṃvidhaṃ jñātvā ko na mucyeta bandhanāt // SvaT_4.333 //
viṣuvatte samākhyātaṃ padārthabhedanaṃ śṛṇu /
tyāgaṃ cānubhavaṃ caiva yojanaṃ ca pare pade // SvaT_4.334 //
padārthaikādaśī jñeyā unmanāntaḥ paro bhavet /
bhedayejjñānaśūlena jñānaṃ jñeyasya jñāpakam // SvaT_4.335 //
jñāpakaṃ bodhamatulaṃ dīpavadyotanaṃ yataḥ /
dīpahasto yathā kaścid dravyamālokya cāharet // SvaT_4.336 //
evaṃ jñānena ca jñeyaṃ tasmin kuryāttu saṃsthitam /
jñānaṃ vai lakṣaṇaṃ proktaṃ jñeyatatvasya suvrate // SvaT_4.337 //
lakṣaṇaṃ guṇa ākhyātaḥ kalā tattvasya sarvadā /
na guṇena vinā tattvaṃ na tattvena vinā guṇaḥ // SvaT_4.338 //
guṇaṃ gṛhṇanti sarvatra na tattvaṃ gṛhyate kvacit /
gṛhyate hyanumānena pratyak.ānubhavena ca // SvaT_4.339 //
arthipratyarthibhāvena āgamena tu labhyate /
āgamo jñānamiyuktam anantāḥ śāstrakoṭayaḥ // SvaT_4.340 //
śāstraṃ śabdātmakaṃ sarvaṃ śabdo haṃsaḥ prakīrtitaḥ /
haṃsayogaḥ purākhyātaḥ mātrāsaṃkhyā tvathocyate // SvaT_4.341 //
mātrāyogo yathā cāsya pramāṇaṃ hṛdayādis.u /
nābherūrdhvaṃ vitastyante kaṇṭhādhastātṣaḍaṅgule // SvaT_4.342 //
hṛdayaṃ madhyadeśe tu caturaṅgulasaṃmitam /
caturviṃśatitattvaistu brahmā tatra vyavasthitaḥ // SvaT_4.343 //
kaṇṭhamaṣṭāṅgulaṃ viddhi viṣṇustatra vyavasthitaḥ /
tattvāṣṭakena saṃyuktaḥ tadūrdhvaṃ caturaṅgulam // SvaT_4.344 //
māyātattvaṃ samāśritya rudrastālutale sthitaḥ /
aṅguladvayamānaṃ tu bhruvormadhyaṃ prakīrtitam // SvaT_4.345 //
tatreśvaraḥ sthito devi tattvadvayasamanvitaḥ /
ekādaśāṅgule caiva mūrdhvaṃ devaḥ sadāśivaḥ // SvaT_4.346 //
tattvadvayasamāyukto yāvadbrahmabilaṃ gataḥ /
tadūrdhvaikāṅgulā śaktiḥ śivastatra vyavasthitaḥ // SvaT_4.347 //
tvakcheṣe vyāpinī proktā samanā conmanā tataḥ /
tatparaṃ tu paraṃ tattvaṃ pramāṇaparivarjitam // SvaT_4.348 //
mātrāsaṃkhyā ca yogaścā- dhunā haṃsasya kathyate /
akāraśca hakāraśca dvāvetāvekataḥ sthitau // SvaT_4.349 //
vibhaktirnānayorasti mārutāmbarayoriva /
ekamātraḥ sa vijñeyo hṛdayātsaṃpravartate // SvaT_4.350 //
ukārastu dvimātro vai kaṇṭhasthāne samuccaret /
trimātrastu makāro vai tālumadhyagataścaret // SvaT_4.351 //
binduścaivārdhamātrastu mātrārdhaṃ hi sa ucyate /
bhruvormadhye sa uccāras tasya devi vidhīyate // SvaT_4.352 //
taccheṣāccārdhacandrastu pādamātrastvasau bhavet /
nirodhī cārdhapādastu lalāṭānte samuccaret // SvaT_4.353 //
nādaḥ ṣoḍaśakāṃśastu mūrdhāntaṃ yāvaduccaret /
dvātriṃśadaṃśā śaktistu ṣaṭtriṃśānte samuccaret // SvaT_4.354 //
vyāpinī catuḥṣaṣṭyaṃśā śaktestu parataḥsthitā /
samanā conmanā cordhvam amātraḥ paramo 'vyayaḥ // SvaT_4.355 //
mātrāsaṃkhyā ca yogaśca pramāṇaṃ parikīrtitam /
evaṃ jñātvā varārohe padārthān bhedayettataḥ // SvaT_4.356 //
bhedayenmatraśūlena mudrābhāvayutena ca /
mantro vai jñānaśaktiśca mudrā caiva kriyātmikā // SvaT_4.357 //
bhāvaśca mana ityuktaṃ tanmano buddhipūrvakam /
paraśca manasā gamya icchāśaktyā tvadhiṣṭhitaḥ // SvaT_4.358 //
yatra yatra bhavedicchā jñānaṃ tatra pravartate /
kriyākaraṇasaṃbandhāt tattvasyoccāraṇaṃ bhavet // SvaT_4.359 //
kriyākaraṇahīnasya na caivoccāraṇaṃ bhavet /
kriyā karaṇabhedena sā caiva trividhā smṛtā // SvaT_4.360 //
ekenoccārayettattvaṃ karaṇena vicakṣaṇaḥ /
nāḍīścātha dvitīyena dvārāṇi ca nirodhayet // SvaT_4.361 //
tṛtīyaṃ karaṇaṃ divyaṃ kṛtvā vai tattvamuccaret /
pūrakaṃ kumbhakaṃ kṛtvā sarvadvārāṇi rodhayet // SvaT_4.362 //
gudadvāreṇa ruddhena ruddhānyatra bhavanti hi /
dvāramekaṃ tataścordhve pravahattadvicintayet // SvaT_4.363 //
nāḍayo granthipadmāśca ye 'dhomukhagatāḥ priye /
te kumbhakena saṃruddhā vikasanti samantataḥ // SvaT_4.364 //
karaṇaṃ tu tataḥ kṛtvā lakṣaṇaṃ tasya vai śṛṇu /
jihvā tu tāluke yojyā kiṃcidūrdhvaṃ na saṃspṛśet // SvaT_4.365 //
īṣatprasārya vaktraṃ tu kiṃcidoṣṭhau na saṃspṛśet /
dantapaṅktī tathaiveha dṛṣṭiścādhordhvavarjitā // SvaT_4.366 //
kāyaṃ samunnataṃ kṛtvā karaṇaṃ divyamucyate /
divyaṃ ca karaṇaṃ kṛtvā tattvasyoccāraṇaṃ kuru // SvaT_4.367 //
kumbhitaścaiva yaḥ prāṇo recayettaṃ śanaiḥ śanaiḥ /
nāḍayo granthipadmāśca dehe yāḥsaṃvyavasthitāḥ // SvaT_4.368 //
recakena samākṣiptā ūrdhvasroto bhavanti te /
tato vai jñānaśūlena granthīnbhindan samuccaret // SvaT_4.369 //
bhitvā hṛtpadmagranthiṃ tu tataḥ śabdaḥ prajāyate /
yadākāśasamāyogāt ghoṣaśabdopamo bhavet // SvaT_4.370 //
kaṇṭhastho viramecchabdaḥ kaṇṭhaṃ prāpya varānane /
bhindataḥ kaṇṭhadeśaṃ tu śabdo dhugadhugāyate // SvaT_4.371 //
tālumadhyagataḥ prāṇo yadā bhavati suvrate /
bindatastālugranthiṃ tu śabdo ghumaghumāyate // SvaT_4.372 //
evaṃ te 'nubhavāḥ proktāḥ prāṇe carati suvrate /
trayaste 'ṣṭakalāḥ proktā uparyuparitaḥ kramāt // SvaT_4.373 //
tiṣṭhetsa yatra vai prāṇa ātmā tadgatimāpnuyāt /
tattadrūpaṃ bhavettasya sthānabhāvānurūpataḥ // SvaT_4.374 //
bhruvormadhyaṃ yadā gacchet sphoṭaśabdastu jāyate /
binduṃ bhedayato devi śabdo dhumadhumāyate // SvaT_4.375 //
kapirvai nārikīlena ācāryaḥ saha bindunā /
abhinnena kuto mokṣaṃ sabāhyābhyantaraṃ priye // SvaT_4.376 //
bhitvā binduṃ tato devi ardhacandraṃ vibhedayet /
bhidyataścārdhacandrasya lalāṭe jhimijhimāyate // SvaT_4.377 //
ardhacandraṃ tu bhittvā vai bhedayettu nirodhinīm /
tasyāstu bhidyamānāyāḥ śabdaḥ simisimāyate // SvaT_4.378 //
sthanatrayamidaṃ devi pañcapañcakalānvitam /
prāṇasya caratastatra yasminsthāne sa tiṣṭhati // SvaT_4.379 //
tattadrūpo bhavedātmā tāṃ tāṃ gatimavāpnuyāt /
nirodhinīṃ bhedayitvā tato nādaṃ vrajedbudhaḥ // SvaT_4.380 //
vaṃśaśabdasamaḥ śabdas tatra sūkṣmaḥ prajāyate /
bhedayennādasaṃsthānaṃ brahmarandhraṃ sudurbhidam // SvaT_4.381 //
bhidyato brahmarandhrasya śabdaḥ śumaśumāyate /
śaktimadhyagataḥ prāṇo vaṃśanādāntasaṃnibhaḥ // SvaT_4.382 //
tāṃ vai tu bhedayecchaktiṃ durbhedyāṃ sarvayoginām /
bhidyate ca yadā śaktiḥ śāntaḥ śumaśumastataḥ // SvaT_4.383 //
śaktiṃ bhitvā tato devi yaccheṣaṃ vyāpinī bhavet /
anubhāvo bavettatra sparśo yadvatpipīlikā // SvaT_4.384 //
sthānatrayamidaṃ devi pañcapañcakalānvitam /
yatra yatra caretprāṇas tattadrūpamavāpnuyāt // SvaT_4.385 //
yatra yatrāvatiṣṭheta tāṃ tāṃ gatimavāpnuyāt /
tasmādvai suprayatnena bhitvā yāti parāṃ gatim // SvaT_4.386 //
bhitvā vai vyāpinīṃ devi samanāyāṃ manastyajet /
manasā tu manastyaktvā jīvaḥ kevalatāṃ vrajet // SvaT_4.387 //
jīvo vai kevalastatra ātmajñānakriyānvitaḥ /
bandhanāśeṣanirmuktaḥ sattāmātrasvarūpakaḥ // SvaT_4.388 //
samastādhvapadātītaḥ śuddhavijñānakevalaḥ /
gṛhāṇāti nāparaṃ bhāvaṃ na paraṃ ca śivātmakam // SvaT_4.389 //
parāparavinirmuktaḥ svātmanyātmā vyavasthitaḥ /
ātmavyāptirbhavedeṣā śivavyāptirataḥ param // SvaT_4.390 //
bandhanāśeṣabhāvena sarvādhvopādhivarjitā /
aviditvā paraṃ tattvaṃ śivatvaṃ kalpitaṃ tu yaiḥ // SvaT_4.391 //
ta ātmopāsakāḥ śaive na gacchanti paraṃ śivam /
ātmatattvagatiṃ yānti ātmatattvānurañjitāḥ // SvaT_4.392 //
tasmādātmā parityājyo yadīcchecchivamātmanaḥ /
ātmatattvaṃ tatastyājyaṃ vidyātatve niyojayet // SvaT_4.393 //
unmanā sā tu vijñeyā manaḥ saṃkalpa ucyate /
saṃkalpaḥ kramato jñānam unmānaṃ yugapatsthitam // SvaT_4.394 //
tasmāt sā tu parā vidyā yasmādanyā na vidyate /
vindate hyatra yugapat sārvajñyādiguṇān parān // SvaT_4.395 //
vedanānādidharmasya paramātmatvabodhanā /
varjanā paramātmatve tasmādvidyeti socyate // SvaT_4.396 //
tatrastho vyañjayettejaḥ paraṃ paramakāraṇam /
parasmiṃstejasi vyakte tatrasthaḥ śivatāṃ vrajet // SvaT_4.397 //
supradīpte yathā vahnau śikhā dṛśyeta cāmbare /
dehaprāṇasthito hyātmā tadvallīyeta tatpade // SvaT_4.398 //
tadvadevābhimānastu kartavyo daiśikottamaiḥ /
ahameva paro haṃsaḥ śivaḥ paramakāraṇam // SvaT_4.399 //
matprāṇe sa tu paśvātmā līnaḥ samarasīgataḥ /
mantrakaraṇakriyāyogād yojayāmi pare śive // SvaT_4.400 //
evaṃ yo vetti tattvena agnivaddehamadhyataḥ /
yadvadvahniśikhātītā tadvadyojayate pare // SvaT_4.401 //
tasminyuktaḥ pare tattve sārvajñyādiguṇānvitaḥ /
śiva eko bhaveddevi avibhāgena sarvataḥ // SvaT_4.402 //
tattvatrayaṃ paraṃ khyātam aparaṃ cādhvamadhyagam /
bhedanaṃ tu padārthānāṃ tyāgānubhavayojanam // SvaT_4.403 //
pūrvoktaṃ ca idaṃ sarvaṃ jñātvā tattve niyojayet /
saṃkṣepeṇa tu tattvasya vyāptiṃ śṛṇu sureśvari // SvaT_4.404 //
vidyātattvāspadaṃ baddhvā bindutattvāsane sthitaḥ /
nādaśaktitanuścaiva vyāpinīkaraṇānvitaḥ // SvaT_4.405 //
sarvajñatvāvabodhena samanāntaścarā tu sā /
tritatvaṃ yatparaṃ proktaṃ tena cāpūritā tanuḥ // SvaT_4.406 //
aparā sā tanuḥ sthūlā ṣaṭviṃśattattvakalpitā /
tattvatrayaṃ paraṃ yacca sarvatattvādhvavarjitam // SvaT_4.407 //
tena cāpūritāśeṣaṃ sā tattvādhvaparā tanuḥ /
evamācarate yastu ācāraṃ tu śivātmakam // SvaT_4.408 //
śivena sahacāritvād ācāryastena cocyate /
tasya darśanasaṃbhāṣā- sparśanātsmaraṇādapi // SvaT_4.409 //
bhavatyevaiśvarī vyāptir na bhavettadadhogatiḥ /
tena saṃyojito jantuḥ brahmahāpi śivo bhavet // SvaT_4.410 //
tatastena samo nāsti jagatyasmiṃścarācare /
śiva ācāryarūpeṇa lokānugrahakārakaḥ // SvaT_4.411 //
tasmānna mānavīṃ buddhiṃ kārayeddeśakaṃ prati /
ācāryasya ca mantrasya śivajñāne śivasya ca // SvaT_4.412 //
nānātvaṃ naiva kurvanti vidyeśāścakranāyakāḥ /
brāhmaṇāḥ kṣatriyā vaiśyāḥ śūdrā vai vīravandite // SvaT_4.413 //
ācāryatve niyuktā ye te sarve tu śivāḥ smṛtāḥ /
anyathā prāksvarūpeṇa ye paśyanti narādhamāḥ // SvaT_4.414 //
narake te prapacyante sādākhyaṃ vatsaratrayam /
na tena saha saṃbhāṣā kartavyā tu śivārthinā // SvaT_4.415 //
kṛtvā saṃbhāṣaṇaṃ tena narakaṃ so 'pi gacchati /
tasmācchivasamāḥ sarve draṣṭavyā muktimicchatā // SvaT_4.416 //
bhuktimuktiphalāvāptir bhavatyeva tadājñayā /
ācāryaḥ svajānānāṃ ca kulakoṭisahasraśaḥ // SvaT_4.417 //
jñānajñeyaparijñānāt samastāstārayiṣyati /
evamuktavidhānajño bhāvajñaścāpi daiśikaḥ // SvaT_4.418 //
pūrṇāhutyaikayaivāsau paśūnyojayate pare /
pūrṇāhutiprayogaṃ tu kathayāmyadhunā tava // SvaT_4.419 //
ūrdhvakāya ṛjugrīvaḥ samapādo vyavasthitaḥ /
nābhisthāne sruco mūlam uttānāgramukhaṃ samam // SvaT_4.420 //
srucyupari sruvaṃ devi kṛtvā caivamadhomukham /
puṣpaṃ dattvā srugagre tu darbheṇa sahitau karau // SvaT_4.421 //
muṣṭinā caiva hastābhyāṃ gṛhītvā yatnato 'pi ca /
agrato dakṣiṇaṃ hastaṃ vāmaṃ vai pṛṣṭataḥ priye // SvaT_4.422 //
muṣṭibhyāṃ saṃgṛhītvā vai uttānakarayogataḥ /
tato ghṛtena saṃplāvya abhimānaṃ tu kārayet // SvaT_4.423 //
ahameva paraṃ tattvaṃ parāparavibhāgataḥ /
tattvamekaṃ hi sarvatra nānyaṃ bhāvaṃ tu kārayet // SvaT_4.424 //
yatkumbhe 'dhvātra vinyastaḥ ṣaṭprakāro varānane /
maṇḍale 'gnau śiśorantaḥ sādhāraṇavikalpitaḥ // SvaT_4.425 //
srucyadhvānaṃ tamāropya prāṇasthaṃ nāḍimadhyagam /
prāṇadhāre samīkṛtya srucā dhārāṃ vinikṣipet // SvaT_4.426 //
vasudhāraprayogeṇa prakṣipejjātavedasi /
nābhisthāne sruco mūlaṃ nayannāsāntagocaram // SvaT_4.427 //
yathā yathā tyajeddhārāṃ tathā prāṇaṃ samuccaret /
prāṇo 'pi varṇatāṃ yāti ṣaḍvidhādhvamayastu saḥ // SvaT_4.428 //
ṣaḍvidhedhvani nāto 'nyaḥ prameyo vidyate kvacit /
tasmānmāntre parāmarśe heyopādeyataḥ sthitāḥ // SvaT_4.429 //
varṇaiḥ kāraṇaṣaṭkaṃ tu ṣaṭtyāgātsaptame layaḥ /
akāraśca ukāraśca makāro bindureva ca // SvaT_4.430 //
ardhacandro nirodhī ca nādaścaivordhvagāminī /
śaktiśca vyāpinī hyetāḥ samanā ca tataḥ param // SvaT_4.431 //
samanāntaṃ varārohe pāśajālamanantakam /
kāraṇaiḥ ṣaḍbhirākrāntaṃ mantrasthaṃ heyalakṣaṇam // SvaT_4.432 //
atra pāśopari hyātmā vyomavadbindu[ccitsu]nirmalaḥ /
śivatattvaguṇāmodāc chivadharmāvalokakaḥ // SvaT_4.433 //
pāśāvalokanaṃ tyaktvā svarūpālokanaṃ hi yat /
ātmavyāptirbhavedeṣā śivavyāptistato 'nyathā // SvaT_4.434 //
sarvajñyādiguṇā ye 'rthā vyāpakānbhāvayedyadā /
śivavyāptirbhavedeṣā caitanye heturūpiṇī // SvaT_4.435 //
ato dharmisvabhāvo hi śivaḥ śāntaśca paṭhyate /
unmanāśca manogrāhyaḥ ātmabodhe sthitonmanāḥ // SvaT_4.436 //
vyāpāraṃ mānasaṃ tyaktvā bodharūpeṇa yojayet /
tadā śivatvamāyāti paśurmukto bhavārṇavāt // SvaT_4.437 //
pare caiva niyuktasya sruvamāpūrayetpunaḥ /
sruco randhreṇa taddravyaṃ yāvadvahnau prayujyate // SvaT_4.438 //
bahisthāṃ kumbhakaṃ tāvat pare tattve tu bhāvayet /
bahirnirodhabhāvena sāmarasyaṃ śivena ca // SvaT_4.439 //
anyathā na bhaveddevi nadīvega ivārṇave /
sthitaḥ sa sāgaredbhistu sindhuḥ samarasībhavet // SvaT_4.440 //
punarvibhāgaṃ nāpnoti tathātmā tu śivārṇave /
srucastu pūraṇaṃ yāvat tāvatkālaṃ samādiśet // SvaT_4.441 //
anenaiva tu kālena bahiḥ kumbhakavṛttinā /
ātmā samarasatvena śivībhavati sarvagaḥ // SvaT_4.442 //
guṇānāpādayetpaścāt ṣaṭ aṅgaparimāhutīn /
yathā nṛpatve saṃprāpte kalaśaiścābhiṣicyate // SvaT_4.443 //
vandibhiśca guṇāste 'pi khyāpyante vasudhātale /
tathā śivatve saṃprāpte guṇānāpādayedbudhaḥ // SvaT_4.444 //
sarvajño vai bhava svāhā paritṛptastathaiva ca /
anādibodho bhava ca tataḥ svātantryaśaktikaḥ // SvaT_4.445 //
tathā tvaluptaśaktiścā- nantaśaktistataḥ punaḥ /
guṇānāpādya sarvāṃstān mūlamantramanusmaret // SvaT_4.446 //
oṃhūmātmapadopetaṃ sarvajñāyetyapaścimam /
svāhākāraprayogeṇa āhutīḥ pratipādayet // SvaT_4.447 //
tisraḥ pañca daśaikā vā tilairvātha ghṛtena vā /
dadyāt tato 'bhiṣekaṃ tu mūlamantreṇa suvrate // SvaT_4.448 //
paraṃ śaktyamṛtaṃ kṣobhya śiṣyamūrdhni nipātayet /
turyadvāraṃ viśettaddhi sabāhyābhyantaraṃ smaret // SvaT_4.449 //
mantraśaktibhirugrābhiḥ śeṣanirdahanādibhiḥ /
śarīraṃ śoṣyate tābhis tadarthamabhiṣecanam // SvaT_4.450 //
dīkṣānirvartanātpūrvaṃ puṣpaṃ pāṇau pradāpayet /
darbhaṃ vimocayitvā ca śivāgnau kalaśe gurau // SvaT_4.451 //
pradakṣiṇatrayaṃ kṛtvā daṇḍavannipatedbhuvi /
kṛtakṛtyaḥ prahṛṣṭātmā bhavottīrṇaḥ sunirmalaḥ // SvaT_4.452 //
protphullanayanaḥ śāntas tṛptātmānaṃ tu bhāvayet /
iyaṃ nairvāṇakī dīkṣā nirbījā vā sabījikā // SvaT_4.453 //
yeṣāṃ sabījikā dīkṣā kuryātteṣvabhiṣecanam /
śrutaśīlasamācārān deśakatve niyojayet // SvaT_4.454 //
athābhiṣeka ācārye śivayogādanantaram /
pañcabhiḥ kalaśairbhadre sitacandanalepitaiḥ // SvaT_4.455 //
śivakumbhavadabhyarcya ratnagarbhāmbupūritaiḥ /
ṛddhivṛddhyādibhiḥ pūtair oṣadhyakṣatapūritaiḥ // SvaT_4.456 //
sitapadmamukhodgāraiś cūtapallavasaṃyutaiḥ /
pṛthivyādīni tattvāni pañca pañcasu vinyaset // SvaT_4.457 //
kalaśeṣu mahādevi punaścaiva kalā nyaset /
nivṛttyādyāḥ kalāḥ pañca teṣu caivātra vinyaset // SvaT_4.458 //
ekaikakalaśo vyāpyo hy anantādiśivāntakaḥ /
pūjayedbhairavaṃ devaṃ sarvasaṃbhārakaiḥ kramāt // SvaT_4.459 //
ṣaḍaṅgāvaraṇopetaṃ mantrasaṃdhānasaṃyutam /
bhairaveṇābhimantreta ekaikaṃ kalaśaṃ priye // SvaT_4.460 //
aṣṭottaraśatenaiva paratattvamanusmaran /
vāruṇyāṃ saumyayamyāyam endryāmaiśyāṃ tathaiva ca // SvaT_4.461 //
saṃpūjyaivaṃ vidhānena abhiṣekaṃ samācaret /
yāgaharmyasya aiśānyāṃ pīṭhaṃ saṃkalpyayebudhaḥ // SvaT_4.462 //
tatra maṇḍalakaṃ kṛtvā svastikādivibhūṣitam /
vitānoparisaṃchannaṃ dhvajaiśca pariśobhitam // SvaT_4.463 //
tatrāsanaṃ nyaseddevi śrīparṇīcandanodbhavam /
tatrānantāsanaṃ nyasya mūrtibhūtaṃ śiśuṃ nyaset // SvaT_4.464 //
pūrvavatsakalīkṛtya aiśānyabhimukhaṃ sthitam /
gandhapuṣpādinābhyarcya nirbhartsyaḥ kāñcikaudanaiḥ // SvaT_4.465 //
mṛdbhasmagomayaiḥ piṇḍair dūrvāṅkurasamāśritaiḥ /
siddhārthadadhitoyaiśca nirājanasamanvitaiḥ // SvaT_4.466 //
nirbhartsyaivaṃ vidhānena abhiṣekaṃ pradāpayet /
pṛthivyādighaṭāsayirvā dhāmānusmṛtya secayet // SvaT_4.467 //
kramāddhyātvā kalaśeṣu ācāryaḥ susamāhitaḥ /
abhiṣikto 'nyavāsastu paridhāpyācanettataḥ // SvaT_4.468 //
praviśya dakṣiṇāṃ mūrtiṃ yogapīṭhaṃ prakalpayet /
saṃsthāpya sakalīkṛtya adhikāraṃ prakalpayet // SvaT_4.469 //
uṣṇīṣaṃ mukuṭādyāṃśca chatraṃ pādukamāsanam /
hastyaśvaśivikādyāṃśca rājāṅgāni hyaśeṣataḥ // SvaT_4.470 //
karaṇīṃ kartarīṃ khaṭikāṃ sruksruvau darbhapustakam /
akṣasūtrādikaṃ dattvā caturāśramasaṃsthitāḥ // SvaT_4.471 //
dīkṣyānugrahamārgeṇa dīkṣā vyākhyā tvayā sadā /
adyaprabhṛti kartavyety adhikāraḥ śivājñayā // SvaT_4.472 //
utthāpya hastau saṃgṛhya maṇḍale tu praveśayet /
jānubhyāṃ dharaṇīṃ gatvā saṃpūjya bhairavaṃ tataḥ // SvaT_4.473 //
vijñāpya bhagavannevam abhiṣiktastvadājñayā /
ācāryapadasaṃsthena tavānujñāvidhāyinā // SvaT_4.474 //
kartavyaṃ yattadāyātam adhikāraṃ tu deśake /
śivatattvārthakathanaṃ śivasya purataḥ shitaḥ // SvaT_4.475 //
nirgatya bhavanādaganau kalādhvānaṃ tu homayet /
mantratarpaṇakaṃ kṛtvā kalānāṃ pañca cāhutīḥ // SvaT_4.476 //
pañca pañcasu sarvāsu hutvā pūrṇāhutiṃ guruḥ /
arghapūjādikaṃ kṛtvā praṇamya khyāpayetprabhoḥ // SvaT_4.477 //
abhiṣikto mayācāryas tadarthaṃ mantratarpaṇam /
hṛdādyaiḥ pañcabhiścāṅgair dakṣiṇaṃ lāñchayetkaram // SvaT_4.478 //
darbholmukaṃ śivāgnau tu kānīyasyādi lāñchayet /
puṣpaṃ pāṇau pradadyāttu maṇḍalāgnau prapātayet // SvaT_4.479 //
bhairavaṃ kalaśaṃ cāgniṃ namaskṛtya tu daṇḍavat /
labdhādhikāro hṛṣṭātmā dṛṣṭādṛṣṭaphalānvitaḥ // SvaT_4.480 //
sa guruḥ śivatulyastu śivadhāmaphalapradaḥ /
śāntyante bhūtidīkṣā ca sadāśivapadātmikā // SvaT_4.481 //
śivadharmiṇyasau jñeyā lokadharmiṇyatoṇyathā /
śivadharmiṇyasau yeṣāṃ sādhakānāṃ prakīrtitā // SvaT_4.482 //
teṣāṃ kṛtvābhiṣekaṃ tu sādhakatve niyojayet /
sādhakasyābhiṣeko 'yaṃ vidyādīkṣāta uttaraḥ // SvaT_4.483 //
vidyādīkṣā bhavetsā tu vāsanābhedataḥ sthitā /
karmabhedo na vidyeta sarvatrādhvani saṃsthitaḥ // SvaT_4.484 //
kṛtāni yāni karmāṇi sarvāṇyadhvagatāni tu /
tāni saṃśodhya vidhivat kalāpañcasthitāni tu // SvaT_4.485 //
yojanyavasare bhedo vimarśaḥ sādhakasya tu /
prārabdaṃ karma pāścātyaṃ na caikasthaṃ tu bhāvayet // SvaT_4.486 //
sādhakasya tu bhūtyarthaṃ prāk karmaikaṃ tu śodhayet /
dhāma proccārya sakalaṃ sadāśivatanau nyaset // SvaT_4.487 //
vidyādehasvarūpeṇa dhyātvā devaṃ sadāśivam /
pūrṇāhutiprayogena aṇimādiguṇairyutam // SvaT_4.488 //
aṇimādiguṇāvāptau mūlamantrasvasaṃjñayā /
aṣṭāvevāhutīrdattvā abhiṣiñcettu sādhakam // SvaT_4.489 //
kalaśaiḥ pañcabhiḥ kuryāt nivṛtyādyāstriṣu nyaset /
śāntyatītāṃ pañcame ca śāntiṃ paścāccaturthake // SvaT_4.490 //
śāntyā tu saṃpuṭīkṛtya pṛthivyādyaiśca pañcabhiḥ /
ekaikakalaśe paścāt sādhyamantraṃ tu vinyaset // SvaT_4.491 //
vidyāṅgaiḥ sakalīkṛtya vidyāṅgāvaraṇaṃ nyaset /
saṃmantryāṣṭaśatenaiva ekaikaṃ kalaśaṃ tataḥ // SvaT_4.492 //
bahirmaṇḍalake nyasya āsanaṃ praṇavena tu /
sādhakaṃ tatra saṃsthāpya sakalīkaraṇaṃ tataḥ // SvaT_4.493 //
nirbhatsya pūrvavatsarvaiḥ sādhyamantreṇa secayet /
nivṛtyāditribhiḥ kumbhaiḥ snāpayetpūrvadiṅmukham // SvaT_4.494 //
śāntyatītaṃ ghaṭaṃ paścād gṛhītvā secayecchiśum /
śāntiṃ paścāttu gṛhṇīyāt saṃpuṭenābhiṣecayet // SvaT_4.495 //
sādhakasyābhiṣeko 'yam anulomavilomataḥ /
abhiṣicya praveśyainaṃ dakṣiṇāṃ mūrtimāsthitam // SvaT_4.496 //
praṇavenāsanaṃ dattvā sakalīkaraṇaṃ bhavet /
sādhakasyādhikārārtham akṣamālādi kalpayet // SvaT_4.497 //
mantrakalpākṣasūtraṃ ca khaṭikāṃ chatrapāduke /
uṣṇīṣarahitaṃ datvā praviśya śivasaṃnidhau // SvaT_4.498 //
vijñāpya parameśānaṃ sādhako 'yaṃ mayā kṛtaḥ /
bhūyātsiddhistvadājñātas triprakārasya bhaktitaḥ // SvaT_4.499 //
sādhyamantraṃ dadetpaścāt puṣpodakasamanvitam /
tasya haste samarpyeta siddhyarthaṃ sādhakasya tu // SvaT_4.500 //
praṇamyobhau gṛhītvā tu mantraṃ hṛdi niveśayet /
prahṛṣṭavadanaḥ śiṣyo guruścāpi praharṣavān // SvaT_4.501 //
agnyāgāre sāvadhānau tarpayenmantrasaṃhitām /
sahasraṃ vā śataṃ vāpi sādhyamantrasya tarpaṇam // SvaT_4.502 //
evaṃ saṃtarpayitvā tu puṣpaṃ pāṇau pradāpayet /
tristhaṃ saṃpūjya devaṃ tu tato 'pi triḥpradakṣiṇam // SvaT_4.503 //
praṇamya bhaktiyuktātmā aṇimādiphalaṃ labhet /
utthāpya sādhakaṃ brūyāt samayānpāhi yatnataḥ // SvaT_4.504 //
dīkṣāvasāne te devi śrāvaṇīyā vipaścitā /
evaṃ dīkṣāṃ tu nirvartya sarvadaiva varānane // SvaT_4.505 //
ātmatyāgaḥ prakartavyo yathā bhavati tacchruṇu /
vaijñānakī prākṛtī vā ācāryasya yadṛcchayā // SvaT_4.506 //
vaijñānikīṃ susūkṣmāṃ tu vidhinānena kārayet /
tilājyādisamāyuktā adhvavāgīśikalpanā // SvaT_4.507 //
kalābhiḥ pañcabhirvyāptam adhvānaṃ yugapannyaset /
pūjāhomopacārādyān kṛtvātmānaṃ niyojayet // SvaT_4.508 //
śiṣyacaitanyavat yogād adhvānaṃ yugapannyaset /
puṣpādyaiḥ pūjayitvā taṃ yogārthamāhutitrayam // SvaT_4.509 //
garbhadhāritvajanane arjane bhogatallaye /
yugapaddhomayeddevi mūlamantreṇa suvrataḥ // SvaT_4.510 //
āhutīnāṃ trayaṃ homyaṃ pratikarma varānane /
hotavyā niṣkṛtirbhinnā pañcasthānakalātmasu // SvaT_4.511 //
śatamekaṃ tadarthaṃ vā niṣkṛtiḥ parikīrtitā /
viśleṣapāśacchedādye dhāmnaiva yugapaddhutiḥ // SvaT_4.512 //
uddhāre cātmatattvasthe pūrṇāhutiṃ tu pātayet /
ātmānaṃ yojayettattve śive paramakāraṇe // SvaT_4.513 //
guṇān pūrvavadāpādya amṛtānpūrvavat kuru /
ātmadīkṣā samāptau tu prāyaścittanivṛttaye // SvaT_4.514 //
atha vijñānarūpeṇa sakṛduccāralakṣaṇā /
heyopādeyapāśānāṃ yugapadbhairaveṇa tu // SvaT_4.515 //
śāśvatī saṃsthitiḥ paścāt sūkṣmadīkṣā prakīrtitā /
viśeṣapūjanaṃ homaṃ yathāśakti prakalpayet // SvaT_4.516 //
vādyagītasunṛtyādyaiḥ stutibhiḥ pūjayeddharam /
triḥ pradakṣiṇamāvartya kalaśāgnisamaṇḍalam // SvaT_4.517 //
aṣṭāṅgapatanaṃ kṛtvā vijñapetparameśvaram /
bhagavanpaśuhetvarthaṃ yenmayāvāhito bhavān // SvaT_4.518 //
tatkṣantavyaṃ sadā deva vidhisthasya mama prabho /
vidhinyūnamakāmasya pūjā śāstoditā yathā // SvaT_4.519 //
na bhavedatibhūyiṣṭhā prākṛtairdravyasaṃcayaiḥ /
avalambya bhaktimātraṃ vidhānaṃ yatkṛtaṃ mayā // SvaT_4.520 //
tatsarvaṃ saphalaṃ me 'stu suprasanne vibho tvayi /
prasannavadano hṛṣṭo varaṃ dattaṃ vibhāvayet // SvaT_4.521 //
upaviśya tato yāgaṃ saṃhareta kramāt priye /
agraṃ saṃprārthya gṛhṇīyāt sthāpayeccāstrarakṣitam // SvaT_4.522 //
viśeṣapūjanaṃ cārdhaṃ praṇipātaṃ tataḥ punaḥ /
nirodhārdhaṃ tato gṛhya ardhaṃ savyāpasavyataḥ // SvaT_4.523 //
datvā visarjayeddevaṃ dhāmamantramanusmaran /
ātmano recakaṃ kṛtvā puṣpaṃ devāya ni.kṣipet // SvaT_4.524 //
saṃhāriṇyā ca saṃgṛhya mantrān pārśvavyavasthitān /
vidyudvaccalitān dhyātvā dhāmadehe tu vinyaset // SvaT_4.525 //
vidyādehaṃ bhairavasya tallīnaṃ binduvigrahe /
binduṃ tu nādaśaktisthaṃ śaktirūpaṃ tu grāhayet // SvaT_4.526 //
śaktirūpaṃ vyapakena praṇavobhayasaṃpuṭam /
saṃhāriṇyā tu saṃgṛhya dvādaśāte tu yojayet // SvaT_4.527 //
pūrakeṇa hṛdi nyasya svasthānasthaṃ tu bhāvayet /
sakalaṃ niṣkalaṃ rūpaṃ tathā sakalaniṣkalam // SvaT_4.528 //
bhinnāvasthaṃ tu mantreṣu hṛtsthaṃ tatsaṃsmaretpriye /
visarjanavidhirhyevaṃ agnāvevaṃ prapūjayet // SvaT_4.529 //
aṣṭottaraśataṃ hutvā pūrṇāhutiṃ prapātayet /
ardhāmācamanaṃ datvā praṇipatya kṣamāpayet // SvaT_4.530 //
maṇḍalasthaprayogena recakāpūrakeṇa tu /
saṃgṛhya mantrasaṃghātaṃ yathāsthānaṃ prakalpayet // SvaT_4.531 //
jāgarayettadāgniṃ tu nityakarmanimittataḥ /
nirmālyanayanaṃ kuryād rajāṃsyapaharetpriye // SvaT_4.532 //
tataḥ praviśya vasudhāṃ prokṣayettaṃ śivāmbhasā /
bahirnirgatya bhūtānāṃ balikarma tu pūrvavat // SvaT_4.533 //
ācamya sakalīkṛtya liṅginastarpayettataḥ /
guruṃ saṃpūjayecchiṣyo yathāvibhavavistaraiḥ // SvaT_4.534 //
deśādhyakṣo grāmaśataṃ maṇḍaleśastadardhakam /
śatabhukpañca vai dadyād grāmaṃ viṃśatibhuktathā // SvaT_4.535 //
dadyāttu grāmabhuk kṣetraṃ kṣetrabhoktā tu viṃśatim /
yena yena gurustuṣyet tatsarvaṃ vinivedayet // SvaT_4.536 //
tatastvanṛṇatāṃ yāti vittaśāṭhyavivarjitaḥ /
tatastu samayāñśrāvyas tantre bhairavanirgate // SvaT_4.537 //
carukaṃ prāśayetpaścāc cumbakaḥ sādhakaiḥ saha /
vāṅniruddhaḥ prasannātmā pṛthak pātravyavasthitaḥ // SvaT_4.538 //
anukrameṇa dātavyaḥ tataḥ siddhimavāpnuyāt /
anenaiva vidhānena dīkṣitā ye varānante // SvaT_4.539 //
brāhmaṇāḥ kṣatriyā vaiśyāḥ śūdraścānye 'thavā priye /
sarve te samadharmāṇaḥ śivadharme niyojitāḥ // SvaT_4.540 //
sarve jaṭādharāḥ proktā bhasmoddhūlitavigrahāḥ /
ekapaṅktibhujaḥ sarve samayinastu varānane // SvaT_4.541 //
putrakāṇāṃ bhavedekā sādhakānāṃ tathā bhavet /
cumbakānāṃ bhavedekā na prāgjātivibhedataḥ // SvaT_4.542 //
ekaiva sā smṛtā jātir bhairavīyā śivāvyayā /
tantrametatsamāśritya prāgjātiṃ na hyudīrayet // SvaT_4.543 //
putrakāṇāṃ sādhakānāṃ tathā samayināmapi /
prāgjātyudīraṇāddevi prāyaścittī bhavennaraḥ // SvaT_4.544 //
dinatrayaṃ tu rudrasya pañcāhaṃ keśavasya ca /
pitāmahasya pakṣaikaṃ narake pacyate tu saḥ // SvaT_4.545 //
avivekī bhavettasmād yadīccheduttamāṃ gatim /
avivekena deveśi siddhirmuktirdhruvaṃ bhavet // SvaT_4.546 //
svacchandatantre caturthaḥ paṭalaḥ
pañcamaḥ paṭalaḥ
kalādīkṣā sureśāna kathitā parameśvara /
tattvadīkṣā samāsena kathayasva prasādataḥ // SvaT_5.1 //
samāsāt kathayiṣyāmi tvatpriyārthaṃ varānane /
ṣaṭtriṃśattattvamukhyāni yathā śodhyāni pārvati // SvaT_5.2 //
pṛthivyādiśivāntāni svavyāptyānuguṇaiḥ saha /
yathā śuddhyānti deveśi tathā te kathayāmyaham // SvaT_5.3 //
vidyārājasya ye varṇā navasaṃkhyopalakṣitāḥ /
vācakāste ca tattvānāṃ kathayāmyanupūrvaśaḥ // SvaT_5.4 //
dharitryādipradhānāntam ūkāro vācakaḥ smṛtaḥ /
puruṣasya yakāro vai rāgatattvānvitasya ca // SvaT_5.5 //
%% Cf. Niśvāsa, uttara 1:7--8
niyāmikāṃ vakāreṇa vidyātattvasamanvitām /
kālaṃ kalāṃ lakāreṇa kalpayettu varānane // SvaT_5.6 //
māyātattvaṃ makāreṇa vidyātattvaṃ kṣakārataḥ /
repheṇa caiśvaraṃ tattvaṃ hakāreṇa sadāśivaḥ // SvaT_5.7 //
praṇavena tathā śaktir nyasitavyā varānane /
vyāpinīṃ samanāṃ cordhvaṃ tatraiva tu viśodhayet // SvaT_5.8 //
śodhayitvā krameṇaiva mūlamantreṇa suvrate /
yojya ātmā pare tattve unmanātītasarvage // SvaT_5.9 //
nirābhāse pare śānte īśāne cāvyaye tvaje /
ṣaṭtriṃśattattvamākhyātaṃ navatattvaṃ pracakṣmahe // SvaT_5.10 //
prakṛtiḥ puruṣaścaiva niyatiḥ kāla eva ca /
māyā vidyā tatheśaśca sadāśivaśivau tathā // SvaT_5.11 //
śodhayitvā tu vidhivad vyāptyātmānaṃ niyojayet /
pañcatattvī yadā śodhyā vaktramantrāstu vācakāḥ // SvaT_5.12 //
dharitryādi khaparyantaṃ śodhayet tatkrameṇa tu /
kalānāṃ yāvatī vyāptis tattvānāṃ tāvadeva hi // SvaT_5.13 //
tritattvamadhunā vakṣye yathā śodhyaṃ varānane /
akāra ātmatattvasya vācakaḥ parikīrtitaḥ // SvaT_5.14 //
māyāntaṃ tadvijānīyāt vidyākhyasyāpyukārakaḥ /
sakalāvadhi tajjñeyaṃ śivasya tu makārakaḥ // SvaT_5.15 //
khasvaraḥ khasvarūpasya śivatattvasya vācakaḥ /
śodhayitvā krameṇaiva pare tattve niyojayet // SvaT_5.16 //
tattvadīkṣā samākhyātā caturbhedavyavasthitā /
paradīkṣāṃ pravakṣyāmi yathāvadanupūrvaśaḥ // SvaT_5.17 //
vidyārāje tu ye varṇā navasaṃkhyopalakṣitāḥ /
pṛthagbhedena teṣāṃ tu vinyāsaṃ kathayāmi te // SvaT_5.18 //
navanābhaṃ puraṃ kṛtvā navapadmopalakṣitam /
navahastaṃ likhedveśma aṣṭaparvādhikaṃ budhaḥ // SvaT_5.19 //
saptabhāgīkṛtaṃ tattu dakṣiṇottarabhājitam /
caturaśraṃ vibhajyādau matsyaiścaivātra cihnitam // SvaT_5.20 //
koṣṭhakaikonapañcāśat sūtreṇa tu samālikhet /
madhyame koṣṭhake sūtraṃ dvātriṃśāṅgulasammitam // SvaT_5.21 //
samālikhya mahādevi caturbhāgavibhājite /
prathame karṇikāṃ kuryāt kesarāṇi dvitīyake // SvaT_5.22 //
tṛtīye dalasandhīṃśca dalāgrāṇi caturthake /
dikṣu rekhāṣṭakaṃ dattvā pratidikṣu tathaiva ca // SvaT_5.23 //
bhrāmayeccaturo vṛttāṃś caturaṅgulasammitān /
dvābhyāṃ pratidigrekhābhyāṃ madhye sūtraṃ nidhāpya tat // SvaT_5.24 //
sūtrāgraṃ tu tato bhrāmyam ardhacandravidhānataḥ /
madhyasūtraṃ ca dātavyaṃ kiñjalkasthaṃ vipaścitā // SvaT_5.25 //
pūrvapatraṃ prasādhyavam itarāṇyevameva hi /
kesarāṇi ca saṃlikhya caturviṃśatisaṃkhyayā // SvaT_5.26 //
patrāgrato nyasellekhāṃ vartulāṃ tu suśobhanām /
tasyāntaṃ caturaśraṃ tu kartavyaṃ tatpramāṇataḥ // SvaT_5.27 //
pūrvaṃ brahma prasādhyaṃ tu viṣuvatsthena helinā /
pūrvapaścāttataṃ sūtraṃ śaṅkunā sādhayet priye // SvaT_5.28 //
dvādaśāṅgulamānena madhye śaṅkuṃ praropya tam /
pārśveṣu bhrāmayedrekhāṃ ṣoḍaśāṅgulasammitām // SvaT_5.29 //
pūrvāhne grāhayecchāyām aparasthāṃ sucihnitām /
aparasthena sūryeṇa prākchāyāṃ lāñchayet priye // SvaT_5.30 //
dhruveṇottaradakṣasthāṃ lāñchayettu varānane /
tataḥ samālikhet padmam aṣṭapatraṃ sakarṇikam // SvaT_5.31 //
dikkoṣṭhakāṃśca saṃgṛhya aṣṭasaṃkhyopalakṣitam /
śeṣā lopyā varārohe ekāntaritayogataḥ // SvaT_5.32 //
padmāṣṭakaṃ tato dikṣu bāhye dvārāṇi cālikhet /
vīthyardhasammitāṃ devi śobhāṃ caiva prakalpayet // SvaT_5.33 //
upaśobhāṃ ca tanmānāṃ kapolāntaṃ samālikhet /
tathā kaṇṭhaṃ ca tanmānaṃ dvārametatprakīrtitam // SvaT_5.34 //
dvārāṣṭakavibhāgena navanābhaṃ puraṃ smṛtam /
snātvā tu vidhivad devi praviśedbhavanaṃ guruḥ // SvaT_5.35 //
pūrvoktena vidhānena sakalīkaraṇādikam /
tataḥ sampūjayeddevaṃ bhairavaṃ parameśvaram // SvaT_5.36 //
praṇavenāsanaṃ dattvā śivāntaṃ varavarṇini /
madhye sampūjayeddevaṃ svacchandaṃ parameśvaram // SvaT_5.37 //
pūrvoktena vidhānena aṅgaṣaṭkasamanvitam /
patrāṣṭake nyasedvarṇān pūrvādīśāṃśtataḥ kramāt // SvaT_5.38 //
sadāśivaṃ hakāreṇety evamādi varānane /
prakṛtyantaṃ vijānīyān madhye pīṭheśakalpanā // SvaT_5.39 //
dikpadmakarṇikāsaṃsthān aṣṭau devān prapūjayet /
tatsthāne bhairavaḥ pūjyaḥ śeṣā varṇairyathākramam // SvaT_5.40 //
śodhayecca prakṛtyādi- śivāntaṃ surasundari /
īśānadiśa ārabhya madhyapīṭhaṃ viśodhayet // SvaT_5.41 //
yojayettu pare tattve śive paramakāraṇe /
evaṃ varṇāstathā mantrān bhuvanāni viśodhayet // SvaT_5.42 //
kālāgnyādi śivāntaṃ tu kalāvidhi samāśrayet /
samayān śrāvayetpaścāt tantrāmnāyotthitān priye // SvaT_5.43 //
na nindedbhairavaṃ devaṃ śāstraṃ vānyasamudbhavam /
sāṃkhyaṃ yogaṃ pāñcarātraṃ vedāṃścaiva na nindayet // SvaT_5.44 //
yataḥ śivodbhavāḥ sarve hy apavargaphalapradāḥ /
smārtaṃ dharmaṃ na nindettu ācārapathadarśakam // SvaT_5.45 //
brahmādidevatā yāśca mātaraścumbako giriḥ /
vīrāścaiva bhaginyaśca gāvo bhūtagaṇāstathā // SvaT_5.46 //
devadravyaṃ na hiṃsyāttu siddhānte yadvyavasthitam /
gurorannaṃ na bhuñjīta adattaṃ parameśvari // SvaT_5.47 //
madyaṃ māṃsaṃ tathā matsyān anyāni ca varānane /
sācārāśca nirācārāṃl liṅgino na jugupsayet // SvaT_5.48 //
carukaṃ prāśayannityaṃ gurūn sampūjayet sadā /
upaskarān mahādevi pādena tu na saṃspṛśet // SvaT_5.49 //
saṃhitāṃ cintayennityaṃ bhaktānāṃ śrāvayet sadā /
āhnikaṃ na vilumpettu sandhyākarma varānane // SvaT_5.50 //
adīkṣitānāṃ purato noccarecchāstrapaddhatim /
trikālaṃ pūjayeddevaṃ japadhyānarataḥ sadā // SvaT_5.51 //
samayān pālayannityam ubhayārthaphalepsayā /
ato vijñānadīkṣāṃ tu pravakṣyāmyanupūrvaśaḥ // SvaT_5.52 //
adhyātmagaticāreṇa kevalena viśodhikām /
śiṣyātmānaṃ gṛhītvā tam ātmaprāṇe niyojayet // SvaT_5.53 //
abhimānaṃ tathoccārya kuryādvai pūrvavattadā /
udghātaiśca tato 'dhvānaṃ śiṣyasya tu viśodhayet // SvaT_5.54 //
tataḥ samuccaraṃstattvaṃ pṛthivyādyaṃ tu suvrate /
bhinnābhinnasvarūpeṇa ekaikaṃ tu yathākramam // SvaT_5.55 //
sasvaraṃ hyakṣaroccāraṃ devatābhiḥ samanvitam /
bindunā śaktisaṃyogād udghātaḥ prathamaḥ smṛtaḥ // SvaT_5.56 //
devatātrayanirmuktaḥ caturthāntasamanvitaḥ /
udghātaḥ sa tu deveśi dvitīyaḥ parikīrtitaḥ // SvaT_5.57 //
haṃsākṣarasamuccāraḥ sudīrgho bindusaṃyutaḥ /
ardhacandrānnirodhinyām udghātastu tṛtīyakaḥ // SvaT_5.58 //
bhinnodghātau yadā devi nādāntastu tadā bhavet /
udghātaḥ sa tu deveśi caturthaḥ parikīrtitaḥ // SvaT_5.59 //
sa eva cākṣaroccāro vyāpinyante vyavasthitaḥ /
udghātaḥ sa tu deveśi pañcamaḥ parikīrtitaḥ // SvaT_5.60 //
pañcodghātāṃstato dattvā pṛthivīṃ śodhayedbudhaḥ /
akārokāramakārāntam evaṃ śuddhyati nānyathā // SvaT_5.61 //
śuddhe 'tha pārthive tattve cintitavyaṃ tu yogibhiḥ /
jalībhūtaṃ tadevaitad ātmanā saha yogataḥ // SvaT_5.62 //
jalībhūte punarmantrī tadeva caturuccaret /
bindvantaṃ dhāraṇāyuktaṃ śiṣyādātmani cintayet // SvaT_5.63 //
śodhite toyasaṃghāte tejobhūtaṃ vicintayet /
tejodghātāstrayasteṣu nirodhyantamavasthitāḥ // SvaT_5.64 //
nāsti tejastato vāyur udghātadvayaśodhitaḥ /
ākāśe līyamānaṃ tam udghātena tu cintayet // SvaT_5.65 //
naṣṭe vāyau tataḥ śūnyam udghātaikena yojayet /
vyāpinī sā tu vijñeyā pañcamānte vyavasthitā // SvaT_5.66 //
samanāyāṃ tato hyātmā tattvavyāpī sa ucyate /
ātmavyāpī tataścordhvaṃ sarvavyāpī tataḥ punaḥ // SvaT_5.67 //
tattvāntasaṃsthito hyātmā udghātaikena yogavit /
yojayetparame tattve unmanātītasarvage // SvaT_5.68 //
yojanāṃ tu pare tattve śṛṇu devi vadāmyaham /
mantramuccārayeddevi hrasvaṃ dīrghaṃ plutaṃ param // SvaT_5.69 //
parāparavibhāgena yāvattattvaṃ paraṃ gatam /
tridevaṃ bindusaṃyuktam ardhacandraṃ nirodhikām // SvaT_5.70 //
nādaṃ ca śaktisaṃyuktaṃ vyāpinīsamanonmanāḥ /
unmanā ca paraścaiva sarvavyāpī śivo 'vyayaḥ // SvaT_5.71 //
jñātvā sarvamaśeṣeṇa vidhimeṣāṃ yathākramam /
tadā tu yojayenmantrī anyathā naiva yojayet // SvaT_5.72 //
bindusthaṃ tritayaṃ śabde caturtho bindureva hi /
brahmā viṣṇustathā rudraḥ trimāṇaṃ varṇa ucyate // SvaT_5.73 //
īśvaro bindudevastu kaṇṭhe śabdaḥ pravartate /
tatra śabdaḥ kriyāntasthaḥ kriyāśaktiriti smṛtā // SvaT_5.74 //
sa śabdastāluke devi īritaḥ sampravartate /
tasya kiṃcidgataḥ śabdo nāsikānte pravartate // SvaT_5.75 //
jñānaśaktistuvijñeyā yatnataḥ parameśvari /
mūrdhasthānagataḥ śabdo lalāṭāntamavasthitaḥ // SvaT_5.76 //
varṇaḥ śabdagataḥ teṣām udghātaḥ sa tu kīrtitaḥ /
tatrasthā vinivartante śivajñānavivarjitāḥ // SvaT_5.77 //
pañcadhāvasthito bindur ardhacandro nirodhikā /
tasyātīto bhavennādaḥ avicchinnastvasau bhavet // SvaT_5.78 //
īṣatprasārite vaktre devadevaḥ sadāśivaḥ /
caturvidho bhavecchabdo yaḥ suvegavahaḥ smṛtaḥ // SvaT_5.79 //
pañcamo na vahecchabdaḥ ūrdhvagāminyasau smṛtā /
tasyātītā bhavecchaktiḥ pañcadhā tu vyavasthitā // SvaT_5.80 //
sparśastatra bhaveddevi ātmavittatra pūrvavat /
vyāpinī parataścaiva pañcadhā tu vyavasthitā // SvaT_5.81 //
vālāgramāśritaṃ sparśaṃ kadācidvetti vā na vā /
vyāpinī sā samuddiṣṭā na jñānaṃ parameśvari // SvaT_5.82 //
tasyāpi samanātītā manastatra na kārayet /
unmanāpadamārohan śuddhātmā tu tato bhavet // SvaT_5.83 //
śiṣyātmānaṃ guruvara unmanyante niyojayet /
tatra yuktaḥ pare śānte mahāśāntimavāpnuyāt // SvaT_5.84 //
gurupāramparāyātaḥ sampradāyaḥ prakāśitaḥ /
yojane tu pare tattve upāyaḥ kathitastava // SvaT_5.85 //
evaṃ jñātvā varārohe sarvakarmāṇi kārayet /
tattvādhvānaṃ kalādhvānaṃ bhuvanādhvānameva ca // SvaT_5.86 //
varṇamantrapadādhvānaṃ kṛtvaivaṃ śuddhyati priye /
eṣā vai dhāraṇādīkṣā kartavyā yoginātra tu // SvaT_5.87 //
mantrasiddhena vā devi kṛtā vai sukṛtā bhavet // SvaT_5.88 //
iti svacchandatantre tattvadīkṣāprakāśanaṃ nāma pañcamaḥ paṭalaḥ
ṣaṣṭhaḥ paṭalaḥ
samayācārayuktasya sādhakasya varānane /
jāyate vividhā siddhiḥ girigahvaramāśrite // SvaT_6.1 //
suśuddhe bhūpradeśe tu sarvaśalyavivarjite /
pracchanne vijane ramye bhairavaṃ tatra pūjayet // SvaT_6.2 //
japitvākṣaralakṣaṃ tu bahurūpasya suvrate /
pañcapraṇavasaṃyogāj japataḥ siddhyate dhruvam // SvaT_6.3 //
mucyate na tu sandeho bhedanāt praṇavasya tu /
hrasvaṃ dīrghaṃ plutaṃ sūkṣmam atisūkṣmaṃ paraṃ śivam // SvaT_6.4 //
praṇavaṃ pañcadhā jñātvā bhittvā mokṣo na saṃśayaḥ /
praṇavaḥ pañcadhāvasthaḥ haṃsena saha saṃyuktaḥ // SvaT_6.5 //
yatkiñcidvāṅmayaṃ loke śivajñāne pratiṣṭhitam /
śivajñānaṃ ca tatrasthaṃ haṃsaḥ praṇavasaṃyutaḥ // SvaT_6.6 //
vinā praṇavasaṃyogāj jīva eko vyavasthitaḥ /
yathāprakṛti saṃyukto na ca tiṣṭhati caikataḥ // SvaT_6.7 //
tathā ṣaṣṭhena sambhinno dehe jīvaḥ pravartate /
coditastu yadā tena tadā cordhvaṃ pravartate // SvaT_6.8 //
pratyakṣamapi tattattvaṃ mahāmāyāvimohitāḥ /
kathitaṃ nābhijānanti vinā śāstreṇa codanām // SvaT_6.9 //
ṣaṣṭhaścordhvavaho jñeyaḥ svabhāvamukhasaṃsthitaḥ /
aprakāśaḥ svadehastho guṇabhūtaḥ pravartate // SvaT_6.10 //
nirguṇastu yadā deva ekākī kālavarjitaḥ /
vijñātavyaṃ na kiñcitsyāt kevalo niṣkalastu saḥ // SvaT_6.11 //
tasya rūpaṃ śarīraṃ ca nāsti varṇaḥ kriyā tathā /
sa kathaṃ gṛhyate sūkṣma agrāhyo nityamavyayaḥ // SvaT_6.12 //
etasmātkāraṇāddevi ṣaṣṭhaṃ bījaṃ niyojitam /
pañcapañcakasaṃyukto dehe sakalaniṣkalaḥ // SvaT_6.13 //
grahaṇaṃ tu yadā tasya yogī yogavicintakaḥ /
yogenāvāhitasyāpi bhāvamātraṃ tu bhāvayet // SvaT_6.14 //
yadā karoti sṛṣṭiṃ ca ūrdhvaṃ binduḥ pravartate /
bindūpari ca yacchāntaḥ śivaḥ paramakāraṇam // SvaT_6.15 //
tatra bindurlayaṃ yāti tatsthānaṃ durlabhaṃ suraiḥ /
ṣaṣṭhasvarasamāyogād abhyāsādacirāllabhet // SvaT_6.16 //
ṣaṣṭhaśca pañcamaścaiva tasya devi guṇāḥ smṛtāḥ /
saguṇaḥ sakalo jñeyo nirguṇo niṣkalaḥ śivaḥ // SvaT_6.17 //
sakalo grahasaṃyukto niṣkalo bhāvamāśritaḥ /
sakale japyamāne tu japto bhavati niṣkalaḥ // SvaT_6.18 //
surāsurāṇāṃ devena yajanopāyahetunā /
rūpaṃ tu sakalaṃ tasya dvidhāvasthaṃ prakāśitam // SvaT_6.19 //
prathamaṃ prākṛtaṃ rūpaṃ vikṛtaṃ ca dvitīyakam /
prakṛtirvikṛtiścaiva ubhe ṣaṣṭhena saṃyute // SvaT_6.20 //
ye padārthāḥ purā proktās tatrāsāvucchvasan muhuḥ /
pravartate ca etena punastena nivartate // SvaT_6.21 //
praṇavaḥ pañcadhāvasthaḥ trivarṇaśca tridaivataḥ /
bindunādasamāyuktaḥ praṇavaḥ paripaṭhyate // SvaT_6.22 //
akāraśca ukāraśca makāraśca tṛtīyakaḥ /
varṇatrayamidaṃ proktaṃ brahmādyā devatāstrayaḥ // SvaT_6.23 //
bindunādasamāyogād īśvaraśca sadāśivaḥ /
ete vai praṇavāḥ pañca haṃsaḥ prāṇayutaḥ sadā // SvaT_6.24 //
paramātmā śivo haṃsas tv apareṇa samanvitaḥ /
parataḥ praṇavān pañca punareva vadāmyaham // SvaT_6.25 //
śaktiśca vyāpinī caiva samanātmā ca niṣkalaḥ /
unmanā ca tathā devi praṇavāḥ pañca kīrtitaḥ // SvaT_6.26 //
parataḥ paramo haṃsaḥ sarvaṃ vyāpya vyavasthitaḥ /
ete vai praṇavāḥ pañca parāparavibhāgaśaḥ // SvaT_6.27 //
parāpareṇa haṃsena nityameva praṇāmitāḥ /
pravartante hi sarvatra bhuktimuktiphalapradāḥ // SvaT_6.28 //
pañcabhistu yutastvebhiḥ sa pañcapraṇavātmakaḥ /
tatrasthaḥ ekarūpastu niṣkalastattvataḥ smṛtaḥ // SvaT_6.29 //
tadyogādapi tadbījaṃ sarvabījaprarohakam /
pravartate 'yato yasmād devāsuraniketanam // SvaT_6.30 //
tatra mantrāśca varṇāśca pratiṣṭhāṃ yānti nānyathā /
tasya boddhādvimucyante ahikañcukavat priye // SvaT_6.31 //
tāvadbhramati saṃsāre yāvattattvaṃ na vindati /
vidite tu pure tattve na bhūyo jāyate kvacit // SvaT_6.32 //
akṛtārtho narastāvad yāvaddhaṃsaṃ na vindati /
praṇavena samāyuktaṃ kṛtārtha iti nirdiśet // SvaT_6.33 //
uccāraṃ ca tato jñātvā uccarettaṃ varānane /
uccārastrividho devi haṃsasya samudāhṛtaḥ // SvaT_6.34 //
hakārokārasaṃyukta- bindvante tu tṛtīyakaḥ /
sṛṣṭinyāsena tūccāraḥ saṃhārayoga ucyate // SvaT_6.35 //
evamādikrameṇaiva mantramuccārayedbudhaḥ /
bindusthaṃ tritayaṃ kṛtvā vaktramudghāṭayettataḥ // SvaT_6.36 //
īṣadudghāṭite vaktre tadā nādaṃ vijānata /
nādasthaṃ pañcadhā caiva śaktisthaṃ pañcadhā punaḥ // SvaT_6.37 //
vyāpinyāṃ pañcadhā caiva samanāniṣkalātmanoḥ /
unmanā ca paraṃ tattvaṃ sarvaṃ vyāpya vyavasthitam // SvaT_6.38 //
evaṃ jñātvā vimucyante śivatattvavido janāḥ /
anyathā naiva mucyante bindvante ye vyavasthitāḥ // SvaT_6.39 //
jyotīrūpaṃ tu bindusthaṃ nādasthaṃ śabdarūpakam /
śaktisthaṃ sparśagaṃ caiva tadūrdhvaṃ śūnyarūpakam // SvaT_6.40 //
brahmādipañcakaṃ yacca teṣāṃ śūnyaṃ ca tatpadam /
parāparavibhāgena te sarvatra vyavasthitāḥ // SvaT_6.41 //
śūnyātītā tu samanā śuddhātmā tūnmanā tathā /
sarvātītaṃ paraṃ tattvaṃ sarvaṃ vyāpya vyavasthitam // SvaT_6.42 //
mantrarūpāśca vijñeyā bindudharmāttu devatāḥ /
tatrasthā sarvakarmāṇi sādhayanti na saṃśayaḥ // SvaT_6.43 //
tattvaṃ ca unmanātmā tu samanā śūnyameva ca /
sparśaścaiva tathā śabdo rūpaṃ ca tadanantaram // SvaT_6.44 //
mantrātmani sthitāḥ sarve jñātavyā daiśikena tu /
tatrasthā jñānayogaṃ ca prayacchanti varānane // SvaT_6.45 //
karmakāle tu sakalān śiraḥ pāṇyādibhiryutān /
japet tu sakalān devi niṣkalena samanvitān // SvaT_6.46 //
dhyāyejjyotirmayān sarvān śabdasiddhipradāyakān /
śaktisthāḥ śaktidāḥ proktāḥ śūnyasthā vyāpakāḥ smṛtāḥ // SvaT_6.47 //
kramājjñānapradāste vai samanāsthā varānane /
kaivalyadāstataścordhve sarvajñāśconmane pade // SvaT_6.48 //
tattvena vedhitāḥ sarve ye mayā parikīrtitāḥ /
tajjñātvā siddhidāḥ sarve muktidāśca na saṃśayaḥ // SvaT_6.49 //
pañcapraṇavasaṃyuktaṃ tattvaṃ te kathitaṃ mayā /
pañcapraṇavapūrveṇa oṃkārādyayutena tu // SvaT_6.50 //
namaskārāvasānena bahurūpeṇa suvrate /
japataḥ siddhimāpnoti lakṣenākṣarasaṃkhyayā // SvaT_6.51 //
praṇavādyena saṃyuktaṃ mantramevaṃ japet sadā /
japānte tu punarhomaṃ daśamāṃśena kārayet // SvaT_6.52 //
nṛmāṃsaṃ purasaṃyuktaṃ ghṛtena ca pariplutam /
tataḥ siddhimavāpnoti adhamāṃ madhyamottamam // SvaT_6.53 //
triguṇena tu japyena svacchandasadṛśo bhavet /
brahmaviṣṇvindradevānāṃ siddhadaityorageśinām // SvaT_6.54 //
bhayadātā ca hartā ca śāpānugrahakṛd bhavet /
darpaṃ harati kālasya pātayed bhūdharānapi // SvaT_6.55 //
sphoṭayedbilvayantrāṇi diggajānapi cālayet /
brahmarākṣasavetālān krūragrahavināyakān // SvaT_6.56 //
smaraṇānnāśayeddevi avadhyastridaśairapi /
prākṛtānyapi karmāṇi siddhyanti japalakṣataḥ // SvaT_6.57 //
tāni samyakpravakṣyāmi yathāvadanupūrvaśaḥ /
mohanā sahadevā ca bhūdhātrī cakralāñchanā // SvaT_6.58 //
rāmavallyā sahaikatra ātmabījena poṣayet /
bhakṣe pāne ca dātavyaṃ vaśīkaraṇamuttamam // SvaT_6.59 //
uttavāraṇimūlaṃ tu puṣyarkṣeṇa tu grāhayet /
ātmendriyeṇa saṃyuktaṃ vaśīkaraṇamuttamam // SvaT_6.60 //
śravaṇākṣimalaṃ lālā rudhirendriyasaṃyutam /
bhūkadambasamopetaṃ dātavyaṃ payasā niśi // SvaT_6.61 //
apravāse pradātavyaṃ mriyate viraheṇa sā /
ṣaṣṭiṃ kanakabījāni ṣoḍaśa maṇicandrikāḥ // SvaT_6.62 //
naragodantasaṃyuktāḥ pradadyādyasya bhāminī /
eṣa kāpāliko yogo gacchantamanugacchati // SvaT_6.63 //
śvetārkamūlaṃ mañjiṣṭhā caṭakasya śirastathā /
gṛhodbhavasya kuṣṭhaṃ ca svaraktendriyasaṃyutam // SvaT_6.64 //
bhakṣye pāne pradātavyaṃ vaśīkaraṇamuttamam /
mohanā caiva kāntārī mayūraśikhayā yutā // SvaT_6.65 //
ātmalālendriyairyuktaṃ vaśīkaraṇamuttamam /
lajjālukā ca gorambhā caṇḍālīkarmakaṃ tathā // SvaT_6.66 //
nāgendrapadamiśraṃ tad ātmabījasamanvitam /
eṣa yogavaro divyo dīyate yasya suvrate // SvaT_6.67 //
madhureṇa samāyukto yāvadāyurvaśī sa tu /
caṇakā māṣamudgāśca apānena vinirgatāḥ // SvaT_6.68 //
vāntaṃ ghṛtaṃ tathā retaḥ strīrajo hṛnmalaṃ tathā /
mūtraṃ raktaṃ tathā keśo lālā caiva varānane // SvaT_6.69 //
putrajāniḥ kṛtāhvā ca nāgendrapadasaṃyutā /
mohanā viṣṇukrāntā ca dhātrī caivaikataḥ sthitā // SvaT_6.70 //
puṣyarkṣeṇa niyuñjīta garvitānāṃ varānane /
bhakṣye pāne pradātavyo yogastridaśapūjitaḥ // SvaT_6.71 //
uccāṭanaṃ pravakṣyāmi śatrūṇāṃ garvitātmanām /
kākolūkasya pakṣāṃśca kharoṣṭramūtramṛttikā // SvaT_6.72 //
kṛtvā pratikṛtiṃ prājñaḥ kākaraktena lepayet /
kākolūkasya pakṣāṃśca gude tasya vinikṣipet // SvaT_6.73 //
tāṃ catuṣpathe nikhanet śmaśānāgnimathopari /
prajvālya homayettatra kākapakṣāṃśca suvrate // SvaT_6.74 //
udbhrāntapatrasahitān kharamūtreṇa bhāvitān /
yasya nāma samuddiśya yakārādyantarodhitam // SvaT_6.75 //
mantrāvasāne vinyastaṃ visargāntaṃ pracāṭayet /
bhramate kākavat pṛthvīṃ śatrurvyādhinipīḍitaḥ // SvaT_6.76 //
piṇyākaṃ nimbapattrāṇi mṛtkiṇvaṃ tu tuṣāṇi ca /
śatroḥ pratikṛtiṃ kṛtvā akṣapuṣpaistu veṣṭitām // SvaT_6.77 //
śmaśāne nikhanettāṃ tu vahniṃ prajvālya copari /
puṣpairvibhītatarujair yasya nāmnā tu homayet // SvaT_6.78 //
vidviṣṭo vai bhavecchatruḥ kāmadevasamo 'pi yaḥ /
priyaṅgulatikāmiśraṃ gugguluṃ ghṛtavedhitam // SvaT_6.79 //
hṛtvā tvaṣṭaśataṃ devi subhagaḥ samprajāyate /
jātikuṭmalakairmiśrais trimadhvaktaistilairhutaiḥ // SvaT_6.80 //
subhagatvamavāpnoti rūpahīno 'pi yo naraḥ /
tilairlavaṇasammiśrais trimadhvaktairhutaiḥ priyaiḥ // SvaT_6.81 //
saptāhādvaśamāyāti yā strī rūpeṇa garvitā /
rājikā lavaṇaṃ caiva madhukṣīraghṛtaplutam // SvaT_6.82 //
homayennāmasammiśraṃ yasyākarṣettu taṃ drutam /
narasya rocanāṃ gṛhya dviradasya madena tu // SvaT_6.83 //
bhāvayitvābhimantryaitan mantreṇāṣṭaśataṃ japet /
snāne vilepane madye gandhe vā yasya dīyate // SvaT_6.84 //
sa vaśyo bhavati kṣipraṃ dhanadaḥ prāṇadastathā /
athavā mārayetkṣipraṃ śatruṃ niścitamātmanaḥ // SvaT_6.85 //
apakāraśatairyuktaṃ kṛtaghnaṃ duṣṭacetasam /
kapāladvayamādāya nāma śatroḥ samālikhet // SvaT_6.86 //
kapālasampuṭasthaṃ tad viṣāṅgāreṇa bhāvitam /
rudhireṇa samāyuktaṃ humphaṭkāravidarbhitam // SvaT_6.87 //
mahāpretavanaṃ gatvā svacchandaṃ pūjayettataḥ /
kṛṣṇamālyopahāraiśca tataḥ karma samārabhet // SvaT_6.88 //
vijñāpya bhairavaṃ devaṃ śatruṃ me vinipātaya /
anujñātastu devena gṛhittvā tacchirodvayam // SvaT_6.89 //
tatra gatvā mahādevi kapālāsanasaṃsthitaḥ /
tatrastho roṣasampūrṇo dakṣiṇābhimukhaḥ sthitaḥ // SvaT_6.90 //
ātmano bhairavaṃ rūpaṃ jñātvā ghoraṃ subhīṣaṇam /
kruddhaḥ samuccarenmantrī dvātriṃśākṣarasammitam // SvaT_6.91 //
vilomena mahābhāge śatrunāma tato 'ntagam /
humphaḍdvayaṃ samuccārya kādye cāsphālayedbhṛśam // SvaT_6.92 //
khaṇḍaśaścūrṇite yāvat tāvacchaturvinaśyati /
saptarātreṇa deveśi prayogastvanivartakaḥ // SvaT_6.93 //
evaṃ śatasahasrāṇi anyakalpotthitāni ca /
prayogāṇāṃ karotyeṣa mantrarājeśvareśvaraḥ // SvaT_6.94 //
anulomagataṃ devaṃ vauṣatkārāntasaṃsthitam /
kṣīraṃ tu homayeddevi śāntyarthe hitakārakam // SvaT_6.95 //
vaṣadāpyāyane śastaṃ svāhāntaṃ vaśakarmaṇi /
mantrāṇāṃ tarpaṇārthaṃ ca natyantaṃ cārcane smṛtam // SvaT_6.96 //
etaddhi kathitaṃ devi sādhakasya sumedhasaḥ /
kriyākālāṃśayuktasya akleśāttu sukhāvaham // SvaT_6.97 //
iti svacchandatantre pañcapraṇavādhikāraḥ ṣaṣṭhaḥ paṭalaḥ
saptamaḥ paṭalaḥ
kriyā jñātā mayā deva tvatprasādānmaheśvara /
kālāṃśakaṃ ca deveśa kathayasva prasārataḥ // SvaT_7.1 //
kālo dvidhātra vijñeyaḥ sauraścādhyātmikaḥ priye /
suvārakaraṇe lagne suyoge sudine priye // SvaT_7.2 //
tejo 'pacayarāśau tu dakṣiṇāyanamuttaram /
grahaṇaṃ candrasūryābhyāṃ kālaśca ṛtavastathā // SvaT_7.3 //
pakṣo māsaśca velā vi- ṣuvadrāśyantaraṃ tathā /
puṇyāpuṇyodayo devi saura eṣa prakīrtitaḥ // SvaT_7.4 //
ādhyātmikaṃ punardevi kathayāmi nibodha me /
ṣāṭkośikastu yo deho bhūtatanmātrasaṃyutaḥ // SvaT_7.5 //
sa manobuddhyahaṅkāra- buddhikarmendriyairguṇaiḥ /
sarvatattvaistathā devaiḥ samadhiṣṭhitavigrahaḥ // SvaT_7.6 //
tatrātmā prabhuśaktiśca vāyurvai nāḍibhiścaran /
nābhyadhomeḍhrakande ca sthitā vai nābhimadhyataḥ // SvaT_7.7 //
tasmādvinirgatā nāḍyas tiryagūrdhvamadhaḥ priye /
cakravat saṃsthitāstatra pradhānā daśa nāḍayaḥ // SvaT_7.8 //
dvāsaptatisahasrāṇi nāḍyastābhyo vinirgatāḥ /
punarvinirgatāścānyā ābhyo 'pyanyāḥ punaḥ punaḥ // SvaT_7.9 //
yāvatyo romakoṭyastu tāvatyo nāḍayaḥ smṛtāḥ /
yathā parṇa palāśasya vyāptaṃ sarvatra tantubhiḥ // SvaT_7.10 //
śarīraṃ sarvajantūnāṃ tadvadvyāptaṃ tu nāḍibhiḥ /
mārutāpūritāḥ sarvā ātmaśakticarāḥ sadā // SvaT_7.11 //
pṛthagvṛttiprabhedena bhinnāścāraprabhedataḥ /
cāravṛttiprabhedena saṃjñābhedo varānane // SvaT_7.12 //
nāḍināṃ caiva vāyūnāṃ bhedo jñeyaḥ sahasraśaḥ /
pradhānā daśa yāḥ proktā nāḍayaśca varānane // SvaT_7.13 //
tāsāṃ madhye tu deveśi vāyavo ye vyavasthitāḥ /
nāḍīnāṃ caiva vāyūnāṃ saṃjñāvṛttīrnibodha me // SvaT_7.14 //
iḍā ca piṅgalā caiva suṣumnā ca tṛtīyakā /
gāndhārī hastijihvā ca pūṣā caiva yaśasvinī // SvaT_7.15 //
alambusā kuhūścaiva śaṃkhinī daśamī smṛtā /
etāḥ prāṇavahāḥ proktāḥ pradhānā daśa nāḍayaḥ // SvaT_7.16 //
prāṇo 'pānaḥ samānaśca udāno vyāna eva ca /
nāgaḥ kūrmo 'tha kṛkaro devadatto dhanañjayaḥ // SvaT_7.17 //
vāyavo nāḍayaścaiva cakravatsaṃsthitāḥ priye /
tāsu saṃcarataḥ siddhiṃ yogaṃ caiva varānane // SvaT_7.18 //
japataśca varārohe japasiddhimavāpnuyāt /
daśānāṃ tu paraṃ devi nāḍītrayamudāhṛtam // SvaT_7.19 //
bindunādātmake dve vai madhye śaktyātmikā smṛtā /
hṛccakre tu samākhyātāḥ sādhakānāṃ hitāvahāḥ // SvaT_7.20 //
prāṇo vai carate tāsu ahorātravibhāgataḥ /
tathā te kathayiṣyāmi pravibhajya yathāsphuṭam // SvaT_7.21 //
prabhuśaktisamākṛṣṭā marutprāṇātmasaṃsthitāḥ /
traya ete 'vibhāgena saṃcarante samantataḥ // SvaT_7.22 //
adha ūrdhvaṃ vahedyasmāt sarvanāḍīḥ pravāhayan /
vṛttisaṃjñāprabhedena varṇarūpāṇyanekadhā // SvaT_7.23 //
dvāsaptatisahasrebhyo jāyante daśa vai priye /
koṭidhāto varārohe sa ekaḥ saṃvyavasthitaḥ // SvaT_7.24 //
prāṇāpānamayaḥ prāṇo visargāpūraṇaṃ prati /
nityamāpūrayanneva prāṇināmurasi sthitaḥ // SvaT_7.25 //
prāṇanaṃ kurute yasmāt tasmāt prāṇaḥ prakīrtitaḥ /
ahorātragatiṃ prāṇe adhunā kathayāmi te // SvaT_7.26 //
tuṭayaḥ ṣoḍaśa prāṇe pūrvaṃ hi kathitā mayā /
bāhye naiva tu kālena te lavāḥ parikīrtitāḥ // SvaT_7.27 //
tābhiścatasṛbhirdevi prāṇe yāmo vidhīyate /
taireva praharairdevi caturbhistu dinaṃ bhavet // SvaT_7.28 //
rātriścaturbhirvijñeyā ahorātrastvato 'ṣṭabhiḥ /
śivo dharmeṇa haṃsastu sūryā haṃsaḥ prabhānvitaḥ // SvaT_7.29 //
ātmā vai haṃsa ityuktaḥ prāṇo haṃsasamanvitaḥ /
tasyodayātkaletkālaḥ grahāṇāmudayo bhavet // SvaT_7.30 //
ṛkṣāṇi rāśayaścaiva tārāstvaṃśāstathaiva ca /
prāṇe vai udayantyete ahorātreṇa suvrate // SvaT_7.31 //
ahorātrodayastyaiva vibhāgaṃ kathayāmi te /
hṛdayordhve tu kaṇṭhādho yāvadvai pravahet priye // SvaT_7.32 //
aṅgulena vihīne tu prathamaḥ praharaḥ smṛtaḥ /
dvitīya ūrdhve vijñeyo madhyāhnastālumadhyataḥ // SvaT_7.33 //
atra homo japo dhyānaṃ kṛtaṃ vai mokṣadaṃ bhavet /
nāsāgryatryaṅgulordhve tu yāvatprāptastu suvrate // SvaT_7.34 //
praharastu tṛtīyo 'sau bhavedvai varavarṇini /
śaktyante ca caturthastu praharo 'haḥ prakīrtitam // SvaT_7.35 //
caturthānte tu deveśi prāṇasūryaḥ sadāstagaḥ /
tato 'stamayasandhyātra tuṭyardhaṃ tu bhavet priye // SvaT_7.36 //
tatkālaṃ tu vilambyaivaṃ punaścādhaḥ pravartate /
sa ca candrodayo devi rajanī ca vidhīyate // SvaT_7.37 //
pūrvoktakramayogena yāmeṣvevaṃ caratyasau /
tāluke cārdharātrastu punarevaṃ vidhīyate // SvaT_7.38 //
hṛtpadmaṃ tu yadā prāptaḥ prabhātasamayastadā /
tuṭyardhaṃ tu varārohe pūrvasaṃdhyā bhavettataḥ // SvaT_7.39 //
tasmātsamudayaścaiva sūryasya sa bhavetpunaḥ /
pūrvavat kramayogena sa careddhi sadā śubhe // SvaT_7.40 //
vāsare tu caretsūryo dhārāyāṃ saṃcarecchaśī /
candrasūryodayo hyeṣa mayā te parikīrtitaḥ // SvaT_7.41 //
bhaumādyāśca grahā hyevaṃ caranti pravibhāgaśaḥ /
prāṇe cāpyudayantyete prahare prahare priye // SvaT_7.42 //
velā vāro bhavedyasya sa caretpraharadvayam /
rāhuścarati somena ketuścarati bhāsvatā // SvaT_7.43 //
ye grahāste ca vai nāgā lokapālāṣṭakaṃ ca te /
mūrtayaścaiva te cāṣṭāv aṣṭau te ca gaṇeśvarāḥ // SvaT_7.44 //
te ca pañcāṣṭakā rudrās tathā yogāṣṭakāḥ pare /
anantādiśikhaṇḍyantās te ca vidyeśvarāṣṭakāḥ // SvaT_7.45 //
sakalādyāni tattvāni sthitāni paratastviha /
pūrvoktā bhairavāścāṣṭau sarve te ca vyavasthitāḥ // SvaT_7.46 //
grahādīnsamadhiṣṭhāya sarveṣūdayakārakāḥ /
rāśibhiḥ saha nakṣatrais ta udyanti aharniśam // SvaT_7.47 //
madhyāhne cārdharātre ca udayo 'bhijito bhavet /
abhīpsitaṃ phalaṃ tatra sādhakānāṃ bhavediha // SvaT_7.48 //
ahorātravibhāgo 'yam evaṃ te kathito mayā /
adhunā pakṣamāsāṃśca varṣāṇi kathayāmi te // SvaT_7.49 //
ādhyātmikāhorātreṇa bāhye kāṣṭhā vidhīyate /
māsenādhyātmikenaiva bāhye caiva kalā bhavet // SvaT_7.50 //
tatra triṃśadahorātrā māsastu varavarṇini /
māsaidvadaśabhiścaiva bāhye 'tha ghaṭikā bhavet // SvaT_7.51 //
śatāni trīṇyahotrātrāḥ ṣaṣṭireva tathādhikā /
varṣametat samākhyātaṃ bāhye vai ghaṭikā ca sā // SvaT_7.52 //
ghaṭikāḥ ṣaṣṭistvahorātre bāhye tu pravahanti vai /
tā evāntaracāreṇa ṣaṣṭiḥ saṃvatsarāḥ smṛtāḥ // SvaT_7.53 //
prāṇasaṃkhyāṃ punasteṣu kathayāmyadhunā tava /
ṣaṭ śatāni varārohe sahasrāṇyekaviṃśatiḥ // SvaT_7.54 //
ahorātreṇa bāhyena adhyātmaṃ tu saradhipe /
prāṇasaṃkhyā samākhyātā jñātavyā sādhakena tu // SvaT_7.55 //
praṇahaṃse sadā līnaḥ sādhakaḥ paratattvavit /
tasyāyaṃ japa uddiṣṭaḥ siddhimuktiphalapradaḥ // SvaT_7.56 //
adhaḥ pravahaṇe siddhir hṛtpadmaṃ yāvadāgataḥ /
muktiścaiva bhavedūrdhve paratattve tu suvrate // SvaT_7.57 //
mano 'pyanyatra nikṣiptaṃ cakṣuranyatra pātitam /
yathā pravartate prāṇas tv ayatnādeva sarvadā // SvaT_7.58 //
nāsyoccārayitā kaścit pratihantā na vidyate /
svayamuccarate haṃsaḥ prāṇināmurasi sthitaḥ // SvaT_7.59 //
māsavatsarasaṃkhyā tu eṣā te kathitā mayā /
candrasūryoparāgaṃ tu kathayāmi tataḥ param // SvaT_7.60 //
ahorātrastu yaḥ proktaḥ prāṇe 'sminsurasundari /
sa eva pakṣadvitayaṃ māsaṃ ca kathayāmi te // SvaT_7.61 //
tuṭyardhaṃ cāpyadhaścordhvaṃ viśramaḥ parikīrtitaḥ /
madhye pañcadaśoktā yās tithayastāḥ prakīrtitāḥ // SvaT_7.62 //
prathamodaye tu hṛtpadmāt tuṭyardhaṃ tu dinaṃ bhavet /
dvitīye caiva tuṭyardhe yadā carati śarvarī // SvaT_7.63 //
rāśayo grahanakṣatrāṇy udayanti yathākramam /
asminnevamahorātre pūrvavacca varānane // SvaT_7.64 //
tuṭibhiḥ pañcadaśabhiḥ pakṣaḥ sa tu vidhīyate /
tithicchede ṛṇaṃ jñeyaṃ vṛddhau caiva dhanaṃ bhavet // SvaT_7.65 //
ṛṇaṃ caiva bhavetkāso niḥśvāso dhana ucyate /
kṛṣṇapakṣordhvacāreṇa saṃhāraḥ saṃkṣayo bhavet // SvaT_7.66 //
krūrakarmāṇi vai tatra kurvansiddhimavāpnuyāt /
śubhakarmāṇi kṛṣṇe ca na ca siddhyanti suvrate // SvaT_7.67 //
śaktiṃ vai viśati prāṇe yā tuṭistu vidhīyate /
amāvasyā tu sā jñeyā kṛṣṇapakṣe varānane // SvaT_7.68 //
śaktermadhyordhvabhāge tu tuṭyardhaṃ yatprakīrtitam /
pakṣasaṃdhistvasau jñeyo 'māvasyārdhapratipadā // SvaT_7.69 //
tithicchedena vai tatra sūryasya grahaṇaṃ bhavet /
ravibimbāntare devi candrabimbaṃ tadā bhavet // SvaT_7.70 //
tadantare bhavedrāhur amṛtārthī varānane /
amṛtaṃ sravate candro rāhuśca grasate tu tam // SvaT_7.71 //
pītvā tyajati tadlimbaṃ tadā muktaḥ sa ucyate /
ādityagrahaṇaṃ caiva loke tadupadiśyate // SvaT_7.72 //
rāhurādityacandrau ca traya ete grahā yadā /
dṛśyante samavāyena tanmahāgrahaṇaṃ bhavet // SvaT_7.73 //
sa kālaḥ sarvalokānāṃ mahāpuṇyatamo bhavet /
tatra snānaṃ tathā dānaṃ pūjāhomajapādikam // SvaT_7.74 //
yatkṛtaṃ sādhakairdevi tadanantaphalaṃ bhavet /
tāṃ caivārdhatuṭiṃ tyaktvā śuklapakṣodayo bhavet // SvaT_7.75 //
śaktigarbhādadhaḥ sṛṣṭis tasmādvṛddhiḥ prajāyate /
tadārabhya ca karmāṇi śubhānyabhyudayāni ca // SvaT_7.76 //
dhyānamantrādiyuktasya siddhinte nātra saṃśayaḥ /
prāṇahaṃso yadā prāptas tv adhastāṃ prathamāṃ tuṭim // SvaT_7.77 //
pūrvamardhaṃ tvahaḥ proktaṃ tuṭyardhamaparaṃ niśā /
rāśayo graha ṛksāṇi yogāśca karaṇāni ca // SvaT_7.78 //
pūrvavatkramayogena tānyudyanti tvaharniśam /
pratipatsā tu vijñeyā candraścaikakalo bhavet // SvaT_7.79 //
dvitīyāyāṃ dvitīyā tu vṛddhimeti krameṇa tu /
tithayaścaivamārabhya yāvatpañcadaśī tuṭi // SvaT_7.80 //
paurṇamāsī tu vijñeyā tithirvai sādhakena tu /
tatra pūjā japo dhyānaṃ saṃpūrṇaṃ saphalaṃ bhavet // SvaT_7.81 //
saṃpūrṇaśca bhavettasyāṃ candro vai cārulocane /
tasyāścārdhatuṭiryā tu pakṣasaṃdhyā tu sā smṛtā // SvaT_7.82 //
tasyārdhaṃ paurṇamāsī tu pratipadardhena saṃsthitā /
hṛtpadmasaṃdhimadhye tu somasya grahaṇaṃ bhavet // SvaT_7.83 //
ādityena vinā loke somagrahaṇamucyate /
tatraiva ca mahatpuṇyaṃ dhyānahomajapādibhiḥ // SvaT_7.84 //
pakṣadvaye 'pi deveśi grahaṇaṃ candrasūryayoḥ /
nānādiddhipradaṃ hyetat sādhakasyābhiyoginaḥ // SvaT_7.85 //
mokṣaścaiva punarbhadre pakṣadvayasamujjhitaḥ /
pakṣadvayaṃ parityajya pūvoktakaraṇena tu // SvaT_7.86 //
unmanyante sthito nityaṃ paravṛttyavalambakaḥ /
parityajya tvadhaḥ sarvaṃ dhyānamāsthāya yojayet // SvaT_7.87 //
tasya muktirna saṃdehas tv anyathā siddhibhāgbhavet /
pakṣadvaye 'pi grahaṇaṃ bhavedvai sarvadehinām // SvaT_7.88 //
evametatsamākhyātaṃ yāvadāyurvarānane /
atraivādhyātmāhorātre tv athābdodaya ucyate // SvaT_7.89 //
hṛtpadmādūrdhvaparyantaṃ rāśayaḥ ṣaḍ vyavasthitāḥ /
aṅgulaiḥ ṣaḍbhirekaiko hṛtpadmādyāva śaktitaḥ // SvaT_7.90 //
aṅgule aṅgule hyatra tithayaḥ pañca saṃsthitāḥ /
tasyāpyardhaṃ dinaṃ pūrvam aparārdhaṃ niśā bhavet // SvaT_7.91 //
ṣaṭpañcakāstithīnāṃ ye te ḥorātrāstu māsikāḥ /
triṃśatā tairahorātrair dvipakṣo māsa ucyate // SvaT_7.92 //
māsi rāśyudaye hyeṣa adhordhvaprāṇasaṃcare /
hṛdayādudayasthānāt saṃkrāntirmakare sthitā // SvaT_7.93 //
ṣaḍaṅgulānyadhastyaktvā kumbhe saṃkramate punaḥ /
kaṇṭhordhve dvyaṅgulaṃ tyaktvā mīne saṃkramate punaḥ // SvaT_7.94 //
galordhvādyāvattālvantaṃ tyaktvā meṣe 'tha saṃkramet /
nāsāntaṃ yāvatsaṃkrāntir aṅgulāni ṣaḍeva hi // SvaT_7.95 //
eṣā vai viṣusaṃkrāntir uttare saṃvyavasthitā /
japahomārcanadhyānān mahābhyudayakārikā // SvaT_7.96 //
nāsāgraṃ tu parityajya prāṇahaṃso vṛṣe caret /
ṣaḍaṅgulāni saṃtyajya saṃkramenmithune punaḥ // SvaT_7.97 //
śaktyantaṃ yāvadadhvānaṃ saṃkrāntirmithune smṛtā /
makarācca samārabhya mithunāntaṃ ca suvrate // SvaT_7.98 //
uttarayaṇamatraitad aihikīsiddhivarjitam /
snānaṃ dhyānaṃ tathā dānaṃ pūjāhomajapādikam // SvaT_7.99 //
sādhakādyaiḥ kṛtaṃ yacca sahastrānekadhā bhavet /
iha janmani nāpnoti paratraivopatiṣṭhate // SvaT_7.100 //
dināni tatra vardhante makarānmithunāntikam /
tatkāle saṃharedvīryaṃ jagatyasmiṃścarācare // SvaT_7.101 //
haṃso raśmibhirākṛṣya garbhasthaṃ kārayettu tam /
garbhasthānekadhārūpaṃ yadgṛhītaṃ purātanam // SvaT_7.102 //
karkaṭādeḥ samārabhya sarvaṃ varṣati tatpunaḥ /
tasmādārabhya makarād dhyānahomajapādikam // SvaT_7.103 //
paralokanimittāya tadanantaphalaṃ bhavet /
puraścaryānimittāya mantragrahavrataṃ ca yat // SvaT_7.104 //
mīnādāvārabhetsarvaṃ mantrasiddhyarthamātmanaḥ /
bāhye 'pi taravo loke ṛtuṣaṭkasamīritam // SvaT_7.105 //
kusumānandamāyānti kusumāyudhadīpakam /
mantrāḥ kālānurūpeṇa vratacaryādineritāḥ // SvaT_7.106 //
jñeyabodhapradīptāśca siddhimuktiprasādhakāḥ /
adhyātmaśabdarūpātmā ṣaḍrasāsvādaneritaḥ // SvaT_7.107 //
haṃsabodhapradīptastu galake mīnamāśritaḥ /
śabdasaṃvedanaṃ tasya sphuṭaṃ tatra bhavedyataḥ // SvaT_7.108 //
tadārabhya japāttasya sarvameva pravartate /
mithunāntaṃ ca deveśi tataḥ siddhiḥ prajāyate // SvaT_7.109 //
sahaṃso binduśaktisthaḥ siddhidvārairadhomukhaḥ /
karkaṭādau sa varṣettu tulāntaṃ tālukāntare // SvaT_7.110 //
kaṇṭhādadhastato dehī hṛtpadmātsarvato vrajet /
tasmādihātmasiddhyarthaṃ puṣṭyarthaṃ caiva sādhayet // SvaT_7.111 //
dakṣiṇāyanaje kāle yasmātsṛṣṭiḥ prajāyate /
śaktyadho hṛdaye haṃsaḥ saṃkrametkarkaṭe priye // SvaT_7.112 //
ṣaḍaṅgulāni saṃtyajya siṃhe vai saṃkrametpunaḥ /
ṣaḍaṅgulaiḥ punastyaktaiḥ kanyāṃ saṃkramate punaḥ // SvaT_7.113 //
nāsikāgrāttu tālvantaṃ tyaktvaivaṃ viṣuvadbhavet /
tulāsaṃkrāntireṣoktā dakṣiṇaṃ viṣuvadbhavet // SvaT_7.114 //
sādhanaṃ yat kṛtaṃ tatra iha janmani kāmadam /
mṛtyorjayaṃ tathā śāntiṃ puṣṭiṃ tasmātsamārabhet // SvaT_7.115 //
tasmātsa ṣaḍrasāhāro galādhaḥ prīṇayettanum /
ṣaḍaṅgulāni tyaktvā tu vṛścike kramate punaḥ // SvaT_7.116 //
kaṇṭhordhvaṃ dvyaṅgulaṃ tyaktvā kaṇṭhādhaścaturaṅgulam /
vṛścikaṃ tu parityajya dhanvisaṃkrāntirucyate // SvaT_7.117 //
ṣaḍaṅgulādadhastāttu dhanvisthaścarate hṛdi /
hṛtpadmāntaṃ tu vai haṃsaś caritvā ūrdhvagodayaḥ // SvaT_7.118 //
makarādiṣu saṃkrāntau dvādaśaivaṃ caretsadā /
amunoktakrameṇaiva āyurvai sarvadehinām // SvaT_7.119 //
aihikāmuṣmikī siddhir adhamā madhyamottamā /
ayanadvayamākhyātaṃ mokṣasiddhirdvayojjhitā // SvaT_7.120 //
ayanadvayaparyanta unmanyante sadā sthitaḥ /
tatrastho vai japadhyānān mokṣasiddhimavāpnuyāt // SvaT_7.121 //
mokṣaṃ gatvā tu nāgacchet pratijñā bhairavasya tu /
asminnabdodaye bhūyo dvādaśābdodayaṃ śṛṇu // SvaT_7.122 //
caitrasaṃvatsare yasmān māsānāmudayo bhavet /
tadādi sādhakaistasmāt kartavyaṃ mantrasādhanam // SvaT_7.123 //
dvādaśābdaḥ sa vijñeyaś caitramāsādvarānane /
lakṣaṇaṃ tasya vakṣyāmi prāṇo 'sminpravibhāgaśaḥ // SvaT_7.124 //
tatra saṃvatsareṇaiva amunoktena suvrate /
ahorātrastu yaḥ prokto dvādaśāṃśaṃ bhajetpriye // SvaT_7.125 //
dvādaśa te ahorātrā dvādaśābde bhavanti vai /
pañcabhistāṃstu saṃguṇya dvādaśābda ṛturbhavet // SvaT_7.126 //
tameva dviguṇaṃ kṛtvā kālastu sa vidhīyate /
triguṇenaitadayane vatsaraḥ ṣaṅguṇena tu // SvaT_7.127 //
saṃkrāntayo dvādaśātra yadvadabde prakīrtitāḥ /
dvādaśābdodaye prāṇe vatsarāste prakīrtitāḥ // SvaT_7.128 //
dvādaśābde tvahorātrāḥ teṣāṃ saṅkhyāṃ nibodha me /
sahasrāṇi tu catvāri triśatī viṃśatistathā // SvaT_7.129 //
dvādaśābdodaye devi prāṇe 'sminkathitā mayā /
ṣaṣṭyabdodayamatraiva punaśca kathayāmi te // SvaT_7.130 //
ānandādyāstu te jñeyāḥ ṣaṣṭyabdāstu varānane /
te cādha ūrdhvage prāṇe ekasminsurasundari // SvaT_7.131 //
caranti pravibhāgena tathā te kathayāmyaham /
ānandaprabhṛterdevi mantramārādhayettu yaḥ // SvaT_7.132 //
tasyānandastu deveśi mantreṇa saha jāyate /
dvādaśābde tvahorātraṃ pañcadhā bhedayecca tam // SvaT_7.133 //
ṣaṣṭyabde te tvahorātrāḥ pañcaiva parikīrtitāḥ /
te vai ṣaṅguṇitāstatra māsa ekaḥ prakīrtitaḥ // SvaT_7.134 //
taiśca dvādaśabhirdevi varṣamekaṃ vidhīyate /
aṅgule tu sapañcāṃśe mānametatprakīrtitam // SvaT_7.135 //
ṣaḍaṅgulaistu pañcābdāḥ ṣaṣṭyabda udayanti te /
hṛtpadmādyāva śaktyūrdhvaṃ triṃśadabdodayo bhavet // SvaT_7.136 //
śaktyadho yāvaddhṛtpadmaṃ triṃśadabdodayo bhavet /
ṣaṣṭyabde ye tvahorātrāḥ saṅkhyāṃ teṣu vadāmyaham // SvaT_7.137 //
viṃśatistu sahasrāṇi sahasraṃ ṣaṭśatādhikam /
ahorātrāstu ṣaṣṭyabde saṅkhyātāstu varānane // SvaT_7.138 //
ṣaṣṭyabdodaya ākhyātaḥ prāṇa ekatra te mayā /
candrasūryoparāge ca pakṣamāsāyaneṣu ca // SvaT_7.139 //
yugādiṣu yugānteṣu yacca saṃvatsare 'pyatha /
varṣadvādaśake caiva ṣaṣṭyabde 'tha varānane // SvaT_7.140 //
snānadānena yajñaiśca pūjāhomajapena ca /
jñānayogādibhiścaiva bāhye kāle tu yatkṛtam // SvaT_7.141 //
amunokte varārohe tatphalaṃ labhate mahat /
prāṇahaṃsagatiṃ cāre jñātvaikasmiṃstu tadbhajet // SvaT_7.142 //
svasaṃvedyo bhaveccāro nāḍīcārajayātsphuṭam /
athavā sa japādevam atyarthamupabṛṃhitaḥ // SvaT_7.143 //
mantrī yogaṃ vijānāti jñātvā sarvajñatāṃ vrajet /
punareva pravakṣyāmi nāḍitrayavibhāgataḥ // SvaT_7.144 //
dakṣinottarasaṃkrāntau viṣuvaccāratastathā /
yathā caratyasau haṃso jagatyasmiṃścarācare // SvaT_7.145 //
antaḥsthaḥ kālarūpeṇa kalābhiḥ kalayañjagat /
nāḍitrayakṛtādhāro mārgatrayavyavasthitaḥ // SvaT_7.146 //
guṇatrayasamāviṣṭas tridhāvasthāvyavasthitaḥ /
kāraṇaiḥ ṣaḍbhirākrāntaḥ śaktitritayasaṃyutaḥ // SvaT_7.147 //
icchājñānakriyāviddhaḥ somasūryāgnimadhyagaḥ /
dakṣanāsāpuṭe caiva nāḍī vai piṅgalā smṛtā // SvaT_7.148 //
iḍā caiva tu vāmena suṣumnā madhyataḥ sthitā /
dakṣiṇe devamārgastu pitṛmārgastathottare // SvaT_7.149 //
madhyamaḥ śivamārgastu tatra gatvā na jāyate /
dakṣiṇe sattvajāgratsthaḥ svapnastho vāmato rajaḥ // SvaT_7.150 //
madhye tamastu vijñeyaṃ suṣuptāvastha eva ca /
brahmeśvaraśca dakṣastho vāme viṣṇusadāśivau // SvaT_7.151 //
madhye rudraśivau proktau sarvātītaḥ paraḥ śivaḥ /
jyeṣṭhājñāne ca dakṣe ca kriyā vāmā tathottare // SvaT_7.152 //
raudrī cecchā ca madhyasthā parā śaktiḥ parāparā /
dakṣiṇo tu sthitaḥ sūryo vāme somo virājate // SvaT_7.153 //
pāke prakāśakatve ca madhyasthaścaiva pāvakaḥ /
pācayetsarvapākaṃ hi somādiguṇasambhavam // SvaT_7.154 //
prakāśayetsvasāmarthyāt paratattvamanāmayam /
rāśayaśca grahāḥ sarve ṛkṣayogādayaśca ye // SvaT_7.155 //
candrasūryapathenaiva te carantyanupūrvaśaḥ /
sūryasomau ca te sarve bhuñjate kramaśaḥ priye // SvaT_7.156 //
somasūryātmakāste vai pathitrayavyavasthitāḥ /
vāyati tapati sūryaḥ somo varṣati cāmṛtam // SvaT_7.157 //
somasūryātmakaṃ yasmāj jagatsthāvarajaṅgamam /
sauro dakṣiṇamārgastu uttarāyaṇasaṃjñitaḥ // SvaT_7.158 //
vāmaḥ saumyastu yaḥ proktas tatra vai dakṣiṇāyanam /
somasūryātma viṣuvat puṭadvayaviniḥsṛtam // SvaT_7.159 //
udaksaṃkrāntayaḥ pañca pañca vai dakṣiṇāyane /
dakṣiṇottarayormadhye saṃkrāntyā viṣuvaddvayam // SvaT_7.160 //
sauraśca dakṣiṇo mārgas tv abhicāraprasiddhidaḥ /
āpyāyane tathā puṣṭau śāntike saumya uttaraḥ // SvaT_7.161 //
dakṣiṇāduttaraṃ yāti uttaraddakṣiṇaṃ yadā /
dakṣiṇottarasaṃkrāntiḥ sā caivaṃ saṃvidhīyate // SvaT_7.162 //
dakṣiṇasyāṃ yadā nāḍyaṃ saṃkrāmettu yadottaram /
yāvadardhaṃ tu tatrasthaṃ madhyenottarato vahet // SvaT_7.163 //
tāvattadviṣuvatproktam uttaraṃ tūttarāyaṇe /
uttarāddakṣiṇāyāṃ tu saṃkrāmansa varānane // SvaT_7.164 //
yāvadardhaṃ vahettatra ardhaṃ dakṣiṇato vahet /
viṣuvaddakṣiṇaṃ tāvad dakṣiṇāyanajaṃ priye // SvaT_7.165 //
tatra pūjā japo homo yatkṛtaṃ muktidaṃ bhavet /
dhyānayogena dīkṣāyāṃ tatstho vai mocayedguruḥ // SvaT_7.166 //
bāhye caiva tvahorātre adhyātmaṃ tu varānane /
caturviṃśatisaṃkrāntīḥ prāṇahaṃsastu saṃkramet // SvaT_7.167 //
ahani dvādaśa proktā rātrau vai dvādaśa smṛtāḥ /
pūrvāhṇe viṣuvattvekaṃ madhyāhne tu dvitīyakam // SvaT_7.168 //
tṛtīyaṃ cāparāhṇe vai ardharātre caturthakam /
caturdhā viṣuvatproktam ahorātreṇa muktidam // SvaT_7.169 //
caturviṃśatisaṃkrāntyaḥ samadhātoḥ svabhāvataḥ /
śatāni nava vai haṃsa ekāmekāṃ vahetsadā // SvaT_7.170 //
etanmānaṃ samākhyātaṃ anyathā pravahedyadā /
iṣṭaṃ caivāpyaniṣṭaṃ ca tadā saṃsūcayettu saḥ // SvaT_7.171 //
ātmārthaṃ vā parārthaṃ vā tasmādyogī nirūpayet /
pūrvodaye tu saṃprāpte bhāskarasya varānane // SvaT_7.172 //
jīvitaṃ maraṇaṃ caiva tadārabhya vicārayet /
susaṃyatamanā yogī vīro yogāsanasthitaḥ // SvaT_7.173 //
saṃsmarannātmajaṃ prāṇaṃ suṣumnāntargataṃ priye /
supraśāntastadā tiṣṭhet prāṇaikagatamānasaḥ // SvaT_7.174 //
prāṇasaṃkrāntikālo vai piṅgalaikasthito vahet /
pravāhe viṣuvaddevi jñātvā kālaṃ samādiśet // SvaT_7.175 //
ekābdaṃ jīvitaṃ jñeyam ahorātreṇa suvrate /
abdadvayaṃ sa jīvettu ahorātradvayena tu // SvaT_7.176 //
tryabdaṃ tu tribhirevātra caturbhiścaturabdakam /
pañcābdaṃ pañcadivasaiḥ ṣaḍbhiḥ ṣaḍvarṣameva ca // SvaT_7.177 //
saptabhiḥ sapta varṣāṇi jīvedaṣṭāṣṭabhirdinaiḥ /
navabhirnavavarṣāṇi daśabhirdaśa eva ca // SvaT_7.178 //
dinaikādaśakenaiva varṣaikādaśakaṃ priye /
dinairdvādaśabhiryogī jīvedvarṣāṇi dvādaśa // SvaT_7.179 //
saptayāmapravāheṇa ṣaṇmāsānatha jīvati /
praharānṣaḍvahedyasya māsāṃstrīnvai sa jīvati // SvaT_7.180 //
pañcapraharavāhena dvayardhamāsāyurva saḥ /
caturbhiḥ praharaidevi māsamekaṃ sa jīvati // SvaT_7.181 //
praharatrayavāhena māsārdhaṃ caiva jīvati /
praharadvayaṃ vahedyasya dinānyaṣṭau sa jīvati // SvaT_7.182 //
caturaḥ praharāñjīvet praharaṃ tu vahedyadā /
praharārdhaṃ vahedyasya sa jīvetpraharadvayam // SvaT_7.183 //
sadyo mṛtyurbhavettasya yasya haṃsastrimārgagaḥ /
yadārabhya nirūpyeta prāṇe vai kālamīśvaram // SvaT_7.184 //
māsaḥ pakṣo dinaṃ varṣaṃ tadahaḥ prabhṛti priye /
saṃlakṣyaivaṃ prayatnena tatkāle niścayo bhavet // SvaT_7.185 //
uttarāyaṇaje kāle evaṃ te kathitaṃ mayā /
ayuktasyāpi ca prāṇe mṛtyujñānaṃ nibodha me // SvaT_7.186 //
karṇarandhrakṛtāṅguṣṭho ghoṣaṃ na śṛṇute yadā /
maraṇaṃ tasya deveśi ṣaṇmāsena vinirdiśet // SvaT_7.187 //
ghoṣamadhye paraṃ śabdaṃ cīravākciñcinīravam /
māsamekaṃ sa jīvettu na śṛṇoti yadā priye // SvaT_7.188 //
utpāṭaṃ caiva kāṇaṃ ca mṛtyuyogaṃ ca me śṛṇu /
saṃkrāntipañcakaṃ prāṇo mukharandhre vahedyadā // SvaT_7.189 //
tamutpāṭaṃ vadedyogaṃ sthānātsthānāntaraṃ vrajet /
vittanāśastathodvego rogavṛddhiśca jāyate // SvaT_7.190 //
suhṛdgṛhavināśaśca tejohāniśca jāyate /
dakṣiṇe puṭa ekasmin dakṣiṇāyanavarjite // SvaT_7.191 //
saṃkrāntyaṣṭakavāhena kāṇayogo bhaveddhi saḥ /
bhagandharo 'nugranthaśca netrarogaśca kāmalā // SvaT_7.192 //
śūlaṃ visphoṭikā duḥkham urodoṣā bhavanti ca /
vāmanāsāpuṭenaiva saṃkrāntīśca trayodaśa // SvaT_7.193 //
jvaraḥ śiro 'rtiḥ śūlaṃ ca arśāsi stambha eva ca /
mūtrakṛcchraṃ pramehaśca pāṇḍurogaśca jāyate // SvaT_7.194 //
iḍāsthaḥ śleṣmaṇā vyādhiṃ prakopayati suvrate /
yasmiṃścāre nirūpyeta tatkāladivase pare // SvaT_7.195 //
vyādhibhiḥ pīḍyate sarvair vāmavāmetaretare /
athānyatsparśavijñānaṃ nāsādhastāttathopari // SvaT_7.196 //
ūrdhvena spṛśataścordhvaṃ rugdoṣāḥ prākpracoditāḥ /
vācākrośābhibhavanaṃ dakṣiṇena vahedyadā // SvaT_7.197 //
madhye madhyapuṭasparśī parābhibhavatāṃ vrajet /
itaścetaśca bahudhā saṃkrāntyekā vahedyadā // SvaT_7.198 //
pūjanaṃ bahusaṃmānaṃ lābhastasya bhavettadā /
mandacāre suṣumnāyāṃ prāṇahaṃso vahedyadā // SvaT_7.199 //
bhūlābho dharma aiśvaryaṃ bhaveccātra priyāgamaḥ /
dvādaśaiva tu saṃkrāntīr vahedviṣuvataikataḥ // SvaT_7.200 //
tadaikavatsareṇaiva maraṇaṃ tu samādiśet /
hrasetsaṃkrāntirekaikā māsa eko hrasettadā // SvaT_7.201 //
saṃkrāntyekā varārohe triṃśatprāṇakṣayodayā /
dine dine vahedbāhye yāvattriṃśaddināni tu // SvaT_7.202 //
māsānte tu bhavenmṛtyuḥ sadya eva varānane /
mṛtyuyogaḥ samākhyāto mayā te varavarṇini // SvaT_7.203 //
abdaṃ māsaṃ tathā pakṣaṃ tithiṃ velāṃ yadābhyaset /
yatkālāttu samārabhya tatkālaṃ tu samādiśet // SvaT_7.204 //
iḍāsuṣumnāmārgeṇa prāṇacāraṃ vidurbudhāḥ /
dakṣiṇāyanaje kāle evaṃ te kathitaṃ śubham // SvaT_7.205 //
evaṃ śarīraje kāle mṛtyuṃ cāśubhameva ca /
jñātvā yogī jayenmṛtyum aśubhānyapyaśeṣataḥ // SvaT_7.206 //
dhyātvā kāleśasvacchandaṃ haṃsaṃ vā sakaleśvaram /
nāsikārandhramārgasthaḥ sa sṛjetsaṃharejjagat // SvaT_7.207 //
tatrasthaḥ kalayetsarvaṃ sarvabhūteṣvavasthitaḥ /
tatsthaṃ dhyātvā jayenmṛtyuṃ nākalasthaṃ kaletprabhuḥ // SvaT_7.208 //
dhyānayuktasya ṣaṇmāsāt sarvajñatvaṃ pravartate /
kālatrayaṃ vijānāti kālayuktastu yogavit // SvaT_7.209 //
kālahaṃsaṃ sa tu japan dhyāyanvāpi maheśvari /
sa bhavetkālarūpī vai svacchandaḥ kālavaccaret // SvaT_7.210 //
hatamṛtyurjarāṃ tyaktvā rogaiḥ sarvabhayojjhitaḥ /
vijñānaṃ śravaṇaṃ dūrān mananaṃ cāvalokanam // SvaT_7.211 //
sarvaiśvaryaguṇāvāptir bhavetkālajayātsadā /
dakṣanāsāpuṭe dhyātvā brāhmaiśvaryamavāpnuyāt // SvaT_7.212 //
tadāyustatsamaṃ vīryaṃ bhūtakālaṃ ca vettyataḥ /
bhaviṣyajjño bhavedvāme viṣṇutulyabalaśca saḥ // SvaT_7.213 //
tatsamaṃ caitadaiśvaryaṃ tadāyuryogirāḍbhavet /
bhūtaṃ bhavyaṃ bhaviṣyacca sarvaṃ jānāti madhyataḥ // SvaT_7.214 //
nityaṃ vai dhyānayogena rudrasya samatāṃ vrajet /
āyuṣā balavīryeṇa rūpaiśvaryeṇa tatsamaḥ // SvaT_7.215 //
brahmaṇaḥ parabhāvena aiśvaraṃ padamāpnuyāt /
viṣṇoḥ sadāśivaiśvaryaṃ parabhāvādavāpnuyāt // SvaT_7.216 //
rudrasya yaḥ paro bhāvo dhyātvā taṃ tu śivo bhavet /
evaṃ mṛtyujayaḥ khyātaḥ amṛtaṃ dhyāyato jayaḥ // SvaT_7.217 //
nāḍibhinnālarandhrasthaṃ hṛtpadmaṃ ṣoḍaśacchadam /
dhyātvā sitaṃ suvikacaṃ kalāṣoḍaśakānvitam // SvaT_7.218 //
saṃpūrṇāvayavaṃ candraṃ karṇikākāravigraham /
tanmadhye cintyamātmānaṃ śuddhasphaṭikanirmalam // SvaT_7.219 //
śrīrāmṛtārṇavāvastha- kallolāmṛtapūritam /
upariṣṭāddvitīyābjaṃ śaktāmṛtamahodadhau // SvaT_7.220 //
taccādho mukhapadmaṃ tu paripūrṇendukarṇikam /
tanmadhye cintayeddhaṃsam adho binduśikhānvitam // SvaT_7.221 //
varṣantamamṛtaṃ divyaṃ samantātsaṃvicintayet /
ātmordhvarandhramārgeṇa praviṣṭaṃ tacca cintayet // SvaT_7.222 //
sitaṃ subahulaṃ sāndram amṛtaṃ mṛtyunāśanam /
tenāplāvitamātmānaṃ pūryamāṇaṃ vicintayet // SvaT_7.223 //
padmanālanibaddhaiśca nāḍīrandhramukhaiḥ sadā /
amṛtāpūritaṃ dehaṃ sarvameva vicintayet // SvaT_7.224 //
evaṃ vai nityayuktātmā amṛteśasamo bhavet /
vyādhīnmṛtyuṃ jarāṃ tyaktvā krīḍate tvaṇimādibhiḥ // SvaT_7.225 //
evaṃ tasyāmṛtadhyānāt kālamṛtyujayo bhavet /
athavā paratattvasthaḥ sarvakālairna bādhyate // SvaT_7.226 //
cintayetparamaṃ tattvaṃ kālacāravivarjitam /
kalākalaṅkanirmuktaṃ niṣkalaṃ paramaṃ padam // SvaT_7.227 //
niṣkalaṃ cātmatattvaṃ tu kalaṅko deha ucyate /
saṃyuktaḥ kāraṇaiḥ ṣaḍbhiḥ sarvatattvasamanvitaḥ // SvaT_7.228 //
varṇo bindustathā nādo vyāpinīśaktisaṃyutaḥ /
samanāvadhiparyantaḥ kalaṅkādhāra ucyate // SvaT_7.229 //
ādheyaḥ paramo hyātmā tatparāpyunmanā smṛtā /
tasyāścānte paraṃ tattvaṃ sakalākalavarjitam // SvaT_7.230 //
vyāpakaṃ sarvatobhadraṃ sarvāntaḥ sarvatomukham /
pañcapañcakatattvastham aṣṭādaśaguṇānvitam // SvaT_7.231 //
yadyasmiṃstu paraṃ vetti tadā mucyeta bandhanāt /
kāraṇāni ca mantrāśca nivṛttyādyāḥ kalāstathā // SvaT_7.232 //
binduścaivārdhacandraśca nirodhī nāda ūrdhvargaḥ /
śaktiśca vyāpinī caiva samanātmā tathonmanā // SvaT_7.233 //
pañcapañcakametaddhi kathitaṃ te varānane /
tattvānyeva tu ṣaṭtriṃśat guṇāṃścaiva nibodha me // SvaT_7.234 //
ahaṃkāro dhīrmanaśca indriyārthāstathaiva ca /
grahaṇaṃ sparśa ādhāraḥ śaktiścaivāṣṭamī smṛtā // SvaT_7.235 //
ete cāṣṭau guṇāḥ aṣṭau bhairavā bhairavāvṣṭakam /
prāṇahaṃsastathā śaktiḥ guṇā aṣṭādaśa tvime // SvaT_7.236 //
eteṣu tatparaṃ tattvam uccārālambanādṛte /
akṣarākṣaranirmuktaṃ paraṃ tattvamanakṣaram // SvaT_7.237 //
akṣareṣu kuto mokṣa ākāśo kusumaṃ kutaḥ /
yāvaduccāryate vācā yāvallekhye 'pi tiṣṭhati // SvaT_7.238 //
tāvatsa sakalo jñeyo niṣkalo bhedavarjitaḥ /
sṛṣṭisaṃhāranirmuktaḥ kriyākālavivarjitaḥ // SvaT_7.239 //
adhaścāre bhavetsṛṣṭir ūrdhve saṃhāra ucyate /
adhaścāreṇa jāto 'sau urdhve caiva mṛto bhavet // SvaT_7.240 //
sūtakaṃ mṛtakaṃ tyaktvā tiṣṭhedvai tattvavṛttitaḥ /
tattvavṛttiśca vyākhyātā sarvādhvopādhivarjitā // SvaT_7.241 //
tattvādhvadharmanirmukhtaḥ kāraṇaiśca vivarjitaḥ /
tattvavṛttau sthito yogī sarvārambhavivarjitaḥ // SvaT_7.242 //
rāgadveṣavinirmukto viṣādānandavarjitaḥ /
nākāṅkṣenna ca nindettu viṣayāṃśca kadācana // SvaT_7.243 //
samaḥ śatrau ca mitre ca brāhmaṇe śvapace samaḥ /
tulyadarśī bhavennityaṃ sarvaṃ śivamayaṃ smaret // SvaT_7.244 //
ātmānaṃ ca tathaivaivaṃ sarvathaiva sadā smaret /
sarvatattvāni bhūtāni varṇā mantrāśca ye smṛtāḥ // SvaT_7.245 //
nityaṃ tasya vaśāste vai śivabhāvanayānayā /
nacāsau kurute puṇyaṃ naiva pāpaṃ ca suvrate // SvaT_7.246 //
kṛtakṛtyaḥ prasannātmā kṛtyaṃ cāsya na vidyate /
iha loke parasmiṃśca paripūrṇastu sarvadā // SvaT_7.247 //
dharmādharmavinirmuktaḥ puṇyapāpavivarjitaḥ /
na cāsya bhakṣyābhakṣyaṃ hi na peyāpeyameva ca // SvaT_7.248 //
nāpavitraṃ hi tasyāsti na pavitraṃ hi suvrate /
nirapekṣo hyasau nityaṃ sarvāpekṣāvivarjitaḥ // SvaT_7.249 //
nāsya kṣetraṃ nāsya tīrthaṃ niyamo yama eva ca /
kṣetraṃ tasya parā śaktir yataḥ sarvaṃ prasūyate // SvaT_7.250 //
sarvādhvāno yato devi tatrasthāḥ pracaranti vai /
tīrthaṃ caiva paraṃ śāntaṃ nityaṃ cānandaviśvagam // SvaT_7.251 //
yena vyāptamidaṃ viśvam anantaṃ viśvaśaktibhiḥ /
nityaṃ viraktiḥ saṃsārād yamo 'yam parikīrtitaḥ // SvaT_7.252 //
niyamo bhāvanā nityaṃ paratattvaikatānatā /
nātmano bhāvayejjātiṃ na kulaṃ na ca bāndhavān // SvaT_7.253 //
ācaretsarvavarṇatvaṃ na ca varṇeṣu vartayet /
parabhāvanayā nityaṃ paradharmeṇa vartayet // SvaT_7.254 //
sarvajñaḥ paritṛptaśca paripūrṇaḥ svabhāvataḥ /
svatantro 'luptasāmarthyas tv anādinidhanāśritaḥ // SvaT_7.255 //
anādibodho hyatulaḥ kālavelāvivarjitaḥ /
cāroccāravinirmuktas tv ahorātravivarjitaḥ // SvaT_7.256 //
na divā jāgaraṃ kuryān na ca rātrau svapetkvacit /
svabhāvenaiva saṃtiṣṭhad dinarātrivivarjitaḥ // SvaT_7.257 //
evaṃ vai vartate yogī pareṇa samatāṃ vrajet /
na ca taṃ kalayetkālaḥ kalpakoṭiśatairapi // SvaT_7.258 //
jīvanneva vimukto 'sau yasyaiṣā bhāvanā sadā /
śivo hi bhāvito nityaṃ na kālaḥ kalayecchivam // SvaT_7.259 //
yogī svacchandayogena svacchandagaticāriṇā /
sa svacchandapade yuktaḥ svacchandasamatāṃ vrajet // SvaT_7.260 //
svacchandaścaiva svacchandaḥ svacchando vicaretsadā /
evaṃ vai mṛtyuliṅgāni riṣṭānyanyāni yāni ca // SvaT_7.261 //
yogājjānāti yogīndro nādajāntargatāni ca /
nirjityaitāni yogena evamuktavrameṇa tu // SvaT_7.262 //
ayogī yāni jānāti ayukto vāpi suvrate /
bahirliṅgāni tānyatra aṅgāriṣṭāni me śṛṇu // SvaT_7.263 //
śuṣkatālvoṣṭhakaṇṭhaśced akasmāddhūsaracchaviḥ /
skandhau ca bhaṅgamāyātaḥ ṣaṇmāsānmṛtyumāpnuyāt // SvaT_7.264 //
sunīlaṃ maṇḍalaṃ vyomni yaḥ paśyati dine dine /
sitaṃ haritakṛṣṇaṃ ca vatsarārdhānmriyeta saḥ // SvaT_7.265 //
viraśmiṃ paśyati raviṃ somaṃ vai lakṣmavarjitam /
tārāṃ jyotsnāṃ ca kṛṣṇāṃ vai paśyetṣaṇmāsajīvitaḥ // SvaT_7.266 //
hiraṇyavarṇaṃ puruṣaṃ piṅgalaṃ kṛṣṇameva ca /
svapne saṃpaśyate yo vai ṣaṇmāsānso 'pi jīvati // SvaT_7.267 //
ātmano hyaśiracchāyāṃ paśyetṣaṇmāsajīvitaḥ /
tailābhyaṅgaṃ tathā pānaṃ raktasraganulepanam // SvaT_7.268 //
raktāmbarāṇi kṛṣṇāni svapne paśyati vai yadā /
pretaiḥ piśācai rakṣobhiḥ śvagomāyukasūkaraiḥ // SvaT_7.269 //
vṛtaṃ yātaṃ gṛddhrakākair mahiṣairuṣṭragardabhaiḥ /
aṅgabhakṣaṇamudvāhaṃ nagnaṃ cātīva vihvalam // SvaT_7.270 //
svapne ca paśyate yo vai varṣamekaṃ sa jīvati /
śaṃkhāvarte bhujāmadhye gulphayormarmasandhiṣu // SvaT_7.271 //
so 'vaśyaṃ vadhamāyāti yasyaitatspandanaṃ na hi /
somārkamaṇḍalaṃ dehe dhruvaṃ caiva tvarundhatīm // SvaT_7.272 //
na paśyati mahāyānaṃ so 'vaśyaṃ mriyate naraḥ /
tālurandhragato dhūmo mahāyānaṃ taducyate // SvaT_7.273 //
jihvā tvarundhatītyuktā nāsāgraṃ dhruva ucyate /
netrānte karajākrānte maṇḍalaṃ somasūryayoḥ // SvaT_7.274 //
na paśyedgagane 'pyetat so 'vaśyaṃ mriyate naraḥ /
sthūlo 'kasmācca jāyeta akasmādvai bhavetkṛśaḥ // SvaT_7.275 //
atikruddho 'tibhītaśca varṣamekaṃ sa jīvati /
kṛṣṇāmbaradharaṃ kṛṣṇaṃ lohadaṇḍakarodyatam // SvaT_7.276 //
naraṃ cābhimukhaṃ svapne dṛṣṭvā māsatrayāyuṣam /
hṛdayaṃ śuṣyate yasya snātamātrasya tatkṣaṇāt // SvaT_7.277 //
gātraṃ caivāpyanuṣṇaṃ ca ṛtumekaṃ sa jīvati /
dhanurniśi divā colkā vyabhre vidyutpradarśanam // SvaT_7.278 //
digdāho 'pluṣṭadeśe 'pi māsamekaṃ sa jīvati /
cakṣuṣī sravato yasya śabdaṃ na śṛṇuyāt sphuṭam // SvaT_7.279 //
nāghrāti gandhaṃ vāgjāḍyaṃ māsamekaṃ gatāyuṣaḥ /
raktapadmopamaṃ vaktraṃ jihvā kṛṣṇā ca yasya vai // SvaT_7.280 //
gātre varṇānyanekāni hṛdayaṃ yasya roditi /
tālukampo 'tha nābheśca ardhamāsaṃ sa jīvati // SvaT_7.281 //
pratyakṣakākanāsīro dīpadhūmaṃ na jighrati /
pūrvadṛṣṭaṃ na jānāti caturmāsaṃ sa jīvati // SvaT_7.282 //
binduṃ yastu na paśyettu nityaṃ vaktrānugaṃ hitam /
nityaṃ vahati hikkāṃ tu varṣamekaṃ sa jīvati // SvaT_7.283 //
bahirliṅgāni caitāni aṅgāriṣṭāni yāni ca /
pūjayā japahomena dhyānadhāraṇayā priye // SvaT_7.284 //
kṛtarakṣāvidhānena jīyante nātra saṃśayaḥ /
nāḍīnāṃ śodhanaṃ caiva vāyūnāṃ ca jayaḥ katham // SvaT_7.285 //
sthānaṃ rūpaṃ ca śabdaṃ ca karma brūhi mama prabho /
paramo yogasadbhāvo guhyādguhyataraḥ priye // SvaT_7.286 //
yo na kasyacidākhyātas taṃ yogaṃ śṛṇu tattvataḥ /
supraśaste bhūpradeśe nāgnitoyasamīpataḥ // SvaT_7.287 //
vālukāśarkarāhīne śuṣkavṛkṣavivarjite /
niḥśabdakīṭavalmīke ītibhiḥ parivarjite // SvaT_7.288 //
puṇye dharmiṣṭhasaṃvāse tatra yogaṃ samabhyaset /
devadevaṃ samabhyarcya bhairavaṃ savināyakam // SvaT_7.289 //
pūrvācāryānnamaskṛtya yukto dhyānaparāyaṇaḥ /
āsanaṃ svastikaṃ baddhvā padmakaṃ bhadrameva vā // SvaT_7.290 //
sāpāśrayaṃ sārdhacandraṃ yogapaṭṭaṃ yathāsukham /
dahanotpūyane kṛtvā plāvayedamṛtena ca // SvaT_7.291 //
sabāhyābhyantareṇaiva sakalīkaraṇaṃ tataḥ /
antaryāgaṃ yathāpūrvam uccāryaṃ ca paraṃ tathā // SvaT_7.292 //
daśadhā yogamārgeṇa haṃsasvacchandamabhyaset /
mantraṃ bindumatītaṃ tu nādāntajyotirākṛtim // SvaT_7.293 //
saṃkalpya kalpanālakṣyaṃ dhyāyedvai tena sarvagam /
apasavyena pūryeta savyenaiva virecayet // SvaT_7.294 //
nāḍīsaṃśodhanaṃ caitan mokṣamārgapathasya ca /
recanātpūraṇādrodhāt prāṇāyāmasridhā smṛtaḥ // SvaT_7.295 //
sāmānyā bahirete tu punaścābhyantare trayaḥ /
ābhyantareṇa recyeta pūryetābhyantareṇa tu // SvaT_7.296 //
niṣkampaṃ kumbhakaṃ kṛtvā kāryāścābhyantarāstrayaḥ /
nābhyāṃ hṛdayasaṃcārān manaścendriyagocarāt // SvaT_7.297 //
prāṇāyāmaścaturthastu supraśānta iti śrutaḥ /
prāṇarodhe tu saṃpūrṇe nābhau nītvā samucchvasan // SvaT_7.298 //
śanairvimocayedvāyuṃ vāmanāsāpuṭena tu /
vāyavī dhāraṇāṅguṣṭhe āgneyī nābhimadhyataḥ // SvaT_7.299 //
māheyī kaṇṭhadeśe tu vāruṇī ghaṇṭikāśrayā /
ākāśadhāraṇā mūrdhni sarvasiddhikarī smṛtā // SvaT_7.300 //
ekadvitricatuṣpañca- saṃkhyoddhātaiḥ prasiddhyati /
saṃniruddhe tu vai prāṇe mūrdhni gatvā nivartate // SvaT_7.301 //
sa udghāta iti prokto jñātavyo yogibhiḥ sadā /
rāgadveṣau prahīyete prāṇāyāmaiḥ sudhāritaiḥ // SvaT_7.302 //
dhāraṇābhirdahetpāpaṃ pratyāhāre 'kṣasaṃyamaḥ /
hṛdgude nābhikaṇṭhe ca sarvasandhau tathaiva ca // SvaT_7.303 //
prāṇādyāḥ saṃsthitā hyete rūpaṃ śabdaṃ ca me śṛṇu /
drutatāranibho rakta indragopakasaṃnibhaḥ // SvaT_7.304 //
kṣīrābhaḥ sphaṭikābhaśca pañcānāṃ rūpalakṣaṇaṃ /
ghaṇṭākaṃsābdamadhuro gajanādo mahādhvaniḥ // SvaT_7.305 //
prāṇādināṃ tu pañcānām ayaṃ śabda udāhṛtaḥ /
jalpitaṃ hasitaṃ gītaṃ nṛttaṃ yuddhagatiḥ kalāḥ // SvaT_7.306 //
śilpaṃ ca sarvakarmāṇi prāṇasyaiva viceṣṭitam /
praveśayedannapānaṃ tanmalaṃ srāvayedadhaḥ // SvaT_7.307 //
andhatvaṃ śrotrarogaṃ ca apānastu kariṣyati /
aśitaṃ līḍhapītaṃ ca samānaḥ samatāṃ nayet // SvaT_7.308 //
kṣobho hikkā tathā chikkā udānasya viceṣṭitam /
svedaśca romaharṣaśca śūlaṃ dāho 'ṅgabhañjanam // SvaT_7.309 //
vyānasyaitāni karmāṇi sparśaṃ caiva sa vindati /
aṅguṣṭhajānuhṛdaye locane mūrdhni saṃsthitāḥ // SvaT_7.310 //
nāgādyāḥ bahurūpāśca karma tveṣāṃ nibodha me /
āhlādodvegajanakaḥ śoṣaṇastrāsanastathā // SvaT_7.311 //
nāgaḥ kūrmaśca kṛkaro devadattaśca pañcamaḥ /
atinidrākaraścānyo yojakaśca dhanaṃjayaḥ // SvaT_7.312 //
śvāsasaṃkocanacchedā ghurghurotkramaṇaṃ tathā /
nāgādīnāṃ tu pañcānāṃ mṛtyukāle viceṣṭitam // SvaT_7.313 //
na caiva yāti cotkrāntau tanuṃ tyaktvā dhanañjayaḥ /
ākuñcayati vai kūrmaḥ śoṣayecca kalevaram // SvaT_7.314 //
prāṇameva jayetpūrvaṃ jite prāṇe jitaṃ manaḥ /
jite manasi śāntasya paraṃ tattvaṃ prakāśate // SvaT_7.315 //
prāṇāpānaṃ gude dhyāyet prāṇasamānaṃ nābhitaḥ /
prāṇodānaṃ tu kaṇṭhe tu prāṇavyānaṃ tu sarvagam // SvaT_7.316 //
nāgādyāḥ prāṇasaṃyuktāḥ svasthāneṣu nirodhayet /
niruddhasya ca yaḥ kālas taṃ vakṣyāmi nibodha me // SvaT_7.317 //
tālātprabhṛti taṃ dhyāyed yāvatpañcaśataṃ gatam /
jito 'nilo bhavatyeva saṃkrāntyutkrāntikarmaṇi // SvaT_7.318 //
divyā kāntiḥ śubho gandhaḥ prajñā cāsya vivardhate /
divyā dṛṣṭiśca śravaṇaṃ divyā vākca prajāyate // SvaT_7.319 //
vāyuvadvicarellokān siddhāndevāṃśca paśyati /
manasā cintitāvāptiḥ pravarteta guṇāṣṭakam // SvaT_7.320 //
sarvakāmasusaṃpūrṇaḥ sarvadvandvavivarjitaḥ /
saṃsārabandhanirmuktaḥ śivatulyaśca jāyate // SvaT_7.321 //
prāṇāpānau tu saṃyojya hrasvakoṭisamanvitau /
nābhyādhāre ca yogīndraḥ svedaḥ kampaśca jāyate // SvaT_7.322 //
punareva tu hṛtsthau hi prāṇāpānau nirodhayet /
dīrghakoṭisamāyogāt tatkṣaṇācca patedbhuvi // SvaT_7.323 //
kaṇṭhasthaṃ ca tathaiveha prāṇameva nirodhayet /
plutakoṭisamāyogāt svapnavṛttistato bhavet // SvaT_7.324 //
bhrūmadhye binduyogena prāṇarodhaṃ tu kārayet /
suṣuptaṃ jāyate tatra kṣaṇāccaiva prabuddhyate // SvaT_7.325 //
mūrdhadvāraṃ samāśritya niṣkalaṃ dhyānamārabhet /
evamabhyasatastasya pratyayastu tadā bhavet // SvaT_7.326 //
pipīlakaṇṭakāvedho mūrdhvadvāraṃ vibhindataḥ /
bhittvā krameṇa sarvaṇi unmanyantāni yāni tu // SvaT_7.327 //
pūrvoktalakṣṇairdevi tyaktvā svacchandatāṃ vrajet /
jāyate unmanastvaṃ hi dehenānena sādhake // SvaT_7.328 //
saṃkrāmetparadeheṣu kṣuttṛṣṇābhyāṃ na bādhyate /
atītānāgataṃ caiva trailokye yatpravartate // SvaT_7.329 //
pratyakṣaṃ tadbhavettasya sarvajñatvaṃ ca jāyate /
prasaṅge 'dhyātmakālasya jñānaṃ vijñānameva ca // SvaT_7.330 //
sarvametatsamākhyātam aṃśakāṃśca nibodha me // SvaT_7.331 //
iti svacchandatantre saptamaḥ paṭalaḥ
aṣṭamaḥ paṭalaḥ
aṃśakaṃ ṣaḍvidhaṃ devi kathayāmyanupūrvaśaḥ /
bhāvāṃśakaḥ svabhāvāṃśaḥ puṣpapātāṃśa eva ca // SvaT_8.1 //
mantrāṃśakaḥ smṛtaścānyas tv aṃśakāpādanaṃ dvidhā /
devānusmaraṇaṃ bhāvaḥ sahajaṃ taṃ vijānata // SvaT_8.2 //
svabhāvaśca bhavecceṣṭā kathayāmyanupūrvaśaḥ /
brahmāṃśo vedabhaktastu rudrāṃśaṃ ca nibodha me // SvaT_8.3 //
rudrabhaktaḥ suśīlaśca śivaśāstrarataḥ sadā /
viṣṇvaṃśo viṣṇubhaktaśca candrāṃśaḥ priyadarśanaḥ // SvaT_8.4 //
sarvadevarataḥ śānto yakṣāṃśo dhanasaṃgrahī /
lubdho garvitamṛṣṭāśī vātāṃśaścapalaḥ smṛtaḥ // SvaT_8.5 //
sarpavisrambhagāmī syān nāgāṃśo dīrghaśāyyatha /
dīrgharoṣaḥ pūtivaktro gurukṣīraruciḥ sadā // SvaT_8.6 //
gāndharvo gāyano nityaṃ śivabhakto varānane /
vidyādharāṃśakaḥ prāṇī daityāṃśo dveṣaṇaḥ smṛtaḥ // SvaT_8.7 //
kāmāṃśo rūpavāṃścaiva subhago gaṇikāpriyaḥ /
rakṣoṃśaḥ krūranistriṃśo devadveṣī dvijeṣu ca // SvaT_8.8 //
piśācāṃśaśchalānveṣī vāsare bhīrukātaraḥ /
agnyaṃśaḥ paruṣastīvra uṣṇādaḥ piṅgalastathā // SvaT_8.9 //
savitraṃśaśca tejasvī pūrtadharmarataḥ sadā /
iṣṭāni kurute nityaṃ dayāluḥ śivabhāvitaḥ // SvaT_8.10 //
svasiddheḥ phaladāḥ sarve svadhyānajapahomataḥ /
bhairavāṅgasamālabdhāḥ sarve devā varānane // SvaT_8.11 //
bhairavāstu smṛtāḥ sarve sarvasiddhiphalapradāḥ /
svabhāvāṃśaḥ samākhyātaḥ sādhakānāṃ hitāya vai // SvaT_8.12 //
puṣpapātavaśānnāma kartavyaṃ surasundari /
sa mantraḥ siddhyate tasya tamevārādhayedyadi // SvaT_8.13 //
aṃśakāpādanaṃ devi kathayāmi samāsataḥ /
vaihāyasaṃ dhvaja caiva homayedyastu sādhakaḥ // SvaT_8.14 //
sa mantraḥ siddhyate tasya aryanto 'pi hi suvrate /
anaṃśako 'pi yo mantro jñātacihnairvarānane // SvaT_8.15 //
tadā yāgaṃ purā kṛtvā agnau homaṃ tu kārayet /
śiṣyasya pūrvavatkarma kṛtvā tu vidhipūrvakam // SvaT_8.16 //
pūrṇāhutiprayogeṇa yojayecchāśvate pade /
paratattvamabhidhyāyan sādhayenmanasepsitam // SvaT_8.17 //
mantrāṃśaṃ gaṇayitvā tu gṛhṇīyātsuvicāritam /
hīnamadhyasamutkṛṣṭaṃ kathayāmi samāsataḥ // SvaT_8.18 //
hīnaṃ śatruṃ vijānīyān madhyamaṃ sādhyarūpiṇam /
siddhaṃ caiva susiddhaṃ ca uttamaṃ parikīrtitam // SvaT_8.19 //
mantrākṣaraṃ tu viśleṣya mātrābindusamanvitam /
ātmanāmākṣaraṃ tadvad adhobhāge 'sya yojayet // SvaT_8.20 //
ātmavarṇātsamārabhya yāvanmantrārṇamāgatam /
yasminsa nipateddevi tamāyaṃ parikalpayet // SvaT_8.21 //
rekhāṅguligataṃ taṃ tu kathayāmi samāsataḥ /
parvaṇi prathame siddhaḥ sādhyaścaiva dvitīyake // SvaT_8.22 //
tṛtīye tu susiddhaḥ syād arirjñeyaścaturthake /
arisādhyau parityajya dātavyaścumbakena tu // SvaT_8.23 //
siddharūpaḥ susiddhaśca bhuktimuktiphalapradaḥ /
yastvaṃśakaviśuddhaḥ syād bhairavo 'tra varānane // SvaT_8.24 //
taṃ madhyamasthaṃ saṃpūjya tatsthāne madhyamaṃ nyaset /
yataḥ sarvagato devaḥ sarveṣvantargataḥ smṛtaḥ // SvaT_8.25 //
tatsiddhimuktidātāsau na varṇāḥ paramārthataḥ /
kathitaṃ sarahasyaṃ te guhyādguhyataraṃ param // SvaT_8.26 //
atastantrāvatārārthaṃ kathayāmi samāsataḥ /
adṛṣṭavigrahāyātaṃ śivātparamakāraṇāt // SvaT_8.27 //
dhvanirūpaṃ susūkṣmaṃ tu suśuddhaṃ suprabhānvitam /
%% Note however that when Kṣemarāja refers forward to this passage
%% in his commentary on SvaT1:1--4b,
he quotes it as follows:
%% yadvakṣyati---
%% adṛṣṭavigrahācchāntāc chivātparamakāraṇāt /
%% dhvanirūpaṃ viniṣkrāntaṃ śāstraṃ paramadurlabham /
tadevāpararūpeṇa śivena paramātmanā // SvaT_8.28 //
mantrasiṃhāsanasthena pañcamantramahātmanā /
puruṣārthaṃ vicāryāśu sādhanāni pṛthak pṛthak // SvaT_8.29 //
laukikādiśivāntāni parāparavibhūtaye /
tadanugrahayogyānāṃ sve sve viṣayagocare // SvaT_8.30 //
anuṣṭupchandasā baddhaṃ koṭyarbudasahasradhā /
guruśiṣyapade sthitvā svayaṃ devaḥ sadāśivaḥ // SvaT_8.31 //
pūrvottarapadairvākyais tantramādhārabhedataḥ /
tajjñānamīśvare 'dāttad īśvareṇa śivecchayā // SvaT_8.32 //
vidyāyāḥ kathitaṃ pūrvaṃ vidyeśebhyastathādarāt /
māyāniyatiparyantais tasmādrudrairavāpi tat // SvaT_8.33 //
śrīkaṇṭheneśvarātprāptaṃ jñānaṃ paramadurlabham /
tenāpi tadadhaḥ proktaṃ rudrāṇāmīśvarecchayā // SvaT_8.34 //
pradhānācchatarudrāntaṃ dīkṣayitvā vidhānataḥ /
mamāpi ca purā dīkṣā tathā caivābhiṣecanam // SvaT_8.35 //
śrīkaṇṭhena purā dattaṃ tantraṃ sarvārthasādhakam /
mayāpi tava deveśi sādhikāraṃ samarpitam // SvaT_8.36 //
tvamapi skandarudrebhyo dadasva vidhipūrvakam /
brahmaviṣvindradevānāṃ vasumātṛdivākṛtām // SvaT_8.37 //
loke saṃgṛhya nāgānāṃ yakṣāṇāṃ parameśvari /
kathayasva ṛṣīṇāṃ ca ṛṣibhyo manujeṣvapi // SvaT_8.38 //
evaṃ tantravaraṃ divyaṃ siddharatnakaraṇḍakam /
tvayā guptataraṃ kāryaṃ na deyaṃ yasya kasyacit // SvaT_8.39 //
iti svacchandatantre 'ṃśakādhikāro 'ṣṭamaḥ paṭalaḥ samāptaḥ
%% navamaḥ paṭalaḥ
ataḥ paraṃ pravakṣyāmi rahasyamidamuttamam /
yanna kasyacidākhyātaṃ tatte vakṣyāmi suvrate // SvaT_9.1 //
mahābhairavadevasya krīḍamānasya bhāmini /
sṛṣṭisaṃhārakartāraṃ hṛdayāttu vinirgataḥ // SvaT_9.2 //
kalpāntavahnivapuṣaṃ pralayāmbudaniḥsvanam /
taḍitpuñjanibhoddaṃṣṭraṃ jaṭājvālāsamaprabham // SvaT_9.3 //
candrasūryāgninayanaṃ koṭarākṣaṃ subhīṣaṇam /
bṛhadvakṣaḥ sthalābhogaṃ nāgayajñopavītinam // SvaT_9.4 //
sphuranmāṇikyamukuṭaṃ sarpakuṇḍalabhūṣitam /
sarpahārakṛtāṭopaṃ sarpakaṅkaṇanūpuram // SvaT_9.5 //
siṃhacarmaparīdhānaṃ sarpamekhalamaṇḍitam /
gajacarmāvṛtapaṭaṃ śaśāṅkakṛtaśekharam // SvaT_9.6 //
pañcavaktraṃ śavārūḍhaṃ daśabāhuṃ trilocanam /
kapālamālābharaṇaṃ khaḍgakheṭakadhāriṇam // SvaT_9.7 //
pāśāṅkuśadharaṃ devaṃ śaraśārṅgāvatānitam /
kapālakhaṭvāṅgadharaṃ varadābhayapāṇikam // SvaT_9.8 //
bhinnāñjanacayaprakhyaṃ sphuritādharabhāsvaram /
brahmendraviṣṇunamitaṃ tridaśairapi durlabham // SvaT_9.9 //
evaṃ taṃ bhairavaṃ devaṃ svacchandaṃ parikīrtayet /
smaraṇānnāśayeddevaḥ pāpasaṃghātamulbaṇam // SvaT_9.10 //
asya mantraḥ purākhyāto dvātriṃśākṣarasaṃmitaḥ /
pañcapraṇavapūrvāntaṃ tatra līnaṃ japenmanum // SvaT_9.11 //
tasya kalpaṃ pravakṣyāmi samāsānna tu vistarāt /
pūrvoktabhūpradeśe ca viśuddhe śubhalakṣaṇe // SvaT_9.12 //
puṣpaprakarasaṃkīrṇe gandhadhūpādhivāsite /
tatra maṇḍalamālikhya pūrvoktairvarṇakaiḥ śubhaiḥ // SvaT_9.13 //
ekahastaṃ dvihastaṃ vā caturhastāṣṭahastakam /
susūtritaṃ samaṃ kṛtvā caturasraṃ samantataḥ // SvaT_9.14 //
pūrvavatsādhayitvā tu digbhāgāṃstu varānane /
caturdvārasamopetam aṣṭapatraṃ sakarṇikam /
madhye padmaṃ samālikhya kesarairupalakṣitam // SvaT_9.15 //
dvātriṃśadakṣaraṃ bāhye cakramālikhya śobhanam /
evaṃ susūtritaṃ kṛtvā bāhye caiva tu vartulam // SvaT_9.16 //
caturasraṃ tadāsannaṃ bāhye vīthiṃ prakalpayet /
madhyapadmapramāṇena dvāraṃ kalpyeta pūrvavat // SvaT_9.17 //
bhasmoddhūlitadehastu mudrālaṅkārabhūṣitaḥ /
keśayajñopavītī ca digvāsāḥ saṃyatendriyaḥ // SvaT_9.18 //
śaṅkhārghapātrahastastu sakalīkṛtavigrahaḥ /
parito 'straṃ pravinyasya bhairavaṃ pūjayetpriye // SvaT_9.19 //
praṇavāsanasaṃsthaṃ tu mūrtiṃ haṃsākṣareṇa tu /
tameva sakalaṃ devaṃ svacchandaṃ parameśvaram // SvaT_9.20 //
yattatparamanirbhāsam anāmayamarūpakam /
tena cāvāhayeddevi hṛcchiraśca śikhāṃ tathā // SvaT_9.21 //
varma netre tathāstraṃ ca tenaiva parikalpayet /
sthāpanaṃ saṃnidhānaṃ ca nirodhārdhādipūjanam // SvaT_9.22 //
sarvaṃ tenaiva kartavyam uktānuktaṃ varānane /
madhyasthaṃ bhairavaṃ pūjyam aṅgaṣaṭkasamanvitam // SvaT_9.23 //
tataḥ patrasthitā devīr dvātriṃśārṇairniveśayet /
pūrvārakātsamārabhya yāvadante vyavasthitāḥ // SvaT_9.24 //
tāsāṃ nāmāni vakṣyāmi dvatriṃśatparisaṃkhyayā /
aruṇā ghoṣā devī ca revatī bhogadāyikā // SvaT_9.25 //
sthāpanī ghorasaṃjñā ca rakṣā bhārabhareti ca /
ghorarūpā ravā ghoṇā ratistārātha rūpiṇī // SvaT_9.26 //
bhayahānistu caṇḍā vai sarvadā ca tathā varā /
takṣakī ca tathā śārvī barbarā sarvagā tathā // SvaT_9.27 //
raudrī ca bhrāmaṇī caiva nāginī ca manoharā /
stambhanī roṣaṇī caiva drāvā rudrā praśāsinī // SvaT_9.28 //
bhayāpahāriṇī devī jñeyā dvātriṃśa tatkramāt /
praṇavādistato varṇo devīnāma natistathā // SvaT_9.29 //
sarvāsāṃ tu vidhirhyeṣa kartavyo vidhivedinā /
hemābhaṃ prākcatuṣkaṃ tad indracāpasamaprabham // SvaT_9.30 //
caturmukhaṃ caturbāhu vajrahastaṃ sugarvitam /
kapālamālābharaṇaṃ prahasattu vicintayet // SvaT_9.31 //
āgneyaṃ raktavarṇābhaṃ śaktihastaṃ sadā smaret /
daṇḍahastaṃ smaredyāmyāṃ kṛṣṇavarṇaṃ subhīṣaṇam // SvaT_9.32 //
nīlamindīvarābhāsaṃ nairṛtaṃ khaḍgahastakam /
śyāmaṃ vāruṇadigbhāge pāśahastaṃ vicintayet // SvaT_9.33 //
dhūmraṃ sāmīradigbhāge dhvajahastaṃ sucañcalam /
uttaraṃ dhavalaṃ jñeyaṃ gadākheṭakadhāri ca // SvaT_9.34 //
sphaṭikābhaṃ tathaiśānyāṃ triśūlāyudhapāṇikam /
evaṃ dhyānaparo yastu cakrametatsadābhyaset // SvaT_9.35 //
vatsarārdhādvarārohe tasya siddhistridhā bhavet /
mahendre malaye sahye pāriyātre 'rbude tathā // SvaT_9.36 //
vindhye śrīparvate caiva tathā kolagirau priye /
gaṅgāyamunāsaṃbādhe kurukṣetre varānane // SvaT_9.37 //
gaṅgādvāre prayoge ca brahmāvarte samāsthitaḥ /
antarvedyāṃ supuṇyāyāṃ narmadāyāṃ tathaiva ca // SvaT_9.38 //
susnigdhadeśe bhūbhāge padmaṣaṇḍairmanorame /
yeṣu yeṣu pradeśeṣu svayaṃbhūrbhagavāñchivaḥ // SvaT_9.39 //
teṣu sthāneṣu deveśi niyamastho jitendriyaḥ /
vāṅniruddhaḥ prasannātmā lakṣākṣarajape rataḥ // SvaT_9.40 //
śākabhakṣaḥ phalāhārī nīvārādyaśane rātaḥ /
trikālapūjānirato 'thāgnikāryaparāyaṇaḥ // SvaT_9.41 //
bhāvitātmā mahāsattvo rakṣāyāśca vidhānavīt /
tasya mantraḥ prasiddhyettu sādhayetsacarācaram // SvaT_9.42 //
kālāgnirnarakāścaiva pātālā hāṭakeśvaraḥ /
saptalokaṃ sabrahmāṇḍaṃ pañcāṣṭakamataḥ param // SvaT_9.43 //
devayonyaṣṭakaṃ caiva pradhānapuruṣāntakam /
niyatiḥ kālatattvaṃ ca rāgo vidyā kalā tathā // SvaT_9.44 //
māyā vidyeśvaraṃ tattvaṃ sādākhyaṃ śaktigocaram /
sarvaṃ siddhyatyanāyāsān mantrarājaprabbhāvataḥ // SvaT_9.45 //
pūrvoktaṃ karma vai kṣipram adhamaṃ madhyamottamam /
sādhayennātra saṃdeho bhairavasya vaco yathā // SvaT_9.46 //
athaikavīramāśritya aṅgaṣaṭkasamanvitam /
jātiyogayutaṃ kṛtvā aṣṭapatre kuśeśaye // SvaT_9.47 //
pūjayetpūrvavidhinā japahomārcane rataḥ /
dhyāyanneva mahādevi svacchandaṃ parameśvaram // SvaT_9.48 //
prāpnoti cintitānkāmān devi nāstyatra saṃśayaḥ /
atha rakṣāvidhāneṣu aghoraṃ yojayedyathā // SvaT_9.49 //
tathāhaṃ kathayiṣyāmi tadekāgramanāḥ śṛṇu /
dvātriṃśadarasaṃyuktaṃ cakramālikhya bhāmini // SvaT_9.50 //
nābhikesarasaṃyuktaṃ susamaṃ tu varānane /
gorocanāṃ tu saṃgṛhya siddhālaktakasaṃyutām // SvaT_9.51 //
dūrvākāṇḍena deveśi haritena samālikhet /
vidyārājaṃ karṇikāsthaṃ bindunādasamanvitam // SvaT_9.52 //
śaktyavasānaṃ deveśi tasminsādhyaṃ samālikhet /
kaṣamadhye varārohe nayanādyantarodhitam // SvaT_9.53 //
īkāraveṣṭitaṃ kṛtvā arakasthā niveśayet /
pūrvoktadevatā devi tadgarbhe sādhyamālikhet // SvaT_9.54 //
bhavagarbhe tu tatkṛtvā īkārākhyena veṣṭayet /
trīnvārāṃstu varārohe dhyānayogasamāśritaḥ // SvaT_9.55 //
ūrdhve caiva tu saṃrodhya kroṃkāreṇa varānane /
indunācchuritaṃ kṛtvā puṣpadhūpaiḥ prapūjayet // SvaT_9.56 //
veṣṭayeccaiva tadbhūrjam arandhraṃ nirvraṇaṃ samam /
pañcaraṅgakasūtreṇa veṣṭayitvā varānane // SvaT_9.57 //
sikthena muṭayetpaścāt kṣaudramadhye nidhāpayet /
yadā mṛtyuvaśāghrātaṃ kālena kalitaṃ priye // SvaT_9.58 //
ariṣṭacihnitaṃ jñātvā rakṣāmetāṃ samālikhet /
tasya mṛtyurna jāyeta ityevaṃ bhairavo 'bravīt // SvaT_9.59 //
kapālīśasya garbhe tu nāma yasya samālikhet /
bhūrjapatre varārohe rocanāyā rasena tu // SvaT_9.60 //
oṃkārapuṭamadhyasthaṃ rodhitaṃ nayanākṣaraiḥ /
vauṣaḍjātiprayogeṇa tasya mṛtyurna jāyate // SvaT_9.61 //
śikhyāhvena tu deveśi sādhyanāma vidarbhayet /
analārṇamadhaścordhve sādhyārṇeṣu niyojayet // SvaT_9.62 //
tasya vai jāyate dāhaḥ phaṭkārādyantarodhitam /
jvalantaṃ cintayetsādhyaṃ dinānāṃ saptakaṃ yadi // SvaT_9.63 //
tatkṣaṇājjāyate dāho bhairavasya vaco yathā /
krodharājaniruddhaṃ tu śmaśānapaṭamadhyagam // SvaT_9.64 //
śmaśānādalinā lekhyaṃ viṣaraktānvitena tu /
yasya nāma varārohe huṃphaṭkāravidarbhitam // SvaT_9.65 //
mārayetisamāyogāt krūrajātisamanvitam /
mriyate saptarātreṇa yo rakṣābhiḥ surakṣitaḥ // SvaT_9.66 //
vikarālo mahādevi ūrdhvādhaḥ pāśasaṃsthitaḥ /
sādhyanāmnastu deveśi huṃphaṭkāravidarbhiṇaḥ // SvaT_9.67 //
na kṣāmayatyayatnena tasya śatrorbhayaṃ bhavet /
manmathena yutaṃ kṛtvā sādhyanāma varānane // SvaT_9.68 //
dhruvādyaṃ svāhayāntena raktadhyānasamanvitam /
amuko 'tra varārohe taddiśo 'bhimukhaḥ sthitaḥ // SvaT_9.69 //
amukasya vaśaṃ yātu japahomau samācaret /
saptāhādvaśamāyāti iti śāstrasya niścayaḥ // SvaT_9.70 //
meghanādāvasāne tu nāma yasya samālikhet /
yakārādyantasaṃruddhaṃ mantraṃ phaḍdvitayānvitam // SvaT_9.71 //
pretasthāne nidhāpyaitad bhairavaṃ tatra pūjayet /
akṣapuṣpairvarārohe taddiśo 'bhimukhaḥ sthitaḥ // SvaT_9.72 //
tamuccāṭayate kṣipraṃ devi nāstyatra saṃśayaḥ /
somarājena deveśi ādimadhyāntasaṃyutam // SvaT_9.73 //
nāma yasya samālikhya vaṣaḍjātisamanvitam /
saṃnidhāpya trimadhure sthāpayetsurasundari // SvaT_9.74 //
saptarātraprayogeṇa trikālāṣṭaśatena ca /
asādhyaṃ sādhayatyāśu dhanaṃ ca vipulaṃ labhet // SvaT_9.75 //
pañcāṅgena piśācasya krodharājāvasānikām /
saṃjñāṃ samuccareddevi krūrajātisamanvitām // SvaT_9.76 //
unmatto jāyate sādyo homena ca japena ca /
mṛtyunñjayaṃ pravakṣyāmi tamekāgramanāḥ śṛṇu // SvaT_9.77 //
bhūrjapatraṃ samādāya nīrandhraṃ nirvraṇaṃ samam /
tasminsamālikhetpadmam aṣṭapatraṃ sakarṇikam // SvaT_9.78 //
tasminvai karṇikāmadhye sādhyanāma samālikhet /
saṃveṣṭayāṣṭau diśo devi svacchandena kṛśodari // SvaT_9.79 //
praṇavena tu saṃveṣṭya patreṣvevaṃ samālikhet /
patrāṣṭake 'pyaghorasya nāmādhastātsamālikhet // SvaT_9.80 //
vaktavyaṃ deva saṃrakṣa śaraṇaṃ tvāmupāgatam /
ādau tryakṣaravinyāsaṃ svacchandaṃ tadanantaram // SvaT_9.81 //
janmanāma tu sādhyasya akṣarāntaritaṃ likhet /
punastryakṣaravinyāsaṃ vaṣaḍantaṃ niyojayet // SvaT_9.82 //
muṭitvā sikthakenaiva kṣīramadhye tu prakṣipet /
jāyate paramā śāntiḥ punaranyannibodha me // SvaT_9.83 //
juṃsaḥ saṃpuṭamadhyasthaṃ praṇavobhayasaṃyutam /
nāma kṛtvā varārohe prakṣipenmadhuratraye // SvaT_9.84 //
parāṃ śāntimavāpnoti mṛtyurogairna bādhyate /
bhūrjapatraṃ samādāya rocanāyā varānane // SvaT_9.85 //
mātṛkāntaritaṃ nāma dūrvākāṇḍena cālikhet /
tadabhyantaragarbhe tu svarairantarītaṃ kuru // SvaT_9.86 //
punargarbhe samālikhya sādhyanāma varānane /
dhruveṇa veṣṭayetpaścād vakāreṇa tataḥ priye // SvaT_9.87 //
sakāraṃ ca kṣakāraṃ ca likhecca tadanantaram /
punarveṣṭaya ṭhakāreṇa māyābījena suvrate // SvaT_9.88 //
aṅkuśena niruddhyeta rakṣāṃ mṛtyuvināśinīm /
svacchandasahitāṃ devi praṇavenādiyojitām // SvaT_9.89 //
vaṣaḍjātisamopetāṃ karpūrakṣodacarcitām /
gandhapuṣpādinā pūjya prakṣipenmadhuratraye // SvaT_9.90 //
jāyate paramā śāntir nātra kāryā vicāraṇā /
athavā guṭikāṃ kṛtvā kaṇṭhe bāhau ca dhārayet // SvaT_9.91 //
tasya vyādhirna jāyeta ityevaṃ bhairavo 'bravīt /
tryakṣaraṃ mūlamantraṃ ca vaṣaḍjātisamanvitam // SvaT_9.92 //
bhojanodakapāne tu mantrayitvāśnataḥ sadā /
na tasya jāyate mṛtyur bhairavasya vaco yathā // SvaT_9.93 //
athā hinā mahādevi dūṣitaḥ sādhako yadā /
mūlamantrasamopetam aghoraṃ tatra yojayet // SvaT_9.94 //
ātmano bhairavaṃ rūpaṃ kṛtvā caiva sudāruṇam /
daṃṣṭrākarālavikaṭaṃ jvālāmālopaśobhitam // SvaT_9.95 //
sarpairlalallambamānaiḥ khaḍgahastaṃ subhīṣaṇam /
pūrvarūpasamopetaṃ sūryakoṭisamaprabham // SvaT_9.96 //
tenākrāntaṃ mahādevi daṣṭakaṃ tu vicintayet /
tajjvālābhiḥ sudīptābhir dagdhaṃ saṃcintayedviṣam // SvaT_9.97 //
tatkṣaṇāddevadeveśi nirviṣaḥ sa tu jāyate /
graheṣvevaṃ vidhaṃ dhyānaṃ yaḥ kuryānmocayetkṣaṇāt // SvaT_9.98 //
atha dhyāne hyakuśalo yadā kaścinnaro bhavet /
tadāgadairmahādevi nirviṣaṃ kurute kṣaṇāt // SvaT_9.99 //
kumāridvitayaṃ gṛhya nāginyā tu sahaikataḥ /
gokarṇikāsitaṃ mūlaṃ somāhvāmūlasaṃyutam // SvaT_9.100 //
āmagokṣīrasaṃpiṣṭaṃ bhakṣayennirviṣo bhavet /
gonimbasya ca mūlena nirviṣatvaṃ prajāyate // SvaT_9.101 //
aśvamārasya mūlaṃ tu udakena tu peṣayet /
pāne nasye pradātavyaṃ tadā bhavati nirviṣaḥ // SvaT_9.102 //
āragvadhasya mūlaṃ tu udakena ca peṣayet /
pāne nasye pradātavyaṃ tadā bhavati nirviṣaḥ // SvaT_9.103 //
madhukasya tu sāraṃ yan nasye pāne prayojayet /
nirviṣastu prajāyeta bhairavasya vaco yathā // SvaT_9.104 //
jambulāsikamūlaṃ tu pāne nasye prayojayet /
nirviṣastu bhaveddevi nātra kāryā vicāraṇā // SvaT_9.105 //
ṣaḍbindupaṭakharjūra- sūkṣmacūrṇaṃ tu kārayet /
mayūrapittasaṃyuktaṃ guṭikāṃ kārayetpriye // SvaT_9.106 //
trilohaveṣṭitāṃ kṛtvā kare kaṇṭhe nidhāpayet /
na viṣaṃ kramate tasya yaśca daṣṭo mahoragaiḥ // SvaT_9.107 //
agadānghṛtasaṃyuktān pibedvai viṣadūṣitaḥ /
na viṣaṃ kramate tasya iti śāstrasya niścayaḥ // SvaT_9.108 //
evamanye 'pi ye yogāḥ svacchandena vinirmitāḥ /
kālāgnirnarakāścaiva pātālā hāṭakeśvaraḥ // SvaT_9.109 //
[pradadyādbhāvitātmā ca siddhyante nātra saṃśayaḥ /
svacchandeneti sarvaṃ hi parameśvareṇa pravartitam] // SvaT_9.110 //
iti svacchandatantre navamaḥ paṭalaḥ samāptaḥ
daśamaḥ paṭalaḥ
adhvāyaṃ tu mahādeva sūcito na tu varṇitaḥ /
kathayasva prasādena sādhakānāṃ hitāya tam // SvaT_10.1 //
adhvānaṃ saṃpravakṣyāmi sādhakānāṃ hitāya vai /
atha kālāgnirudrādhaḥ kaṭāhaḥ saṃvyavasthitaḥ // SvaT_10.2 //
koṭiyojanabāhulyaḥ tasyordhve bhuvanāni tu /
navanavatikoṭyaścāpy aṇḍānāṃ tu sahasrakam // SvaT_10.3 //
koṭīnāṃ saptatirlakṣāṇy ayutānāṃ sahasrakam /
arbudānyatha vṛndāni kharvāṇi ca tathaiva ca // SvaT_10.4 //
padmāni cāpyasaṃkhyānīty evamādīnyanekaśaḥ /
teṣāṃ vai nāyako hyatra tv anantaḥ parameśvaraḥ // SvaT_10.5 //
tena śuddhena śuddhāni tv aṇḍānyatrohakaiḥ saha /
śaktyādhārāśrayaireva dvātriṃśatparisaṃkhyayā // SvaT_10.6 //
koṭikoṭiparīvārās tv anaupamyaguṇānvitāḥ /
divyāṅgānaughasaṃkīrṇā bhrūbhaṅgalalitekṣaṇaiḥ // SvaT_10.7 //
sūryāyutapratīkāśās toraṇāṭṭālamaṇḍitāḥ /
na tatra diḥkhitaḥ kaścin muktvā diḥkhamanaṅgajam // SvaT_10.8 //
ramante tatra vai vīrā nārībhiḥ saha līlayā /
bhuvaneṣu vicitreṣu yonyākāreṣu saṃsthitāḥ // SvaT_10.9 //
bhuvanānyevamuktāni bhuvanāntaravāsinām /
sarvāṇi śuddhimāyānti tānyanante viśodhite // SvaT_10.10 //
athopariṣṭātkālāgniḥ śrīkaṇṭhena niveśitaḥ /
adhikāraṃ prakurute tadājñānuvidhāyakaḥ // SvaT_10.11 //
anekarudrakoṭībhir upetastiṣṭhati priye /
adhunā saṃpravakṣyāmi pramāṇaṃ śivanirmitam // SvaT_10.12 //
yojanānāṃ varārohe yathā bhavati tacchṛṇu /
avyaktāddaśabhirbhāgair mahānsthūlo vibhāvyate // SvaT_10.13 //
dvipañcabhāgo mahato bhūtādiḥ sthūla ucyate /
bhūtādeḥ parimāṇaṃ ca bhāvagrāhyaṃ na cākṣuṣam // SvaT_10.14 //
bhūtāderyaddaśaguṇam aṇīyo dṛśyate rajaḥ /
jālāntaragate bhānau paramāṇuḥ sa ucyate // SvaT_10.15 //
aṣṭānāṃ paramāṇūnāṃ samavāyastu yo bhavet /
trasareṇuḥ sa vikhyātaḥ tatpadmaraja ucyate // SvaT_10.16 //
trasareṇavaśca yetvaṣṭau vālāgraṃ tu vidhīyate /
vālāgrāṇi tathātvaṣṭau likṣeti parikīrtitā // SvaT_10.17 //
likṣāścāṣṭau viduryūkāṃ yūkāścāṣṭau yavo bhavet /
aṣṭau yavā varārohe parvāṅguṣṭhamathāṅgulam // SvaT_10.18 //
dvādaśāṅgulamānena vitastistāla ucyate /
tāladvayaṃ bhaveddhastaś caturviṃśatikāṅgulaḥ // SvaT_10.19 //
caturhasto dhanurdaṇḍo nālikā yūpa eva ca /
dhanuḥ sahasre dve pūrṇe krośaḥ samabhidhīyate // SvaT_10.20 //
krośadvayena gavyūtir gavyūtī dve tu yojanam /
anena parimāṇena yojanānāṃ yaśasvini // SvaT_10.21 //
siṃhāsanaṃ mahādīptaṃ sahasradvayavistṛtam /
sahasramucchritaṃ tasya mahāpīṭheṣu suvrate // SvaT_10.22 //
tiṣṭhate tatra deveśaḥ kālo dvādaśalocanaḥ /
sitaraktapītakṛṣṇaś caturvaktro mahābalaḥ // SvaT_10.23 //
raktāṅgo 'tha karālaśca piṅgabhrūśmaśrulocanaḥ /
vaktrajvālā jaṭājvālā lomajvālāḥ sujājvalāḥ // SvaT_10.24 //
jvalantyasyāyudhajvālāḥ sutīvrāḥ karamadhyagāḥ /
jvalatparvatavaddīpto jvalajjvālābhirājitaḥ // SvaT_10.25 //
daśabāhurmahātmā vai khaḍgakheṭakadhārakaḥ /
śaraśārṅgavihastaśca pāśāṅkuśadharastathā // SvaT_10.26 //
kapālakhaṭvāṅgadharo varadābhayapāṇibhṛt /
daśayojanalakṣāṇi śarīraṃ bhāti bhāsvaram // SvaT_10.27 //
koṭiyojanamānena bhuvanaṃ cāsya jājvalam /
saṃbhṛtaṃ rudrakanyābhī rudrairjvalitaśūlibhiḥ // SvaT_10.28 //
nānārūpavimānaiśca prajvaladbhiḥ samāvṛtam /
jvālāstasya viniṣkrāntāḥ koṭayo daśacordhvataḥ // SvaT_10.29 //
tasyopariṣṭāddeveśi pañcakoṭyo varānane /
na kaścinnavasatyatra dhūmoṣmaparivāritaḥ // SvaT_10.30 //
ataḥ paraṃ varārohe narakāḥ parikīrtitāḥ /
pañcāśatkoṭayo devi kathitāhyanupūrvaśaḥ // SvaT_10.31 //
pradhānaṃ saṃpravakṣyāmi śataṃ tatra varānane /
catvāriṃśatsamopetaṃ kathitaṃ nāmataḥ śṛṇu // SvaT_10.32 //
avīcī rauravaścaiva mahāraurava eva ca /
tāmisraścāndhatāmisraḥ saṃjīvanasujīvanau // SvaT_10.33 //
padmaścaiva mahāpadmaḥ kālasūtrastathaiva ca /
sūcīmukhaḥ mahākāyaḥ kṣuradhāro 'siparvataḥ // SvaT_10.34 //
asistālo drumaścaiva drumamastaka eva ca /
drumārāmaśca vikhyātaḥ kumbhīpākastathaiva ca // SvaT_10.35 //
ambareṣo 'ṅgārarāśiḥ tīkṣṇatuṇḍastathaiva ca /
vajratuṇḍaśca śakuniḥ mīnodarakharodarau // SvaT_10.36 //
sandaṃśaḥ vajrakāyaśca medakaśca varānane /
uṣṭragrīvo mahākāyo vetālo vaḍavāmukhaḥ // SvaT_10.37 //
asṛkpūyahradaścaiva bhramaro maṣakastathā /
saṃgrahaśca kapālaśca taptakavaca eva ca // SvaT_10.38 //
gajapādo mahāvaktraḥ kūrmākhyonakulastathā /
pīḍanaścaivakumbhīraḥ krakacaḥ śūlameva ca // SvaT_10.39 //
anaṅgaścāṅgārodgāraḥ pradīptastrimukhastathā /
pañcavaktraḥ śatāsyaśca jalauko biladhūmakaḥ // SvaT_10.40 //
sutapto jatupaṅkaśca ghorarūpo 'tidāruṇaḥ /
asthibhaṅgaḥ pūtimāṃsaḥ dravyaścaiva tvamedhyakaḥ // SvaT_10.41 //
ulūkaḥ paraśurdaṇḍaḥ kākākhyaśca tathaiva ca /
socchvāsaśca nirucchvāsaḥ vṛkāsyaśca tathaiva ca // SvaT_10.42 //
aśvāsyo gopalādaśca aloko dahanastathā /
śvavaktro 'tha davāgniśca kṣārakūpastathā tamaḥ // SvaT_10.43 //
ahīnāṃ nicayaścaiva taptapāṣāṇa eva ca /
virūpo rūpavāṃścaiva citrī citradharastathā // SvaT_10.44 //
kṛṣṇapiṅgalaraktāsyaḥ mahiṣo rākṣasastathā /
kubjaḥ uttaptatailākhyaḥ aśanī vṛṣṭimudgarau // SvaT_10.45 //
musalaḥ anātapaścaiva yamalādristathaiva ca /
krimikūṭaḥ bahuśākhaḥ śalmaliśca phaḍistathā // SvaT_10.46 //
nigaḍo loharajjuśca lohapañjara eva ca /
tanubhedaścoragaśca vṛścikaḥ kāla eva ca // SvaT_10.47 //
vajrakaṇaḥ kaṭāhaśca paṭṭaḥ saṃkula eva ca /
ghoraścājagaraścaiva mahāvaitaraṇī tathā // SvaT_10.48 //
gṛddhraśca kuraraścaiva kukkuṭaśca pramardakaḥ /
kardamaḥ durduraścaiva lamboṣṭho vajranāsikaḥ // SvaT_10.49 //
cipiṭaḥ khañjarīṭaśca śavalo nīla eva ca /
kākaḥ kaṅkumamukhaścaiva śivārāvastataḥ paraḥ // SvaT_10.50 //
gajanādo mahānādaḥ siṃhanādastathaiva ca /
mahāgrāhastathā nakro mūṣikākīṭasāgaraḥ // SvaT_10.51 //
avākśirāḥ trirāvartaḥ cakrapīḍanakastathā /
trapulepastrapukūpaḥ ikṣuyantraḥ girerlatā // SvaT_10.52 //
kaṭaṅkaṭaścavikhyātaḥ taptavāluka eva ca /
ete 'tighorā narakās trikoṇāḥ parikīrtitāḥ // SvaT_10.53 //
asatkarmaratānāṃ ca prāṇināṃ pātanāya tu /
nistriṃśakarmakartṝṇāṃ śaṭhānāṃ pāpināṃ tathā // SvaT_10.54 //
nirdayādhamajātīnāṃ parahiṃsāratātmanām /
paradāraratānāṃ ca śivaśāstrasya dūṣiṇām // SvaT_10.55 //
devadravyāpahartṝṇāṃ brahmaghnapitṛghātinām /
goghnānāṃ ca kṛtaghnānāṃ mitravisrambhaghātinām // SvaT_10.56 //
suvarṇabhūmihartṝṇāṃ śaucācāranivartinām /
dayādākṣiṇyahīnānāṃ paiśunyānṛtacetasām // SvaT_10.57 //
narakāstu samākhyātās tv akarmapathavartinām /
śubhakarmaratā lokā narake na patanti hi // SvaT_10.58 //
tatsamāsena vakṣyāmi yathāvadanupūrvaśaḥ /
satyaṃ kṣāntirahiṃsā ca śaucaṃ snānamakalkatā // SvaT_10.59 //
dayālaulyaṃ ca yasyāsau narakānnādhigacchati /
śānto dāntaḥ suhṛṣṭātmā tv anahaṃkāravānsamaḥ // SvaT_10.60 //
adrohī cānasūyaśca paraiśvarye ca niḥspṛhaḥ /
amātsaryamamānitvaṃ śivabhaktiracāpalam // SvaT_10.61 //
japadhyānaratiḥ sthairyaṃ kārpaṇyasya ca varjanam /
vratāni niyamāścaiva svādhyāyaśca tridaṃdhyatā // SvaT_10.62 //
sarvatra śraddadhānatvam ārjavaṃ hrīrmanasvitā /
tejaḥ praśāntiḥ saṃtoṣo 'priyavākyavivarjanam // SvaT_10.63 //
samīkṣyakāritā nityaṃ manohaṃkāranigrahaḥ /
adambhitvamamāyitvam akalko jñānaśīlatā // SvaT_10.64 //
pitṛdevārcane bhaktir gobrāhmaṇa śaraṇyatā /
agnau homo gururdānaṃ jñānināṃ paryupāsanam // SvaT_10.65 //
ekānte ca ratirdhyānam ātmanyeva ca tuṣṭatā /
avyāpāraḥ parārtheṣu audāsīnyamanāgasaḥ // SvaT_10.66 //
akrodhitvamanālasyām ete dharmāḥ prakīrtitāḥ /
yastvetānbhajate bhāvān so 'mṛtatvāya kalpate // SvaT_10.67 //
naśyanti pauruṣāḥ pāśā ye 'pyanantāḥ prakīrtitāḥ /
śivācāraratānāṃ tu dhārmikāṇāṃ hi dehinām // SvaT_10.68 //
tasmādevaṃ tu vijñāya mano dharme niyojayet /
yasya cittamasaṃbhrāntaṃ nirvikalpamakalmaṣam // SvaT_10.69 //
sa yāti paramāṃllokān narakāṃśca na paśyati /
yasya buddhirasaṃmūḍhā sarvabhūteṣvapātakī // SvaT_10.70 //
akalkavānsattvavānyo narakānsa na paśyati /
jitāni yenendriyāṇi mano yasya vaśe sthitam // SvaT_10.71 //
tajjayena jitaṃ sarvaṃ trailokyaṃ sacarācaram /
svakārye parakārye vā yasya buddhiḥ sthirā bhavet // SvaT_10.72 //
etadeva hi pāṇḍityaṃ śeṣāḥ pustakavācakāḥ /
ityeṣa tāntriko nyāyaḥ kathitastu samāsataḥ // SvaT_10.73 //
atāntrikāṇāmanyeṣāṃ parisaṃkhyā na vidyate /
śivaśāstraratā ye tu gurubhaktiparāyaṇāḥ // SvaT_10.74 //
paratattvavido ye tu na teṣāṃ duritaṃ bhavet /
eteṣāṃ narakāṇāṃ tu pradhānāni nibodha me // SvaT_10.75 //
pañcatriṃśattu narakāḥ caturbhedāḥ prakīrtitāḥ /
catvāriṃśacchataṃhyetat samāsātparikīrtitam // SvaT_10.76 //
tairviśuddhairviśuddhyanti pañcāśatkoṭayastu tāḥ /
pañcatriṃśadyadā vaite dvātriṃśadvā viśodhitāḥ // SvaT_10.77 //
catvāriṃśacchataṃ śuddhaṃ tadetatsyādvarānane /
tribhiḥ śuddhaistu dvātriṃśac chuddhā eva bhavanti hi // SvaT_10.78 //
teṣāṃ nāmāni vakṣyāmi trayāṇāṃ varavarṇini /
avīciścaiva vikhyātaḥ kumbhīpākaśca dāruṇaḥ // SvaT_10.79 //
mahārauravarājaśca sthānaṃ teṣāṃ nibodha me /
adhomadhyordhvabhāgeṣu saṃsthitāste yathākramam // SvaT_10.80 //
vyāptiṃ teṣāṃ pravakṣyāmi yathāvadanupūrvaśaḥ /
narakaikādaśagatam avīciṃ śodhayetpriye // SvaT_10.81 //
ātmanā dvādaśaṃ devi kumbhīpākaṃ viśodhayet /
mahārauravasaṃjñaṃ cāpy evameva na saṃśayaḥ // SvaT_10.82 //
pañcatriṃśatpravakṣyāmi samāsena varānane /
avīciḥ kriminicayo nadī vaitaraṇī tathā // SvaT_10.83 //
lohaśca śalmaliścaivāpy asiparvata eva ca /
socchvāsaśca nirucchvāsaḥ pūtimāṃsaḥ parastathā // SvaT_10.84 //
taptatrapuḥ kṣārakūpo jatulepastathaiva ca /
antarbhūtā avīcau tu kumbhīpākasya śrūyatām // SvaT_10.85 //
asthibhaṅgaḥ krakacachedaḥ kūpaścāpi kaṭaṅkaṭaḥ /
vasāmiśrohyayastuṇḍas trapulepaḥ prakīrtitaḥ // SvaT_10.86 //
kumbhīpākaśca vijñeyas tīkṣṇāsiśca tathaiva ca /
tapralohaśca vijñeyaḥ kṣuradhārapathastathā // SvaT_10.87 //
aśaniśca sutaptaśca dvādaśaite prakīrtitāḥ /
ekādaśāntarvijñeyāḥ kumbhīpākasya dāruṇāḥ // SvaT_10.88 //
mahārauravarāje ca ata ūrdhvaṃ nibodha me /
kālasūtro mahāpadmaḥ kumbhaḥ saṃjīvanekṣukau // SvaT_10.89 //
pāśo 'mbareṣakaścaiva ayaḥpaṭṭastathaiva ca /
daṇḍayantrastvamedhyaśca ghorarūpastathāparaḥ // SvaT_10.90 //
mahāraurava eteṣām upariṣṭādvyavasthitaḥ /
avīcau kṛminarakān kumbhīpāke sudāruṇān // SvaT_10.91 //
mahārauravake 'medhyān antarbhūtānvicintayet /
dvātriṃśannarakāṇāṃ ca mānaṃ caiva nibodha me // SvaT_10.92 //
navanavatirlakṣāṇi ekaikasyocchrayaḥ smṛtaḥ /
lakṣamātrāntarā jñeyā dvātriṃśaccāpyanukramāt // SvaT_10.93 //
eteṣāmupariṣṭāttu prabhutvena varānane /
yogaiśvaryaguṇopetaḥ kūṣmāṇḍādhipatiḥ sthitaḥ // SvaT_10.94 //
navanavatirlakṣāṇi puraṃ tasya prakīrtitam /
tasyopariṣṭātpātālān kathayāmi samāsataḥ // SvaT_10.95 //
ābhāsaṃ varatālaṃ ca śarkaraṃ ca gabhastimat /
mahātalaṃ ca sutalaṃ rasātalamataḥ param // SvaT_10.96 //
sauvarṇamaṣṭamaṃ jñeyaṃ sarvakāmasamanvitam /
ābhāsādyāvatsauvarṇaṃ pramāṇaṃ kathayāmi te // SvaT_10.97 //
sahasranavakotsedham ekaikaṃ tu purottamam /
ekaikasyāntaraṃ jñeyaṃ sahasraparisaṃkhyayā // SvaT_10.98 //
chatrākārāṇi sarvāṇi teṣāṃ vai bhuvanāni tu /
sarvakāmaiḥ sametāni guṇaiḥ sarvairyutāni tu // SvaT_10.99 //
hemaprākāraśikharaiś chatradhvajasamākulaiḥ /
kiṅkiṇījālamukharais toraṇāṭṭālamaṇḍitaiḥ // SvaT_10.100 //
nirgamaiḥ sagavākṣaiśca divyavastravibhūṣitaiḥ /
tantrīmurajavādyaiśca geyatūryaravākulaiḥ // SvaT_10.101 //
nānābhuvanapaṅktyoghaiḥ sarvaratnasamujjvalaiḥ /
prāsādaistuṅgaśikharaiś candrātapasamaprabhaiḥ // SvaT_10.102 //
rathyāmārgavarārāmaiḥ sadāpuṣpaphalānvitaiḥ /
kokilārāvamadhuraiḥ śikhiṣaṭpadasevitaiḥ // SvaT_10.103 //
haṃsakāraṇḍavākīrṇaiś cakravākopaśobhitaiḥ /
sārasārāvasaṃghuṣṭa- padminīṣaṇḍamaṇḍitaiḥ // SvaT_10.104 //
taḍāgaiḥ svacchatoyāḍhyair dīrghikābhiryutāni tu /
puruṣaiśca mahākāyair mahābalaparākramaiḥ // SvaT_10.105 //
sarvaiśvaryasvarūpāḍhyaiḥ sarvalakṣaṇasaṃyutaiḥ /
divyavastraiḥ sutāmbūlair divyagandhānulepanaiḥ // SvaT_10.106 //
divyābharaṇasaṃyuktair mukuṭai ratnamaṇḍitaiḥ /
śivārādhanasaktā ye tatprasādena sādhakāḥ // SvaT_10.107 //
te viśanti mahādevi pātālaṃ siddhasevitam /
rasaṃ rasāyanaṃ divyaṃ siddhadravyaṃ labhanti te // SvaT_10.108 //
krīḍanti cānye satataṃ divyānāṃ yoṣitāṃ gaṇaiḥ /
kāminaḥ kāmarūpaistu mattamātaṅgagāmibhiḥ // SvaT_10.109 //
sarvābharaṇasaṃyuktaiḥ kāmaśāstrasupeśalaiḥ /
divyavastraparīdhānaiḥ stanabhārasamānataiḥ // SvaT_10.110 //
madhyakṣāmaiḥ prasannāsyais taralāyatalocanaiḥ /
sakiṅkiṇīnitambaiśca hārakeyūraśobhitaiḥ // SvaT_10.111 //
sugandhigandhaliptāṅgaiḥ kāñcīmekhalamaṇḍitaiḥ /
evaṃ te kathitā devi pātālāntaravāsinaḥ // SvaT_10.112 //
trayo 'surāstathā nāgā rākṣasāśca vibhāgataḥ /
ekaikatra ca pātāle kathitāste varānane // SvaT_10.113 //
pātālasaptake jñeyās tathānye bhuvanādhipāḥ /
balohyatibalaścaiva balavānbalavikramaḥ // SvaT_10.114 //
subalo balabhadraśca balādhyakṣaśca kīrtitāḥ /
etaiḥ śuddhairime śuddhāḥ saptapātālavāsinaḥ // SvaT_10.115 //
yadūrdhve caiva sauvarṇaṃ pātālaṃ parikīrtitam /
tatra vasatyasau devo hāṭakaḥ parameśvaraḥ // SvaT_10.116 //
purakoṭisahasraistu samantātparivāritaḥ /
siddhairudragaṇairdivyair bhaginīmātṛbhirvṛtaḥ // SvaT_10.117 //
yoginīyogakanyābhī rudraiścaiva sakanyakaiḥ /
siddhadravyasamairmantraiś cintāmaṇirasāyanaiḥ // SvaT_10.118 //
siddhavidyāsamṛddhaṃ vai hāṭakeśasya mandiram /
haṭhatpraveśayellokāṃ stadbhāvagatamānasān // SvaT_10.119 //
tenāsau hāṭakaḥ prokto devadevo maheśvaraḥ /
tasyordhve tu sahasrāṇi yojanānāṃ tu viṃśatiḥ // SvaT_10.120 //
bhūkaṭāhaḥ samuddiṣṭaḥ samantāttu varānane /
ato bhagavatī pṛthvī nānājanapadākulā // SvaT_10.121 //
tasyā madhye mahāmeruḥ sauvarṇaśca varānane /
tasyācalasya vistāram ūrdhvādhaḥ kathayāmi te // SvaT_10.122 //
yojanānāṃ sahasrāṇi caturaśītirucchritaḥ /
ṣoḍaśaiva sahasrāṇi adhobhāge praropitaḥ // SvaT_10.123 //
tānyeva mūlavistāraḥ dviguṇo mūrdhavistaraḥ /
tasyordhve tu sabhā divyā nāmnā caiva manovatī // SvaT_10.124 //
caturdaśasahasrāṇi yojanānāṃ pramāṇataḥ /
sarvaratnasuśobhāḍhyā strīsahasrasamanvitā // SvaT_10.125 //
sarvabhogagaṇopetā brahmaṇastu mahātmanaḥ /
siddhavidyādharākīrṇā ṛṣibhiḥ parivāritā // SvaT_10.126 //
tasyā īśānadigbhāge jyotiṣkaṃ śikharaṃ smṛtam /
sūryakoṭipratīkāśaṃ gaṇaprathamasevitam // SvaT_10.127 //
sarvartukusumopetaṃ devagandharvasevitam /
strīsahasrasamākīrṇaṃ sarvaiśvaryasamanvitam // SvaT_10.128 //
tatrāste bhagavāndevas tryambakaḥ parameśvaraḥ /
lokapālairvṛto 'sau hi brahmaviṣṇvindranāyakaḥ // SvaT_10.129 //
mamāṃśaṃ taṃ vijānīyāḥ surasiddhanamaskṛtam /
adhikāraṃ prakurute parecchāsaṃpracoditaḥ // SvaT_10.130 //
sabhāyā brahmaṇo 'dhastāt sahasrāṇi caturdaśa /
yojanānāṃ parityajya cakravāṭaḥ samantataḥ // SvaT_10.131 //
svargāṣṭakaṃ samuddiṣṭaṃ tatra tiṣṭanti lokapāḥ /
pūrveṇendrasya vikhyātā purī nāmnāmarāvatī // SvaT_10.132 //
tejovatī tathāgneyyāṃ citrabhānoḥ prakīrtitā /
dakṣiṇe yamarājasya nāmnā saṃyamanī purī // SvaT_10.133 //
kṛṣṇāṅgārā tu naiṛtyāṃ rākṣaseśasya kīrtitā /
paścimena jaleśasya nāmnā śuddhavatī smṛtā // SvaT_10.134 //
vāyavyāṃ tu purī vāyor nāmnā gandhavahā priye /
uttareṇāpi somasya purī nāmnā mahodayā // SvaT_10.135 //
aiśānyāmīśarājasya purī nāmnā yaśovatī /
etāsāmuttare devi śṛṇu ṣaḍviṃśatiṃ purīḥ // SvaT_10.136 //
dakṣiṇenāmarāvatyāḥ kāmavatyapsaraḥ purī /
sauvarṇī siddhasaṅghānāṃ tasyā vai dakṣiṇena tu // SvaT_10.137 //
tasyā vai dakṣiṇenānyā padmarāgopaśobhitā /
ādityānāṃ purīkhyātā nāmnācāṃśumatī śubhā // SvaT_10.138 //
sādhyānāṃ rājatī divyā khyātā vai kusumāvatī /
vahneḥ paścimadigbhāge viśveṣāṃ revatī purī // SvaT_10.139 //
tasyāstu paścime devi divyā vai viśvakarmaṇaḥ /
paścime dharmarājasya mātṛnandā purī smṛtā // SvaT_10.140 //
krīḍanti mātarastatra madhupānavighūrṇitāḥ /
rudrāṇāṃ paścime tasyā rohitā nāma kāñcanī // SvaT_10.141 //
tatra śūladharā rudrā yamasya paricārakāḥ /
tasyāḥ paścimato jñeyā nāmnā guṇavatī purī // SvaT_10.142 //
ekādaśānāṃ rudrāṇāṃ vajraprākāratoraṇā /
nirṛteḥ pūrvabhāge tu piṅgalā nāma vai purī // SvaT_10.143 //
svakarmasaṃjñā deveśi piśācāstatra saṃsthitāḥ /
nairṛtyuttarasāmīpye purī kṛṣṇāvatī smṛtā // SvaT_10.144 //
nistriṃśā nāma tatraiva vasanti rākṣasāḥ sadā /
tasyā apyuttare bhāge purī haimī sukhāvatī // SvaT_10.145 //
mitro vasati tatraiva bahubhṛtyajanāvṛtaḥ /
tasyā apyuttare haimī gāndharvī nāma viśṛtā // SvaT_10.146 //
vasanti tatra gandharvā divyakanyāsamāvṛtāḥ /
daśakoṭisahasrāṇi teṣāṃ saṃkhyā prakīrtitā // SvaT_10.147 //
bhūtānāṃ siddhasenā tu varuṇasya tu dakṣiṇe /
hemasaṃjñā vasūnāṃ tu varuṇasyāpi cottare // SvaT_10.148 //
tasyāstūttarato devi nāmnā siddhavatī purī /
sarvavidyādharāṇāṃ tu sā purī parikīrtitā // SvaT_10.149 //
vāyordakṣiṇato devi siddhā nāmnā purī smṛtā /
vasanti kinnarāstatra purairhemārkasaprabhaiḥ // SvaT_10.150 //
vāyoḥ pūrveṇa gāndharvī haimī citrarathasya tu /
gandharvarājamukhyasya divyagandharvanāditā // SvaT_10.151 //
āste bhagavatī sākṣāt saprasvaravibhūṣitā /
grāmatrayaparīdhānā jātimekhalamaṇḍitā // SvaT_10.152 //
mūrcchanātānacitrāṅgī nānātālakalodayā /
lakṣaṇavyañjanopetā madhyamenāvaguṇṭhitā // SvaT_10.153 //
gandharvairgīyamānā sā tatra devī sarasvatī /
nāradādyaiśca ṛṣibhir nāgakinnarasevitā // SvaT_10.154 //
tasyāḥpūrveṇa citrā vai tumbururnāradasya ca /
somasya paścātpramadā guhyakānāṃ purī smṛtā // SvaT_10.155 //
pūrveṇaiva tu somasya nāmnā citravatī purī /
sarvadhātumayī citrā kuberasya mahātmanaḥ // SvaT_10.156 //
ṣaḍviṃśatisahasraistu koṭīnāṃ parivāritaḥ /
yakṣāṇāmuttamaḥ śrīmān āste bhogairanuttamaiḥ // SvaT_10.157 //
tasyā pūrve śubhā nāmnā jāmbūnadamayī purī /
tatra vai karmadevāstu devatvaṃ karmaṇā gatāḥ // SvaT_10.158 //
paścimeneśarājasya viṣṇorvai śrīmatī purī /
tatrāste śrīpatiḥ śrīmān atasīpuṣpasannibhaḥ // SvaT_10.159 //
śaṅkhacakragadāpāṇiḥ pītavāsā janārdanaḥ /
īśasya dakṣiṇebhāge nāmnā padmavatī purī // SvaT_10.160 //
mahāpadmopaviṣṭasya padmamālādharasya tu /
padmapatrāyatākṣasya brahmaṇaḥ padmajanmanaḥ // SvaT_10.161 //
tasyā dakṣiṇato devi nāmnā kāmasukhāvatī /
aśvinau tatra deveśi tathā dhanvantariḥ sthitaḥ // SvaT_10.162 //
uttaretvamarāvatyā mahāmegheti viśrutā /
vināyakānāṃ sā divyā vasatistatra kalpitā // SvaT_10.163 //
daśakoṭisahasrāṇi vīryavantaḥ śubhāstathā /
vināyakā mahādīptā agnijvalitatejasaḥ // SvaT_10.164 //
asurāṇāṃ vadhārthāya aṅguṣṭhānnirmitā mayā /
evaṃvidhairadhaścordhvaṃ meruḥ puravarairvṛtaḥ // SvaT_10.165 //
puryaśca yāḥ samākhyātā meroścaiva samantataḥ /
purakoṭisahasraistu sarvāstāḥ saṃbhṛtāḥ priye // SvaT_10.166 //
sarvaiśvaryasusaṃpūrṇāḥ sarvaratnasamujjvalāḥ /
divyastrībhiḥ samākīrṇā divyapuṃbhiḥ samākulāḥ // SvaT_10.167 //
ānandaḥ satataṃ devi devānāṃ ca pure pure /
vimānanagarārāmaiś caturodyānamaṇḍapaiḥ // SvaT_10.168 //
chatradhvajapatākābhir gajavājisamākulaiḥ /
dvandvabhīnandiśabdaiśca śaṅkhakāhalaniḥsvanaiḥ // SvaT_10.169 //
gītanṛttaistathākīrṇaṃ devānāṃ mandiraṃ sadā /
iṣṭāpūrtaratā devi ye narā puṇyabhārate // SvaT_10.170 //
tryambakaṃ sakṛdarcanti meruṃ gacchanti te narāḥ /
gaṅgātoyasusaṃsiktāḥ krīḍanti surasattamāḥ // SvaT_10.171 //
kathaṃ gaṅgāsamutpannā surasiddhanamaskṛtā /
kathayasva prasādena samāsātsurasattama // SvaT_10.172 //
gaṅgāyāśca samutpattiṃ kathayiṣyāmi suvrate /
jaganmātā mahādevi mama patnī purā hi sā // SvaT_10.173 //
mamanetrodakaṃ caiva karajaiśchādite mama /
punarudghāṭite netre jaganmātaḥ purā tvayā // SvaT_10.174 //
mannetrebhyo 'sravattoyaṃ tvadīyāṅgulibhiḥ priye /
daśadhā niḥsṛtā gaṅgā kapālāvaraṇe mama // SvaT_10.175 //
saptaiva saṃsthitāstatra ekā viṣṇupure sthitā /
dvitīyā brahmalokordhve tṛtīyā satyalokagā // SvaT_10.176 //
svarge caivapunaḥ sā vai saṃsthitā somamaṇḍale /
somāccaiva viniḥ sṛtya purakāśe vyavasthitā // SvaT_10.177 //
tato 'haṃ saṃstuto devi brahmaviṣṇupuraḥsaraiḥ /
gaṅgānadīṃ mahāpuṇyāṃ martyānāṃ hitakāmyayā // SvaT_10.178 //
avatārya mahādeva martyalokaṃ visarjaya /
tato mayā sureśāni proktā sā tvaparājitā // SvaT_10.179 //
lokānāṃ tu hitārthāya āgaccha surasundari /
āgatya mama mūrdhānaṃ merumūrdhni punargatā // SvaT_10.180 //
tasmānnirgatya deveśi caturdikṣūdadhiṃ gatā /
pūrve sītā samuddiṣṭā suvahā dakṣiṇena tu // SvaT_10.181 //
sunandā paścime bhāge bhadrasomā tathottare /
mandarastu mahādevi gandhamādanasaṃjñakaḥ // SvaT_10.182 //
vipulaśca supārśvaśca pūrvādyā uttarāntakāḥ /
viṣkambhāśca samākhyātāḥ varṇāṃścaiva nibodha me // SvaT_10.183 //
sitaṃ caiva haridrābhaṃ nīlaṃ dāḍimasaprabham /
prāgviṣkambhasamīpe tu nāmnā citrarathaṃ vanam // SvaT_10.184 //
tatrāruṇodakaṃ nāma taḍāgaṃ padmamaṇḍitam /
gandhamādanasāmīpye nandanaṃ tu mahāvanam // SvaT_10.185 //
tasyamadhye 'mbujacchannaṃ mānasaṃ tu sarovaram /
vipulasya samīpe tu vaibhrājaṃ tu mahāvanam // SvaT_10.186 //
sitodaṃ tasya madhye tu taḍāgaṃ vimalodakam /
vanaṃ pitṛvanaṃ nāma svapārśvasya samīpataḥ // SvaT_10.187 //
tasyāntastu mahābhadraṃ taḍāgaṃ ca manoramam /
kalpadrumāṃśca caturaḥ kathayāmi nibodha tān // SvaT_10.188 //
mandare 'tha kadambaṃ syān mastake tu vyavasthitam /
sahasrayojanāyāmaṃ śākhāpañcaśatocchritam // SvaT_10.189 //
puṣpaiḥ kumbhapramāṇaiśca bhrājate tatsupuṣpitam /
tatpramāṇā smṛtā jambūr gandhamādanamūrdhani // SvaT_10.190 //
tasyāḥ phalasamūhottho raso jñeyo 'mṛtopamaḥ /
tena jambūnadī jātā priye vegavatī bhṛśam // SvaT_10.191 //
meruṃ pradakṣiṇīkṛtya jambūmūlaṃ viśetsvakam /
tatsaṃparkātsamutpannaṃ kanakaṃ devabhūṣaṇam // SvaT_10.192 //
tena jāmbūnadaṃ loke jñāyate bhūṣaṇottamam /
tatra vṛkṣālatāgulmāḥ pakṣiṇaḥ śvāpadādayaḥ // SvaT_10.193 //
jāmbūnadamayāḥ sarve ye cānye tatravāsinaḥ /
vipule 'pi tathāśvatthaḥ ketumāla iti śrutaḥ // SvaT_10.194 //
tasyendreṇāsurāñjitvā ratnamālā pralambitā /
tenāsau ketumāleti khyātaḥ siddhaniṣevitaḥ // SvaT_10.195 //
nyagrodhaśca supārśve tu tattulyaḥ parikīrtitaḥ /
anekaguṇasaṃpanno meruḥ khyātaḥ samāsataḥ // SvaT_10.196 //
tatpārśvasthānpriye deśān kāthayāmi samāsataḥ /
merumadhyāccaturdikṣu lakṣārdhaṃ tu samāsataḥ // SvaT_10.197 //
lavaṇodadhiparyantaṃ jambudvīpaṃ samantataḥ /
parvatāntaritāstatra nava bhāgā bhavanti hi // SvaT_10.198 //
dakṣiṇe caiva digbhāge trayo jñeyā mahīdharāḥ /
niṣadho hemakūṭaśca himavāniti te trayaḥ // SvaT_10.199 //
uttare cāpi merustu nīlaḥ śveto 'tha śṛṅgavān /
prāk paścimāyātā hyete ṣaḍeva tu mahīdharāḥ // SvaT_10.200 //
nīlaśca niṣadhaścaiva lakṣayāmau prakīrtitau /
śvetaśca hemakūṭaśca sahasranavatiḥ smṛtau // SvaT_10.201 //
himavān śṛṅgavāṃścaiva sahasrāśītireva tu /
lavaṇodadhiparyantāḥ sahasradvayavistṛtāḥ // SvaT_10.202 //
kailāsayukto himavāṃs triśṛṅgaśca sajārudhiḥ /
śṛṅgavāṃścandrakanibhaḥ sitaḥ śveto virājate // SvaT_10.203 //
nīlaratnamayo nīlo niṣadhaḥ padmarāgabhaḥ /
sauvarṇo hemakūṭaśca himābho himavāniti // SvaT_10.204 //
pūrveṇa mālyavānmeroḥ parvatastu virājate /
catustriṃśatsahasrāṇi yojanānāṃ sureśvari // SvaT_10.205 //
yāmyottarāyato bhāti sahasraṃ tasya vistṛtiḥ /
tathaivāparadigbhāge tattulyo gandhamādanaḥ // SvaT_10.206 //
nīlaśca niṣadhaścaiva mālyavāngandhamādanaḥ /
catvāriṃśatsahasrāṇi yojanānāṃ samucchritāḥ // SvaT_10.207 //
caturdikṣu gatau meror dvau dvau sīmāntaparvatau /
jaṭharo hemakūṭastu pūrvabhāge vyavasthitau // SvaT_10.208 //
kailāso himavāṃścaiva dakṣabhāge vyavasthitau /
niṣadhaḥ pāriyātraśca apareṇa mahīdharau // SvaT_10.209 //
jārudhiḥ śṛṅgavāṃścaiva uttareṇa vyavasthitau /
meroḥ samantato ramyam ilāvṛtamudāhṛtam // SvaT_10.210 //
adhastāccakravāṭasya navasāhasravistṛtam /
yojanānāṃ caturdikṣu caturaśraṃ samantataḥ // SvaT_10.211 //
nātapo bhānujastatra na ca somasya raśmayaḥ /
prabhavanti hi lokānāṃ merorbhāsā prabhāsitam // SvaT_10.212 //
pratyagrāmbujapatrābhā janāścātīva komalāḥ /
jambūrasaphalāhārā jarāmṛtyuvivarjitāḥ // SvaT_10.213 //
trayodaśābdasāhasraṃ teṣāmāyuḥ prakīrtitam /
devagandharvasiddhāśca ṛṣayo 'tha vināyakāḥ // SvaT_10.214 //
gaṇamātṛbhaginyaśca vetālā rākṣasādayaḥ /
evamādyairasaṃkhyātair vṛtaṃ caitadilāvṛtam // SvaT_10.215 //
gandhamādanavāruṇyāṃ samudrasya ca pūrvataḥ /
ketumālamiti khyātaṃ varṣaṃ sarvaguṇottamam // SvaT_10.216 //
nīlotpaladalaśyāmā janāstatra suśobhanāḥ /
panasasya rasaṃ pītvā jīvantyayutameva ca // SvaT_10.217 //
jayanto vardhamānaśca aśoko hariparvataḥ /
viśālaḥ kambalaḥ kṛṣṇas tatra sapta kulādrayaḥ // SvaT_10.218 //
mālyavatpūrvabhāgena samudrasyāpareṇa tu /
varṣaṃ bhadrāśvasaṃjñaṃ ca tatrāpi tvayutāyuṣaḥ // SvaT_10.219 //
janāścandrapratīkāśāḥ kālāmraphalabhojanāḥ /
kaurañjaḥ śvetaparṇaśca nīlo mālāgrakastathā // SvaT_10.220 //
padmaścaiva samākhyātās tatra pañca kulādrayaḥ /
dvātriṃśattu sahasrāṇi pūrvapaścāyate smṛte // SvaT_10.221 //
catustriṃśatsahasrāṇi dakṣiṇodaksamāyate /
varṣe dve tu samākhyāte kuruvarṣanivāsinaḥ // SvaT_10.222 //
kuravonāmalokāste kuruvṛkṣaphalāśinaḥ /
trayodaśasaharāṇi jīvanti sthirayauvanāḥ // SvaT_10.223 //
yugmaṃ yugmaṃ prasūyante viyogabhayavarjitāḥ /
śyāmāpuṣpanibhāḥ snigdhāḥ surūpāḥ puruṣāḥ striyaḥ // SvaT_10.224 //
sarvaratnamayī bhūmir himavālukayā citā /
navayojanasāhasraṃ dhanvākāraṃ prakīrtitam // SvaT_10.225 //
sūryakāntendukāntau ca dvau tatra kulaparvatau /
kalpavṛkṣaḥ kururnāma tatraiva kusumojjvalaḥ // SvaT_10.226 //
tasya nāmnā tu tajjñeyaṃ kuruvarṣaṃ suśobhanam /
tasyacottaradigbhāge praviśya lavaṇodadhim // SvaT_10.227 //
pañcayojanasāhasraṃ candradvīpaṃ prakīrtitam /
tathā vāyavyadigbhāge praviśya lavaṇodadhim // SvaT_10.228 //
yojanānāṃ sahasrāṇi catvāryeva varānane /
daśayojanasāhasraṃ dvīpaṃ bhadraṃ prakīrtitam // SvaT_10.229 //
bhadrākāramiti jñeyaṃ sarvakāmaphalapradam /
ayutāyuṣo janāstatra divyāmṛtaphalāśinaḥ // SvaT_10.230 //
candrākhye 'pyayutaṃ cāyur jīvanti phalabhojinaḥ /
śvetaśṛṅgavatoścaiva madhye jñeyaṃ hiraṇmayam // SvaT_10.231 //
lakucasya phalaṃ prāśya janāstatrendusannibhāḥ /
jīvantyabdasahasrāṇi mānenārdhatrayodaśa // SvaT_10.232 //
nīlasyottaradigbhāge tathā śvetasya dakṣiṇe /
ramyakaṃ nāma varṣaṃ tu nyagrodhaphalabhojanāḥ // SvaT_10.233 //
nīlotpaladalaśyāmā jarārogavivarjitāḥ /
dvādaśābdasahasrāṇi teṣāmāyuḥ prakīrtitam // SvaT_10.234 //
navasāhasravistāraṃ ramyakaṃ ca hiraṇmayam /
hemakūṭasya saumyena dakṣiṇe niṣadhasya tu // SvaT_10.235 //
harivarṣaṃ samākhyātaṃ raupyābhāstatra jantavaḥ /
dvādaśaiva sahasrāṇi jīvantīkṣurasāśinaḥ // SvaT_10.236 //
atīva śobhanaṃ tacca navasāhasravistṛtam /
hemakūṭasya yāmyena himavatastvathottare // SvaT_10.237 //
varṣaṃ kiṃpuruṣaṃ nāma tatrahemanibhā janāḥ /
navavarṣasahasrāṇi jīvanti plakṣabhojanāḥ // SvaT_10.238 //
navaiva tu sahasrāṇi vistārastatra kīritaḥ /
yāmye himācalendrasya uttare lavaṇodadheḥ // SvaT_10.239 //
bhārataṃ nāma varṣaṃ tu tatra cālpaṃ sukhaṃ smṛtam /
janā rogabhayatrastā duḥkhitā mandasaṃpadaḥ // SvaT_10.240 //
surūpā mandarūpāśca subhagā durbhagāḥ pare /
bhogino mandabhogāśca tathānye 'tyantaduḥkhitāḥ // SvaT_10.241 //
gaurāḥ śyāmāstathā kṛṣṇā babhravaḥ śvetapiṅgalāḥ /
varṇajātiprabhedena nānākarmānurūpataḥ // SvaT_10.242 //
caturvarṇā antyajāśca jāyante bhāratāhvaye /
svadeśabhāṣāyuktāni dvīpadvīpāntarāṇi ca // SvaT_10.243 //
paṇḍitāśca tathā mūrkhāḥ śilpavijñāninastathā /
yogino jñāninaścaiva dharmiṣṭhāḥ pāpino 'pare // SvaT_10.244 //
yācakāścāpi jāyante dātāraścāpare janāḥ /
preṣyā dāsāśca bahavo mānavāḥ satataṃ priye // SvaT_10.245 //
guṇastvekaḥ sthitastatra śubhāśubhaphalārjanam /
naṣṭāsu vidyate kācid yugatrayamayī sthitiḥ // SvaT_10.246 //
caturyugavatī jñeyā bhāratākhye varānane /
tatraiva yatkṛtaṃ karma śubhaṃ vā yadi vāśubham // SvaT_10.247 //
vasanti tena lokāśca śivādyavīcimadhyagāḥ /
mahākālastathaikāmram evamādi varānane // SvaT_10.248 //
tīrthānāṃ koṭiruddiṣṭā mahāpuṇyaphalodayā /
gaṅgādīnāṃ nadīnāṃ ca tatra pañca śatāni ca // SvaT_10.249 //
navayojanasāhasraṃ dhanvākāraṃ nibodha tam /
nava bhedāḥ smṛtāstatra sāgarāntaritāḥ priye // SvaT_10.250 //
ekaikasya tu dvīpasya sahasraṃ parikīrtitam /
śatāni pañca vijñeyaṃ sthalaṃ pañca jalaṃ tathā // SvaT_10.251 //
parasparamagamyāste teṣāṃ nāmāni me śṛṇu /
indradvīpaṃ kaśeruṃ ca tāmravarṇaṃ gabhastimat // SvaT_10.252 //
nāgadvīpaṃ ca saumyaṃ ca gāndharvaṃ vāruṇaṃ tathā /
dvīpaṃ kumārikākhyaṃ ca navamaṃ parikīrtitam // SvaT_10.253 //
bindusaraḥ prabhṛtyeva kumāryāhvaṃ prakīrtitam /
yojanānāṃ sahasraṃ tu nānāvarṇāśramānvitam // SvaT_10.254 //
ye pūrvoktā guṇā loke bhārate varavarṇini /
te tatraiva sthitā loke kumārīsaṃjñake priye // SvaT_10.255 //
bhūdharāḥ sapta vijñeyās tatraiva tu suśobhanāḥ /
mahendro malayaḥ sahyaḥ śaktimānṛkṣaparvataḥ // SvaT_10.256 //
vindhyaśca pāriyātraśca bhāntyete kulaparvatāḥ /
dakṣasāgaramadhyasthāny upadvīpāni ṣaṭ priye // SvaT_10.257 //
aṅgadvīpaṃ yavākhyaṃ ca malayaṃ śaṅkhasaṃjñakam /
kumudaṃ ca varāhaṃ ca ityevaṃ parikīrtitam // SvaT_10.258 //
kathito malayadvīpe malayo nāma parvataḥ /
tasyapāde trikūṭo vai laṅkā tasyoparisthitā // SvaT_10.259 //
cāmīkaramayī śubhrā catvārodyānamaṇḍitā /
citraprākāraracitā vajravaiḍūryamaṇḍitā // SvaT_10.260 //
anantavibhavāstatra rākṣasā devakanyakāḥ /
ramante kanyakāsaktā mahābalaparākramāḥ // SvaT_10.261 //
agastyaśikharaṃ tatra malaye bhūdharottame /
tatrāśramo mahāpuṇya āgastyaḥ sphāṭikaprabhaḥ // SvaT_10.262 //
tatrānyonyaviruddhāstu sattvāḥ krīḍantyaśaṅkitāḥ /
na tatra jāyate mārī nākālaḥ saṃpravartate // SvaT_10.263 //
na jarā na ca śokaśca nopasargabhayaṃ kvacit /
na vadatyanṛtaṃ kaścid rāgadveṣau na kutracit // SvaT_10.264 //
agastyasya prabhāveṇa tv ajñānaṃ dūrato gatam /
tatra vai ṛṣayo vīrā jñānayogakṛtāśramāḥ // SvaT_10.265 //
japādhyayana homādi pūjāstutiparāyaṇāḥ /
tryambakasya mahādevi nityamārādhane ratāḥ // SvaT_10.266 //
agastyasahitāḥ sarve mokṣābhyudayavādinaḥ /
tiṣṭhanti bhāvitātmānaḥ śāpānugrahakāriṇaḥ // SvaT_10.267 //
lakṣayojanavistīrṇaṃ jambudvīpaṃ samantataḥ /
lakṣayojanavistīrṇaṃ lavaṇāmbhaḥ sthitaṃ bahiḥ // SvaT_10.268 //
triguṇaṃ pariṇāhena sthitaṃ vai maṇḍalākṛti /
vṛtrāribhayasaṃtrastāḥ praviṣṭāstatra parvatāḥ // SvaT_10.269 //
dvādaśaiva mahāvīryās tānbravīmi samāsataḥ /
vṛṣabho dundubhirdhūmraḥ praviṣṭāḥ pūrvabhāgataḥ // SvaT_10.270 //
candraḥ kaṅkastathā droṇaḥ praviṣṭā uttareṇa tu /
aśoko 'tha varāhaśca nandanaśca tṛtīyakaḥ // SvaT_10.271 //
apareṇa nagāstatra praviṣṭā lavaṇodadhim /
cakro mainākasaṃjñaśca tṛtīyastu balāhakaḥ // SvaT_10.272 //
dakṣiṇena varārohe praviṣṭāścaiva bhūdharāḥ /
cakramainākayormadhye tiṣṭhedve vaḍavāmukhaḥ // SvaT_10.273 //
jambūdvīpaṃ samākhyātaṃ prabhavastvadhunocyate /
svāyaṃbhuvo manurnāma tasya putraḥ priyavrataḥ // SvaT_10.274 //
tasyātha daśa putrā vai jātā vīryabalotkaṭāḥ /
agnīdhraścāgnibāhuśca medhā medhātithirvapuḥ // SvaT_10.275 //
jyotiṣmān dyutimān havyaḥ savanaḥ satra eva ca /
medhāḥ satro 'gnibāhuśca ete pravrajitāstrayaḥ // SvaT_10.276 //
saptadvīpeṣu ye śeṣā abhiṣiktā mahābalāḥ /
jambudvīpe tathāgnīdhrāḥ tasya putrā nava smṛtāḥ // SvaT_10.277 //
nābhiḥ kiṃpuruṣaścaiva hariścaiva ilāvṛtaḥ /
bhadrāśvaḥ ketumālaśca ramyakaśca hiraṇmayaḥ // SvaT_10.278 //
navamastu kururnāma navavarṣādhipāḥ smṛtāḥ /
agnīdhratastu jātā vai śūrāścātibalotkaṭāḥ // SvaT_10.279 //
teṣāṃ nāmāṅkitānīha navavarṣāṇi pārvati /
nābheḥ putro mahāvīryo vṛṣabho dharmatatparaḥ // SvaT_10.280 //
tasyāpi hi suto jñeyo bharatastu pratāpavān /
tannamnaiva tu vijñeyaṃ bhārataṃ varṣamuttamam // SvaT_10.281 //
tasyāpyaṣṭau punaḥ putrā jātā kanyāparā priye /
bhārate tvaṣṭadvīpe 'tra aṣṭau putrā niveśitāḥ // SvaT_10.282 //
navamastu kumāryāhvaḥ kumāryāḥ pratipāditaḥ /
teṣāṃ nāmnā tu te dvīpā bharatena prakīrtitāḥ // SvaT_10.283 //
jambudvīpaṃ ca śākaṃ ca kuśaṃ krauñcaṃ ca śālmalim /
gomedaṃ puṣkaraṃ caiva sapta dvīpāni pārvati // SvaT_10.284 //
adhunā saṃpravakṣyāmi samudrāṃstava suvrate /
kṣāraḥ kṣīraṃ dadhi ghṛtaṃ tathā ikṣuraso 'pi ca // SvaT_10.285 //
madirodaśca svādūdaḥ samudrāḥ sapta kīrtitāḥ /
jambudvīpaṃ smṛtaṃ lakṣaṃ yojanānāṃ pramāṇataḥ // SvaT_10.286 //
parimaṇḍalato jñeyaḥ kṣārodastatsamo bahiḥ /
evaṃ dviguṇavṛddhyātra samudrā dvīpasaṃsthitāḥ // SvaT_10.287 //
agnīdhraśca samākhyāto jambudvīpe varānane /
śāke medhātithirnāma vapuṣmān kuśasaṃjñake // SvaT_10.288 //
rājā krauñce 'tha jyotiṣmān śālmalau dyutimānsmṛtaḥ /
gomede havyanāmā tu savanaḥ puṣkare tathā // SvaT_10.289 //
tretāyugasamaḥ kālaḥ śākagomedavāsinām /
tathā varṇāśramācārā jñeyāstatra nivāsinām // SvaT_10.290 //
medhātitheḥ sapta putrāḥ śākadvīpe 'bhiṣecitāḥ /
śānto 'bhayastvaśiśiraḥ sukhado nandakaḥ śivaḥ // SvaT_10.291 //
kṣemakaśca dhruvaśceti varṣanāmnā tu te 'ṅkitāḥ /
varṣāṇi sapta khyātāni parvatāṃśca nibodha me // SvaT_10.292 //
gomedaścandrasaṃjñaśca nārado dundubhistathā /
somaka ṛṣabhaścaiva vaibhrājaśca kulādrayaḥ // SvaT_10.293 //
sukṛtā cānasūyā ca sumukhī ca tṛtīyakā /
vipāśā tridivā kumbhī tathā cāmṛtanālikā // SvaT_10.294 //
etā eva mahānadyo giriṣveteṣu nirgatāḥ /
pūrvādārabhya niṣkrāntāḥ praviṣṭāḥ kṣīrasāgaram // SvaT_10.295 //
śākadvīpe tu ye lokāḥ kṣīrāhārāḥ phalāśinaḥ /
candrakāntasamāḥ sarve surūpāḥ priyadarśanāḥ // SvaT_10.296 //
krīḍanti divyanārībhiḥ sarvaiśvaryasamanvitāḥ /
kuśe vapuṣmatā pūrvaṃ sapta putrā niveśitāḥ // SvaT_10.297 //
śvetalohitajīmūtā harito vaidyutastathā /
mānasaḥ suvrataśceti varṣanāmnaiva cāṅkitāḥ // SvaT_10.298 //
kumudaścorvadaścaiva vārāho droṇakaṅkatau /
mahiṣaḥ kusumaścaiva sapta sīmantaparvatāḥ // SvaT_10.299 //
śvetatoyā tathā kṛṣṇā candrā śuklā ca locanī /
vīvṛtā ca vivṛndā ca saptaitāstu saridvarāḥ // SvaT_10.300 //
dadhyudakaṃ praviṣṭāstā nimnagāḥ pāvanodakāḥ /
janāstu sukhinastatra dadhnāmṛtaphalāśinaḥ // SvaT_10.301 //
divyabhogaratāḥ sarve krīḍantyete sayoṣitaḥ /
jyotiṣmatā sapta putrāḥ krauñcadvīpe niveśitāḥ // SvaT_10.302 //
udbhijjaśca samākhyāto veṇurmaṇḍala eva ca /
rathakāraśca lavaṇo dhṛtimānsuprabhākaraḥ // SvaT_10.303 //
kapilaśceti rājāno varṣanāmnā ca te 'ṅkitāḥ /
vaidrumo hemanābhaśca dyutimān puṣpadantakaḥ // SvaT_10.304 //
kuśalo harimardaśca saptaite tu kulādrayaḥ /
mahī dhātā śivāpāpā pavitrā saṃtatadyutiḥ // SvaT_10.305 //
dambhā ceti samākhyātāḥ saptaitāḥ saritaḥ srutāḥ /
ghṛtodaṃ praviśantyetāḥ sarvāḥ pāpaharāḥ priye // SvaT_10.306 //
janāstadvāsinaḥ sarve surūpāstejasotkaṭāḥ /
ghṛtāmṛtaphalāhārāḥ sutṛptāḥ smarapīḍitāḥ // SvaT_10.307 //
krīḍanti vanitāyuktāḥ padmapatrāyatekṣaṇāḥ /
sapta dyutimatā putrāḥ śālmalāvabhiṣecitāḥ // SvaT_10.308 //
manonugastathoṣṇaśca pāvano hyandhakārakaḥ /
munirdundubhināmā ca kuśalaśceti te smṛtāḥ // SvaT_10.309 //
varṣanāmāni teṣāṃ vai saptānāṃ sapta tu kramāt /
krauñco 'tha vāmanaścaivāpy andhakāro divākṛtiḥ // SvaT_10.310 //
dvibinduḥ puṇḍarīkaśca dundubhiśca kulādrayaḥ /
pauṇḍarī kauśikī gaurī siddhā caiva kumudvatī // SvaT_10.311 //
sandhyā rātrī ca vikhyātā samāsātparikīrtitāḥ /
nadyastāḥ śailaniṣkrāntā gacchantīkṣurasārṇavam // SvaT_10.312 //
pibantīkṣurasaṃ tatra ye janāstannivāsinaḥ /
divyakāntiyutāḥ śāntāḥ surūpāḥ priyavādinaḥ // SvaT_10.313 //
nānānārīsamākīrṇāḥ sarvakāmasukhodayāḥ /
havyarājaḥ sutānsapta gomode cābhyaṣecayat // SvaT_10.314 //
jaladaśca kumāraśca sukumāro marīcakaḥ /
kumudaśconnataścaiva mahābhadra iti smṛtāḥ // SvaT_10.315 //
teṣāṃ nāmnā ca varṣāṇi aṅkitāni svamānataḥ /
udayaḥ kesaraścaiva jaṭharo 'tha suraivataḥ // SvaT_10.316 //
śyāmo 'mbikeyo meruśca śailāḥ sīmantagāstvime /
gabhastī sukumārī ca kumārī nālinī tathā // SvaT_10.317 //
veṇukā cāpyathekṣū ca dhenuketi saridvarāḥ /
madirodaṃ vahantyetāḥ puṇyāḥ puṇyajalodvahāḥ // SvaT_10.318 //
amṛtopamāni svādūni phalānyatra varānane /
bhakṣayanti ca tallokāḥ pibanti madirāmṛtam // SvaT_10.319 //
sarvakāmasamṛddhāśca surūpā vyādhivarjitāḥ /
nānāyuvativṛndaiśca rūpayauvanagarvitaiḥ // SvaT_10.320 //
madālasaiḥ pānamattair amante satataṃ priye /
ataśca puṣkarākhye ca savanastatra nāyakaḥ // SvaT_10.321 //
dvau putrau tena vikhyātau puṣkarākhye niveśitau /
parvato valayākāro mānasottarasaṃjñitaḥ // SvaT_10.322 //
pañcāśaducchrayastasya vistāraḥ pañcaviṃśatiḥ /
yojanānāṃ varārohe sarvaratnasamanvitaḥ // SvaT_10.323 //
dhātakī madhyame rājā mahavīto bahirnṛpaḥ /
īrṣyayā rāgatṛṣṇābhir ītibhiśca vivarjitāḥ // SvaT_10.324 //
sarve te sukhinastatra tasminvarṣadvaye janāḥ /
cakrākārastu boddhavyo mānasastu varānane // SvaT_10.325 //
caturṇāṃ lokapālānāṃ purīstvatra bravīmi te /
harervasvekasārākhyā yāmyā saṃyaminī purī // SvaT_10.326 //
sukhāhvā vāruṇī caiva somasya tu vibhāvarī /
puṣkaradvīpaguṇitaḥ svādūdo 'nte vyavasthitaḥ // SvaT_10.327 //
pañcāśattu sahasrāṇi tripañcāśattathaiva ca /
yojanānāṃ tu lakṣāṇi koṭidvitayameva ca // SvaT_10.328 //
mervardhādyāvatsvādūdaṃ pramāṇaṃ parikīrtitam /
tato hemamayī bhūmir daśakoṭyo varānane // SvaT_10.329 //
devānāṃ krīḍanārthāya lokālokastvataḥ param /
parvato valayākāro yojanāyutavistṛtaḥ // SvaT_10.330 //
lakṣamātrasamutsedho yojanānāṃ varānane /
sarvaratnasamopeto hemavarṇaḥ prakīrtitaḥ // SvaT_10.331 //
tasyāntarbhāsayedbhānur na bahiḥ surasundari /
lokapālāḥ sthitāstatra rudrāścāmoghaśaktayaḥ // SvaT_10.332 //
virujo vasudhāmā ca śaṃkhapāt kardamastathā /
hiraṇyaromā parjanyaḥ ketumān bhājanastathā // SvaT_10.333 //
jāmbūnadamaye śubhre siddhāmaraniveśane /
pūrvādārabhya kramaśo yāvadīśānagocaraḥ // SvaT_10.334 //
lokapālāḥ sthitāste vai pālayanta imāḥ prajāḥ /
asya madhye varārohe yonayastu caturdaśa // SvaT_10.335 //
ceṣṭante vividhākārāḥ svakarmaparirañjitāḥ /
lokālokopariṣṭāttu saviturdakṣiṇāyanam // SvaT_10.336 //
tathottarāyaṇaṃ tatra uttareṇa prakīrtitam /
ardharātro 'marāvatyām astameti yamasya ca // SvaT_10.337 //
madhyāhnaścaiva vāruṇyāṃ saumye sūryodayaḥ smṛtaḥ /
yadaiva cāmarāvatyām udayastasya dṛśyate // SvaT_10.338 //
tadāstameti vāruṇyām ityādityagatāgatam /
suvīthī uttare tasya ajavīthī ca dakṣiṇe // SvaT_10.339 //
pitṛdevapathohyeṣa kathitastu mayā tava /
asya bāhye tamo ghoraṃ duḥprekṣyaṃ jīvavarjitam // SvaT_10.340 //
pañcatriṃśatsmṛtāḥ koṭyo lakṣāṇekonaviṃśatiḥ /
catvāriṃśatsahasrāṇi yojanānāṃ varānane // SvaT_10.341 //
saptasāgaramānaṃ tu garbhodastatsamaḥ smṛtaḥ /
brahmaṇo 'ṇḍakaṭāhena yuktā vai merumadhyataḥ // SvaT_10.342 //
pañcāśatkoṭayo jñeyā daśadikṣu samantataḥ /
evametacchataṃ jñeyaṃ koṭīnāṃ pārthivaṃ mahat // SvaT_10.343 //
ata ūrdhvaṃ pravakṣyāmi pramāṇaṃ varavarṇini /
atha vātra mahādevi paripāṭyā samantataḥ // SvaT_10.344 //
dīkṣākāle tu saṃskārāḥ kramaṃ teṣāṃ nibodha me /
śaktiṃ tattvaṃ ca bhuvanaṃ yoniṃ caiva niveśayet // SvaT_10.345 //
teṣāṃ gandhopacāraṃ tu kṛtvā caiva yathākramam /
anantaṃ caiva kālāgniṃ narakāṃśca yathākramam // SvaT_10.346 //
pātālāni tataścordhve śodhayedanupūrvaśaḥ /
upasthānaṃ tataḥ kuryād bhuvarlokasya varānane // SvaT_10.347 //
tato vāgīśvarī devī saṃpūjya kusumādibhiḥ /
tataḥ paśustu saṃprokṣya stāḍyo viśleṣya eva ca // SvaT_10.348 //
chedanaṃ ca tathākarṣo grahaṇaṃ yojanaṃ tataḥ /
garbhadhāritvajanane adhikāraṃ tathaiva ca // SvaT_10.349 //
yogaṃ bhogaṃ layaṃ caiva tato yoniviśodhanam /
caturdaśa samāsena kathayāmyanupūrvaśaḥ // SvaT_10.350 //
paiśācaṃ rākṣasaṃ yākṣaṃ gāndharvaṃtvaindrameva ca /
saumyaṃ tathā ca prājeśaṃ brāhmaṃ caivāṣṭamaṃ viduḥ // SvaT_10.351 //
saṃhārakramayogena śodhanīyāḥ śivādhvare /
paśupakṣimṛgāścaiva tathānye ca sarīsṛpāḥ // SvaT_10.352 //
sthāvaraṃ pañcamaṃ caiva ṣaṣṭhaṃ mānuṣayonikam /
devayonisamāyuktaṃ proktaṃ saṃsāramaṇḍalam // SvaT_10.353 //
caturdaśavidhaṃ caiva bhūrloke tu viśodhayet /
ātmā saṃsaratihyatra māyādyavanigocare // SvaT_10.354 //
saṃsāraḥ procyate tasmāt paryaṭetsa yatastataḥ /
sukhaṃ duḥkhaṃ tathā mohaṃ bhuṅkte caivādhvamadhyagaḥ // SvaT_10.355 //
bandhatrayasamāyukto vāmaśaktyātvadhiṣṭhitaḥ /
īśvareṇa nimittena sṛṣṭisaṃhāravartmani // SvaT_10.356 //
punaḥ punaścādhvamadhye yujyate sa śubhāśubhaiḥ /
adhvamadhye tu ye pāśā jñeyāścānantakoṭayaḥ // SvaT_10.357 //
pradhānaguṇabhedena yāvaccānāśritaṃ padam /
tasmādevaṃ vijānīyāt adhvā bandhasya kāraṇam // SvaT_10.358 //
caturdaśavidhaṃ yacca proktaṃ saṃsāramaṇḍalam /
tasya bhedāhyanantāśca bhidyante karmabhedataḥ // SvaT_10.359 //
karmavallyohyanantāśca karmeśānādikārakāḥ /
ātmanā badhyatehyātmā muñcennātmānamātmanā // SvaT_10.360 //
kośakāro yathā kīṭa ātmānaṃ veṣṭayeddṛḍham /
nacodveṣṭayituṃ śakta ātmānaṃ sa punaryathā // SvaT_10.361 //
tathā saṃsāriṇaḥ sarve baddhāḥ svaireva bandhanaiḥ /
na ca mocayituṃ śaktāḥ paśavaḥ pāśabandhanāḥ // SvaT_10.362 //
svayameva svamātmānaṃ yāvadvai nekṣate śivaḥ /
śivaśaktinipātāttu mucyante pāśabandhanāt // SvaT_10.363 //
anyathā naiva jānanti svarūpaṃ yatsunirmalam /
yattatsvābhijanaṃ śuddham anaupamyamanāmayam // SvaT_10.364 //
mohitā malamohena baddhāḥ karmakalādinā /
nigūḍhāstatra tiṣṭhanti kāṣṭhe vahniryathā tathā // SvaT_10.365 //
uddhṛtastu yathā vahnir manthakasya vaśātsphuṭam /
svasvarūpaṃ prapaśyeta bhāsvaraṃ yatsunirmalam // SvaT_10.366 //
anyeṣāmapi jantūnāṃ timirākrāntacakṣuṣām /
prakāśayati vastūni hatvā vai raśmibhistamaḥ // SvaT_10.367 //
tathātmā tu vijānāti yatsvarūpamanādimat /
manthakasya vaśāddevi nānyathā tu kathaṃcana // SvaT_10.368 //
manthakastviha deveśi svayameva sadāśivaḥ /
ācāryatanumāsthāya sadā cānugrahe sthitaḥ // SvaT_10.369 //
mantrā manthanavajjñeyā adhvā cātrāraṇiryathā /
vāgīśī yonisaṃsthānā dhūmo jñeyo malādivat // SvaT_10.370 //
ātmā vai vahnivajñeyo bodhakastu paraḥ śivaḥ /
udbodhito yathā vahnir nirmalo 'tīva bhāsvaraḥ // SvaT_10.371 //
na bhūyaḥ praviśetkāṣṭhaṃ tathātmādhvana uddhṛtaḥ /
malakarmakalādyaistu nirmukto vigataklamaḥ // SvaT_10.372 //
tatrastho 'pi na badhyeta yato 'tīva sunirmalaḥ /
rasavahnisamāyogāt tāmraṃ kālikayā yathā // SvaT_10.373 //
viśleṣitaṃ tu tattvajñair hematvaṃ pratipadyate /
na bhūyastāmratāṃ yāti tathātmā na kadācana // SvaT_10.374 //
rasavanmantraśaktistu kriyā jñeyā tu vahnivat /
tajjñaścaiva śivo jñeya ācāryatanuvigrahaḥ // SvaT_10.375 //
ātmā vai hemavajjñeyo malo jñeyastu kālikā /
mantradravyakriyāyogād vahnyādhāre tathā priye // SvaT_10.376 //
guruṇā tantraviduṣā hy ātmā vai nirmalīkṛtaḥ /
na bhūyo malatāṃ yāti śivatvaṃ yāti nirmalam // SvaT_10.377 //
evaṃ jñātvā varārohe dīkṣā kāryā yathā purā /
śodhayenmukhyapāśāṃśca ye proktāste mayā purā // SvaT_10.378 //
guṇabhūtāstu ye pāśās te 'pi śuddhyanti tadvaśāt /
caturdaśavidhaṃ caiva yaduktaṃ tu mayā purā // SvaT_10.379 //
saṃsāramaṇḍalaṃ devi śoddhyaṃ tadavanītale /
tadvakṣyāmi kramātsarvaṃ yathā śodhyaṃ śivādhvare // SvaT_10.380 //
brahmādistambhaparyantaṃ prādhānyena viśodhayet /
brāhmaṃ caiva tu prājeśaṃ saumyamaindraṃ tathaiva ca // SvaT_10.381 //
gāndharvaṃ cāparaṃ yākṣaṃ rākṣasaṃ ca tathāparam /
paiśācaṃ kramataḥ śodhyaṃ sthāvaraṃ mānuṣaṃ tathā // SvaT_10.382 //
saptacchadaṃ sthāvarāṇāṃ sarpāṇāṃ vāsukiṃ tathā /
pakṣiṇāṃ garuḍaṃ caiva mṛgāṇāṃ siṃhameva ca // SvaT_10.383 //
paśūnāṃ caiva goyoniṃ manuṣyāṃśca viśodhayet /
antyajāñchūdraviṭ kṣatra brāhmaṇāṃśca viśodhayet // SvaT_10.384 //
pañcabhirbrahmabhirdevit vadhikārānviśodhayet /
daśāhutiprayogeṇa antyajān brāhmaṇāvadhi // SvaT_10.385 //
brāhmaṇasyādhikārāṣṭau catvāriṃśatameva ca /
garbhaḥ puṃsavanaṃ caiva sīmanto jātakarma ca // SvaT_10.386 //
nāma niṣkramaṇaṃ caiva annaprāśanacūḍakam /
anenaiva varārohe śodhyāstvaṣṭau prakīrtitāḥ // SvaT_10.387 //
etairnivartitairdevi tato 'sau jāyate dvijaḥ /
navamo vratabandhastu sa cāṅgī parikīrtitaḥ // SvaT_10.388 //
aṅgāni saṃpravakṣyāmi yathāvadanupūrvaśaḥ /
mekhalā dantakāṣṭhaṃ ca ajinaṃ tryāyuṣaṃ tathā // SvaT_10.389 //
saṃdhyāṃ vahnerupāsāṃ ca bhikṣāṃ vai saptamaṃ viduḥ /
niyantṝṇi ca dṛṣṭāni dīkṣākāle varānane // SvaT_10.390 //
bhauteśaṃ pāśupatyaṃ ca gāṇaṃ gāṇeśvaraṃ tathā /
unmattakāsidhāraṃ ca ghṛteśaṃ saptamaṃ viduḥ // SvaT_10.391 //
saptaitāni tu dṛṣṭāni vratāni brahmacāriṇām /
caryāvratāni bodhyāni aṅgatve kīrtitāni tu // SvaT_10.392 //
ebhistu sahitaṃ hyekaṃ navamaṃ vratabandhanam /
tasyāntarbhūtamevaitat kathitaṃ vratasaptakam // SvaT_10.393 //
caturdaśa vratānyevaṃ hotavyāni varānane /
vedavratāni catvāri hotavyāni na saṃśayaḥ // SvaT_10.394 //
aiṣṭikaṃ pārvikaṃ caiva bhautikaṃ saumikaṃ tathā /
vrateśvarāstu catvāro brahmacāriniyāmakāḥ // SvaT_10.395 //
trayodaśavijānīyāt tato vai vedabhājanam /
tato bhavati godānaṃ taccaturdaśakaṃ priye // SvaT_10.396 //
snāta udvāhayedbhāryāṃ jñānasiddhaḥ kumārikām /
kṛtvā darbhamayīṃ patnīṃ tayā saha yajetkratūn // SvaT_10.397 //
tajjñeyaṃ pañcadaśamaṃ tataḥ pākamakhāḥ kramāt /
naimittikāṃśa tānāhuḥ pravakṣyamyanupūrvaśaḥ // SvaT_10.398 //
aṣṭakāḥ pārvaṇī śrāddhaṃ śrāvaṇyāgrāyaṇī tathā /
caitrī cāśvayujī ceti sapta pākamakhāḥ kramāt // SvaT_10.399 //
etaiḥ saha vijānīyād dvāviṃśatparisaṃkhyayā /
āgneyaṃ cāgnihotraṃ ca darśaṃ caiva tataḥ param // SvaT_10.400 //
paurṇamāsī tathā jñeyā cāturmāsyaṃ tathaiva ca /
paśubandhaḥ samuddiṣṭaḥ sautrāmaṇirataḥ param // SvaT_10.401 //
haviryajñāḥ samākhyātāḥ saptaite pāvanāḥ priye /
ebhiḥ saha vijānīyāt saṃskāraikonatriṃśakam // SvaT_10.402 //
agniṣṭomātyagniṣṭomau ukthaḥ ṣoḍaśikā tathā /
vājapeyo 'tirātrastu āptoryāmastu saptamaḥ // SvaT_10.403 //
somasaṃsthāḥ samākhyātāḥ ṣaṭtriṃśatparisaṃkhyayā /
hiraṇyapādaḥ prathamas tathā guhyahiraṇyadhṛt // SvaT_10.404 //
hiraṇyameḍhro hiraṇyanābhir hiraṇyagarbha eva ca /
hiraṇyaśrotro hiraṇyatvag ghiraṇyākṣastathaiva ca // SvaT_10.405 //
hiraṇyajihvastacchṛṅgo daśa yajñāḥ prakīrtitāḥ /
śatena tu ghṛtaṃ cātra ekaikaṃ tu vijāyate // SvaT_10.406 //
ete sarve sahasreṇa śuddhyante saptatriṃśakaḥ /
aśvamedhaṃ tataḥ paścāj juhuyāttu yathākramam // SvaT_10.407 //
evaṃ kṛtaistu taiḥ sarvais tataścaiva gṛhī bhavet /
aṣṭātriṃśattamaṃ taṃ tu vānaprasthaṃ tato bhavet // SvaT_10.408 //
pārivrājyaṃ tato 'nteṣṭim evaṃ brāhmaṇyamāpnuyāt /
ata ātmaguṇānaṣṭau kathayāmi samāsataḥ // SvaT_10.409 //
dayā sarveṣu bhūteṣu kṣāntiścāpyanasūyatā /
śaucaṃ caivamanāyāso maṅgalaṃ cāpyataḥ param // SvaT_10.410 //
akārpaṇyaṃ cāspṛhā cety aṣṭāvātmaguṇāḥ smṛtāḥ /
catvāriṃśadathāṣṭau tu saṃskārāśca samāsataḥ // SvaT_10.411 //
etaiḥ śuddhaistu śuddhyanti asaṃkhyā ye 'pi suvrate /
ato 'nteṣṭiṃ tu hutvā vai guṇānāpādayecchiśoḥ // SvaT_10.412 //
pañca pañcāhutīrhutvā brahmabhiścāpyanukramāt /
tilairghṛtena vātāṃśca ūrdhve tu viniyojayet // SvaT_10.413 //
ūrdhvaśabdena cāśuddhaṃ yatkarma parikīrtitam /
tasmin saṃyojanaṃ kāryaṃ nacānyatra vidhīyate // SvaT_10.414 //
tasmānnoddharaṇaṃ kāryaṃ na cāpi nayanaṃ kvacit /
yattatra paripāṭyā tu karma tatra niyojayet // SvaT_10.415 //
tato 'ṇimādirāpādyo brahmabhiścāpyanukramāt /
pañcāhutiprayogeṇa bhogārthaṃ caivamātmanaḥ // SvaT_10.416 //
ūrdhvaśabdena tajñeyaṃ yadbhūrlokaṃ samāśritam /
tasminyuktasya kartavyaṃ nacānyasminkadācana // SvaT_10.417 //
anuddhṛte kathaṃ yogaḥ yāvat karma na bhujyate /
tasmāttu yogaśabdena tattatkarmaikacintanā // SvaT_10.418 //
nivartyate mahādevi niṣkṛtiṃ juhuyāttataḥ /
śivenāṣṭaśatāhutyā tatastu bhuvanādhipān // SvaT_10.419 //
bhuvanāntarnivāsāṃśca bhuvanānāṃ yathākramam /
homenaiva tu saṃśodhya viśleṣaṃ chedanaṃ tathā // SvaT_10.420 //
pūrṇaṃ caiva samuddhāraṃ tatsthatvaṃ cāpyanukramāt /
prāyaścittaṃ tato hutvā nyūnādhikanimittataḥ // SvaT_10.421 //
evamādikrameṇaiva dhāmāntaṃ ca viśodhayet /
bhūrlokastu samākhyāto bhuvolokaṃ nibodha me // SvaT_10.422 //
bhūpṛṣṭhadyāvadādityaṃ lakṣamekaṃ pramāṇataḥ /
daśa vāyupathā madhye tv ayutāyutasaṃkhyayā // SvaT_10.423 //
ādye vāyupathe meghān kathayāmi yathāsthitān /
pañcāśadyojanādūrdhvam ṛtarddhirnāma mārutaḥ // SvaT_10.424 //
yo vivardhayate puṣṭim oṣadhīnāṃ balaṃ tathā /
bṛṃhayecca mahīṃ sarvām āpyāyayati cāvyayaḥ // SvaT_10.425 //
divā haṃsaḥ sa vai vāyur manujānāṃ sukhāvahaḥ /
yato gṛddhrāndhārayati tena gṛddhradharaḥ smṛtaḥ // SvaT_10.426 //
prācetaso nāma vāyuḥ pracetobhivinirmitaḥ /
sa vai nāśayate vṛkṣān kadācitsaṃpravartayet // SvaT_10.427 //
agniḥ prācetaso nāma tenaiva saha tiṣṭhati /
yadā dahati veśmāni tadāsau samudāhṛtaḥ // SvaT_10.428 //
sukhī samudre vasati sa jalānnopaśāmyati /
yojanānāṃ śatādūrdhvaṃ senānīrvāyurucyate // SvaT_10.429 //
vidyudvanto mūkameghā vasantyasmiṃśca mārute /
te bhuvaḥ krośamātreṇa tiṣṭhanto 'pasṛjantyapaḥ // SvaT_10.430 //
yojanānāṃ śatādūrdhvaṃ meghāḥ sattvavahāḥ smṛtāḥ /
matsyamaṇḍūkakūrmāṃśca varṣantyete ca durdine // SvaT_10.431 //
yojanānāṃ śatādūrdhvaṃ vāyuroghaḥ prakīrtitaḥ /
tasmiṃstu rogadā meghā varṣanti ca viṣodakam // SvaT_10.432 //
tenopasargā jāyante mārakāḥ sarvadehinām /
tasmādūrdhvaṃ tu tāvadbhyo devyamoghaḥ sthito marut // SvaT_10.433 //
tasmiṃste mārakā meghā amoghe saṃpratiṣṭhitāḥ /
vajrāṅgo nāma vai vāyuḥ pañcāśadyojanasthitaḥ // SvaT_10.434 //
tasmiṃstūpalakā nāma meghāstūpalavarṣiṇaḥ /
tāvadbhiryojanaireva tato vai vaidyuto 'nilaḥ // SvaT_10.435 //
meghāśca vaidyutāstasmin nivasanti tu vaidyute /
aśanirvāyusaṃkṣobhāt teṣvasau jāyate mahān // SvaT_10.436 //
tadūrdhvaṃ yojanānāṃ ca pañcāśadraivataḥ smṛtaḥ /
tasminpuṣṭivaho nāma puṣṭiṃ varṣati dehinām // SvaT_10.437 //
saṃvarte rogadā meghās te rogodakavarṣiṇaḥ /
pañcāśadyojane te vai tasmiṃstiṣṭhanti toyadāḥ // SvaT_10.438 //
viṣāvarto nāma vāyuḥ pañcāśadupari sthitaḥ /
tasminkrodhodakā nāma meghā vai saṃpratiṣṭhitāḥ // SvaT_10.439 //
te krodharāgabahulaṃ saṃgrāmabahulaṃ tathā /
rājñāṃ kṣayakaraṃ caiva prajānāṃ kṣayadaṃ tathā // SvaT_10.440 //
varṣaṃ caivātra kurvanti yadā varṣanti te ghanāḥ /
aghopyamegho vajrāṅgo vaidyuto raivatastathā // SvaT_10.441 //
saṃvartaśca viṣāvarto vāyavo ghoraveginaḥ /
agho vasanti vai divyāḥ piśācāḥ skandadehajāḥ // SvaT_10.442 //
triṃśatkoṭisahasrāṇi skandasyānucarāḥ smṛtāḥ /
te vai divyaiśca kusumair arcayanti harātmajam // SvaT_10.443 //
amoghe vināyakā ghorā mahādevasamudbhavāḥ /
triṃśatkoṭisahasrāṇi tasmin vāyau pratiṣṭhitāḥ // SvaT_10.444 //
ye haranti kṛtaṃ karma narāṇāmakṛtātmanām /
vajrāṅge 'pi tathā vāyau mātaṅgāḥ krūrakarmiṇaḥ // SvaT_10.445 //
bhinnāñjananibhā ghorās tāpanā nāma viśrutāḥ /
vidyādharāṇāmadhamā manaḥ pavanagāminaḥ // SvaT_10.446 //
ye vidyāpauruṣe ye ca vaitālādīñśmaśānataḥ /
sādhayitvā tataḥ siddhās te 'smin vāyau pratiṣṭhitāḥ // SvaT_10.447 //
vaidyute 'psarasastasmin vāsavena prayojitāḥ /
tiṣṭhanti sarvadā tatra pṛthivīpurapālane // SvaT_10.448 //
bhṛgo vahnau jale vāpi saṃgrāmeṣvanivartakāḥ /
gograhe bandimokṣe vā mriyante puruṣottamāḥ // SvaT_10.449 //
te vrajanti tatastūrdhvaṃ vimānairmaṇicihnitaiḥ /
patākādīrghikākīrṇair divyaghaṇṭānināditaiḥ // SvaT_10.450 //
strīsahasraparīvārair vimānaistānnayanti tāḥ /
raivate tu mahātmānaḥ siddhā vai saṃpratiṣṭhitāḥ // SvaT_10.451 //
gorocanāñjane bhasma pāduke ajinādi ca /
sādhayitvā mahātmānaḥ siddhāste kāmarūpiṇaḥ // SvaT_10.452 //
te vasanti mahātmāno divyāṃ siddhimavasthitāḥ /
saṃvarte 'pi mahāvāyau vidyādharagaṇāḥ smṛtāḥ // SvaT_10.453 //
daśa triṃśacca koṭyaste divyābharaṇa bhūṣitāḥ /
divyagandhānuliptāste divyasragdhāmabhūṣitāḥ // SvaT_10.454 //
āgneyā dhūmajā meghāḥ śītadurdinadāḥ smṛtāḥ /
viṣāvartaṃ nāvamiva te vāyuṃ yānti miśritāḥ // SvaT_10.455 //
tatra gandharvakuśalā gandharvasahadharmiṇaḥ /
vaṃśavīṇāvidhijñāśca pakṣiṇaḥ kāmarūpiṇaḥ // SvaT_10.456 //
brahmajā nāma vai meghā brahmaniḥśvāsasaṃbhavāḥ /
upariṣṭādyojanaśatād durjayasyopari sthitāḥ // SvaT_10.457 //
tatra vai durjayā nāma indrasya parirakṣakāḥ /
parāvahābhidhaṃ vāyuṃ te samāśritya saṃsthitāḥ // SvaT_10.458 //
mahāvīryabalopetā daśa koṭyaḥ prakīrtitāḥ /
puṣkarāvartakā nāma meghā vai padmajodbhavāḥ // SvaT_10.459 //
śakreṇa pakṣā ye cchinnāḥ parvatānāṃ mahātmanām /
parāvahastānvahati manujāniva vāraṇaḥ // SvaT_10.460 //
tasminvāyugamā nāma gandharvā gaganālayāḥ /
ekādaśa tu vai koṭyas teṣāṃ tu samudāhṛtāḥ // SvaT_10.461 //
jīmūtā nāma ye meghā devebhyo jīvasaṃbhavāḥ /
dvitīyamāvahaṃ vāyuṃ meghāste ca samāśritāḥ // SvaT_10.462 //
tasmiñjīmūtakā nāma vidyādharagaṇā daśa /
āvahastu tato vāyur yatra droṇāḥ samāśritāḥ // SvaT_10.463 //
tasmindroṇāḥ samākhyātā meghānāṃ parirakṣakāḥ /
hitārthaṃ tu prajānāṃ vai nirmitāste mayā purā // SvaT_10.464 //
upariṣṭātkapālotthāḥ saṃvartānāma vai ghanāḥ /
mahāparivaho nāma vāyusteṣāṃ samāśrayaḥ // SvaT_10.465 //
ādye vāyupathehyevaṃ meghā vai vāyubhiḥ saha /
siddhāśca patayaścaiva kathitā meghacāriṇaḥ // SvaT_10.466 //
dvitīye vāyupathe jñeyā agnikanyāśca mātaraḥ /
tā vasanti guṇopetā rudraśaktyātvadhiṣṭhitāḥ // SvaT_10.467 //
tṛtīye vāyupathe caiva vasante siddhacāraṇāḥ /
svakarmabhogasaṃsiddhāḥ sarvasiddhairadhiṣṭhitāḥ // SvaT_10.468 //
caturthe pathi caivātra vasantyāyudhadevatāḥ /
nārācacakracāparṣṭi śūlaśaktīṣumudgarāḥ // SvaT_10.469 //
pañcame pathi deveśi vasantyairāvatādayaḥ /
airāvato 'ñjanaścaiva vāmanaśca mahāgajaḥ // SvaT_10.470 //
supratīko gajendraśca puṣpadantastathaiva ca /
kumudaḥ puṇḍarīkaśca sārvabhaumo 'pi cāṣṭamaḥ // SvaT_10.471 //
diggajā iti vikhyātāḥ svasu dikṣu vyavasthitāḥ /
ṣaṣṭhe vāyupathe devi pakṣirājo mahābalaḥ // SvaT_10.472 //
garutmāniti vikhyāto durjayo 'tīva vīryavān /
saptame vyomagaṅgā tu nānājalacarānugā // SvaT_10.473 //
divyāmṛtajalā puṇyā tridhā sā parikīrtitā /
sā bhrāntā nabhaso madhye samantātparimaṇḍalā // SvaT_10.474 //
ākāśagaṅgā prathitā devānāṃ satatotsavā /
puṣpamāleva sā bhāti nabhasaḥ śirasi sthitā // SvaT_10.475 //
tatra siddhairmahābhāgair vidyādharagaṇaistathā /
gandharvairapsarobhiśca sādhyairviśvairmarudgaṇaiḥ // SvaT_10.476 //
rudrairvasubhirādityaiḥ pitṛdevamaharṣibhiḥ /
rakṣobhirguhyakaiścaiva divyastutiparāyaṇaiḥ // SvaT_10.477 //
stuvadbhiśca japadbhiśca gāyadbhiśca mahātmabhiḥ /
nṛtyadbhirvalgamānaiśca divyadundubhiniḥsvanaiḥ // SvaT_10.478 //
bherīmṛdaṅgavādyaiśca vallakīnāṃ ca niḥsvanaiḥ /
vaṃśavāditranādaiśca manovāyusamīritaiḥ // SvaT_10.479 //
vaidūryanālaiḥ kamalair hemapatraiḥ sugandhibhiḥ /
kesaraiḥ padmarāgaiśca mahācakrapramāṇakaiḥ // SvaT_10.480 //
nṛtyantīva saricchreṣṭhā vimānaśatamaṇḍitā /
maṇḍitā ca vanairdivyair dharmādhārā mahānadī // SvaT_10.481 //
mama netrādviniṣkrāntā kriyāśaktiḥ parā hi sā /
mahāmandākinī devī tridaśaiḥ paryupāsitā // SvaT_10.482 //
mahāvimānakoṭībhir nirantaramavasthitaiḥ /
śobhitāsau bhagavatī nityamāste nabhastale // SvaT_10.483 //
tatraiṣā meruśirasi mama vai mastakāccyutā /
papāta dharaṇīpṛṣṭhe lokānāṃ hitakāmyayā // SvaT_10.484 //
akṣobhyā sāpyasau gaṅgā tiṣṭhatyaniladhāritā /
yojanānāṃ śataṃ pūrṇaṃ vistāro 'syāḥ prakīrtitaḥ // SvaT_10.485 //
pariṇāhastataḥ koṭyaḥ mahāvegavatī śubhā /
sā bhramantīva saṃtiṣṭhet samantātparimaṇḍalā // SvaT_10.486 //
dhruvamāpūrya sā devī tv atyadbhutamavasthitā /
divyāmṛtavahā puṇyā sarvapāpapraṇāśinī // SvaT_10.487 //
aṣṭame vṛṣarājastu sapatnīkaḥ sanandanaḥ /
vasati tvapratīghātaḥ pratyakṣo dharma eva saḥ // SvaT_10.488 //
navame pathi cātrāste dakṣo nāma prajāpatiḥ /
brahmaiva sākṣādvasati brahmaśaktyā tvadhiṣṭhitaḥ // SvaT_10.489 //
daśame vāyupathe devi vasurudradivākarāḥ /
atra cāṅgārakaḥ sarpir nairṛtaḥ sadasatpatiḥ // SvaT_10.490 //
%% sadasaspatiḥ?
budhaśca dhūmaketuśca vikhyātaśca jvarastathā /
ajaśca bhuvaneśaśca mṛtyuḥ kāpālikastathā // SvaT_10.491 //
ekādaśa smṛtā rudrāḥ sarvakāmaphalodayāḥ /
dhātā dhruvaśca somaśca varuṇaścānilo 'nalaḥ // SvaT_10.492 //
pratyūṣaśca pradoṣaśca vasavo 'ṣṭau prakīrtitāḥ /
vasavaḥ kathitāhyete ādityāṃśca nibodha me // SvaT_10.493 //
aryamā indravaruṇau pūṣā viṣṇurgabhastimān /
mitraścaiva samākhyātas tv ajaghanyo jaghanyakaḥ // SvaT_10.494 //
vivasvāṃścaiva parjanyo dhātā vai dvādaśaḥ smṛtaḥ /
kāśyapeyānvidustvetān teṣāṃ tejonidheratha // SvaT_10.495 //
amṛtodbhavo 'rtho divyaḥ sarvadevasamanvitaḥ /
yajñaścakraṃ rathe tasmin sarvajñānamayī ca dhūḥ // SvaT_10.496 //
saptāśvāśca svarāḥ sapta vedahūṃkāraniḥsvanāḥ /
nāgā yoktrāṇi teṣāṃ vai aruṇaścaiva sārathiḥ // SvaT_10.497 //
satyaṃ ca mañcakaṃ tasya vāyurvego rathasya tu /
navayojanasāhasro vigraho bhāskarasya tu // SvaT_10.498 //
triguṇaṃ maṇḍalaṃ tasya trailokye bhāti bhāsvaram /
jñānaśaktiḥ parāhyeṣā tapatyādityavigrahā // SvaT_10.499 //
māsavāraprayogeṇa saṃcaranti śivecchayā /
ahorātraṃ bhramantyete bhuvarlokaṃ samantataḥ // SvaT_10.500 //
tataḥ somastu lakṣeṇa ādityoparisaṃsthitaḥ /
āpyāyayañjagatsarvaṃ sudhādhārāpravarṣaṇaiḥ // SvaT_10.501 //
candrarūpeṇa tapati kriyāśaktiḥ śivasya tu /
indūrdhve lakṣamātreṇa sthitaṃ nakṣatramaṇḍalam // SvaT_10.502 //
lakṣadvayena tasyordhvaṃ saṃsthito bhūminandanaḥ /
lakṣadvayena tasyordhve saṃsthitaḥ somanandanaḥ // SvaT_10.503 //
surācāryo 'pi tasyordhve dvilakṣeṇaiva saṃsthitaḥ /
tasyordhve 'pi dvilakṣeṇa tiṣṭhate bhṛgunandanaḥ // SvaT_10.504 //
tasyopari dvilakṣeṇa sauriḥ sarpati līlayā /
lakṣamātreṇa tu ṛṣīn kathayāmi samāsataḥ // SvaT_10.505 //
atriścaiva vasiṣṭhaśca pulastyaḥ pulahaḥ kratuḥ /
bhṛgvaṅgirāmarīciśca ṛṣayaḥ saṃprakīrtitāḥ // SvaT_10.506 //
yamaniyamatohyete śāpānugrahakārakāḥ /
bhītāśca parapīḍāyāḥ śūrāḥ śāstravicāraṇe // SvaT_10.507 //
jñānakhaḍgodyatāḥ sarve tv ajñānapaṭalāpahāḥ /
mantrayogakriyācāryā saṃnaddhā duratikramāḥ // SvaT_10.508 //
yogaiśvaryaguṇopetāḥ śivārādhanatatparāḥ /
tebhyo lakṣādhruvo devi tārakāḥ sa caturdaśa // SvaT_10.509 //
śarīraṃ ghaṭitaṃ tābhir dhruvasya varavarṇini /
brahmaivāpararūpeṇa brahmasthāne niyojitaḥ // SvaT_10.510 //
tasyajyotirgaṇo devi nibaddhobhramate sadā /
niścalaḥ sa tu vijñeyaḥ śivaśaktyātvadhiṣṭhitaḥ // SvaT_10.511 //
daśapañca ca lakṣāṇi dhruvāntaṃ bhūmimaṇḍalāt /
vāyuskandhānsthitāṃstvatra kathayāmi samāsataḥ // SvaT_10.512 //
āmeghādbhāskarātsomān nakṣatrādgrahamaṇḍalāt /
ṛṣisaptakanirdeśād ādhruvāntaṃ ca saptamaḥ // SvaT_10.513 //
ādityādighruvāntaśca svarlokaḥ parikīrtitaḥ /
atra rājā mahendro vai tiṣṭhate surapūjitaḥ // SvaT_10.514 //
ṛṣidevaiḥ sagandharvair vṛtaścāpsarasāṃ gaṇaiḥ /
agnihotraṃ kratūnvāpi kṛtvā jñānavivarjitāḥ // SvaT_10.515 //
svarlokaṃ tu narā yānti punarāyānti mānuṣam /
svarlokasyoparisṭāttu dve koṭī yojanāni tu // SvaT_10.516 //
pañcāśītiśca lakṣāṇi maharloko varānane /
ṛṣayaścaiva siddhāśca mārkaṇḍādyā vasanti vai // SvaT_10.517 //
koṭyaṣṭakaṃ mahādevi yojanānāṃ varānane /
maharlokopariṣṭāttu janalokovyavasthitaḥ // SvaT_10.518 //
ekapādo 'tha jahnuśca kapilaścāsuristathā /
bhautiko vāḍvaliścaiva janalokanivāsinaḥ // SvaT_10.519 //
dvādaśaiva tathā koṭyo janalokordhvataḥ priye /
tapolokaḥ samākhyāta ṛṣiyogeśvarākulaḥ // SvaT_10.520 //
sanakaścasanandaśca sanatkumāraḥ sanandanaḥ /
śaṅkuścaiva triśaṅkuśca tapolokanivāsinaḥ // SvaT_10.521 //
padmāḥ ṣaṭpañcapañcāśat koṭyo lakṣāṇi viṃśatiḥ /
bhūrlokāntaṃ samārabhya yāvatsatyaṃ varānane // SvaT_10.522 //
iyaṃ saṃkhyā samākhyātā bhuvanānāṃ varānane /
koṭyaḥ ṣoḍaśamānena tapolokordhvataḥ priye // SvaT_10.523 //
satyalokaḥ samākhyāto yatra brahmā svayaṃ sthitaḥ /
krīḍate bhagavāndevo vṛta ātmasamairdvijaiḥ // SvaT_10.524 //
karmajñānena saṃsiddhā advaitapariniṣṭhitāḥ /
ānandapadasaṃprāptā ānandapadamāgatāḥ // SvaT_10.525 //
ṛgvedomūrtimāṃstasminn indranīlasamadyutiḥ /
divyagandhaviliptāṅgo divyābharaṇabhūṣitaḥ // SvaT_10.526 //
saṃsthitaḥ pūrvatastasya dīpyamānaḥ svatejasā /
uttareṇa yajurvedaḥ śuddhasphaṭikasaṃnibhaḥ // SvaT_10.527 //
divyakuṇḍaladhārī ca mahākāyomahābhujaḥ /
sthitaḥ paścimadigbhāge sāmavedaḥ sanātanaḥ // SvaT_10.528 //
raktāmbaradharaḥ śrīmān padmarāgasamaprabhaḥ /
sragdāmadhārakaścitram ālābhūṣaṇabhūṣitaḥ // SvaT_10.529 //
atharvāñjanavacchyāmaḥ sthito dakṣiṇatastathā /
piṅgākṣo lohitagrīvo harikeśo mahātanuḥ // SvaT_10.530 //
ṣaḍaṅgānītihāsāśca purāṇānyakhilāni tu /
vedopaniṣadaścaiva mīmāṃsāraṇyakaṃ tathā // SvaT_10.531 //
svāhākāravaṣaṭkārau rahasyāni tathaiva ca /
gāyatrī ca sthitā tatra yatra devaścaturmukhaḥ // SvaT_10.532 //
bhogasthānaṃ brahmaṇaḥ syāt paraṃ brahma tato vrajet /
koṭiyojanamānena satyalokordhvataḥ priye // SvaT_10.533 //
brahmāsanamitikhyātaṃ japāsindūrasaprabham /
raktendīvaramadhyasthaḥ padmarāgasamaprabhaḥ // SvaT_10.534 //
caturmukhaścaturvedaś caturyugavaśānugaḥ /
brahmavidbhiḥ samākīrṇo brahmā muniniṣevitaḥ // SvaT_10.535 //
aiśvaryāṣṭakasaṃyuktaḥ ṣaḍvidhasṛṣṭikārakaḥ /
dharmādiphalasaṃbandha- pradātā ca yuge yuge // SvaT_10.536 //
tiryaṅnārakisattvānāṃ divyānāṃ manujaiḥ saha /
sraṣṭā ca sarvabhūtānāṃ sadevāsuramānuṣe // SvaT_10.537 //
koṭidvayaṃ tadūrdhve tu yojanānāṃ varānane /
nīlendīvarasaṃkāśā indranīlasamaprabhā // SvaT_10.538 //
brahmalokātparatvena viṣṇoścaiva purīsmṛtā /
sarvakāmasamopetā sarvaratnasamujjvalā // SvaT_10.539 //
marakatastambhasopānā nīladhvajasamākulā /
ghaṇṭāvitānavistīrṇā cārucāmaraśobhitā // SvaT_10.540 //
nīlotpaladalaprakhyaiḥ kanyāvṛndaiḥ samāvṛtā /
kāmakārmukanirghoṣa- vitrastamṛgalocanaiḥ // SvaT_10.541 //
nūpurārāvamukharaiḥ skhaladbhirmṛduvibhramaiḥ /
manobhavaśarāyāsa nipātaśatajarjaraiḥ // SvaT_10.542 //
sughūrṇitamadāyāsa- viloladhavalekṣaṇaiḥ /
saṃsevyate sa bhagavān viṣṇuḥ kamalalocanaḥ // SvaT_10.543 //
indranīlasamākāro nilotpaladalaprabhaḥ /
caturbhujo mahākāyaḥ pīnavakṣā gadādharaḥ // SvaT_10.544 //
kirīṭīkuṇḍalīśaṅkhī prajāpālanatatparaḥ /
saṃsevyate sa bhagavān nikāyairātmavikramaiḥ // SvaT_10.545 //
viṣṇubhaktāśca ye nityaṃ dhyānapūjājape ratāḥ /
te tu gacchanti tatsthānaṃ viṣṇoramitavikramāḥ // SvaT_10.546 //
saptakoṭyastadūrdhvaṃ vai rudraloko vyavasthitaḥ /
śuddhasphaṭikasaṃkāśaś catvarodyānamaṇḍitaḥ // SvaT_10.547 //
sahasrabhūmikābhiśca harmyamālābhirūrjitaḥ /
vimānaiḥ puṣpakairyukto haṃsakundendunirmalaiḥ // SvaT_10.548 //
vanopavanaṣaṇḍaiśca sarvartukusumojjvalaiḥ /
mārutāḥsukhasaṃsparśā vartikarpūragandhayaḥ // SvaT_10.549 //
nadīnadahradākīrṇaḥ padminīṣaṇḍamaṇḍitaḥ /
vareṇyāvaradācaiva variṣṭhā varavarṇinī // SvaT_10.550 //
vasiṣṭhā ca varāhā ca varārohā ca saptamī /
gaṅgāhyetāḥ samākhyātā rudralokavahāḥ sadā // SvaT_10.551 //
lakṣapatradalāḍhyaiśca sitapadmairvibhūṣitāḥ /
indranīlanibhairnālair yojanāyatagandhibhiḥ // SvaT_10.552 //
strīsahasrakadambāḍhyāḥ puṣpaprakaradhūsarāḥ /
śaradindunibhānāryo navanītasukomalāḥ // SvaT_10.553 //
subhrūlalāṭavadanāḥ kṛśodaryo madālasāḥ /
alipuñjanibhaiḥ keśair mṛgāmodasugandhibhiḥ // SvaT_10.554 //
pralambaśravaṇādhārāḥ padmapatrāyatekṣaṇāḥ /
dāḍimīpuṣpasaṃkāśair oṣṭhairutpalagandhibhiḥ // SvaT_10.555 //
rambhānibhābhirjaṅghābhir bāhubhirbisakomalaiḥ /
aśokapallavākāraiḥ pādaiḥ padmadalopamaiḥ // SvaT_10.556 //
nakhaiśca ketakīprakhyair daśanairmauktikojjvalaiḥ /
svabhāvasusugandhāḍhyaiḥ prasravadbhirivāmṛtam // SvaT_10.557 //
hārakeyūrakaṭakaiḥ sīmantamaṇijālakaiḥ /
kāñcīḍoraiḥ suraktaiśca kusumairbhūṣitāḥ sadā // SvaT_10.558 //
tārakumbhanibhākārair unnataiśca payodharaiḥ /
suvṛttaiḥ pīnapārśvaiśca pīnakaṇṭhasamāśritaiḥ // SvaT_10.559 //
guruśreṇībharākrāntā muktāvalivirājitāḥ /
rājahaṃsagatispardhi mattamātaṅgavibhramāḥ // SvaT_10.560 //
nūpurārāvamukhara- praskhalanmṛduvikramāḥ /
hāsyalāsyavilāsāḍhya- bhrūbhaṅgataralekṣaṇāḥ // SvaT_10.561 //
hlādayantīva gātrāṇi rudrāṇāṃ tannivāsinām /
kāmagrahagrahāviṣṭā ghūrṇantyo madavihvalāḥ // SvaT_10.562 //
%ghūrṇantyo?
pariṣvajanamātreṇa modayantyo gaṇeśvarān /
yadyapyevaṃvidhānāryaḥ nijabhartṛbhayāturāḥ // SvaT_10.563 //
vitrastamṛganetrāstu bharturutsaṅgamāgatāḥ /
avagūhya ca sarvāṅgair āpīya vadanairmukham // SvaT_10.564 //
krīḍantirudrabhavane rudrakanyāḥ sarudrakāḥ /
rudrāścaivaṃvidhākārā jñānayogabalotkaṭāḥ // SvaT_10.565 //
mukuṭaiḥ kuṇḍalaiścitrair mahāratnasamujjvalaiḥ /
keyūrakaṭakairḍoraiḥ puṣpavastravibhūṣaṇaiḥ // SvaT_10.566 //
muktāphalāvalīhārair brahmasūtrottarīyakaiḥ /
mahākāyā mahoraskās trinetrāḥ śūlapāṇayaḥ // SvaT_10.567 //
candrāyutapratīkāśāḥ karpūrakṣodadhūsarāḥ /
surasiddhanutāḥsarve suprasanna varapradāḥ // SvaT_10.568 //
haralabdhavarāstṛptā daśabāhvindumaulayaḥ /
na tatra mṛtyurna jarā na śoko 'sti viyogajaḥ // SvaT_10.569 //
krīḍantisārdhaṃkanyābhiḥ saṃsārabhayavarjitāḥ /
adhikārakṣaye rudrā rudrakanyāsamāvṛtāḥ // SvaT_10.570 //
śrīkaṇṭhasyecchayā sarve śivaṃyāntitanukṣaye /
gatvā bhūyo na jāyante kalpakoṭiśatairapi // SvaT_10.571 //
evaṃvidhairasaṃkhyātair vimānarathagāmibhiḥ /
mahāvṛṣagajārūḍhaiḥ siṃhavājisuvāhanaiḥ // SvaT_10.572 //
lakṣāyutasahasraistu rudrakoṭibhirāvṛtam /
tanmadhyesarvatobhadraṃ siṃhadvāraiḥ sutoraṇaiḥ // SvaT_10.573 //
svacchamauktikasaṃkāśa- prākāraśikharāvṛtam /
nandīśvaramahākāla dvārapālagaṇairvṛtam // SvaT_10.574 //
kiṃkiṇījālamukharaiḥ patākādhvajasaṃkulaiḥ /
vitānacchatraṣaṇḍaiśca muktāhārapralambitaiḥ // SvaT_10.575 //
ghaṇṭācāmaraśobhāḍyaṃ darpaṇaiścopaśobhitam /
kalaśairdvāranyastaiśca ratnapallavasaṃyutaiḥ // SvaT_10.576 //
racitaiścitraśāstrajñair atnacūrṇasamujjvalaiḥ /
svastikaiḥ patravalyāḍhyaiś citritaṃ bhuvanājiram // SvaT_10.577 //
śatasiṃhāsanākīrṇaṃ vedikāratnabhūṣitam /
gopurāṭṭālarathakair vīthībhiśca bhramāntrakaiḥ // SvaT_10.578 //
sarvaratnavicitrāḍhyair dvārabaddhaiḥ suśobhanam /
nirgamaiḥsugavākṣaiśca viṭaṅkaiḥsphaṭikaprabhaiḥ // SvaT_10.579 //
stambhaiḥsopānabaddhaiśca vajravaiḍūryasaprabhaiḥ /
pūrṇacandranibhākārair aṇḍaiḥ śikharamaṇḍitaiḥ // SvaT_10.580 //
muktāphalaprabhābhiśca bhūmibhiśca sahasraśaḥ /
nāṭyaśālaiḥ suśobhāḍhyair nṛttagītaravākulaiḥ // SvaT_10.581 //
maṇḍapairatnacitrāḍhyaiḥ sabhāmaṇḍalanirbharaiḥ /
āsīnairudravṛndaiśca rudrakanyākadambakaiḥ // SvaT_10.582 //
mattavāraṇakai ramyaiś candraśālāsuśobhanaiḥ /
dhūpitaṃ dhūpavartībhiḥ kuṅkumodakasecitam // SvaT_10.583 //
citrapaṭṭaistu saṃchannaṃ puṣpaprakarasaṃkulam /
tūryaśabdajayadhvāna- kāhalākūjitena ca // SvaT_10.584 //
vaṃśavīṇāmṛdaṅgaiśca gomukhairmukhavādanaiḥ /
paṇavaistālavādyaiśca śaṅkhabherīraveṇa ca // SvaT_10.585 //
dundubhīnādaśabdena murajasphālanena ca /
karasphoṭamahāśabdaiḥ siṃhanādapraguñjitaiḥ // SvaT_10.586 //
garjadbhirgaṇavṛndaiśca meghastanitaniḥsvanaiḥ /
vandināṃstotraśabdena sāmavedaraveṇa ca // SvaT_10.587 //
huḍuṅkārāṭṭahāsaiśca geyajhaṃkārayojitaiḥ /
vṛṣananditaśabdena gajavājiraveṇa ca // SvaT_10.588 //
kāñcīnūpuraśabdena nadatīva mahatpuram /
sarvasaṃpatkaraṃ śrīmac- chaṅkarasya tu mandiram // SvaT_10.589 //
atrāsaubhagavānrudro brahmaviṣṇvindrapūjitaḥ /
gaṅgāyāsnapitonityaṃ divyavastrāmbaracchadaḥ // SvaT_10.590 //
pṛthivyāgandhaliptāṅgaḥ śriyāpuṣpaiḥ supūjitaḥ /
saptasvarapramukhyaiśca sarasvatyā ca saṃstutaḥ // SvaT_10.591 //
pūrṇendurātapatraṃ ca svayameva vyavasthitaḥ /
gaṅgātūttarikācchatre sarvādityāśca dīpakāḥ // SvaT_10.592 //
puṣpadantagaṇeśādyair āsanaṃ tasya saṃvṛtam /
kapilaḥ karkaṭaścaiva vimardaḥ kaṅkaṭastathā // SvaT_10.593 //
vikramaścadṛḍhaścaiva niṣkampo niṣkalastathā /
aṣṭau te harayaḥproktās trinetrā bhūrivikramāḥ // SvaT_10.594 //
siṃharūpāḥsutejaskāḥ saṭāvikaṭabhāsvarāḥ /
śaktirūpadharairmantrair yogaiśvaryasamanvitaiḥ // SvaT_10.595 //
āsanaṃvivṛtaṃtaistu mahotsāhairbalotkaṭaiḥ /
tatrabhadrāsane rudraḥ sthitaścandrārdhaśekharaḥ // SvaT_10.596 //
sarvalakṣaṇasaṃpūrṇaḥ sarvābharaṇabhūṣitaḥ /
tryakṣodaśabhujodevo jaṭāmukuṭamaṇḍitaḥ // SvaT_10.597 //
pīnavakṣaḥsthaloruśca pīnaskandho mahābhujaḥ /
baddhapadmāsanāsīnaḥ karpūrakṣodadhūsaraḥ // SvaT_10.598 //
varadābhayapāṇiśca sarvāyudhadharastathā /
śatapatrāṅkitaiścaiva hastapādaiḥ sukomalaiḥ // SvaT_10.599 //
candrabimbanakhābhābhir aṅgulībhiralaṃkṛtaiḥ /
suśliṣṭajānugulphaiśca pādaiścaiva samunnataiḥ // SvaT_10.600 //
pūjitairgaṇarudraiśca brahmaviṣṇvindravanditaiḥ /
cāmaravyajanokṣepai rudrastrībhiḥ samantataḥ // SvaT_10.601 //
vījatastu sadā śrīmāṃś candrakoṭisamaprabhaḥ /
jñānāmṛtasutṛptātmā yogaiśvaryapradāyakaḥ // SvaT_10.602 //
dhyāto vai yogibhirnityaṃ prasannavadanekṣaṇaḥ /
prahasansa ivābhāti nirmalajñānaraśmibhiḥ // SvaT_10.603 //
ajñānatimiraṃ hatvā darśayetparamaṃ vapuḥ /
sarvasaukhyapradātā ca rudramātṛgaṇāvṛtaḥ // SvaT_10.604 //
tasyotsaṅgagatā devī taptakāñcanasuprabhā /
pūjitā yoginīvṛndaiḥ sādhakaiḥ surakinnaraiḥ // SvaT_10.605 //
sarvalakṣaṇasaṃpūrṇā sarvābharaṇabhūṣitā /
yogasiddhipradā nityaṃ mokṣābhyudayadāyikā // SvaT_10.606 //
devasyābhimukhī nityam umā tu lalitekṣaṇā /
śaktiścāpararūpeṇa śaktimāṃśca harastathā // SvaT_10.607 //
brahmāṇḍe sṛṣṭisaṃhārau karoti ca śivecchayā /
dīkṣājñānavihīnā ye liṅgārādhanatatparāḥ // SvaT_10.608 //
te prayānti harasthānaṃ sarvaiśvaryasukhāvaham /
jarāmaraṇanirmuktā vyādhiśokavivarjitāḥ // SvaT_10.609 //
nādhoyānti punardevi saṃsāre duḥkhasāgare /
śivaṃyānti tataścordhvaṃ śrīkaṇṭhenasamīkṣitāḥ // SvaT_10.610 //
rudralokaḥ samākhyātas tataścordhvamume śṛṇu /
uttarottaravṛddhyā ca bhuvanaṃ bhuvanaṃsthitam // SvaT_10.611 //
brahmāṇḍasyāpyadhobhāge rudralokasyacordhvataḥ /
daṇḍapāṇeḥ puraṃjñeyaṃ nānārudragaṇāvṛtam // SvaT_10.612 //
daṇḍapāṇistu bhagavān yogaiśvaryabalānvitaḥ /
daṇḍaḥ pāṇitalenaiva dhṛtoyena śivecchayā // SvaT_10.613 //
vivṛṇoti ca brahmāṇḍe mokṣamārgaṃ sudurbhidam /
vidhinārādhitaścaiva anudhyānācchivecchayā // SvaT_10.614 //
saptalokeṣu ye rudrā kathayāmi samāsataḥ /
śarvorudrastathā bhīmo bhava ugrastathaiva ca // SvaT_10.615 //
mahādevastatheśāno rudralokādhipastvamī /
brahmalokesthitobrahmā viṣṇurvai vaiṣṇave pure // SvaT_10.616 //
rudralokesthitorudraḥ sarveṣāṃ nāyakaḥ smṛtaḥ /
kālāgner daṇḍapāṇyantam aṣṭānavatikoṭayaḥ // SvaT_10.617 //
yojanānāṃvarārohe tv adhvāyamupavarṇitaḥ /
kaṭāhastu adhaścordhvaṃ brahmāṇḍasya varānane // SvaT_10.618 //
koṭiyojanamānena ghanākāreṇasaṃsthitaḥ /
pañcāśatkoṭayaścordhvaṃ bhūpṛṣṭhāttu varānane // SvaT_10.619 //
pañcāśacca adhojñeyā yojanānāṃ samantataḥ /
evaṃ koṭiśataṃ jñeyaṃ pārthivaṃ tattvamucyate // SvaT_10.620 //
śatarudrāvadhijñeyaṃ sauvarṇaṃ parivartulam /
vajrasārādhikasāraṃ durbhedyaṃ tridaśairapi // SvaT_10.621 //
huṃphaṭkāraprayogeṇa bhedayettu varānane /
śatarudrānato vakṣye samāsena kṛśodari // SvaT_10.622 //
daśa daśakrameṇaiva daśadikṣu samantataḥ /
pūrvādikramayogena kathayāmyanupūrvaśaḥ // SvaT_10.623 //
kapālīśohyajobadhno vajradehaḥ pramardanaḥ /
vibhūtiravyayaḥ śāstā pinākī tridaśādhipaḥ // SvaT_10.624 //
indrasyabalamākramya prabhuśaktisamanvitāḥ /
vicarantimahādevā indreṇa ca supūjitāḥ // SvaT_10.625 //
agnirudrohutāśī ca piṅgalaḥ khādako haraḥ /
jvalanodahanobabhrur bhasmāntakakṣayāntakau // SvaT_10.626 //
agnerbalaṃsamākramya prabhuśaktisamanvitāḥ /
vicarantimahādevā agnirājasupūjitāḥ // SvaT_10.627 //
yāmyomṛtyurharodhātā vidhātākartṛsaṃjñakaḥ /
saṃyoktā ca viyoktā ca dharmo dharmapatistathā // SvaT_10.628 //
yamasya balamākramya prabhuśaktisamanvitāḥ /
vicarantimahādevā yamarājasupūjitāḥ // SvaT_10.629 //
nairṛtomarutohantā krūradṛṣṭirbhayānakaḥ /
ūrdhvakeśovirūpākṣo dhūmalohitadaṃṣṭrakau // SvaT_10.630 //
nairṛtaṃbalamākramya prabhuśaktisamanvitāḥ /
vicarantimahādevā nairṛtendrasupūjitāḥ // SvaT_10.631 //
balohyatibalaścaiva pāśahasto mahābalaḥ /
śveto 'tha jayabhadraśca dīrghabāhurjalāntakaḥ // SvaT_10.632 //
meghanādī sunādī ca samāsātparikīrtitāḥ /
vāruṇaṃbalamākramya prabhuśaktisamanvitāḥ // SvaT_10.633 //
vicarantimahādevā varuṇendrasupūjitāḥ /
śīghrolaghurvāyuvegaḥ sūkṣmastīkṣṇo bhayānakaḥ // SvaT_10.634 //
pañcāntakaḥ pañcaśikhaḥ kapardī meghavāhanaḥ /
vāyostu balamākramya prabhuśaktisamanvitāḥ // SvaT_10.635 //
vicarantimahādevā vāyurājasupūjitāḥ /
nidhīśorūpavāndhanyaḥ sau,
yadeho jaṭādharaḥ // SvaT_10.636 //
lakṣmīratnadharaḥkāmī prasādaśca prabhāsakaḥ /
saumyasya balamākramya prabhuśaktisamanvitāḥ // SvaT_10.637 //
vicarantimahādevāḥ somarājasupūjitāḥ /
vidyādhipo 'tha sarvajño jñānadṛgvedapāragaḥ // SvaT_10.638 //
śarvaḥ sureśo jyeṣṭhaśca bhūtapālo baliḥpriyaḥ /
īśānānumatā devāś ceṣṭante surapūjitāḥ // SvaT_10.639 //
vicarantimahādevā īśaśaktyātvadhiṣṭhitāḥ /
vṛṣovṛṣadharo 'nantaḥ krodhano mārutāhvayaḥ // SvaT_10.640 //
grasanoḍambareśau ca phaṇīndro vajradaṃṣṭrakaḥ /
viṣṇostubalamākramya prabhuśaktisamanvitāḥ // SvaT_10.641 //
vicarantimahādevā anantena supūjitāḥ /
śaṃbhurvibhurgaṇādhyakṣas tryakṣaśca tridaśeśvaraḥ // SvaT_10.642 //
saṃvāhaścavivāhaśca nalolipsustrilocanaḥ /
brahmaṇobalamākramya prabhuśaktisamanvitāḥ // SvaT_10.643 //
vicarantimahādevā brahmaṇaiva supūjitāḥ /
ekaikasya sahasraṃ tu parivāro 'bhidhīyate // SvaT_10.644 //
śatarudrā iti khyātā brahmāṇḍaṃvyāpyasaṃsthitāḥ /
asaṃkhyātāḥ sahasrāṇi ye ca ūrdhvādidiggatāḥ // SvaT_10.645 //
svacchandāviśvagā devāḥ kalpamanvantareṣvapi /
pūrvādidaśadigrudrāḥ sthitā daśa daśaiva tu // SvaT_10.646 //
ekaikamadhipaṃcaiva kathayāmi varānane /
sthito vai pūrvato 'ṇḍasya śveto vai nāma nāmataḥ // SvaT_10.647 //
rudrāṇāṃ tu śatairyukto mahāvīryaparākramaḥ /
dīptimadbhirmahātīvrair mayūkhairiva bhāskaraḥ // SvaT_10.648 //
āgneyyāmagnisaṃkāśo vaidyuto nāma viśrutaḥ /
so 'pi vidyutprabhairudra śataistu parivāritaḥ // SvaT_10.649 //
yāmye 'ṇḍasya mahākālo yugāntānalasaṃnibhaḥ /
śatarudrairvṛto devi tiṣṭhatyamitavikramaiḥ // SvaT_10.650 //
nairṛto vikaṭonāma śatenaparivāritaḥ /
saṃtiṣṭhate mahātejā dvitīya iva bhāskaraḥ // SvaT_10.651 //
paścime 'ṇḍasya yo rudro mahāvīrya iti śrutaḥ /
śatarudrairvṛtaḥ so 'pi tiṣṭhatyamitavikramaḥ // SvaT_10.652 //
vāyavyadiśicāṇḍasya vāyuvego mahābalaḥ /
śatena ca vṛtaḥ śrīmāṃs tiṣṭhatyatra mahābalaḥ // SvaT_10.653 //
subhadranāmottarataḥ śatenaparivāritaḥ /
mahāvīryabalopetas tiṣṭhatyatra mahābalaḥ // SvaT_10.654 //
pariviṣṭo marīcībhis tatratiṣṭhati vīryavān /
vidyādharo nāma rudra aiśānyāṃ vai pratiṣṭhitaḥ // SvaT_10.655 //
śatarudrairvṛtaḥ so 'pi pariviṣṭa ivoḍurāṭ /
mahāvīryabalopetas tiṣṭhate 'nantavikramaḥ // SvaT_10.656 //
adhaḥ kālāgnirudro 'nyaḥ sthitastvatra dvitīyakaḥ /
samāvṛto rudraśataiḥ sthitaistvatra varānane // SvaT_10.657 //
śataiḥ samāvṛto rudra mayūkhairiva bhāskaraḥ /
vīrabhadro vṛtorudrair uparyaṇḍasya saṃsthitaḥ // SvaT_10.658 //
ekādaśo mahākāyai rudrakrodhasamudbhavaiḥ /
evaṃte 'tramahātmāna ekaikaṃ tu śatena ca // SvaT_10.659 //
daśaite veṣṭitādevi śatarudraiśca suvrate /
eṣāmaparisaṃkhyeyaḥ parivāro mahātmanām // SvaT_10.660 //
āvṛtyāṇḍaṃ sthitāhyete madhu yadvanmadhuvratāḥ /
kadambakusumaṃyadvat kesaraiḥ parivāritam // SvaT_10.661 //
parivāritaṃ tathāhyaṇḍaṃ rudrairamitavikramaiḥ /
gṛhaiḥ satoraṇāṭṭālair nānāratnavicitritaiḥ // SvaT_10.662 //
jāmbūnadamayaiścitraiḥ samantātsamalaṃkṛtam /
divyanārībhirākīrṇaṃ sarvakāmasamanvitam // SvaT_10.663 //
brahmāṇḍametadākhyātaṃ pāśajālāvatāritam /
janmavyādhijarāmṛtyu- mahodadhipariplutam // SvaT_10.664 //
guṇatrayamalacchannaṃ nānājātisamākulam /
paśujñānaparikrāntaṃ gatitrayasamākulam // SvaT_10.665 //
anityā eva gatayaḥ sarveṣāmeva vādinām /
parāparavibhāgaṃ tu naivajānanti mohitāḥ // SvaT_10.666 //
hemāṇḍaṃ tu purāsṛṣṭaṃ kṣayātma bhuvanākṛti /
īśamāyāsamāviṣṭasy- ātmavargasya bhūtaye // SvaT_10.667 //
athopariṣṭāttattvāni udakādiśivāntakam /
uttarottarayogena daśadhā saṃsthitāni tu // SvaT_10.668 //
ahaṃkāraḥ tadūrdhvaṃ tu buddhistu śatadhāsthitā /
ūrdhvaṃ sahasradhā jñeyaṃ pradhānaṃ varavarṇini // SvaT_10.669 //
pauruṣaṃ daśasāhasraṃ niyatirlakṣadhā smṛtā /
tadūrdhvaṃ daśalakṣāṇi kalā yāvattu suvrate // SvaT_10.670 //
māyā tu koṭidhāvyāpya sthitā sarvaṃ carācaram /
daśakoṭiguṇā vidyā māyāṃvyāpya vyavasthitā // SvaT_10.671 //
śatakoṭiguṇenaiva vyāptāsāvīśvareṇa tu /
sādākhyaṃ koṭisāhasraṃ bindunādaṃ tadūrdhvataḥ // SvaT_10.672 //
yojanānāṃ tu vṛndaṃ vai śaktirvyāpya vyavasthitā /
vyāpinī sarvamadhvānaṃ vyāpyadevi vyavasthitā // SvaT_10.673 //
aprameyaṃ tato jñeyaṃ śivatattvaṃ varānane /
bhuvanāni pravakṣyāmi aptattvādāvanukramāt // SvaT_10.674 //
ākāraṃ vibhavaṃ caiva bhuvanānekavistaram /
yanna dṛṣṭaṃ paśujñānaiḥ kupathabhrāntadṛṣṭibhiḥ // SvaT_10.675 //
yanna sāṃkhyairna yogairvā na caiva pāñcarātrikaiḥ /
svabhāvavādibhirnāpi na ca karmapravādibhiḥ // SvaT_10.676 //
nāpi saṃśayavādaiśca nagnakṣapaṇakādibhiḥ /
na bhūtavādibhiścaiva nāpi syāllokikairapi // SvaT_10.677 //
na cātmacintakairvāpi na ca tarkapravādibhiḥ /
na ca vaiśeṣikairvā.api ṣaṭpadārthaparāyaṇaiḥ // SvaT_10.678 //
na cāpi nyāyavādaiśca hetudṛṣṭāntavādibhiḥ /
nāpyekajanmavādaiśca nacāpyekatvavādibhiḥ // SvaT_10.679 //
na dhūrtavādairlokairvā suparijñātamaiśvaram /
ityevaṃvādināṃ teṣāṃ vādānāṃ tu śatatrayam // SvaT_10.680 //
triṣaṣṭiradhikāścānye vādināṃ bhrāntacetasām /
ajñānatimirādhānām unmīlanakṛduttamam // SvaT_10.681 //
saṃsārapaṅkamagnānāṃ naurivottāraṇaṃ param /
mahāmohatamo 'ndhānāṃ tamonudamidaṃ param // SvaT_10.682 //
parameśamukhodbhūtaṃ yanmayā prāptamadbhutam /
jñānāmṛtamidaṃ divyaṃ nanabhuvanavistaram // SvaT_10.683 //
śṛṇuṣvaikamanā devi vicitrākāramadbhutam /
ananto bhuvanavrātas tv avyucchedādvyavasthitaḥ // SvaT_10.684 //
madhukośajālakavat tathā bhūricayāvṛtiḥ /
mīnaśaṃkhakulāyābhaṃ dāṣimībījavatsthitam // SvaT_10.685 //
kadambakesaranibhaṃ purāṇāṃ tu samūhakam /
mahāsenāvāsakavad vane tarusamūhavat // SvaT_10.686 //
nirantaramanantāni bhuvanāni varānane /
nānākārāṇi citrāṇi sarvaratnamayāni ca // SvaT_10.687 //
parimaṇḍalāni dīrghāṇy ardhacandrākṛtīni ca /
puruṣākṛtīni cānyāni nandyāvartākṛtīni ca // SvaT_10.688 //
parvatākṛtirūpāṇi gajayuthākṛtīni ca /
śarāvākṛtīni cānyāni jvālārūpākṛtīni ca // SvaT_10.689 //
mahāvimānarūpāṇi triśūlākṛtimanti ca /
murajākṛtīni cānyāni tryaśrākṛtipurāṇi ca // SvaT_10.690 //
mahāpuruṣarūpāṇi śataśṛṅgākṛtīni ca /
sahasraśṛṅgāvartāni tathānyāni varānane // SvaT_10.691 //
koṭiśṛṅgāṇi cānyāni asaṃkhyaśikharāṇi ca /
vṛttāni caturaśrāṇi trikoṇānyaparāṇi ca // SvaT_10.692 //
divyacitrapatākāni divyaghaṇṭādhvajāni ca /
bherinādasvarāḍhyāni divyagītadhvanīni ca // SvaT_10.693 //
divyadundubhinādāni mahāveṇusvanāni ca /
nānāvāditraghoṣāṇi bhuvanāni ca sarvadā // SvaT_10.694 //
śuklāni sphaṭikābhāni padmarāgākṛtīni ca /
candrakāntasavarṇāni muktādāmanibhāni ca // SvaT_10.695 //
lākṣārasasavarṇāni kānicidvaravarṇini /
indragopakavarṇāni indranīlanibhāni ca // SvaT_10.696 //
nīlotpalasavarṇāni vidyutpuñjanibhāni ca /
bālādityasavarṇāni padmagarbhanibhāni ca // SvaT_10.697 //
candraprabhāni cānyāni candrakoṭinibhāni ca /
madhyāhnārkasavarṇāni sūryakoṭinibhāni ca // SvaT_10.698 //
aśokastavakābhāni haritālanibhāni ca /
śakracāpasavarṇāni gokṣīradhavalāni ca // SvaT_10.699 //
sindūrakuṅkumābhāni gorocananibhāni ca /
taptahemasavarṇāni nirdhūmāgninibhāni ca // SvaT_10.700 //
śaṅkhapāṇḍuravarṇāni kānicidbhuvanāni ca /
nānāvarṇāni cānyāni nānārūpākṛtīni ca // SvaT_10.701 //
eteṣāṃ parato devi vyāpakaṃ paramaṃ padam /
aprameyamasaṃkhyeyam agamyaṃ sarvavādinām // SvaT_10.702 //
vinā prasādādīśasya jñānametanna labhyate /
nacāpi bhāvo bhavati dīkṣāmaprāpya dehinām // SvaT_10.703 //
yadā tu kāraṇācchaktir bhavennirvāṇakārikā /
śivecchayā prapadyeta dīkṣāṃ jñānamayīṃ śubhām // SvaT_10.704 //
mantrayogātmikā divyāṃ tato mokṣaṃ vrajetpaśuḥ /
nānyathā mokṣamāyāti api jñānaśatairapi // SvaT_10.705 //
yasya prakāśitaṃ sarvaṃ śivenānantarūpiṇā /
sa eva mokṣaṃ vrajati śivaḥ sarvamaheśvaraḥ // SvaT_10.706 //
tenedaṃ jñānamukhyaṃ tu purā proktaṃ mayā tava /
saṃsārārṇavamagnānāṃ naurivottāraṇaṃ param // SvaT_10.707 //
mahāmāyāñjanātītaṃ ajñātaṃ paśugocare /
anantaṃ pāramakṣobhyaṃ subodhaṃ parameśvaram // SvaT_10.708 //
parameśamukhodgīrṇaṃ yan mayā prāptamadbhutam /
vakṣye jñānāmṛtamidaṃ śṛṇuṣvaikamanāḥ priye // SvaT_10.709 //
ūrdhvaṃ vai brahmaṇo 'ṇḍasya puraikādaśakaṃ sthitam /
ekādaśānāṃ rudrāṇāṃ yugāntāgnisamatviṣām // SvaT_10.710 //
athordhve bhuvanaṃ devyāḥ kathayāmi varānane /
indranīlamayaṃ divyaṃ samantātparimaṇḍalam // SvaT_10.711 //
tasminbhagavatī devī bhadrakālī vyavasthitā /
vasatīndīvaraśyāmā snigdhakaṅkuṣṭasaprabhā // SvaT_10.712 //
sūryamaṇḍalarūpābhyāṃ kuṇḍalābhyāmalaṅkṛtā /
paurṇamāsyāṃ yathā sandhyā candrarkābhyāṃ virājate // SvaT_10.713 //
rājate ca mahāhāraḥ stanābhyāmantare sthitaḥ /
asitāñjanaśailābhyāṃ madhye srotovahā yathā // SvaT_10.714 //
caturbhiśca dhṛtaṃ pīṭhaṃ siṃhairamitavikramaiḥ /
sarvavajramaye divye divyaratnavibhūṣite // SvaT_10.715 //
āsane suprabhe devī jātyañjanasamaprabhā /
śukle himavataḥ śṛṅge nīlamegha iva sthitā // SvaT_10.716 //
sarvaratnamayī divyā raśanāsyā virājate /
pītamālyāṃśukavatī śarvarīvāruṇodaye // SvaT_10.717 //
tṛtīyaṃ nayanaṃ tasyā lalāṭasthaṃ virājate /
udayastha ivādityo raśmijālavibhūṣitaḥ // SvaT_10.718 //
ucchritenātapatreṇa sā śvetena virājate /
kṛṣṇameghoparisthena candreṇeva vibhāvarī // SvaT_10.719 //
koṭikoṭisahasreṇa strīṇāṃ tu parivāritā /
āvṛtā candralekheva nakṣatraistu nabhastale // SvaT_10.720 //
kumudotpalavarṇāśca hemaśyāmāśca yoṣitaḥ /
priyaṅgukalikāśyāmāś candragauryaḥ sayauvanāḥ // SvaT_10.721 //
padmāvadātarūpiṇyaḥ pīnaśroṇipayodharāḥ /
hāvabhāvavidhijñāstu nṛttagītaviśāradāḥ // SvaT_10.722 //
vīṇāveṇumṛdaṅgādyair vaṃśavāditraniḥsvanaiḥ /
upāsīnāstu tāṃ devīṃ ramante tatra yoṣitaḥ // SvaT_10.723 //
evaṃ viddhi jayaṃ nāma bhuvanaṃ tu varānane /
yā durgeti smṛtā loke brahmāṇḍodaravartinī // SvaT_10.724 //
viṣṇunā tapasā pūrvam ārādhya parameśvaram /
avatāritā vadhārtāya mahiṣasya mahātmanaḥ // SvaT_10.725 //
yena caikena śṛṅgeṇa bhagavān himavān giriḥ /
śuṣkaparṇamiva kṣiptaḥ bhagavatyā vināśitaḥ // SvaT_10.726 //
sā taṃ vināśāyeddevī tamaḥ sūrya ivotthitaḥ /
sā devī sarvadevīnāṃ nāmarūpaiśca tiṣṭhati // SvaT_10.727 //
yogamāyāpraticchannā kumārī lokabhāvinī /
acintyā cāprameyā ca anyatra paripaṭhyate // SvaT_10.728 //
viṣṇunā sahitā devī kalpe kalpe punaḥ punaḥ /
bhaginītvena cāyāti nāmarūpaviparyayaiḥ // SvaT_10.729 //
manvantare manvantare tathā caiva yuge yuge /
rakṣaṇārthaṃ hi lokānāṃ māteva hitakāriṇī // SvaT_10.730 //
ityākhyātaṃ tu bhuvanaṃ jayaṃ nāma varānane /
tadbhaktāstatra gacchanti tasyā maṇḍaladīkṣitāḥ // SvaT_10.731 //
nacaitattapasā prāpyaṃ nayajñairbhūridakṣiṇaiḥ /
na dānairvividhaiścāpi śakyaṃ prāptuṃ varānane // SvaT_10.732 //
prasādāddevadevasya śaśāṅkāṅkitamaulinaḥ /
dīkṣāṃ prāpya prāpnuvanti maṇḍalaṃ cakravartinām // SvaT_10.733 //
nirbījadīkṣayā mokṣaṃ dadāti khalu dehinām /
sā muktidīkṣā paramā vidhivatparikīrtitā // SvaT_10.734 //
vidyeśāvaraṇe dīkṣā yavatī kriyate nṛṇām /
tāvatīṃ gatimāpnoti bhuvane 'tra varānane // SvaT_10.735 //
bhuvanāni tadīśāṃśca saṃsthānāni yathākramam /
kathayiṣyāmi te sarvaṃ śṛṇuṣvaikamanāḥ priye // SvaT_10.736 //
bhadrakālyāṃ paro devo rudrakrodhasamudbhavaḥ /
koṭimātreṇa deveśi yugāntāgnisamaprabhaḥ // SvaT_10.737 //
yugāntāmbudavṛndottha- garjitadhvaniniḥsvanaḥ /
śatabāhurmahātejā divyābharaṇabhūṣitaḥ // SvaT_10.738 //
śirasīndudharaḥ śyāmo nīlāñjanasamadyutiḥ /
śikhikaṇṭhanibhaḥ kiñcit kiñcidāpāṇḍulohitaḥ // SvaT_10.739 //
cāṣajīmūtavarṇaśca atasīpuṣpasaṃnibhaḥ /
indranīlanibhaḥ kiñcit kiñcidbhṛṅganibhākṛtiḥ // SvaT_10.740 //
jātyañjananibhākāro rudraikādaśikānvitaḥ /
yutaṃ koṭisahasreṇa rudrāṇāṃ ca mahātmanām // SvaT_10.741 //
bhuvanaṃ tasya devasya vijayaṃ nāma viśrutam /
indranīlanibhaṃ divyaṃ sarvavajranibhaṃ mahat // SvaT_10.742 //
daśakoṭisahasrāṇi rudrāṇāṃ varavarṇini /
antarbhuvanasaṃghātair anyaiśca parivāritam // SvaT_10.743 //
nīlotpaladalaśyāmaiḥ śikhikaṇṭhanibhaistathā /
rudrairdivyairmahāvīryaiḥ samantātparivāritam // SvaT_10.744 //
stutibhirmaṅgalairgītair nṛttāvāditravāditaiḥ /
paṇavairveṇuvīṇābhir bherījhallari gomukhaiḥ // SvaT_10.745 //
paṭahaiḥ kāhalaiścaiva śaṅkhadundubhipīlukaiḥ /
mṛddalaistaṭṭarībhiśca tālakairmurajaistathā // SvaT_10.746 //
maundakāhalaṭaṅkaiśca tamiladraghaṭādibhiḥ /
vāditrairvalgitaistālai roṭanairmukhamṛddalaiḥ // SvaT_10.747 //
bhūtairbhūtagaṇai rudrair jalpitaiḥ paṭhitaistathā /
dhyāyādbhiśca japadbhiśca dhāvadbhiśceṣṭitaistathā // SvaT_10.748 //
mayūrakokilārāvān muñcadbhiśca tathāparaiḥ /
nānārutavilāsaiśca vikurvadbhirmahātmabhiḥ // SvaT_10.749 //
āvṛtastairmahātejā mayūkhairiva bhāskaraḥ /
gajavaktraiḥ siṃhavaktrair aśvavaktraiḥ śubhānanaiḥ // SvaT_10.750 //
gokarṇairgomukhaiścānyair dvīpiṛkṣamukhaistathā /
vyāghravānaravakaiś ca bhagavānparyupāsyate // SvaT_10.751 //
vīrabhadro mahātejā yugāntāgnisamaprabhaḥ /
āsanaṃ tasya devasya sarvavajramayaṃ mahat // SvaT_10.752 //
daśayojanavistīrṇaṃ caturasrānalaprabham /
rājate 'trāṣṭabhiḥ siṃhair vṛtaṃ bhīmaparākramaiḥ // SvaT_10.753 //
atra te puṇyakarmāṇaḥ ye smaranti maheśvaram /
jale marutsvathāgnau vā śiraśchedena vā mṛtāḥ // SvaT_10.754 //
te yānti caiśvaraṃ bodhaṃ vīrabhadraṃ mahādyutim /
bhuvanasyāsya deveśi hy uparyāvaraṇaṃ mahat // SvaT_10.755 //
ammayaṃ tu ghanaṃ cāpi śakracāpamiva sthitam /
vitānamiva tadbhadram antare samavasthitam // SvaT_10.756 //
tatra cāste mahātmāsāv aṅguṣṭhāgrapramāṇakaḥ /
tatra yojanakoṭirvai viṣkambhādūrdhvamucyate // SvaT_10.757 //
tiryaktriguṇavistāram āpyamāvaraṇaṃ priye /
āvṛtaṃ tena tatsarvaṃ mahāmbhodhivisāriṇā // SvaT_10.758 //
rudrāṇḍa iti vikhyātaṃ rudrāloka iti priye /
vīrabhadraniketaśca bhadrakālyālayastathā // SvaT_10.759 //
trayodaśabhiranyaiśca bhuvānairupaśobhitam /
nānārudragaṇairdivyair nirantaramalaṃkṛtam // SvaT_10.760 //
aṇḍaṃ vai vīrabhadrasya brahmāṇḍasadṛśaṃ priye /
ataḥ paraṃ pravakṣyāmi dharitryā bhuvanaṃ mahat // SvaT_10.761 //
dhātrī yasminbhagavatī dharāloke sanātanī /
hairaṇyamatulaṃ prāptā ādhāraṃ yatra saṃsthitā // SvaT_10.762 //
cakravartivimānaiśca bahubhiḥ parivāritam /
āvṛtaṃ bhūtasaṃghātair ācāryaistatparāyaṇaiḥ // SvaT_10.763 //
divyagītaninādāḍhyair vāditraśataniḥsvanaiḥ /
antarbhuvanasaṃghātai rudrāṇāṃ parivāritam // SvaT_10.764 //
bhuvanasyāsya madhye tu udayādityasaṃnibhaḥ /
raktotpalanibho divya aśokastabakacchaviḥ // SvaT_10.765 //
padmarāgamayo divyaḥ prāsādo bahubhūmikaḥ /
tasya madhye bhagavatī dharitrī lokadhāriṇī // SvaT_10.766 //
mālayā raktapuṣpasya lambayā nityabhūṣitā /
candrārkamaṇḍalākāra- kapolatalabhūṣitā // SvaT_10.767 //
pītahemāṃśukavatī mahāhāravibhūṣitā /
śatayojanavistīrṇe kūrmapṛṣṭhe vyavasthitā // SvaT_10.768 //
caturvaktrā cāṣṭabhujā divyābharaṇabhūṣitā /
rūpayauvanasaṃpannā nṛttagītaviśāradāḥ // SvaT_10.769 //
parivāryopāsate tāṃ divyā vai mānasāḥ striyaḥ /
triṃśatkoṭyastu tāsāṃ vai divyābharaṇabhūṣitāḥ // SvaT_10.770 //
utpāditāstu śarveṇa tadarthaṃ hitamicchatā /
taptajāmbūnadanibhā divyābharaṇaśobhitāḥ // SvaT_10.771 //
ucchritenātapatreṇa dhriyamāṇena śobhitāḥ /
puraḥsthito mahātejā yo 'sau merurmahāgiriḥ // SvaT_10.772 //
upāsīnastu tāṃ devīṃ tatrāste sa nagādhipaḥ /
nīlotpaladalaśyāmo nīlajīmūtasaṃnibhaḥ // SvaT_10.773 //
nīlo nāma mahāśailaḥ pītavāsā mahādyutiḥ /
atikāntena rūpeṇa kaiṭabhāririvāparaḥ // SvaT_10.774 //
upāsyamāno divyābhir nagarībhirnagādhipaḥ /
tasyottare candranibho nānālaṃkārabhūṣitaḥ // SvaT_10.775 //
śvetātapatrī tejasvī śveto nāma mahāgiriḥ /
tasyottareṇa sūryābho mukuṭādivibhūṣitaḥ // SvaT_10.776 //
pītāmbaradharaḥ śrīmān śṛṅgavāniti viśrutaḥ /
atikāntena rūpeṇa kusumāstra ivāparaḥ // SvaT_10.777 //
dakṣiṇenāpi vakṣyāmi śṛṇuṣvāvahitā priye /
candrāvadātadīptaujā divyābharaṇabhūṣitaḥ // SvaT_10.778 //
śuklāmbaradharaḥ śrīmān niṣadho nāma viśrutaḥ /
taptahemapratīkāśo divyābharaṇabhūṣitaḥ // SvaT_10.779 //
atiśubhreṇa dehena pitāmaha ivāparaḥ /
pītāmbaradharaḥ śrīmān pītamālyānulepanaḥ // SvaT_10.780 //
hemakūṭo mahātejās tejasāmiva saṅgrahaḥ /
rājate bhagavān śailaḥ sandhyāvṛta ivāṃśumān // SvaT_10.781 //
pāṇḍurābhrapratīkāśaḥ śaṅkhagokṣīrasaṃnibhaḥ /
śuklāmbaradharaḥ śrīmān divyakuṇḍalabhūṣitaḥ // SvaT_10.782 //
ātapatreṇa mahatā dhriyamāṇena mūrdhani /
himavāniti vikhyāto dvitīya iva bhāskaraḥ // SvaT_10.783 //
indragopakasaṃkāśaḥ paścime gandhamādanaḥ /
raktāmbaradharaḥ śrīmān astādristha ivāṃśumān // SvaT_10.784 //
śuddhasphaṭikasaṃkāśaḥ śuklāmbaradharaḥ śubhaḥ /
kirīṭī kuṇḍalī śrīmān mālyavānnāma parvataḥ // SvaT_10.785 //
ityevamādibhiścānyaiḥ parvataiḥ parivāritā /
lokālokāvasānaiśca tathānyaiḥ kulaparvataiḥ // SvaT_10.786 //
divyarūpadharā devī tanurvai pārameśvarī /
dhāraṇāṃ gandhatanmātre prāṇāṃstyaktvā tu yoginaḥ // SvaT_10.787 //
te yānti tādṛśīṃ mūrtiṃ dharitryāḥ paramāṃ tanum /
ataḥ parataraṃ devi sāmudraṃ bhuvanaṃ mahat // SvaT_10.788 //
sarvavajramayaṃ divyaṃ nānāścaryaśatānvitam /
nīlotpalasamacchāyaṃ sarvataḥ parimaṇḍalam // SvaT_10.789 //
madhye tu bhuvanasyāsya maṇḍalaṃ candrasaṃnibham /
śatayojanasāhasraṃ samantātparimaṇḍalam // SvaT_10.790 //
tasya madhye tu puruṣo rukmavarṇo mahādyutiḥ /
kirīṭī kuṇḍalī sragvī divyābharaṇabhūṣitaḥ // SvaT_10.791 //
apāṃ nidherbhagavato varuṇasya parā tanuḥ /
taṃ tu devaṃ mahātmānaṃ parivārya samantataḥ // SvaT_10.792 //
rūpayauvanasaṃpannāḥ satataṃ paryupāsate /
śuklāmbaradharā devī śuklagandhānulepanā // SvaT_10.793 //
śuklayajñopavītā ca śuklahāropaśobhitā /
śuklainaivātapatreṇa dhriyamāṇena mūrdhani // SvaT_10.794 //
gaṅgā hyuttaratastasya sthitā vai paramā tanuḥ /
nīlāmbaradharā devī nīlagandhānulepanā // SvaT_10.795 //
nīlasragdāmakaṇṭhā ca yamunā tasya dakṣiṇe /
evamādyā mahānadyaḥ parivārya mahādyutim // SvaT_10.796 //
samudrāṣṭakaṃ ca deveśi svanadībhiḥ samāvṛtam /
upāsate sadā bhaktyā vāruṇīṃ paramāṃ tanum // SvaT_10.797 //
nānāsarāṃsi tīrthāni tadbhaktāścāpi saṃsthitāḥ /
rasatanmātra atraiva kṛtvā samyaktu dhāraṇām // SvaT_10.798 //
apāṃ yoniṃ parāṃ prāptāḥ vāruṇī sā parā tanuḥ /
ataḥ paraṃ pravakṣyāmi bhuvanaṃ varavarṇini // SvaT_10.799 //
śrīniketa iti khyātaṃ padmagarbha iti śrutam /
vimānaśatasaṃghātair nirantaramavasthitaiḥ // SvaT_10.800 //
śobhitaṃ bhuvaneśaiśca rudrai rudragaṇaistathā /
sarobhirmānasairdivyair dīrghikābhiśca śobhitam // SvaT_10.801 //
rathacakrapramāṇaiśca maṇikāñcanamaṇḍitaiḥ /
vaidūryanālaiḥ kamalair divyagandhasugandhibhiḥ // SvaT_10.804 //
mṛdubhiḥ kāntimadbhiśca candramaṇḍalasaṃnibhaiḥ /
saṃśobhitaṃ vicitraistair vikacairvajrakesaraiḥ // SvaT_10.803 //
udyānairvividhaiścāpi nānāvihagakūjitaiḥ /
nānākāmapradairvṛkṣaiḥ samantātsamalaṅkṛtam // SvaT_10.804 //
nānāmaṇimayairdivyaiḥ krīḍāśailaiśca mānasaiḥ /
mānasībhiśca nārībhir divyayauvanakāntibhiḥ // SvaT_10.805 //
hāvabhāvavilāsāḍhya- divyastrībhiralaṃkṛtam /
vicitrairmaṇipadmaiśca sitapatraiśca suvrate // SvaT_10.806 //
vibhūṣitaṃ gajendrasthaiḥ stutimaṅgalavādibhiḥ /
gāyadbhiścātha nṛtyadbhir divyastraiṇaiḥ samākulam // SvaT_10.807 //
tasmiṃstu bhuvane divye padmagarbhasamaprabhe /
śaradindunibhaṃ divyaṃ maṇḍalaṃ raśmisaṃkulam // SvaT_10.808 //
tasya madhye bhagavatī śrī svayaṃ lokabhāvinī /
candrakoṭisahasrāṇāṃ yā kāntimativartate // SvaT_10.809 //
ekatra yugapattejas tejasāṃ tu virājate /
nirvāṇamiva yā śāntā sarvānandamanoharā // SvaT_10.810 //
rūpiṇī paramā devī mūrtiravyabhicāriṇī /
śatayojanavistīrṇe uditādityasaprabhe // SvaT_10.811 //
candrakāntamaye padme vajrakesarakarṇike /
koṭipatre mahādivye gandhapuṣpaguṇānvite // SvaT_10.812 //
padmāsane bhagavatī padmagarbhasamaprabhā /
upaviṣṭātra sā nityaṃ vibhūtyā parayā yutā // SvaT_10.813 //
mahāratnaiśca sragdhāma pralambamurasā śubham /
vahantī sā tu śuśubhe jyotsneva tripathāpatham // SvaT_10.814 //
sphuranmayūkhacalane kapolatalamaṇḍale /
sūryamaṇḍalasaṃkāśe dhārayantī ca kuṇḍale // SvaT_10.815 //
sphuranmayūkhasaṃghātāṃ raśanāṃ sā tu bibhratī /
hemābhā pītavasanā mahāhāravibhūṣitā // SvaT_10.816 //
candrābbhenātapatreṇa dhriyamāṇena rājitā /
upagītā ca gandharvair mānasai rudrasambhavaiḥ // SvaT_10.817 //
parivāritā bhagavatī sā tanuḥ pārameśvarī /
yā prāptā tapasārādhya viṣṇunā prabhaviṣṇunā // SvaT_10.818 //
dattā prītena rudreṇa viṣṇorurasi vāhinī /
ardhena sā bhagavatī viṣṇoraṅge pratiṣṭhātā // SvaT_10.819 //
pādenendrasya devasya pādārdhena divi sthitā /
tadardhena punardevi pārthiveṣu vyavasthitā // SvaT_10.820 //
tadardhena manuṣyeṣu yā sthitā vyāpya mūrtibhiḥ /
svarūpā kāmarūpā ca dvidhā sā parikīrtitā // SvaT_10.821 //
acalā sā tanuḥ sūkṣmā akṣobhyā tatra tiṣṭhati /
rudrakrīḍāvatāreṣu prayāgādiṣu suvrate // SvaT_10.822 //
śrīgirau ca viśeṣeṇa mṛtastadbhuvanaṃ vrajet /
satsvanyeṣvapi bhāgeṣu tv iyaṃ sā gaditā gatiḥ // SvaT_10.823 //
prāpya tāmīdṛśīṃ devīm aiśvaryamaṇimādikam /
bhūtvā tu sāṣṭadhā divyā deveṣvapi ca tiṣṭhati // SvaT_10.824 //
siddheṣvapi ca sā devī uttamā siddhirucyate /
yadarthaṃ tārakādyaiśca saṃgrāmastridaśeśvaraiḥ // SvaT_10.825 //
kṛto ghorastvasaṃkhyeyaḥ tāṃ śriyaṃ prāptumicchubhiḥ /
asaṅkhyeyāśca saṃgrāmāḥ kṛtā vai cakravartibhiḥ // SvaT_10.826 //
sā bandha evamuktānām abudhānāṃ parā smṛtā /
śrīpuraṃ tu samākhyātaṃ yathāvacca varānane // SvaT_10.827 //
ata ūrdhvaṃ pravakṣyāmi bhuvanaṃ ca nibodha me /
sārasvatamiti khyātaṃ gāndharvamiti ca smṛtam // SvaT_10.828 //
padmagarbhapuraṃ cāpi koṭimātreṇa suvrate /
yojanānāṃ samākhyātaṃ pramāṇena samantataḥ // SvaT_10.829 //
sārvaratnamayaṃ divyaṃ sarvaiśvaryasamanvitam /
vimānairvividhākārair nānāratnamayaiḥ śubhaiḥ // SvaT_10.830 //
gāndharvairmānasaiścāpi gāyadbhiścāpyanekadhā /
nṛtyadbhiśca tathānyaiśca gaṇaiḥ pārśvagataistathā // SvaT_10.831 //
strībhiḥ surūpiṇībhiśca gandharvaiśca samākulam /
tasya madhye tu deveśi śaraccandranibhaṃ śubham // SvaT_10.832 //
raśmimālākulaṃ divyaṃ maṇḍalaṃ parimaṇḍalam /
tasya madhye bhagavatī sthitā sākṣātsarasvatī // SvaT_10.833 //
śaraccandrasahasrasya yā kāntimativartate /
pītāmbaradharā devī padmapatrāyatekṣaṇā // SvaT_10.834 //
nīlotpaladalaśyāmā divyābharaṇabhūṣitā /
hemapaṭṭaparīdhānā divyakuṇḍaladhāriṇī // SvaT_10.835 //
urasā tu mahāhāram udvahantī śaśiprabham /
sphuranmayūkhasaṃghāta- kuṇḍaladvayamaṇḍitā // SvaT_10.836 //
grāmatrayavalīmadhyā saptasvaratanuḥ śubhā /
tānamūrdhāruhā devī mūrcchanāṅgaruhodvahā // SvaT_10.837 //
padāsanā tālapādā gītavarṇaprabhāvatī /
aṅgulyaḥ sandhayaścaiva lakṣaṇāni varānane // SvaT_10.838 //
āsane parame divye vṛtā bhūtagaṇeśvaraiḥ /
sthitā sthitirivābhāti sarvasya jagataḥ śubhā // SvaT_10.839 //
mānasībhiśca nārībhir gandharvairmānasairvṛtā /
hāhā hūhūścitrarathas tumbururnāradastathā // SvaT_10.840 //
viśvāvasurviśvarathaḥ divyagītavicakṣaṇāḥ /
saṃyojya manasātmānaṃ tyaktvā karmaphalaspṛhām // SvaT_10.841 //
te vai sārasvataṃ sthānaṃ prāptā vai surapūjite /
ye ca vāgdhāraṇāṃ dhyātvā prāṇānmuñcanti dehinaḥ // SvaT_10.842 //
te vai sārasvataṃ lokaṃ prāpnuvanti narottamāḥ /
eṣā sarasvatī devī mūrtirvai pārameśvarī // SvaT_10.843 //
yā sthitāparabhāvena brahmāṇḍodaravartinām /
brahmaloke ca sā devī pādenaikena tiṣṭhati // SvaT_10.844 //
śākre cāpi tadardhena gandharveṣu tadardhataḥ /
siddheṣu ca tadardhena kinnareṣu tadardhataḥ // SvaT_10.845 //
tadardhena ca nāgeṣu yakṣeṣvardhena vai punaḥ /
piśāceṣu tadardhena sā vai tiṣṭhati bhāgaśaḥ // SvaT_10.846 //
piśācebhyaḥ sahasrāṃśān mānuṣeṣu ca tiṣṭhati /
taistu taptvā tapo ghoram ārādhya ca pinākinam // SvaT_10.847 //
avatāritā tu sā devī rūpiṇī svarabhūṣitā /
svarāṃstu smaratastasya kalpādau brahmaṇaḥ purā // SvaT_10.848 //
svarebhyastu viniṣkrāntā tena sā tu sarasvatī /
sā sthitā sarvaśāstreṣu kavīnāṃ kāvyamāsthitā // SvaT_10.849 //
yā vālmīkau sthitā devī vyāse caiva nirantaram /
ṛṣīṇāṃ caiva sarveṣāṃ medhābudhivivardhinī // SvaT_10.850 //
sarvajñānadharī sā tu sarvajñā devapūjitā /
merorvāyavyadigbhāge puraṃ tasyāḥ prakīrtitam // SvaT_10.851 //
idaṃ tu paramaṃ devyā mayā te parikīrtitam /
sārasvataṃ tu bhuvanaṃ kīrtitaṃ paramā tanuḥ // SvaT_10.852 //
atraiva tvāpyatattve tvaṃ śṛṇu vai bhuvanottamam /
amareśaṃ prabhāsaṃ ca puṣkaraṃ naimiṣaṃ tathā // SvaT_10.853 //
āṣāḍhiṃ ḍiṇḍimuṇḍiṃ ca bhārabhūtiṃ ca lākulam /
guhyāṣṭakamiti khyātaṃ jalāvaraṇagaṃ priye // SvaT_10.854 //
tejastattvamataścordhvaṃ kathayāmi samāsataḥ /
agnestu bhuvanaṃ tatra kathayāmi varānane // SvaT_10.855 //
aśokastavakānāṃ ca sarvato dīptimudvahat /
utphullakiṃśukacchāyaṃ japākusumasaṃnibham // SvaT_10.856 //
bhuvanasyāsya madhye tu uditārkasamaprabham /
parimaṇḍalamāgneyaṃ tejomaṇḍalamucyate // SvaT_10.857 //
tasya madhye tu bhagavāñ śivāgniḥ kāraṇaṃ param /
yo 'vatīryāṇḍamadhye tu sthito nityaṃ tridhā tridhā // SvaT_10.858 //
vaktre tu dakṣiṇe tasya rudrasya paramātmanaḥ /
sthito jihvāsvarūpeṇa svayaṃbhūrnīlalohitaḥ // SvaT_10.859 //
sa eva tu mahādevi kālāgniḥ parameśvaraḥ /
tasya rūpaṃ pravakṣyāmi śṛṇuṣvāvahitā priye // SvaT_10.860 //
raktapadmadalacchāyaḥ padmarāgasamadyutiḥ /
raktāmbaradharaḥ śrīmān raktamālyānulepanaḥ // SvaT_10.861 //
arkabhābhyāṃ kuṇḍalābhyām alaṃkṛtaśubhānanaḥ /
mahāhāreṇa dīptena uraḥsthena virājate // SvaT_10.862 //
kirīṭī kuṇḍalī dīpto devānāmāsyamucyate /
sarvavajramaye pīṭhe upaviṣṭaḥ svayaṃ prabhuḥ // SvaT_10.863 //
dāvāgniriva śailāgre veṇugharṣātsamutthitaḥ /
daśakoṭisahasrāṇi āgneyāstu gaṇeśvarāḥ // SvaT_10.864 //
dakṣiṇāsyādviniṣkrāntāḥ śvasato 'sya svayambhuvaḥ /
hitāya sarvalokānāṃ rudrā vai sūryavarcasaḥ // SvaT_10.865 //
tena te 'gniṃ mahātmāno nityaśaḥ paryupāsate /
nāryaśca vividhā divyā divyagītavicakṣaṇāḥ // SvaT_10.866 //
gaṇā rudrā bhūtagaṇāḥ kiṅkarāśca sahasrasaḥ /
sa vai śivāgniḥ paṭhitaḥ sarvahomeśvaraḥ paraḥ // SvaT_10.867 //
agnikāryavidhāneṣu hūyate tadvidaiḥ sadā /
tamagnimaiśvaraṃ yānti kṛtvāgneyīṃ tu dhāraṇām // SvaT_10.868 //
sa ekadhā sa bahudhā vyāpya sarvaṃ vyavasthitaḥ /
sa tejastejasāṃ yoniḥ tasmājjajñe divākaraḥ // SvaT_10.869 //
bahudhā vyajyate cāsau kalpamanvantarādiṣu /
bhinnaśca janmabhedaiśca pañcāśadbhiśca bhūtale // SvaT_10.870 //
tadevaṃ kīrtitaṃ samyag āgneyaṃ bhuvanaṃ mahat /
bhuvanādhipāṃśca bhuvane kathayāmi tvataḥ param // SvaT_10.871 //
hariścandraṃ ca śrīśailaṃ jalpamāmrātakeśvaram /
mahākālaṃ madhyamaṃ ca kedāraṃ bhairavaṃ tathā // SvaT_10.872 //
atiguhyaṃ samākhyātaṃ pūrveśāntamanukramāt /
athordhve vāyvāvaraṇaṃ tatrastho vāyuravyayaḥ // SvaT_10.873 //
prāṇasya bhuvanaṃ tatra vāyostu varavarṇini /
śaṅkhagokṣiradhavalaṃ śaratkundendusaprabham // SvaT_10.874 //
tasmiṃstu bhuvane divye divyāścaryaśatairyute /
madhye tu maṇḍalaṃ divyaṃ śaraccandrasamaprabham // SvaT_10.875 //
raśmimālākulaṃ divyaṃ dyotayadvai diśodaśa /
tasya madhye tu deveśi vāyostu paramā tanuḥ // SvaT_10.876 //
kirīṭī kuṇḍalī dīpto hārakeyūrabhūṣitaḥ /
nānābharaṇacitrāṅgaś citramālyānulepanaḥ // SvaT_10.877 //
citrāmbaradharaḥ śrīmān mahāhāravibhūṣitaḥ /
mārutā nāma vai devāḥ śatakoṭyo mahābalāḥ // SvaT_10.878 //
upāsate mahātmānaṃ vāyumūrtiṃ mahādyutim /
yo vyāpayeccharīrāṇi ekadhā pañcadhā vibhuḥ // SvaT_10.879 //
saptadhā saptadhā caiva tiryaggo dviguṇo vibhuḥ /
svamaṇḍalasya sā divyair vibhātyekā parā tanuḥ // SvaT_10.880 //
tametamekaṃ daśadhā prāṇātmānaṃ tu yoginaḥ /
dhyātvā tyaktvā tu vai prāṇān kṛtvā tasminstu dhāraṇām // SvaT_10.881 //
taṃ viśanti mahātmāno vāyubhūtāḥ khamūrtayaḥ /
iti prāṇasya bhuvanam ākhyātaṃ tava suvrate // SvaT_10.882 //
bhuvaneśāṃstatra rudrān kathayāmyanupūrvaśaḥ /
gayāṃ caiva kurukṣetraṃ nākalaṃ kanakhalaṃ tathā // SvaT_10.883 //
vimalaṃ cāṭṭahāsaṃ ca māhendra bhīmamaṣṭamam /
guhyādguhyataraṃ hy etad veditavyaṃ prayatnataḥ // SvaT_10.884 //
ākāśe tu yathākāśaṃ śuddhasphaṭikanirmalam /
sūkṣmarūpo 'vyayo nityo madhyadeśe vyavasthitaḥ // SvaT_10.885 //
ākāśadhāraṇāyukto yogī yujyate tatpade /
atrākāśe pravakṣyāmi ye rudrāḥ saṃvyavasthitāḥ // SvaT_10.886 //
vastrāpadaṃ rudrakoṭim avimuktaṃ mahālayam /
gokīrṇaṃ bhadrakarṇaṃ ca svarṇākṣaṃ sthāṇumaṣṭamam // SvaT_10.887 //
pavitrāṣṭakametaddhi samāsena prakīrtitam /
asya bāhye ahaṃkāraḥ tatra rudrānnibodha me // SvaT_10.888 //
chagalāṇḍaṃ duraṇḍaṃ ca mākoṭaṃ maṇḍaleśvaram /
kālañjaraṃ śaṅkukarṇaṃ sthūleśvarasthaleśvarau // SvaT_10.889 //
sthāṇvaṣṭakaṃ samākhyātaṃ pūrvādīśānagocaram /
madhyadeśesthito rudras tv ahaṃkāreśvaraḥ prabhuḥ // SvaT_10.890 //
śvetaṃ raktaṃ tathā pītaṃ kṛṣṇaṃ sphaṭikasaprabham /
pañcāṣṭakeṣu ye varṇāḥ samāsātkathitāstava // SvaT_10.891 //
sitā raktāstathā kṛṣṇā nīlāḥ śyāmā balāhakāḥ /
pītāḥ śuklāśca vijñeyāḥ adhastu dhūmravarcasaḥ // SvaT_10.892 //
śatarudrāḥ samākhyātās trinetrāḥ śūlapāṇayaḥ /
candrārdhamaulayaḥ sarve rudrāṇībhiḥ samanvitāḥ // SvaT_10.893 //
padmākṛtīni jñeyāni citraratnayutāni ca /
śatarudrabhuvanāni bhogaiśvaryayutāni ca // SvaT_10.894 //
pañcāṣṭake purāṇi syuḥ kūrmākārāṇi sarvataḥ /
ākāśāvaraṇādūrdhvam ahaṃkārādadhaḥ priye // SvaT_10.895 //
bhuvanāni pravakṣyāmi śṛṇuṣvaikamanāḥ punaḥ /
ādau tu gandhatanmātraṃ vistīrṇaṃ maṇḍalaṃ mahat // SvaT_10.896 //
sthitaṃ vitānavaddevi yojanānekakoṭayaḥ /
śuklaraktasitāpīta- haritaṃ sphaṭikaprabham // SvaT_10.897 //
vitānamiva deveśi sarvataḥ parimaṇḍalam /
śarvo hyadhipatistatra eka eva varānane // SvaT_10.898 //
tasmāttu jāyate pṛthvī śarveśena pracoditā /
tasmāttu maṇḍalādūrdhvaṃ rasatanmātramaṇḍalam // SvaT_10.899 //
haritaṃ marakataśyāmaṃ cāṣapakṣanibhaṃ priye /
bhavo hyadhipatistatra eka eva varānane // SvaT_10.900 //
tasmādāpo viniṣkrāntā bhaveśena pracoditāḥ /
tasmāttu maṇḍalādūrdhvaṃ rūpatanmātramaṇḍalam // SvaT_10.901 //
sphuratsūryāṃśudīptābhaṃ padmarāgasamaprabham /
rudraḥ paśupatistatra eka evāvatiṣṭhate // SvaT_10.902 //
tasmāttejo viniṣkrāntaṃ tadvai paśupatīcchayā /
tattejaḥ sarvalokānāṃ vyāpakaṃ parameśvari // SvaT_10.903 //
tasmāttu maṇḍalādūrdhvaṃ sparśatanmātramaṇḍalam /
sandhyāruṇasamacchāyaṃ vāyavyaṃ maṇḍalaṃ priye // SvaT_10.904 //
vitānākārasadṛśaṃ samantātparimaṇḍalam /
tatraiva maṇḍale devi tv īśānaḥ saṃvyavasthitaḥ // SvaT_10.905 //
tasmādvāyurviniṣkrānta īśecchāpreritaḥ priye /
tasmātprāṇādayaḥ pañca vāyostadvyāpakaḥ paraḥ // SvaT_10.906 //
saptadhā saptadhā so 'pi sa eko bahudhā gataḥ /
tasmāttu maṇḍalādūrdhvaṃ śabdatanmātramaṇḍalam // SvaT_10.907 //
nīlotpaladalaśyāmaṃ svacchodakasamaprabham /
vitānasadṛśākāraṃ samantātparimaṇḍalam // SvaT_10.908 //
bhīmastatrādhipatyena eka evāvatiṣṭhate /
tasmānnabho viniṣkrāntaṃ bhīmecchācoditaṃ mahat // SvaT_10.909 //
vyāpakaṃ sarvalokānāṃ parāparagataṃ priye /
tasmāttu maṇḍalādūrdhvaṃ sūryamaṇḍalamucyate // SvaT_10.910 //
sahasrādityasaṃkāśaṃ dīpyamānaṃ samantataḥ /
vitānavadraśmidīptaṃ samantātparimaṇḍalam // SvaT_10.911 //
rudro hyadhipatistatra tv eka evāvatiṣṭhate /
sūryāstasmādviniṣkrāntāḥ kalpe kalpe varānane // SvaT_10.912 //
tasmāttu maṇḍalādūrdhvaṃ somamaṇḍalamucyate /
candrakoṭisahasrāṇāṃ tejasā tulyamaṇḍalam // SvaT_10.913 //
adhipatistu mahādeva eka evāvatiṣṭhate /
tasmāccandrādime candrā mahādevena coditāḥ // SvaT_10.914 //
asaṃkhyātāḥ sahasrāṇi kalpe kalpee vinirgatāḥ /
tasmāttu maṇḍalādūrdhvaṃ vedamaṇḍalamucyate // SvaT_10.915 //
candrakoṭisamacchāyaṃ samantātparimaṇḍalam /
vitānavatsthitaṃ divyam ugreśasamadhiṣṭhitam // SvaT_10.916 //
saṃruddhaṃ vāmayā tattu tasmādvai nirgatāni tu /
yajamānasahasrāṇi kalpe kalpe sthitāni hi // SvaT_10.917 //
brahmaṇastapasogreṇa ugreśena pracoditāt /
vedayajñāśca vividhā brahmaṇo 'nantavartmanaḥ // SvaT_10.918 //
tasmādete pravartante yajñā yajñaphalāni ca /
tapodānādibhiḥ sārdhaṃ vāmaśaktyā niyantritāḥ // SvaT_10.919 //
ityeṣṭau tanavastvetāḥ parā vai saṃprakīrtitāḥ /
aparā brahmaṇo 'ṇḍaṃ vai vyāpya sarvaṃ vyavasthitāḥ // SvaT_10.920 //
ebhyaḥ parataraṃ cāpi maṇḍalaṃ karaṇātmakam /
śuklaraktāsitaṃ pītaṃ haritaṃ cāpi varṇataḥ // SvaT_10.921 //
pañcādhipāstu tiṣṭhanti maṇḍale karaṇātmake /
karmadevāḥ pravartante tasmādvai sarvadehinām // SvaT_10.922 //
vākpāṇipādapāyuśca upasthaśceti pañcamaḥ /
ebhyaḥ prakāśakaṃ nāma parataḥ sūryasaṃnibham // SvaT_10.923 //
tasmādvai saṃpravartante pañca buddhīndriyāṇi tu /
śrotraṃ tvakcakṣuṣī jihvā nāsikā ca yathākramam // SvaT_10.924 //
viṣayālocanaṃ vṛttiḥ tejomaṇḍalasaṃsthitāḥ /
svākyādhipatayo nityaṃ teṣveva praticodakāḥ // SvaT_10.925 //
ebhyaḥ parataraṃ cāsti candramaṇḍalasannibham /
vistārātpariṇāhācca sarvato raśmimaṇḍalam // SvaT_10.926 //
tasmādvai saṃpravartante pañcārthāḥ sarvadehinām /
śabdaḥ sparśastathā rūpaṃ raso gandhaśca pañcamaḥ // SvaT_10.927 //
ebhyaḥ parataraṃ cāpi saumyaṃ somasya maṇḍalam /
tasmānmano viniṣkrāntaṃ raśmibhirdarśapañcabhiḥ // SvaT_10.928 //
cittaṃ ceto manaśceti śabdādyakṣapravartakam /
tasyādhipo mahātejāś candramāḥ saumyatejasā // SvaT_10.929 //
tasmāttu maṇḍalādūrdhvaṃ parato maṇḍalaṃ mahat /
japākusumasaṃkāśam aruṇādityasaṃnibham // SvaT_10.930 //
pūrvavacca pramāṇenna samantātparimaṇḍalam /
tasmāttu maṇḍalāddevi sandhyāruṇasamadyutiḥ // SvaT_10.931 //
sadhūmo 'gnirivāsau vai ahaṃkāraḥ pravartate /
antaḥkaraṇamātmasthaṃ yenedaṃ raṃjitaṃ jagat // SvaT_10.932 //
mattadvipa ivāndhastu dāvāgnirupasarpati /
tasyādhidevo rudro vai yenāyaṃ preryate sadā // SvaT_10.933 //
chagalāṇḍādayo devi pūrvaṃ te kathitā mayā /
ahaṃkārādathordhvaṃ tu buddhyāvaraṇamucyate // SvaT_10.934 //
sūryakoṭisahasrāṇāṃ tejasā tulyavarcasam /
aṣṭānāṃ devayonīnām atraiva bhuvanaṃ śṛṇu // SvaT_10.935 //
kakubhaṃ nāma bhuvanaṃ sandhyāruṇasamaprabham /
mānasībhistu tatstrībhir muditābhiḥ samākulam // SvaT_10.936 //
sthitāstatra piśācāstu sandhyāruṇasamaprābhāḥ /
daśakoṭisahasrāṇi teṣāṃ tatra nivāsinām // SvaT_10.937 //
svanando nāma vikrāntaḥ piśāceṣvīśvaro mahān /
sandhyāruṇasamacchāyo bandhūkakusumākṛtiḥ // SvaT_10.938 //
kuṇḍalābharaṇopeto hārakeyūrabhūṣitaḥ /
kirīṭī cāṅgadī maulī hemacīnāmbaraḥ śubhaḥ // SvaT_10.939 //
parivṛto bhūtagaṇaiḥ prabhūtaiḥ pārśvagaistathā /
nānārūpadharairdivyair divyābharaṇabhūṣitaiḥ // SvaT_10.940 //
divyamālyānulepaistu divyaiśvaryasamanvitaiḥ /
parivṛto mahātejā gaṇairiva mahāgaṇaḥ // SvaT_10.941 //
ataḥ paraṃ pravakṣyāmi rākṣāsaṃ bhuvanaṃ mahat /
kokilākaṇṭhasadṛśaṃ nīlajīmutasaṃnibham // SvaT_10.942 //
tasmistu bhuvane divye divyaiśvaryasamanvite /
karālo rākṣaseśo vai jātyañjananibho mahān // SvaT_10.943 //
kiriṭī kuṇḍalī dīptaḥ śobhate tu mahādyutiḥ /
jātyañjananibhaḥ śrīmān dāvāgniriva parvate // SvaT_10.944 //
daśakoṭisahasrāṇi muditā nāma rākṣasāḥ /
bhṛṅgajīmūtavarṇābhā vasantyatra mahāprabhāḥ // SvaT_10.945 //
ataḥ paraṃ pravakṣyāmi yākṣaṃ vai bhuvanaṃ mahat /
jāmbūnadamayaṃ sarvaṃ divyaratnasamujjvalam // SvaT_10.946 //
bhogaiśvaryasamutpannaṃ samantātparimaṇḍalam /
tasmiṃstu bhuvane bhadre subhadro nāma yakṣarāṭ // SvaT_10.947 //
taptakāñcanavarṇābho makuṭādivibhūṣitaḥ /
śatakoṭisahasraistu yakṣairamitavikramaiḥ // SvaT_10.948 //
tairvṛto bhrājate sarvaiḥ śarvaḥ sarvagaṇairiva /
ata ūrdhvaṃ pravakṣyāmi gāndharvaṃ bhuvanaṃ mahat // SvaT_10.949 //
pītakauśītakīprakhyaṃ campakaistu samacchavi /
tasmiṃstu bhuvane divye surūpo nāma vai priye // SvaT_10.950 //
gandharvadevādhipati gandhamādanasannibhaḥ /
taptajāmbūnadanibhas taruṇādityasaprabhaḥ // SvaT_10.951 //
divyagandhānuliptāṅgo divyābharaṇabhūṣitaḥ /
daśakoṭisahasraistu gandharvaiḥ parivāritaḥ // SvaT_10.952 //
manaḥ śilābhaṅganibhair haritālanibhaistathā /
svakāntā nāma gandharvāś citramālyānulepanāḥ // SvaT_10.953 //
citrāmbaradharāḥ sarve citrābharaṇabhūṣitāḥ /
tasmātparataraṃ vakṣye sthānam aindraṃ ca pārvati // SvaT_10.954 //
bṛhadbhogamiti khyātaṃ tadūrdhvaṃ sarvakāmadam /
śaṅkhagokṣīradhavalaṃ śaratkundendusannibham // SvaT_10.955 //
tasmiṃstu bhuvane divye divyāścaryaśatairyute /
vibhūtirnāma bhagavān mahendro bhuvaneśvaraḥ // SvaT_10.956 //
candramaṇḍalasaṅkāśo muktāhāravibhūṣitaḥ /
śuklāmbaradharaḥ śrīmāñc chuklamālyānulepanaḥ // SvaT_10.957 //
jvalatkirīṭo dīptābhyāṃ kuṇḍalābhyāmalaṃkṛtaḥ /
hārakeyūravāñchvetaḥ śvetoṣṇīṣavibhūṣitaḥ // SvaT_10.958 //
bhūtijā nāma vai devā vibhūtyā parayā yutāḥ /
kirīṭinaḥ kuṇḍalino divyamālyavibhūṣitāḥ // SvaT_10.959 //
daśakoṭisahasrāṇi devāścendrāḥ prakīrtitāḥ /
tairāvṛto mahātejā nakṣatrairiva candramāḥ // SvaT_10.960 //
manojaṃ nāma bhuvanaṃ śaraccandranibhaṃ śubham /
śuklābhrakanibhaṃ dīptaṃ muktāhārasuvarcasam // SvaT_10.961 //
amṛto nāma vai tatra candramāḥ paramaḥ sthitaḥ /
śuddhasphaṭikasaṃkāśaḥ śrīmāñcchuklāmbarodvahaḥ // SvaT_10.962 //
kuṇḍalairdīptisaṃkāśair bhūṣitastu virājate /
divyagandhānuliptāṅgo divyābharaṇabhūṣitaḥ // SvaT_10.963 //
tatra vai raśmayo nāmnā raśmivyūhasamaprabhāḥ /
divyāḥ saumyāstu te jñeyāḥ somatejaḥ samudbhavāḥ // SvaT_10.964 //
daśakoṭisahasrāṇi teṣāṃ vai saumyatejasām /
ata ūrdhvaṃ tu deveśi prājeśāṃ bhuvanaṃ mahat // SvaT_10.965 //
tasmiṃstu bhuvane divye prajeśastvamitadyutiḥ /
viśvarūpo viśvavarṇo viśvālaṃkārabhūṣitaḥ // SvaT_10.966 //
viśvarūpaparairdevair viśvātmā parivāritaḥ /
daśakoṭisahasrāṇi viśvānāṃ bhūritejasām // SvaT_10.967 //
parivārya mahātmānaṃ śobhane paryupāsate /
brāhmaṃ caivamato jñeyaṃ śaṅkhagokṣīrasannibham // SvaT_10.968 //
pitāmaho yatra devaḥ śuklapadmasthasaumyadṛk /
śuklāmbaradharaḥ śrīmāñ chuklamālyānulepanaḥ // SvaT_10.969 //
śuklayajñopavītī ca mahāhāravibhūṣitaḥ /
daśakoṭisahasraistu candrabimbasamaprabhaiḥ // SvaT_10.970 //
brāhmairdevaiḥ parivṛtaḥ śāradābhrairivāṃśumān /
paiśācaṃ rākṣāsaṃ yākṣaṃ gāndharvaṃ tvaindrameva ca // SvaT_10.971 //
saumyaṃ tathaiva prājeśaṃ brāhmaṃ vai bhuvanaṃ priye /
etāni surayonīnāṃ sthānānyeva purāṇi tu // SvaT_10.972 //
avatīryātmajanmānaṃ dhyāyantaḥ saṃbhavanti hi /
parameśaniyogācca codyamānāśca māyayā // SvaT_10.973 //
niyamitā niyatyā ca brahmaṇo vyaktajanmanaḥ /
vyajyante te ca sargādau nāmarūpairanekadhā // SvaT_10.974 //
aṃśenaiva varārohe na tyajanti niketanam /
puryaṣṭakendriyaiḥ sārdham ātmā mantrairviśodhayet // SvaT_10.975 //
pañcāṣṭakaṃ mūrtayo 'ṣṭau buddhitattvamanukramāt /
viśodhyaivaṃ prayatnena krodhāṣṭakamataḥ param // SvaT_10.976 //
saṃvartastvekavīraśca kṛtānto jananāśakaḥ /
mṛtyuhantā ca raktākṣo mahākrodhaśca durjayaḥ // SvaT_10.977 //
nīlotpaladalābhāni teṣāṃ vai bhuvanāni tu /
ekaikasya parīvāraḥ koṭirdaśasahasrakam // SvaT_10.978 //
krodheśvarāṣṭakādūrdhvaṃ sthitaṃ tejoṣṭakaṃ mahat /
balādhyakṣo gaṇādhyakṣas tridaśastripurāntakaḥ // SvaT_10.979 //
sarvarūpaśca śāntaśca nimeṣonmeṣa eva ca /
sahasraiḥ pañcadaśabhiḥ parivāro 'bhidhīyate // SvaT_10.780 //
agnirudrāḥ smṛtā hyate tejasā kṛṣṇavarṇakāḥ /
kūrmākārāṇi citrāṇi teṣāṃ vai bhuvanāni tu // SvaT_10.981 //
ata ūrdhvaṃ samākhyātaṃ yogāṣṭakamanuttamam /
akṛtaṃ ca kṛtaṃ caiva raibhavaṃ brāhmameva ca // SvaT_10.982 //
vaiṣṇavaṃ tvatha kaumāram aumaṃ śraikaṇṭhameva ca /
krīḍanti yoginastatra bhuvanaiḥ sphaṭikaprabhaiḥ // SvaT_10.983 //
tataḥ sākṣādbhagavatī jaganmātā vyavasthitā /
umā tvameyā viśvasya viśvayoniḥ svayambhavā // SvaT_10.984 //
taptajāmbūnadanibhā hy udayādityasaprabhā /
mahāpīṭhe maṇimaye siṃhāṣṭakayute śubhe // SvaT_10.985 //
śatayojanavistīrṇe divyasragdhāmalālite /
divyakuṇḍalinī devī mahāhāravibhūṣitā // SvaT_10.986 //
vijayāgre mahābhāgā śrīrivottamarūpiṇī /
jayā ca padmagarbhābhā sarvālaṃkārabhūṣitā // SvaT_10.987 //
nandā ca padmapatrākṣī hārakeyūrabhūṣitā /
sarvābharaṇacitrāṅgī sunandā ca manoharā // SvaT_10.988 //
parivārya pratīhāryaḥ sarvataḥ samupasthitāḥ /
triṃśatkoṭisahasrāṇi triṃśatkoṭiśatāni ca // SvaT_10.989 //
mānasyo divyanāryastās tāṃ sadā paryupāsate /
vimānakoṭirekā ca rudrāṇāṃ bhūritejasām // SvaT_10.990 //
aumā iti samākhyātāḥ vaimānā iti te 'nyathā /
upāsate tu tāṃ devīṃ mātaraṃ tanayā iva // SvaT_10.991 //
sāvatīryāṇḍamadhye tu mayā sārdhaṃ varānane /
anugrahārthaṃ lokānāṃ prādurbhūtā sanātanī // SvaT_10.992 //
kalpe pūrve jaganmātā jagadyonirdvitīyake /
tṛtīye śāmbhavī nāma caturthe viśvarūpiṇī // SvaT_10.993 //
pañcame nandinī nāma ṣaṣṭhe caiva gaṇāmbikā /
vibhūtiḥ saptame kalpe subhūtiścāṣṭame tathā // SvaT_10.994 //
ānandā navame kalpe daśame vāmalocanā /
ekādaśe varārohā dvādaśe ca sumaṅgalā // SvaT_10.995 //
kalpe trayodaśe devi mahātanurudāhṛtā /
kalpe caturdaśe caiva anantā nāma kīrtitā // SvaT_10.996 //
bhūtamātā pañcadaśe ṣoḍaśe cottamā smṛtā /
sahasradhārā saptadaśe satī cāṣṭadaśe purā // SvaT_10.997 //
cākṣuṣasya manoḥ kalpe dakṣasya duhitā śubhā /
avamānācca dakṣasya svāṃ tanuṃ tvajahāḥ purā // SvaT_10.998 //
amāṃ kalāṃ tu candrasya punarāpūrya saṃsthitā /
punarhimavatārādhya duhitā tvātmanaḥ kṛtā // SvaT_10.999 //
tvaṃ devi sādbhutaṃ taptvā tapaḥ paramaduścaram /
māṃ bhartāraṃ punaḥ prāpya jātāsyaṅgaruhā priye // SvaT_10.1000 //
kailāsanilayaścāhaṃ tvayā sārdhaṃ varānane /
tvaṃ tanurvāmabhāgasya matto naiva viyujyase // SvaT_10.1001 //
dakṣādhvare punarjātā bhadrakālīti nāmataḥ /
ekānaṃśāparā mūrtiḥ satīśānādviniḥsṛtā // SvaT_10.1002 //
idaṃ caturyugaṃ prāpya dvāpare viṣṇunā saha /
mahiṣasya vadhārthāya utpannā kṛṣṇapiṅgalā // SvaT_10.1003 //
kātyāyanīti durgeti vividhairnāmaparyayaiḥ /
manuṣyāṇāṃ tu bhaktānāṃ varadā bhaktavatsalā // SvaT_10.1004 //
pūrvamavāvatīrṇāsi vindhyaparvatamūrdhani /
ata ūrdhvaṃ pravakṣyāmi bhuvanaṃ varavarṇini // SvaT_10.1005 //
sucārviti tu vikhyātaṃ sahasrādityakāntimat /
kailāsaśikharākāraṃ śuddhasphaṭikasaprabham // SvaT_10.1006 //
mahāvimānakoṭībhir āvṛtaṃ cakravartinām /
tasmiṃstu bhuvane divye sūryakoṭisamadyutiḥ // SvaT_10.1007 //
sahasrabāhucaraṇaḥ sahasravadanekṣaṇaḥ /
umāpatirjagannāthaḥ sarvānugrahakṛdvaraḥ // SvaT_10.1008 //
bhogasthānaṃ samastaṃ vai tatrasthaṃ vāmabhāgataḥ /
śatayojanavistīrṇe nānāratnavibhūṣite // SvaT_10.1009 //
divyāstaraṇasaṃchanne ādityaśatasannibhe /
āsane parame divye ratnapadmavicitrite // SvaT_10.1010 //
upaviṣṭo mahātejā vṛṣabhairaṣṭabhirvṛtaḥ /
hemacīnāmbaradharo hārakeyūrabhūṣitaḥ // SvaT_10.1011 //
dhārayansupradīpte ca sūryamaṇḍalasannibhe /
sphuranmayūkhasaṃghāte kuṇḍale raśmisaṃkule // SvaT_10.1012 //
dhārayanmakuṭaṃ mūrdhni divyaratnavicitritam /
dedīpyamānamatyugraṃ kailāsaśikharopamam // SvaT_10.1013 //
pralambo 'sya mahāhāraḥ prabhavadraśmisaṃkulaḥ /
gāṅgo himavataḥ śṛṅgāt patito nirjharo yathā // SvaT_10.1014 //
triṃśatkoṭisahasraistu triṃśatkoṭiśataistathā /
śūlibhirjaṭibhistryakṣair divyābharaṇabhūṣitaiḥ // SvaT_10.1015 //
nānārūpadharair rudrair vṛto bhūtagaṇaistathā /
divyābhirmānasībhiśca nārībhiḥ parivāritaḥ // SvaT_10.1016 //
vimānaśatakoṭībhir āvṛtaḥ sarva eva tu /
mātaraḥ sapta rūpiṇyo nānālaṃkārabhūṣitāḥ // SvaT_10.1017 //
parivārya mahātmānaṃ samantātparyavasthitāḥ /
brāhmī kamalapatrābhā divyābharaṇabhūṣitā // SvaT_10.1018 //
āgneyyāṃ diśi deveśi sthitā vai śrīrivāparā /
śaṅkhagokṣīrasaṃkāśā tv aiśānyāṃ tu varānane // SvaT_10.1019 //
māheśvarī mahātejās tiṣṭhate surapūjitā /
kaumārī padmagarbhābhā hārakeyūrabhūṣitā // SvaT_10.1020 //
diśyuttarasyāṃ deveśi kāminīparyupāsitā /
snigdhanīlotpalanibhā hārakuṇḍalamaṇḍaitā // SvaT_10.1021 //
dakṣiṇasyāṃ diśi tu sā upāste parameśvaram /
vaiṣṇavīti ca vikhyātā śivena paramātmanā // SvaT_10.1022 //
nīlajīmūtasaṃkāśā sarvābharaṇabhūṣitā /
vāruṇyāṃ diśi deveśi vārāhī paryupasthitā // SvaT_10.1023 //
śaṅkhakundendudhavalā hārakuṇḍalamaṇḍitā /
aindryāṃ diśi ca sā devī indrāṇī paryupasthitā // SvaT_10.1024 //
karālavadanā dīptā sarvābharaṇabhūṣitā /
nairṛtyāṃ diśi cāmuṇḍā upāste parameśvaram // SvaT_10.1025 //
na tyajanti hi tā devaṃ sarvabhāvasamanvitam /
aṃśena mānuṣaṃ lokaṃ brahmaṇā cāvatāritāḥ // SvaT_10.1026 //
asurāṇāṃ vadhārthāya manuṣyāṇāṃ hitāya ca /
tapastaptvā mahāghoraṃ brahmaṇā lokadhāriṇā // SvaT_10.1027 //
ruroścaiva vadhārthāya mayāpi tvavatāritāḥ /
svacchandāstu parāścānyāḥ paravyomni vyavasthitāḥ // SvaT_10.1028 //
svacchandaṃ paryupāsīnāḥ parāparavibhāgataḥ /
umaiva saptadhā bhūtvā nāmarūpaviparyayaiḥ // SvaT_10.1029 //
evaṃ sa bhagavāndevo mātṛbhiḥ parivāritaḥ /
āste paramayā lakṣmyā tatrastho dyotayañjagat // SvaT_10.1030 //
asyopari tathā cāṣṭau mūrtayastasya dhīmataḥ /
śarvo bhavaśca bhagavān rudraḥ paśupatistathā // SvaT_10.1031 //
īśānaścaiva bhīmaśca mahādevogra eva ca /
etābhiḥ kurute śarvo mūrtibhiḥ sṛṣṭimuttamām // SvaT_10.1032 //
bhūmirāpo 'nalo vāyur ākāśaṃ sūrya eva ca /
somaśca yajamānaścety aṣṭau sṛṣṭiriyaṃ smṛtā // SvaT_10.1033 //
sarvātmanā tu te tasminn anyatraikāṃśataḥ sthitāḥ /
evamasminsthito devo brahmalokordhvatastathā // SvaT_10.1034 //
merośca mūrdhanīśāno yogāṣṭakamatheṣyate /
śrīkaṇṭha iti nāmnā ca kailāsanilayastathā // SvaT_10.1035 //
śarvādyābhiśca tanubhir aṣṭābhirvyāpya tiṣṭhati /
ye tu māheśvaraṃ yogaṃ saguṇaṃ paryupāsate // SvaT_10.1036 //
bhaktyā ca brahmacaryeṇa satyena ca damena ca /
dṛṣṭvā dehasthamātmānaṃ te 'tra yānti manīṣiṇaḥ // SvaT_10.1037 //
dṛṣṭvā ca maṇḍalaṃ tasya bhaktyā ca parayā bhṛśam /
muktadvaitā yatātmānas tatra yānti manīṣiṇaḥ // SvaT_10.1038 //
teṣāṃ caivopariṣṭāttu suśivā dvādaśa sthitāḥ /
vāmo bhīmastatheśaśca śivaḥ śarvastathaiva ca // SvaT_10.1039 //
vidyānāmadhipaścaiva ekavīraḥ pracaṇḍadhṛt /
īśānaścāpyumābhartā ajeśo 'nanta eva ca // SvaT_10.1040 //
tathā ekaśivaścāpi suśivā dvādaśa smṛtāḥ /
sarve kuṅkumasaṃkāśāḥ sūryakoṭisamaprabhāḥ // SvaT_10.1041 //
bhuvaneṣu vicitreṣu śaṅkhākāreṣu saṃsthitāḥ /
ata ūrdhvaṃ vīrabhadro maṇḍalādhipatiḥ prabhuḥ // SvaT_10.1042 //
tatsāyujyamanuprāpya tenaiva saha modate /
ata ūrdhvaṃ mahādevi mahādevāṣṭakaṃ viduḥ // SvaT_10.1043 //
mahādevo mahātejā vāmadevabhavodbhavau /
ekapiṅgekṣaṇeśānau bhuvaneśapuraḥsarāḥ // SvaT_10.1044 //
aṅguṣṭhamātrasahitā mahādevāṣṭake śivāḥ /
māyāñjanavinirmuktāḥ parameśānasaṃmatāḥ // SvaT_10.1045 //
buddhitattve samāsane bhuvaneśā mayoditāḥ /
athordhvaṃ guṇatattvaṃ tu tasmiṃścaiva vyavasthitam // SvaT_10.1046 //
gurupaṅktitrayaṃ divyaṃ guṇairantaritaṃ sthitam /
prathamā tamasaḥ paṅktir upariṣṭādvyavasthitā // SvaT_10.1047 //
teṣāṃ nāmāni kathyante yathāvadanupūrvaśaḥ /
śivaḥ prabhurvāmadevaś caṇḍaścaiva pratāpavān // SvaT_10.1048 //
prahlādaścottamo bhīmaḥ karālaḥ piṅgalastathā /
mahendro dinakṛccaiva pratodo dakṣa eva ca // SvaT_10.1049 //
kalevaraśca vikhyātas tathā caiva kaṭaṅkaṭaḥ /
ambuhartā ca nārīśaḥ śveta ṛgveda eva ca // SvaT_10.1050 //
yajurvedaḥ sāmavedas tv atharvā suśivastathā /
virūpākṣastathā jyeṣṭho vipro nārāyaṇastathā // SvaT_10.1051 //
gaṇḍo naro yamo mālī gahaneśaśca pīḍanaḥ /
prathamā paṅktiruddiṣṭā rudrairdvātriṃśatā smṛtā // SvaT_10.1052 //
rajasaścopariṣṭāttu dvitīyā paṅktirucyate /
śuklo dāsaḥ sudāsaśca lokākṣaḥ sūrya eva ca // SvaT_10.1053 //
suhotra ekapādaśca gṛhaścaiva śiveśvaraḥ /
gautamaścaiva yogīśo dadhibāhustathāparaḥ // SvaT_10.1054 //
ṛṣabhaścaiva gokarṇo devaścaiva maheśvaraḥ /
guhyeśānaḥ śikhaṇḍī ca jaṭī mālī tathograkaḥ // SvaT_10.1055 //
bhṛguḥ śikhi tathā śūlī sugatiśca supālanaḥ /
aṭṭahāso dārukaśca lāṅgaliścātidaṇḍakaḥ // SvaT_10.1056 //
bhavanaśca tathā bhavyo lakuleśastathaiva ca /
triṃśadrudrāḥ samākhyātā dvitīyā paṅktiruttamā // SvaT_10.1057 //
sattvasya copariṣṭāttu tṛtīyā paṅktirucyate /
devo 'ruṇo dīrghabāhur atibhūtiśca sthāṇukaḥ // SvaT_10.1058 //
sadyojātastathā jhiṇṭhi ṣaṇmukhaścaturānanaḥ /
cakrapāṇiśca kūrmākhyas tv ardhanārīśvarastathā // SvaT_10.1059 //
kapālī bhūrbhuvaścaiva vaṣaṭkārastathaiva ca /
vauṣaṭkārastathā svāhā svadhā ca parikīrtitaḥ // SvaT_10.1060 //
saṃvartakaśca bhasmeśaḥ kāmanāśana eva ca /
ekaviṃśatirudrāstu paṅktireṣā tṛtīyakā // SvaT_10.1061 //
jñānayogabalopetāḥ krīḍante daiśikottamāḥ /
saṃsārapāśanirmuktāḥ mahāmohavivarjitāḥ // SvaT_10.1062 //
trinetrā guravaḥ sarve śuddhasphaṭikanirmalāḥ /
sarvajñāḥ sarvagāścaiva lokānugrahakārakāḥ // SvaT_10.1063 //
gajākārāṇi divyāni sarveṣāṃ bhuvanāni tu /
buddheḥ prakṛtiparyante ye rudrāstānnibodha me // SvaT_10.1064 //
śatadvayaṃ saptakaṃ ca bhuvanānāṃ varānane /
antarbhūtāḥ sthitāścānye ye te noktā varānane // SvaT_10.1065 //
guṇānāmupariṣṭāttu pradhānaṃ parikīrtitam /
tatra ye saṃsthitā rudrāḥ kathayāmi samāsataḥ // SvaT_10.1066 //
krodheśvaraśca saṃvarto jyotiḥ piṅgalakrūradṛk /
pañcāntakaikavīrau ca śikhedasahiteśvarāḥ // SvaT_10.1067 //
tattve tu prākṛte rudra mahāvīryāḥ prakīrtitāḥ /
guṇānāṃ yā parākāṣṭhā tatpradhānamihocyate // SvaT_10.1068 //
ataḥ puruṣatattve tu bhuvanāni nibodha me /
ambā ca salilā oghā vṛṣṭiḥ sārdhaṃ ca tārayā // SvaT_10.1069 //
sutārā ca sunetrā ca kumārī ca tataḥ param /
uttamāmbhasikā caiva tuṣṭayo nava kīrtitāḥ // SvaT_10.1070 //
tārā caiva sutārā ca tārayantī pramodikā /
pramoditā modamānā ramyakā ca tataḥ param // SvaT_10.1071 //
sadāpramudikā caiva siddhyaṣṭakamudāhṛtam /
aṇimā laghimā caiva mahimā prāptireva ca // SvaT_10.1072 //
prākāmyaṃ ca tatheśitvaṃ vaśitvaṃ yadudāhṛtam /
yatrakāmāvasāyitvam aṇimādyaṣṭakaṃ smṛtam // SvaT_10.1073 //
athordhvaṃ guruśiṣyāṇāṃ paṅktitrayamataḥ śṛṇu /
maskarī pūraṇaḥ kṛtsnaḥ kapilaḥ kāśa evaca // SvaT_10.1074 //
sanatkumāragautamav asiṣṭhādyāṃśakāstathā /
kaśyapo nāsiketuśca gālavo bhautikastathā // SvaT_10.1075 //
śākalyaśca samākhyāto durvāsāḥ paramas tv ṛṣiḥ /
vālmīkiśca guruśreṣṭhaḥ saparāśaragālavaḥ // SvaT_10.1076 //
pippalādāśca saumitrir vāyuputro bhadantakaḥ /
maskaryādibhadantāntā dṛṣṭādṛṣṭasya vādinaḥ // SvaT_10.1077 //
dvāviṃśatirguruvarāḥ prathamā paṅktiriṣyate /
jahnuśca tṛṇabinduśca munistārkṣyastathaiva ca // SvaT_10.1078 //
dhyānāśrayo 'tha dīrghaśca hotā jāgara eva ca /
agastyo vasubhaumaśca upādhyāyaśca kīrtitaḥ // SvaT_10.1079 //
śukro bhṛgvagirā rāmo jamadagnisuto 'dhvagaḥ /
sthūlaśirā bālakhilyo manuśceti prakīrtitaḥ // SvaT_10.1080 //
vajrātreyo viśuddhaśca śivaścārurathānugaḥ /
jahnvādicāruparyantā dvitīyā paṅktiriṣyate // SvaT_10.1081 //
haro jhiṇṭhī pratodaśca amareśaścaturthakaḥ /
kṛṣṇapiṅgeśarudraśca indrajidvṛṣakaḥ śivaḥ // SvaT_10.1082 //
yamaḥ krūraśca vikhyāto gaṅgādhara umāpatiḥ /
bhūteśvaraḥ kapālīśaḥ śaṅkaraśca tathaiva ca // SvaT_10.1083 //
ardhanārīśvaraścaiva piṅgalaśca tathāparaḥ /
mahākālaśca saṃvarto maṇḍalī tvekavīrakaḥ // SvaT_10.1084 //
tathā cānyaśca vikhyāto bhārabhūteśvaro dhruvaḥ /
jahnvādicāruparyantā ṛṣayaḥ pañcaviṃśatiḥ // SvaT_10.1085 //
harādayo dhruvāntāśca guravo viṃśatiḥ smṛtāḥ /
paṅktitrayaṃ samākhyātam ṛṣīṇāṃ guruśiṣyayoḥ // SvaT_10.1086 //
nāḍīvidyāṣṭakaṃ devi kathayāmi tvataḥ param /
iḍā ca candriṇī gaurī śāntiḥ śāntikarī tathā // SvaT_10.1087 //
mālā ca mālinī caiva svāhā caiva svadhā tathā /
athopariṣṭāddeveśi vigrahāṣṭakamucyate // SvaT_10.1088 //
kāryaṃ ca karaṇaṃ caiva sukhaduḥkhakaraṃ tathā /
jñānaṃ sādhyaṃ ca vikhyātaṃ sādhanaṃ kāraṇaṃ tathā // SvaT_10.1089 //
dehapāśānato vakṣye dharmaṃ ca daśadhoditam /
ahiṃsā satyamasteyaṃ brahmacaryamakalkatā // SvaT_10.1090 //
akrodho guruśuśrūṣā śaucaṃ santoṣa ārjavam /
evaṃ daśavidho dharmo yenokto dharmakṛnnaraḥ // SvaT_10.1091 //
vikārānṣoḍaśākhyāsye parabhāvena saṃsthitān /
raso gandhaśca rūpaṃ ca sparśaḥ śabdastathaivaca // SvaT_10.1092 //
tanmātrapañcakaṃ khyātam indriyāṇi nibodha me /
vākpāṇipādaṃ pāyuśca upasthaḥ karmasaṃjñakam // SvaT_10.1093 //
śrotraṃ tvakcakṣuṣī jihvā nāsikā pañcamī smṛtā /
buddhīndriyāṇi deveśi manaḥ ṣoḍaśakaṃ smṛtam // SvaT_10.1094 //
dehapāśāḥ samākhyātāḥ atobuddhiguṇānviduḥ /
dharmojñānaṃ ca vairāgyam aiśvaryaṃ ca tataḥ param // SvaT_10.1095 //
adharmaśca tathājñānam avairāgyamanīśitā /
ahaṃkāraṃ ca trividhaṃ pravakṣyāmyanupūrvaśaḥ // SvaT_10.1096 //
vaikārikaṃ taijasaṃ ca bhūtādiṃ ca yathākramam /
dīkṣākāle yathā śuddhis tathā caiṣāṃ nibodha me // SvaT_10.1097 //
tamo rajastathā sattvaṃ śodhayedanupūrvaśaḥ /
śabdaḥ sparśastathā rūpaṃ raso gandhaśca pañcamaḥ // SvaT_10.1098 //
viṣayāśca samākhyātāḥ śodhanīyāḥ prayatnataḥ /
kāmaḥ krodhaśca lobhaśca mohaḥ paiśunyameva ca // SvaT_10.1099 //
janmamṛtyujarāvyādhik- ṣuttṛṭtṛṣṇāstathaiva ca /
viṣādaśca bhayaṃ caiva mado harṣaṇameva ca // SvaT_10.1100 //
rāgo dveṣaśca vaicittyaṃ kupitānṛtadrohitā /
māyā mātsaryadharmaśca adharmaścāsvatantratā // SvaT_10.1101 //
āgantukāśca bodhavyāḥ gaṇapāśānnibodha me /
devī nandimahākālau gaṇeśo vṛṣabhastathā // SvaT_10.1102 //
bhṛṅgī caṇḍīśvaraścaiva kārtikeyo 'ṣṭamaḥ smṛtaḥ /
anantastritanuḥ sūkṣmaḥ śrīkaṇṭhaśca śivottamaḥ // SvaT_10.1103 //
śikhaṇḍī caikanetraśca ekarudrastathāparaḥ /
vidyeśvarātmakānpāśān dīkṣākāle viśodhayet // SvaT_10.1104 //
uktānuktāśca ye cātra anyatantroktalakṣaṇāḥ /
pauruṣeye tu śodhyāste tato mucyeta pudgalaḥ // SvaT_10.1105 //
athordhve niyatirjñeyā tasyāṃ rudrānnibodha me /
vāmadevastathā śarvas tathā caiva bhavodbhavau // SvaT_10.1106 //
vajradehaḥ prabhuścaiva dhātā ca kramavikramau /
suprabhedaśca daśamo niyatyāṃ śaṅkarāḥ smṛtāḥ // SvaT_10.1107 //
yattaddhṛdi sthitaṃ padmam ātmā tatra vyavasthitaḥ /
niyatidalamahaṅkāra kesaraṃ buddhikarṇikam // SvaT_10.1108 //
kālatattve śivā jñeyā kathayāmi samāsataḥ /
śuddho buddhaḥ prabuddhaśca praśāntaḥ paramākṣaraḥ // SvaT_10.1109 //
śivaśca suśivaścaiva dhruvaścākṣaraśambhurāṭ /
daśaite tu śivā jñeyāḥ kālatattve varānane // SvaT_10.1110 //
hemābhāḥ śaṅkarāḥ proktāḥ śivaḥ sphaṭikasannibhāḥ /
ekaikasya vinirdiṣṭā parivāro yaśasvini // SvaT_10.1111 //
koṭirekā tathānyāni sahasrāṇi tu ṣoḍaśa /
kūrmākārāṇi sarveṣāṃ proktāni bhuvanāni tu // SvaT_10.1112 //
ata ūrdhvaṃ hariharau rāgatattve nibodha me /
suhṛṣṭaḥ suprahṛṣṭaśca surūpo rūpavardhanaḥ // SvaT_10.1113 //
manonmano mahādhīraḥ vīreśāḥ parikīrtitāḥ /
rāgatattve pravakṣyāmi ye 'nye rudrā vyavasthitāḥ // SvaT_10.1114 //
kalyāṇaḥ piṅgalo babhrur vīraśca prabbhavastathā /
medhātithiścchandakaśca dāhakaḥ śāstrakāriṇaḥ // SvaT_10.1115 //
pañcaśiṣyāstathācāryā daśaite saṃvyavasthitāḥ /
vidyātattvamataścordhvaṃ tasminvai bhuvanaṃ śṛṇu // SvaT_10.1116 //
vāmo jyeṣṭhaśca raudraśca kalo vikaraṇastathā /
balavikaraṇaścaiva balapramathanastathā // SvaT_10.1117 //
sarvabhūtadamanaśca tathā caiva manonmanaḥ /
kalātattve mahādevi mahādevatrayaṃ sthitam // SvaT_10.1118 //
mahādevo mahātejā mahājyotiḥ pratāpavān /
kalātattvaṃ samākhyātaṃ samāsena varānane // SvaT_10.1119 //
ete rudrā mahādevi trinetrāścandraśekharāḥ /
rudrakoṭisahasraistu samantātparivāritāḥ // SvaT_10.1120 //
śuddhasphaṭikasaṅkāśāḥ yogaiśvaryabalānvitāḥ /
rāge raktāstu vijñeyā jñānayogabalotkaṭāḥ // SvaT_10.1121 //
chatrākārāstu teṣāṃ vai gṛhā ratnavicitritāḥ /
upariṣṭādbhavenmāyā kathayāmi samāsataḥ // SvaT_10.1122 //
vyāpya yā vai tvadhodhvānaṃ vaiśvarūpyeṇa saṃsthitā /
tatra rudrā mahābhāgā dvādaśaiva mahābalāḥ // SvaT_10.1123 //
gahanaśca asādhyaśca tathā hariharaḥ prabhuḥ /
daśeśānaśca deveśi trigalo gopatistathā // SvaT_10.1124 //
adhaḥpuṭe tu vijñeyā māyātattve varānane /
kṣemeśo brahmaṇaḥ svāmī vidyeśānastathaiva ca // SvaT_10.1125 //
vidyeśaśca śaivaścaiva anantaḥ ṣaṣṭha ucyate /
ūrdhvamāyāpuṭasthāstu rudrā ete prakīrtitāḥ // SvaT_10.1126 //
eṣāṃ madhye tu bhagavān ananteśo jagatpatiḥ /
udbhavaṃ bhāvayitvā tu svecchayā kurute prabhuḥ // SvaT_10.1127 //
sarvajñaḥ sarvakartā ca nigrahānugrahe rataḥ /
prathamena tu bhedena rudrā dvādaśa kīrtitāḥ // SvaT_10.1128 //
asmiṃstu ye yathā rudrā māyātattve vyavasthitāḥ /
tathāhaṃ kathayiṣyāmi bhedatrayavibhāgaśaḥ // SvaT_10.1129 //
gopatiśca tato devi adhogranthau vyavasthitaḥ /
granthyūrdhve saṃsthito viśvas trikalaḥ kṣema eva ca // SvaT_10.1130 //
brahmaṇo 'dhipatiścaiva śivaśceti sa pañcamaḥ /
adha ūrdhvamanantastu pāśāścaivātra saṃsthitāḥ // SvaT_10.1131 //
pūrvaṃ vai kathitā devi ato ṛṣikulaṃ bhavet /
yonirvāgīśvarī caiva yasyāṃ jāto na jāyate // SvaT_10.1132 //
oṃkārasādhyadhātāro damaneśastataḥ param /
dhyānaṃ bhasmeśamevāhuḥ pramāṇāni tadūrdhvataḥ // SvaT_10.1133 //
pañcārthaṃ guhyamevāhū rudrāṅkuśamataḥ param /
hṛdayaṃ lakṣaṇaṃ caiva vyuhamākarṣameva ca // SvaT_10.1134 //
ādarśaṃ ca tathaiveha aṣṭamaṃ parikīrtitam /
ete parivṛtā devi rudrakoṭisahasrakaiḥ // SvaT_10.1135 //
nānāvarṇavicitrāśca nānābbharaṇabhūṣitāḥ /
nānānārīsahasraistu ramante patyuricchayā // SvaT_10.1136 //
trinetrāḥ śūlinaḥ sarve jaṭācandrakīrīṭinaḥ /
aluptaśaktivibhavā māyātattvādhikāriṇaḥ // SvaT_10.1137 //
bhuvaneṣu vicitreṣu yonyākāreṣu saṃsthitāḥ /
ataḥ paraṃ bhavenmāyā sarvajantuvimohinī // SvaT_10.1138 //
nirvairaparipanthinyā tayā bhramitabuddhayaḥ /
idaṃ tattvamidaṃ neti vivadantīha vādinaḥ // SvaT_10.1139 //
satpathaṃ tu parityajya nayati drutamutpatham /
gurudevāgniśāstrasya ye na bhaktā narādhamāḥ // SvaT_10.1140 //
asadyuktivicārajñāḥ śuṣkatarkāvalaṃbinaḥ /
bhramayatyeva tānmāyā hy amokṣe mokṣalipsayā // SvaT_10.1141 //
śivadīkṣāsinā cchinnā na prarohettu sā punaḥ /
athopari mahāvidyā sarvavidyābhavodbhavā // SvaT_10.1142 //
jagataḥ pralayotpatti- vibhūtinidhiravyayā /
sā eva paramā devī vāgīśīti nigadyate // SvaT_10.1143 //
aṣṭavargavibhinnā ca vidyā sā mātṛkaiva tu /
bhuvanāni pravakṣyāmi yathāvadanupūrvaśaḥ // SvaT_10.1144 //
vāmā jyeṣṭhā tathā raudrī kālī vikaraṇī tathā /
balavikaraṇī caiva balapramathanī tāthā // SvaT_10.1145 //
damanī sarvabhūtānāṃ tathā caiva manonmanī /
taptacāmīkarākārāḥ pañcavaktrāstrilocanāḥ // SvaT_10.1146 //
amoghavīryāḥ sarvajñāḥ sarvataḥ sarvadā sthitāḥ /
sarvajñānugatāḥ sarvāḥ sarvābharaṇabhūṣitāḥ // SvaT_10.1147 //
sarvalakṣaṇasampannaḥ sarvaiśvaryasamanvitāḥ /
pradhānāḥ sapta koṭyastu mantrāṇāṃ yā vyavasthitāḥ // SvaT_10.1148 //
ekaikasya parīvāro lakṣāyutasahasraśaḥ /
padmākāreṣu divyeṣu krīḍanti bhuvaneṣu te // SvaT_10.1149 //
triguṇī brahmavetālī sthāṇumatyambikā parā /
rūpiṇī mardinī jvālā saptasaṅkhyāstadīśvarāḥ // SvaT_10.1150 //
vidyārājñyaḥ samākhyātāḥ dīkṣākāle viśodhayet /
bāhye tasyaiśvaraṃ tattvaṃ bhuvanānyatra me śṛṇu // SvaT_10.1151 //
aṣṭavidyeśvarairyukto vītamāyo nirañjanaḥ /
sthitisaṃhārakartā vai mokṣaiśvaryapradāyakaḥ // SvaT_10.1152 //
tasyāsanaṃ tu vistīrṇaṃ sahasradalasammitam /
tisraḥ koṭyo 'rdhakoṭiśca mantrāstasyāsane sthitāḥ // SvaT_10.1153 //
tatrastha īśvaro devo varadaḥ sārvatomukhaḥ /
pañcavaktraḥ sutejasko daśabāhustrilocanaḥ // SvaT_10.1154 //
gokṣīradhavalaḥ saumyo nāgayajñopavītavān /
divyāmbaradharo devo divyagandhānulepanaḥ // SvaT_10.1155 //
sarvalakṣaṇasaṃpūrṇaḥ sarvābharaṇabhūṣitaḥ /
triśūlapāṇīndumaulir jaṭāmukuṭamaṇḍitaḥ // SvaT_10.1156 //
prasannavadanaḥ kānto yogaiśvaryapradāyakaḥ /
varadābhayahastaśca dhyeyo 'sāvīśayogibhiḥ // SvaT_10.1157 //
tasyotsaṅgagatā vidyā sarvavidyāsamāsritā /
divyavastraparīdhānā divyamālyānulepanā // SvaT_10.1158 //
divyasragdāmamālābhir muktāhārairvibhūṣitā /
muktāphalapratīkāśā pañcavaktrā trilocanā // SvaT_10.1159 //
ārādhitā vidhānena vedayejjñāninaḥ sadā /
prahasantīva sā bhāti maheśavadanekṣaṇāt // SvaT_10.1160 //
vidyeśvarānato vakṣye pūrvādīśāntagānkramāt /
anantaścaiva sūkṣmaśca tathā caiva śivottamaḥ // SvaT_10.1161 //
ekanetraikarudrau ca trinetraśca prakīrtitaḥ /
śrīkaṇṭhaśca śikhaṇḍī ca jñeyā vidyeśvarāḥ kramāt // SvaT_10.1162 //
ato rūpamavasthānaṃ tatra rudrānnibodha me /
dharmo jñānaṃ ca vairāgyam aisvaryaṃ ca caturthakam // SvaT_10.1163 //
sūkṣmāvaraṇamūrdhve 'taḥ tatra śaktitrayaṃ viduḥ /
vāmā jyeṣṭhā ca raudrī ca śaktayaḥ samudāhṛtāḥ // SvaT_10.1164 //
parivārastu tāsāṃ vai koṭyo 'nekāstu saṅkhyayā /
sarve sarvagatā mantrāḥ sarvajñāḥ sarvakāmadā // SvaT_10.1165 //
śūddhasphaṭikasaṅkāśās trinetrāḥ śūlapāṇayaḥ /
sarvalakṣaṇasaṃpannāḥ sarvābharaṇabhūṣitāḥ // SvaT_10.1166 //
sarvaiśvaryasusampūrṇāś cārucandrārdhaśekharāḥ /
śatapatrābjabhākāraiḥ śuddhahārenduraśmibhiḥ // SvaT_10.1167 //
nānāratnojjvalaiścitraiḥ prākāraistoraṇākulaiḥ /
īśvarānugatāḥ sarve tiṣṭhanti bhuvaneṣu te // SvaT_10.1168 //
tamārādhayituṃ devaṃ pūjyante sarvakarmasu /
vrataṃ pāśupataṃ divyaṃ ye caranti jitendriyāḥ // SvaT_10.1169 //
bhasmaniṣṭhā japadhyānās te vrajantyeśvaraṃ padam /
tatreśvarastu bhagavān devadevo nirañjanaḥ // SvaT_10.1170 //
adhikāraṃ prakurute śivecchāvidhicoditaḥ /
daśa pañca ca śodhyāni bhuvanānīśvare kramāt // SvaT_10.1171 //
tālukordhve vijānīyād dīkṣākāle varānane /
śuddhāvaraṇamūrdhvaṃ tu tasmiñcchaktidvayaṃ smṛtam // SvaT_10.1172 //
jñānaṃ kriyā ca vikhyātaṃ dve vidye cāpyataḥ param /
bhāvasaṃjñāpyabhāvākhyā tasmiñcchaktidvaye smṛte // SvaT_10.1173 //
tejeśaśca dhruveśaśca pramāṇānāṃ paraṃ padam /
pramāṇāvaraṇe cordhve kathayāmi ca mānataḥ // SvaT_10.1174 //
brahmā rudraḥ pratodaśca anantaśca caturthakaḥ /
suśuddhāvaraṇaṃ cordhve tatra rudratrayaṃ viduḥ // SvaT_10.1175 //
ekākṣaḥ piṅgalo haṃsaḥ kathitaṃ tu samāsataḥ /
śivāvaraṇamūrdhvaṃ tu tatraiko dhruvasaṃjñakaḥ // SvaT_10.1176 //
saṃsthito rudrarājasya mokṣāvaraṇamūrdhvataḥ /
ekādaśaiva rudrāṃśca kathayāmi samāsataḥ // SvaT_10.1177 //
brahmadankidiṇḍimuṇḍāḥ saurabhaśca tathaivaca /
janmamṛtyuharaścaiva praṇītaḥ sukhaduḥkhadaḥ // SvaT_10.1178 //
vijṛmbhitaḥ samākhyātā stālūrdhve tu vyavasthitāḥ /
punarūrdhve dhruvaṃ jñeyaṃ nirañjanapadaṃ śubham // SvaT_10.1179 //
īśaśaktitrayaṃ mūrdhni kathitaṃ cānupūrvaśaḥ /
icchāśaktyabhidhānāyāḥ antarbhūtāḥ prakīrtitāḥ // SvaT_10.1180 //
prabuddhāvaraṇaṃ cordhve kathayāmi samāsataḥ /
prītaḥ pramuditaścaiva pramodaśca pralambakaḥ // SvaT_10.1181 //
viṣṇurmadana evātha gahanaḥ prathitastathā /
rudrāṣṭakaṃ samākhyātaṃ vijñeyaṃ prāgdiśaḥ kramāt // SvaT_10.1182 //
samayāvaraṇaṃ cordhve kathayāmi samāsataḥ /
prabhavaḥ samayaḥ kṣudro vimalaśca śivastathā // SvaT_10.1183 //
tato ghanaḥ samākhyāto nirañjanastataḥ param /
rudroṅkārastu pañcaite tālūrdhve tu vijānata // SvaT_10.1184 //
ekonaṣaṣṭirbhuvanaṃ jñānaśaktyāditaḥ kramāt /
rudroṅkārāntamityetad dīkṣākāle viśodhayet // SvaT_10.1185 //
ekaikasya parīvāraḥ koṭyo 'nekāḥ sahasraśaḥ /
trinetrā varadāḥ sarve śuddhasāmarthyavigrahāḥ // SvaT_10.1186 //
śuddhasphaṭikasaṅkāśā daśabāhvinduśekharāḥ /
triśūlapāṇayaḥ sarve jaṭāmukuṭamaṇḍitāḥ // SvaT_10.1187 //
sarve sarvaguṇopetāḥ sarvajñāḥ sarvadeśvarāḥ /
sārvalakṣaṇasaṃpūrṇāḥ sarvābharaṇabhūṣitāḥ // SvaT_10.1188 //
rudrakanyāsamākīrṇā divyairūpairmanoharaiḥ /
saṃkriḍante puravaraiḥ śivecchāvidhicoditāḥ // SvaT_10.1189 //
īśvarasya tathordhve tu adhaścaiva sadāśivāt /
suśivāvaraṇaṃ cordhve tasmiñjñeyaḥ sadāśivaḥ // SvaT_10.1190 //
tripañcanayano devaś candrārdhakṛtaśekharaḥ /
vaktrapañcakasaṃyukto daśabāhurmahābalaḥ // SvaT_10.1191 //
śuddhasphaṭikasaṅkāśaḥ sphuranvai dīptatejasā /
siṃhāsanopaviṣṭastu śvetapadmāsanasthitaḥ // SvaT_10.1192 //
pañcabrahmāṅgasahitaḥ sakalādyaiḥ samanvitaḥ /
daśabhiśca śivairyukto rudrāṣṭādaśakānvitaḥ // SvaT_10.1193 //
sakalo niṣkalaḥ śūnyaḥ kalāḍhyaḥ khamalaṅkṛtaḥ /
kṣapaṇaśca kṣayāntasthaḥ kaṇṭhyauṣṭhyaścāṣṭamaḥ smṛtaḥ // SvaT_10.1194 //
bhruvormadhye tu vijñeyo devadevaḥ sadāśivaḥ /
sakalādyairvṛto devaḥ oṃkāreśādibhiḥ kramāt // SvaT_10.1195 //
oṃkāreśaḥ śivo dīptaḥ kāraṇeśo daśeśakaḥ /
suśivaścaiva kāleśaḥ sūkṣmarūpaḥ sutejasaḥ // SvaT_10.1196 //
śarvaśca daśamaḥ proktaḥ ūrdhvāntaṃ saṃvyavasthitāḥ /
rudrāścāṣṭādaśa bahiḥ teṣāṃ nāmāni vai śṛṇu // SvaT_10.1197 //
vijayastvatha niḥśvāsaḥ svayambhūścāgnivīrarāṭ /
rauravo mukuṭo visaraś candro bimbaḥ pragītavān // SvaT_10.1198 //
lalitaḥ siddharudraśca santānaḥ śarva eva ca /
paraśca kiraṇaścaiva pārameśvara eva ca // SvaT_10.1199 //
sādākhyastu samākhyātaḥ sakalo mantravigrahaḥ /
sarvakāraṇamadhyakṣaḥ sṛṣṭisaṃhārakārakaḥ // SvaT_10.1200 //
bhuktimuktipradātā ca sādhakānāṃ kriyāvatām /
koṭayaḥ saptamantrāṇām āsane tasya saṃsthitāḥ // SvaT_10.1201 //
āsanaṃ lakṣapatrāḍhyaṃ candrakoṭyayutaprabham /
vāmādyairvibhupūrvaiśca pañcavaktraistrilocanaiḥ // SvaT_10.1202 //
tārādyaiḥ śaktibhedaiśca prāgdiśaḥ parivāritam /
jñānaśaktiḥ kriyāśaktir vāme dakṣiṇataḥ sthite // SvaT_10.1203 //
icchāśaktiḥ parādevi yayā sarvamadhiṣṭhitam /
utpattisthitisaṃhārāṃs tirobhāvamanugraham // SvaT_10.1204 //
yayā karoti deveśaḥ sarvadā sarvamadhvani /
tasyotsaṅgagatā sā tu nityaṃ caivātmavartinī // SvaT_10.1205 //
sā cecchā devadevasya śivasya paramātmanaḥ /
sa evāpararūpeṇa pañcamantramahātanuḥ // SvaT_10.1206 //
icchārūpadharaḥ śrīmān devadevaḥ sadāśivaḥ /
śaktayastasya yāḥ proktāḥ tathā vai mantranāyakāḥ // SvaT_10.1207 //
ekaikaṃ parito devi padmairarbudakoṭibhiḥ /
tathā kharvanikharvaiśca pratirūpairmahābalaiḥ // SvaT_10.1208 //
vidyārūpaiḥ svarūpāḍhair aprameyaguṇānvitaiḥ /
sarvalakṣaṇasaṃpannaiḥ sarvābharaṇabhūṣitaiḥ // SvaT_10.1209 //
hāsyalāsyavilāsāḍhyair bhrūkṣeponmadavibhramaiḥ /
candrakoṭiśataprakhyaiḥ prasravadbhirivāmṛtam // SvaT_10.1210 //
tābhiḥ sārdhaṃ sadā rudrāḥ prakīḍantīcchayā prabhoḥ /
puravaraiḥ sarvatobhadraiś candrakoṭisamaprabhaiḥ // SvaT_10.1211 //
māyādharmavinirmuktā nirmalā vigatajvarāḥ /
adhikāraṃ prakurvanti sarvajñāmoghaśaktayaḥ // SvaT_10.1212 //
adhikārakṣaye śāntā jāyante sarvagāḥ śivāḥ /
parapreryāḥ punarbhūyo na bhavanti kadācana // SvaT_10.1213 //
suśivāvaraṇaṃ khyātaṃ mantragarbhaṃ varānane /
bindvāvaraṇamūrdhve 'taś candrakoṭisamaprabham // SvaT_10.1214 //
tatra padmaṃ mahādīptaṃ daśakoṭisamanvitam /
tatra padme sthito devaḥ śāntyatīto mahādyutiḥ // SvaT_10.1215 //
pañcavaktro viśālākṣo daśabāhustrīlocanaḥ /
taḍitsahasrapuñjābhaḥ sphuranmāṇikyamaṇḍitaḥ // SvaT_10.1216 //
nivṛttiśca pratiṣṭhā ca vidyā śāntistathaiva ca /
parivāraḥ smṛtastasya śāntyatītasya suvrate // SvaT_10.1217 //
tasya vāme tu digbhāge śāntyatītā vyavasthitā /
pañcavaktrāḥ smṛtāḥ sarvā daśabāhvinduśekharāḥ // SvaT_10.1218 //
bindutattvaṃ samākhyātaṃ purakoṭyarbudairvṛtam /
ardhacandrastadūrdhve tu tadūrdhve tu nirodhikā // SvaT_10.1219 //
ete dve tu mahāsthāne pañcapañcakalānvite /
jyotsnā jyotsnāvatī kāntiḥ suprabhā vimalā śivā // SvaT_10.1220 //
ardhacandre sthitāhyetā nirodhinyāṃ śṛṇu priye /
rundhanī rodhanī raudrī jñānabodhā tamopahā // SvaT_10.1221 //
ardhamātraḥ smṛto binduḥ svarūpaśca catuṣkalaḥ /
tasyāpyardhamardhacandras tv aṣṭāṃśaśca nirodhikā // SvaT_10.1222 //
nirodhayati devānsā brahmādyāṃstu varānane /
nirodhinīti vikhyātā tāṃ bhittvā tu varānane // SvaT_10.1223 //
sādākhyaparabhāvena pañcamantrakahātanuḥ /
tasyordhve tu smṛto nādaḥ sa kiñjalkarajaḥ prabhaḥ // SvaT_10.1224 //
mahadbhiḥ puruṣairvyāptaḥ sūryakoṭyayutaprabhaiḥ /
teṣāṃ vai nāyikā vaksye bhuvane pañcasaṅkhyayā // SvaT_10.1225 //
indhikā dīpikā caiva rocikā mocikā tathā /
ūrdhvagā tu samākhyātā kalātveṣā tu pañcamī // SvaT_10.1226 //
tasminpadmaṃ suvistīrṇaṃ ūrdhvageśaḥ sthitaḥ prabhuḥ /
candrārbudapratīkāśaḥ pañcavaktrastrilocanaḥ // SvaT_10.1227 //
candrārdhaśekharaḥ śānto daśabāhurmahātanuḥ /
indhikādivṛto devaḥ śūlapāṇirjaṭādharaḥ // SvaT_10.1228 //
ūrdhvagā tu kalā tasya nityamutsaṅgagāminī /
tataḥ suṣumṇābhuvanaṃ suṣumṇā tatra saṃsthitā // SvaT_10.1229 //
suṣumṇeśaḥ sthitastatra candrakoṭyayutaprabhaḥ /
daśabāhustrinetraśca śvetapadmoparisthitaḥ // SvaT_10.1230 //
śaśāṅkaśekharaḥ śrīmān pañcavaktro mahātanuḥ /
iḍā ca piṅgalā caiva vāmadakṣiṇataḥ sthite // SvaT_10.1231 //
suṣumṇā tu varārohe tuṣārakaṇadhūsarā /
śvetapadmakarā devī padmamālāvibhūṣitā // SvaT_10.1232 //
pañcavaktrā suśobhāḍhyā trinetrā śūladhāriṇī /
tasyotsaṅgagatā devī dhyātavyā sādhakādibhiḥ // SvaT_10.1233 //
grathitastu tayā sarvas tv adhvāyamadha ūrdhvagaḥ /
nāḍyādhārastu nādo vai bhittvā sarvamidaṃ jagat // SvaT_10.1234 //
adhaḥśaktyā vinirgataya yāvadbrahmāṇamūrdhvataḥ /
nāḍyā brahmabile līnas tv avyaktadhvanirakṣaraḥ // SvaT_10.1235 //
nadate sarvabhūteṣu śivaśaktyā tvadhiṣṭhitaḥ /
evaṃ jñātvā varārohe śodhayettaṃ śivādhvare // SvaT_10.1236 //
tato brahmabilaṃ jñeyaṃ rudrakoṭyarbudānvitam /
tatra brahmā paro jñeyaḥ śaśāṅkaśatasaprabbhaḥ // SvaT_10.1237 //
daśabāhustrinetraśca pañcavaktrenduśekharaḥ /
triśūlapāṇirbhagavāñ jaṭāmukuṭamaṇḍitaḥ // SvaT_10.1238 //
brahmāṇi tu parā śaktir yā sā mokṣapathe sthitā /
dvāraṃ yā mokṣamārgasya rodhayitvā vyavasthitā // SvaT_10.1239 //
mokṣamārgapradātrī ca brahmotsaṅge ca saṃsthitā /
tāṃ bhittvātra varārohe gantavyamūrdhvataḥ priye // SvaT_10.1240 //
ata ūrdhvaṃ sthitā śaktiḥ prasuptabhujagākṛtiḥ /
ādhāro bhuvanānāṃ sā tāṃ pravakṣyāmi suvrate // SvaT_10.1241 //
sūkṣmā caiva susūkṣmā ca tathā cānyāmṛtāmitā /
vyāpinī madhyato jñeyā śeṣāḥ pūrvāditaḥ kramāt // SvaT_10.1242 //
pañcavaktrāstrinetrāśca sutejaskā mahābalāḥ /
śaktitattvaṃ samākhyātaṃ śivatattvaṃ śṛṇu priye // SvaT_10.1243 //
puraśreṣṭhairanekaistu samantātparivāritam /
hemaprākāraracitaṃ ratnamāṇikyamaṇḍitam // SvaT_10.1244 //
aśeṣabhogasampannaṃ sarvakāmaguṇodayam /
bhuvanāni pravakṣyāmi tatraiva saṃsthitāni tu // SvaT_10.1245 //
vyāpakaṃ vyomarūpaṃ ca anantānāthanāśritam /
kāraṇānāṃ pañcakaṃ ca śivatattve vyavasthitam // SvaT_10.1246 //
tatra padmaṃ suvisthīrṇam anantānantasambhavam /
tasya padmasya madhyastho devaścāyamanāśritaḥ // SvaT_10.1247 //
pañcavaktradharaḥ śāntaḥ sarvajñaḥ parameśvaraḥ /
daśabāhurmahādīptaḥ sṛṣṭisaṃhārakārakaḥ // SvaT_10.1248 //
sarvānugrahakartā ca praṇatārtivināśanaḥ /
bhuktimuktipradātā ca sūryakoṭyarbudaprabhaḥ // SvaT_10.1249 //
sphuranmukuṭamāṇikyaḥ samantādupaśobhitaḥ /
divyāmbaradharo devo divyagandhānulepanaḥ // SvaT_10.1250 //
padmāsanonnatoraskaḥ śaśāṅkakṛtaśekharaḥ /
ābaddhamaṇiparyaṅkaś cāmarotkṣepavījitaḥ // SvaT_10.1251 //
rudrakoṭyarbudānīkaiḥ samantādupaśobhitaḥ /
vyāpinī vyomarūpā cā- nantānāthātvanāśritā // SvaT_10.1252 //
pañcavaktrā mahāvīryā daśabāhvinduśekharāḥ /
trinetrāḥ śūlahastāśca kāraṇaiśca samanvitāḥ // SvaT_10.1253 //
pūrvādyuttaraparyantā etāścaiva vyavasthitāḥ /
anāśrito madhyagastu saṃsthitaḥ prabhuravyayaḥ // SvaT_10.1254 //
anāśritakalā devī tasyotsaṅge ca saṃsthitā /
evaṃ vai śivatattvaṃ tu kathitaṃ tava sundari // SvaT_10.1255 //
śodhayitvā tataścordhvaṃ śaktiścaiva parā smṛtā /
samanā nāma sā jñeyā manaścordhvaṃ na jāyate // SvaT_10.1256 //
paripāṭyā sthitānāṃ tu pṛthivyādiśivāvadhau /
sarveṣāṃ kāraṇānāṃ ca kartṛbhūtā vyavasthitā // SvaT_10.1257 //
bibhartyaṇḍānyanekāni śivena samadhiṣṭhitā /
tatrāruḍhastu kurute śivaḥ paramakāraṇam // SvaT_10.1258 //
sṛṣṭisthitisamāhāraṃ tirobhāvamanugraham /
hetukartā maheśānaḥ sarvakāraṇakāraṇam // SvaT_10.1259 //
samanā nāma yā śaktiḥ sā tasya karaṇaṃ smṛtam /
tayādhitiṣṭheddeveśo hy adhaḥkāraṇapañcakam // SvaT_10.1260 //
anāśritasya devasya kāraṇaṃ seyamāśritā /
sa vai prerayate bhūyas tv anāthaṃ tu jagatpatim // SvaT_10.1261 //
anāthaścāpyananteśam ananto vyomarūpiṇam /
vyomavyāpī mahādevo vyāpinaṃ bodhayetprabhum // SvaT_10.1262 //
vyāpinī karaṇaṃ tasya kartā vai vyāpyasau prabhuḥ /
karmarūpā sthitā māyā yadadhaḥ śaktikuṇḍalī // SvaT_10.1263 //
nādabindvātmakaṃ kāryam ityādijagadudbhavaḥ /
yatsadāśivaparyantaṃ pārthivādyaṃ ca suvrate // SvaT_10.1264 //
tatsarvaṃ prākṛtaṃ jñeyaṃ vināśotpattisaṃyutam /
yā sā śaktiḥ purā proktā samanā tvadhvamūrdhani // SvaT_10.1265 //
sphuratsūryasahasrābha- kiraṇānantabhāsvarā /
dhyātvā caitāṃ samāvāhya sthāpayettu vidhānavit // SvaT_10.1266 //
upacāraṃ tataḥ kṛtvā vāgīśyāvāhanaṃ tathā /
sthāpanaṃ pūjanaṃ caiva paśoryāgaṃ tathaiva ca // SvaT_10.1267 //
garbhadhāritvajanane adhikāraṃ tathaiva ca /
yogaṃ bhogaṃ layaṃ caiva niṣkṛtiṃ tadanantaram // SvaT_10.1268 //
bhuvanādhipahomaṃ ca bhuvanādhipavāsinām /
bhuvanānāṃ yathāyogaṃ homaṃ kṛtvā varānane // SvaT_10.1269 //
tritattvaṃ śadhayeccāto 'vayavāṃśca yathākramam /
viśleṣapāśacchedau ca kṛtvā pūrṇāṃ tu pātayet // SvaT_10.1270 //
prāyaścittaṃ tato hutvā kartarīmabhimantrayet /
śikhāṃ cchitvā samarpyaitāṃ śiśuṃ saṃsnāpayedguruḥ // SvaT_10.1271 //
ācāryaḥ prayato bhūtvā sakalīkaraṇādikam /
sruco 'gre tu śikhāṃ kṛtvā hutvā snāyādanantaram // SvaT_10.1272 //
sakalīkaraṇaṃ kṛtvā ācāryastu varānane /
śiśorapi vidhiṃ kṛtvā śivakumbhaṃ samarcayet // SvaT_10.1273 //
bhairavaṃ madhyadeśasthaṃ bhairavāgniṃ samarcayet /
pūrṇāṃ sampūrya vidhivad vāmamantramanusmaran // SvaT_10.1274 //
pūrvoktalakṣaṇenaiva proccarettaṃ prayatnataḥ /
heyādhvānamadhaḥ kurvan necayettaṃ varānane // SvaT_10.1275 //
yāvatsā samanā śaktiḥ tadūrdhve conmanā smṛtā /
nātra kālaḥ kalāścāro na tattvaṃ na ca devatāḥ // SvaT_10.1276 //
sunirvāṇaṃ paraṃ śuddhaṃ guruvaktraṃ taducyate /
tadatītaṃ varārohe paraṃ tattvamanāmayam // SvaT_10.1277 //
guruvaktraprayogeṇa tasminyojyeta śāśvate /
niṣkampe kāraṇātīte viraje nirmale śubhe // SvaT_10.1278 //
sarvajñe parame tattve vyomātīte hyatīndriye /
ityadhvā caiṣa vai proktaḥ samāsena mayānaghe // SvaT_10.1279 //
jñātvā caivaṃ mahādevi prayāti paramaṃ padam /
dehe deve ca śiṣye ca kalaśe hyagnimadhyataḥ /
evaṃ jñātvā varārohe mucyate mocayatyapi // SvaT_10.1280 //
iti svacchandatantre daśamaḥ paṭalaḥ samāptaḥ
ekādaśaḥ paṭalaḥ
%% 129 is a 2-pāda verse
%% 158 is a 6-pāda verse
śrīdevyuvāca
adhvāyaṃ tu mayā jñātas tvatprasādāt surādhipa /
jagatsṛṣṭistvayā deva sūcitā na tu varṇitā // SvaT_11.1 //
adhvasṛṣṭiṃ mahādeva kathayasva prasādataḥ /
śrībhairava uvāca
yo 'sau sūkṣmaḥ paro devaḥ kāraṇaṃ sarvagaḥ śivaḥ // SvaT_11.2 //
nimittakāraṇaṃ so 'tra kathitastava suvrate /
akāmātsaṃsṛjetsarvaṃ jagat sthāvarajaṅgamam // SvaT_11.3 //
svatejasā varārohe vyoma saṃkṣobhya līlayā /
upādānaṃ tu tatproktaṃ saṃkṣubdhaṃ samavāyataḥ // SvaT_11.4 //
tasmācchūnyaṃ samutpannaṃ śūnyātsparśasamudbhavaḥ /
tasmānnādaḥ samutpannaḥ pūrvaṃ vai kathitastava // SvaT_11.5 //
aṣṭadhā sa tu deveśi vyaktaḥ śabdaprabhedataḥ /
ghoṣo rāvaḥ svanaḥ śabdaḥ sphoṭākhyo dhvanireva ca // SvaT_11.6 //
jhāṅkāro dhvaṅkṛtaścaiva aṣṭau śabdāḥ prakīrtitāḥ /
navamastu mahāśabdaḥ sarveṣāṃ vyāpakaḥ smṛtaḥ // SvaT_11.7 //
nadatyasau sadā yasmāt sarvabhūteṣvavasthitaḥ /
tasmāt sadāśivo devo vyakto vai dṛkkriyātmakaḥ // SvaT_11.8 //
nādādbinduḥ samutpannaḥ sūryakoṭisamaprabhaḥ /
sa caiva daśadhā jñeyo daśatattvaphalapradaḥ // SvaT_11.9 //
daśadhā varṇarūpeṇa daśadaivatasaṃyutaḥ /
bindoḥ sadāśivo jñeyaḥ so 'ṣṭabhedāṅgasaṃyutaḥ // SvaT_11.10 //
pañcabrahmakalābhiśca vidyāṅgaiḥ śaktibhiryutaḥ /
pañcabhiśca mahājñānair mūrtibhiśca samanvitaḥ // SvaT_11.11 //
sa evāpararūpeṇa paramātmā śivo 'vyayaḥ /
dvidhāvasthaḥ sa ca jñeyaḥ soccāroccāravarjitaḥ // SvaT_11.12 //
mudrāmantrasvarūpeṇa sa eva ca punardvidhā /
kriyājñānasvarūpeṇa icchārūpasvarūpataḥ // SvaT_11.13 //
śabdāvabodharūpeṇa vasturūpasvarūpataḥ /
sthūlaḥ sūkṣmaḥ paraścaiva parātīto nirañjanaḥ // SvaT_11.14 //
vyomarūpasvarūpeṇa samanonmana eva ca /
unmanātīto deveśi śivo jñeyaḥ śivāgame // SvaT_11.15 //
unmanāsamanāsthānaṃ śivena samadhiṣṭhitam /
pañcakāraṇarūpeṇa tadadhaḥ punareva saḥ // SvaT_11.16 //
kāraṇaṃ pañcakaṃ devi adhiṣṭhāya tvadhastataḥ /
vyāpakaḥ śaktimūrdhastho biladvāramanāśritaḥ // SvaT_11.17 //
anantaśca suṣumneśas tv anāthaścordhvagastathā /
vyomarūpī mahādevi bindvīśaḥ parikīrtitaḥ // SvaT_11.18 //
anāśritaḥ svayaṃ brahmā samadhiṣṭhāya saṃsthitaḥ /
anātho viṣṇurityuktas tv ananto rudra eva ca // SvaT_11.19 //
vyomarūpīśvaraḥ prokto vyāpī caiva sadāśivaḥ /
vyāpakaśca punardevi hāṭakaḥ parameśvaraḥ // SvaT_11.20 //
vidyāmantragaṇairyuktaḥ saptapātālanāyakaḥ /
anantaścaiva deveśi rudraḥ kālāgnivigrahaḥ // SvaT_11.21 //
anātho 'nantarūpeṇa sthitaścādhvani dhārakaḥ /
anāśrito mahādevi sthito vai hūhukaḥ prabhuḥ // SvaT_11.22 //
svaśaktyāśritaḥ sa bhavāṃs tena gītastvanāśritaḥ /
tasyāśritaṃ jagatsarvam unmanyantaṃ varānane // SvaT_11.23 //
saṃsthitaścāmbhaso mūrdhni śaktyādhārastu hūhukaḥ /
aptattvaṃ caiva tadadha āgneyaṃ tadanantaram // SvaT_11.24 //
vāyavyaṃ nābhasaṃ caiva tanmātrāṇīndriyāṇi ca /
viṣayāśca manaścaiva ahaṃkārastvanukramāt // SvaT_11.25 //
bauddhaṃ gauṇaṃ ca deveśi prākṛtaṃ pauruṣaṃ tathā /
niyatiḥ kālarāgau ca vidyā caiva kalā tathā // SvaT_11.26 //
māyātattvaṃ tathā vidyā īśvaraśca sadāśivaḥ /
bindvardhendunirodhī ca nādo nāḍī tvataḥ param // SvaT_11.27 //
adho brahmabilaṃ devi śaktitattvaṃ tataḥ param /
pañcakāraṇasaṃyuktā vyāpinī ca tataḥ param // SvaT_11.28 //
samanā unmanā caiva prakriyāṇḍairyutā priye /
evaṃ vai prakriyāṇḍaṃ tu adhordhvaṃ saṃvyavasthitam // SvaT_11.29 //
evaṃvidhānyadho 'dho vai ūrdhvordhvaṃ ca samantataḥ /
yathā ātmāṇavo devi asaṃkhyātā vyavasthitāḥ // SvaT_11.30 //
evaṃ vai prakriyāṇḍāni tv asaṃkhyeyānyanekaśaḥ /
ekena varṇiteneha sarvo 'dhvā varṇitaḥ priye // SvaT_11.31 //
yathā hyekaṃ tathā sarvaṃ prakriyāṇḍaṃ sthitaṃ priye /
sarveṣāṃ prakriyāṇḍānāṃ svasvarūpeṇa suvrate // SvaT_11.32 //
vyāpakastu śivaḥ sūkṣmaḥ sabāhyābhyantaraṃ sthitaḥ /
sarvātiśayanirmuktaḥ sarvakāraṇavarjitaḥ // SvaT_11.33 //
sṛṣṭisaṃhāranirmuktaḥ prapañcātītagocaraḥ /
nirmalo vimalaḥ śāntas tv adha ūrdhvaṃ vyavasthitaḥ // SvaT_11.34 //
ākāśasya yathā nordhvaṃ na madhyaṃ nāpyadhaḥ kvacit /
evaṃ sarvagato devaḥ śivaḥ paramakāraṇam // SvaT_11.35 //
vyāpya devi jagatsarvaṃ vyomasu vyomavatsthitaḥ /
evaṃ jñātvā varārohe na bhūyo janmabhāg bhavet // SvaT_11.36 //
kāraṇānāṃ punarvyāptiṃ kathayāmi samāsataḥ /
tattve tu pārthive brahmā adhiṣṭhātā vyavasthitaḥ // SvaT_11.37 //
aptattve tu sthito viṣṇū rudrastejasi saṃsthitaḥ /
īśvaro vāyutattve tu ākāśe tu sadāśivaḥ // SvaT_11.38 //
ādityaśca smṛto brahmā somo viṣṇuśca suvrate /
grahāṇāmadhipo rudro nakṣatrāṇāṃ tatheśvaraḥ // SvaT_11.39 //
yajamānastu deveśi svayaṃ devaḥ sadāśivaḥ /
sadyojātastu vai brahmā vāmo viṣṇuḥ prakīrtitaḥ // SvaT_11.40 //
aghoro rudra ityuktas tathā puruṣa īśvaraḥ /
īśānastu varārohe svayaṃ devaḥ sadāśivaḥ // SvaT_11.41 //
sadyojātastu ṛgvedo vāmadevo yajuḥ smṛtaḥ /
aghoraḥ sāmavedastu puruṣo 'tharva ucyate // SvaT_11.42 //
īśānaśca suraśreṣṭhaḥ sarvavidyātmakaḥ smṛtaḥ /
laukikaṃ devi vijñānaṃ sadyojātādvinirgatam // SvaT_11.43 //
vaidikaṃ vāmadevāttu ādhyātmikamaghorataḥ /
puruṣāccātimārgākhyaṃ nirgataṃ tu varānane // SvaT_11.44 //
mantrākhyaṃ tu mahājñānam īśānāttu vinirgatam /
tathā tattvavibhāgena punaśca śṛṇu suvrate // SvaT_11.45 //
caturviṃśatitattvāni brahmā vyāpya vyavasthitaḥ /
pradhānāntaṃ tu deveśi pauruṣaṃ tu janārdanaḥ // SvaT_11.46 //
niyateratha māyāntaṃ rudro vyāpya vyavasthitaḥ /
vidyā tathaiśvaraṃ tattvaṃ vyāptaṃ caiveśvareṇa tu // SvaT_11.47 //
ūrdhvaṃ sadāśivo devaḥ sarvaṃ vyāpya vyavasthitaḥ /
tattvatrayavibhāgena punarvakṣyāmi suvrate // SvaT_11.48 //
ātmatattve tu vai brahmā māyānte ca vyavasthitaḥ /
vidyātattve tathā viṣṇur yāvat sādākhyagocaram // SvaT_11.49 //
śivatattve tathā rudro vijñeyastu varānane /
sādākhyamūrdhvamadhvānaṃ sarvaṃ vyāpya vyavasthitaḥ // SvaT_11.50 //
raudryā adhiṣṭhitātmā vai sa rudraḥ parikīrtitaḥ /
vyāptaśca vāmayā viṣṇur jyeṣṭhayā ca pitāmahaḥ // SvaT_11.51 //
jñānaśaktiḥ smṛto brahmā kriyāśaktirjanārdanaḥ /
icchāśaktiḥ paro rudraḥ sa śivaḥ parigīyate // SvaT_11.52 //
viṣṇuḥ sadāśivo devo brahmā caiveśvarastathā /
sadāśivaḥ śivāddevi utpannaḥ prabhurīśvaraḥ // SvaT_11.53 //
tasmādvidyā tato māyā vidyāyāḥ punarīśvaraḥ /
jñānaśaktikarāgreṇa svecchayā parameśvaraḥ // SvaT_11.54 //
sapta koṭīstu mantrāṇāṃ sṛjejjñānakriyātmikāḥ /
te ca sādākhyaparyante pārthivādye tu suvrate // SvaT_11.55 //
anugrahaṃ prakurvanti dehināṃ bhuvane sthitāḥ /
śivaśaktisamāviṣṭās trinetrāścandramaulayaḥ // SvaT_11.56 //
rudramūrtibhireko 'sau śivaḥ paramakāraṇam /
jagadvyāpya sthito māyī śūlapāṇiranekadhā // SvaT_11.57 //
jñānaśaktyā punaścaiva samālokya varānane /
icchāśaktyā samāviṣṭaḥ kriyāśaktyā tu suvrate // SvaT_11.58 //
māyātattvaṃ jagadbījaṃ nityaṃ vibhutayāvyayam /
tatsthaṃ kṛtvātmavargaṃ tu yugapat kṣobhayetprabhuḥ // SvaT_11.59 //
helādaṇḍāhatāyāśca badaryā vā phalāni tu /
tiryagūrdhvamadhastācca nirgacchanti samāsataḥ // SvaT_11.60 //
muktestu bhājanaṃ ye 'tra anudhyātāḥ śivena tu /
ūrdhvaṃ gacchanti te sarve śivaṃ paramanirmalam // SvaT_11.61 //
vidyāyā bhājanaṃ tiryaṅ- mantrarūpā bhavanti vai /
saṃsārabhājanaṃ ye tu malakarmakalānvitāḥ // SvaT_11.62 //
adhastātte vrajantyatra ghore 'dhvanyatidāruṇe /
tasmātkalā samutpannā vidyā rāgastathaiva ca // SvaT_11.63 //
kālo niyatitattvaṃ ca puṃstattvaṃ prakṛtistathā /
sattvaṃ rajastamaścaiva prakṛtestu guṇāstrayaḥ // SvaT_11.64 //
sattvaṃ prakāśajanakaṃ pravṛttijanakaṃ rajaḥ /
tamo 'vaṣṭambhakaṃ proktaṃ vijñeyaṃ tu guṇatrayam // SvaT_11.65 //
sattvaṃ brahmā rajo viṣṇus tamo rudraḥ prakīrtitaḥ /
brahmatve sṛjate lokān viṣṇutve sthitikārakaḥ // SvaT_11.66 //
rudratve saṃharet sarvaṃ jagadetaccarācaram /
jāgratsvapnasuṣuptaṃ ca tisro 'vasthāśca tadgatāḥ // SvaT_11.67 //
guṇebhyo dhiṣaṇā jātā bhāvabhedaiḥ samanvitā /
brahmā tatrādhipatyena buddhitattve vyavasthitaḥ // SvaT_11.68 //
sarvajñaṃ ca tamevāhur bauddhānāṃ paramaṃ padam /
guṇeṣvārahatānāṃ ca pradhānaṃ vedavādinām // SvaT_11.69 //
pauruṣaṃ caiva sāṃkhyānāṃ sukhaduḥkhādivarjitam /
ṣaḍviṃśakaṃ ca deveśi yogaśāstre paraṃ padam // SvaT_11.70 //
vrate pāśupate proktam aiśvaraṃ paramaṃ padam /
mausule kāruke caiva māyātattvaṃ prakīrtitam // SvaT_11.71 //
kṣemeśo brahmaṇaḥ svāmī teṣāṃ tatparamaṃ padam /
tejeśo vaimalānāṃ ca pramāṇe ca dhruvaṃ padam // SvaT_11.72 //
dīkṣājñānaviśuddhātmā dehāntaṃ yāva caryayā /
kapālavratamāsthāya svaṃ svaṃ gacchati tatpadam // SvaT_11.73 //
japabhasmakriyāniṣṭhās te vrajantyaiśvaraṃ padam /
sarvādhvāno viniṣkrāntaṃ śaivānāṃ tu paraṃ padam // SvaT_11.74 //
buddhitattvādahaṅkāraḥ punarjātastridhā priye /
sāttviko rājasaścaiva tāmasaśca prakīrtitaḥ // SvaT_11.75 //
bhūtādirvaikṛtaścaiva taijasaśca tridhā sthitaḥ /
tanmātrāṇyatha bhūtādes tebhyo bhūtānyajījanat // SvaT_11.76 //
śabdaḥ sparśaśca rūpaṃ ca raso gandhaśca pañcamaḥ /
etāni pañca khyātāni tanmātrāṇi krameṇa tu // SvaT_11.77 //
śabdādvyoma samutpannaṃ sparśadvāyustathā punaḥ /
rūpāttejaḥ samutpannam āpo jātā rasāt punaḥ // SvaT_11.78 //
gandhāttu pṛthivī jātā samāsāt kathitaṃ tava /
karmendriyāṇi jātāni tasmādvaikārikādatha // SvaT_11.79 //
vākpāṇipādaṃ pāyuśca upasthaśceti pañcamam /
buddhīndriyāṇi pañcaiva taijasāttu bhavantyatha // SvaT_11.80 //
śrotraṃ tvakcakṣuṣau jihvā nāsikā caiva pañcamī /
ubhayātma manaḥ proktaṃ vyāptṛ sarvendriyāṇi tu // SvaT_11.81 //
ātmopakārakāṇyeva kathitāni yathārthataḥ /
ātmā caivāntarātmā ca bāhyātmā caiva sundari // SvaT_11.82 //
nirātmā parātmātmaitān kathayāmi samāsataḥ /
abudhaśca budhaścaiva budhyamānastathaiva ca // SvaT_11.83 //
prabuddhaḥ suprabuddhaśca punaśca kathayāmi te /
pradhānasāmyamāśritya sukhaduḥkhavivarjitaḥ // SvaT_11.84 //
yadā tasmin sthitvā devi tadātmā tu sa ucyate /
puryaṣṭakasamāyogāt paryaṭet sarvayoniṣu // SvaT_11.85 //
antarātmā sa vijñeyo nibaddhastu śubhāśubhaiḥ /
buddhikarmendriyairyukto mahābhūtaiḥ samāvṛtaiḥ // SvaT_11.86 //
bāhyātmā tu tadā devi bhuṅkte 'sau viṣayān sadā /
bhūtabhāvavinirmuktas tattvadharmakalojjhitaḥ // SvaT_11.87 //
maladharmaikayuktātmā māyādharmatiraskṛtaḥ /
nirātmā tu tadā jñeyaḥ paramātmātha kathyate // SvaT_11.88 //
malakarmakalādyaistu nirmuktaśca yadā priye /
sarvādhvasamatītaśca māyāmohojjhitaśca yaḥ // SvaT_11.89 //
nirmalatvaṃ yadā yāti padaṃ paramamavyayam /
paramātmā tadā devi procyate prabhuravyayaḥ // SvaT_11.90 //
abudhaṃ ca punardevi kathayāmi samāsataḥ /
tattvabhūtātmasaṃhāre kalākṣityantagocare // SvaT_11.91 //
māyāsāmyaniśāyāṃ vai saṃhṛtya parameśvaraḥ /
nirvyāpāro bhavettāvad yāvadvai nodaya punaḥ // SvaT_11.92 //
sukhaduḥkhādyabhāvaśca hy ātmavargasya karmaṇaḥ /
malanidrāvimūḍhātmā ruddhacaitanyadṛkkriyaḥ // SvaT_11.93 //
na vijānāti śabdādīn ātmānaṃ ca varānane /
kāraṇaṃ na vijānāti na ca sthānaṃ svakaṃ priye // SvaT_11.94 //
sarvametanna jānati yato luptākṣadṛkkriyaḥ /
abudhastiṣṭhate tatra yāvanmāyā aharmukham // SvaT_11.95 //
abudhastu samākhyātaḥ budhaṃ caiva nibodha me /
paripākagate karmaṇ- īśvarecchākaroddhṛte // SvaT_11.96 //
prakāśaṃ nāyanaṃ yadvad anugṛhṇāti bhāskaraḥ /
karaṇānyanugṛhṇāti tadvadīśvara ātmanām // SvaT_11.97 //
kalonmīlitacaitanyo vidyādarśitagocaraḥ /
rāgo 'sya rañjakatvena viṣayānandalakṣaṇaḥ // SvaT_11.98 //
kālo vai kalayatyenaṃ tuṭyādipralayāvadhiḥ /
niyatirniścitaṃ nityaṃ yojayecca śubhāśubhe // SvaT_11.99 //
paramāṇusahasrāṃśān na ca nyūnaṃ na cādhikam /
pumbhāvaṃ tamanuprāpya tattve ca puruṣāhvaye // SvaT_11.100 //
puraṃ pradhānamityuktaṃ prapañcānekasaṃkulam /
tatpuraṃ poṣayedyasmāt tasmādvai puruṣaḥ smṛtaḥ // SvaT_11.101 //
yataḥ śrīkaṇṭhanāthastu niyatyā karmataḥ paśum /
pradhānapāśajāleva veṣṭayedasamañjasam // SvaT_11.102 //
buddhistriguṇabandhena buddhvā vaikārikeṇa tu /
tanmātrendriyabandhena dṛḍhaṃ bhūtaiśca veṣṭitaḥ // SvaT_11.103 //
baddhaḥ saṃcarati hyevaṃ māyādyavanigocare /
saṃsārī procyate tasmāt saṃsaredyat punaḥ punaḥ // SvaT_11.104 //
śadbādiviṣayā yasmād vidyante viṣayī tataḥ /
viṣayāḥ paramityāha nānābhedairvisarpitāḥ // SvaT_11.105 //
nānākarmavipākaiśca bhuṅkte tadbhāvabhāvitaḥ /
evaṃ bhuṅkte tu vai yasmāt tasmādbhoktā sa ucyate // SvaT_11.106 //
tasmiṃstajjño varārohe kṣetre vai kārṣako yathā /
mahābilāṣamālokya kṛṣedvai lobhalāṅgalaiḥ // SvaT_11.107 //
vapecca mohabhāvena manovākkāyikaṃ sadā /
dharmādharmamayaṃ bījaṃ pravikīrya samantataḥ // SvaT_11.108 //
tasmādvai aṅkurotpattiḥ sukhaduḥkhaphalodayā /
vardhate kāmakrodhena siktā rāgāmbunā bhṛśam // SvaT_11.109 //
yasmin deśe ca kāle ca vayasā yādṛśena ca /
uptaṃ śubhāśubhaṃ karma tatkāle labhate phalam // SvaT_11.110 //
bhuṅkte tu vividhākāraṃ pūrvakarmavaśādbudhaḥ /
yasmādevaṃ vijānāti tasmāt kṣetrajña ucyate // SvaT_11.111 //
viṣayānbudhyate yasmād budhastasmāt prakīrtitaḥ /
tadevāniṣṭarūpeṇa yadā bhāvayate pumān // SvaT_11.112 //
budhyamānastu sa tadā adhunā kathayāmi te /
yadā jugupsate bhogān śubhāṃścaivāśubhāṃstathā // SvaT_11.113 //
kṛtrimāneva manyeta paraṃ vairāgyamāśritaḥ /
māyādyavaniparyantam indrajālaṃ tu budhyate // SvaT_11.114 //
putramitrakalatrāṇi suhṛtsvajanabāndhavāḥ /
yadarjitaṃ mayā dravyaṃ śubhenāpyaśubhena vā // SvaT_11.115 //
tadbhokṣyante tvime sarve nirātaṅkā nirākulāḥ /
ekākī cāhamevaiṣa yāsyāmi yamasādanam // SvaT_11.116 //
tasmācca na śubhā hyete vairiṇo 'narthakāriṇaḥ /
svāmīyamapyayaṃ dehaṃ nityameva jugupsate // SvaT_11.117 //
śukraśoṇitasambhūtaṃ viṣayoragadūṣitam /
nānāvyādhisamākīrṇaṃ jarāmṛtyubhayākulam // SvaT_11.118 //
so 'hamasmi malākīrṇe kathamatra ramāmyaham /
nityamudvignacittastu cintayedvai punaḥ punaḥ // SvaT_11.119 //
kathaṃ muktirbhavedasmāt saṃsārādduratikramāt /
evaṃ prabuddho deveśi tallayastatparāyaṇaḥ // SvaT_11.120 //
sarvārambhavinirmuktaḥ pramuktaḥ procyate tadā /
prabuddhastu samākhyātaḥ suprabuddhaṃ tu me śṛṇu // SvaT_11.121 //
dīkṣājñānena yogena caryayāpyatha suvrate /
yadā prāptaḥ paraṃ sthānam adhvātītaṃ nirāmayam // SvaT_11.122 //
virajo vimalaṃ śāntaṃ prapañcātītagocaram /
niṣkampaṃ kāraṇātītaṃ sarvajñaṃ sarvatomukham // SvaT_11.123 //
sutṛptānādisambuddhaṃ svatantraṃ nityameva hi /
aluptaśaktivibhavaṃ suprabuddhaṃ sanātanam // SvaT_11.124 //
tasmin yuktastadātmā vai tadguṇaistu samanvitaḥ /
suprabuddhaḥ sa evokto bhairavasya vaco yathā // SvaT_11.125 //
na cādhikāritā dīkṣāṃ vinā yogo 'sti śāṅkare /
adhunā kathayiṣyāmi bhāvabhedān varānane // SvaT_11.126 //
karaṇāni daśa trīṇi kāryaṃ ca daśadhā priye /
ekādaśendriyavadhā ahaṅkārastu vai tridhā // SvaT_11.127 //
buddhiraṣṭavidhā caiva pañcadhā tu viparyayaḥ /
nāmānyeṣāṃ vibhāgena kathayāmi yathākramam // SvaT_11.128 //
pṛthivyāpastathā tejo vāyurākāśameva ca // SvaT_11.129 //
%% 2-pāda verse
gandho rasaśca tanmātre rūpatanmātrameva ca /
sparśaḥ śabdaśca pañcaiva tanmātrāṇīritāni tu // SvaT_11.130 //
etatte daśadhā kāryaṃ kīrtitaṃ nāmasaṃkhyayā /
vākpāṇipādaṃ pāyuṃ ca upasthaṃ ca tathā viduḥ // SvaT_11.131 //
śrotraṃ tvakcakṣuṣī jihvā nāsikā ceti kīrtitam /
bahiṣkaraṇakaṃ devi daśadhā saṃvyavasthitam // SvaT_11.132 //
manohaṃkārabuddhyākhyaṃ tridhāntaḥkaraṇaṃ smṛtam /
mūkatā kauṇyapaṅgutvaṃ tathānutsargatāpi ca // SvaT_11.133 //
nirānandaśca vijñeyo badhiratvaṃ tathaiva ca /
śīrṇatā caiva gātrasya tathā cāndhatvameva ca // SvaT_11.134 //
anāsvādastvagandhaśca anavasthā manasyatha /
itīndriyavadhāḥ khyātā ekādaśa tu tatkramāt // SvaT_11.135 //
taijaso vaikṛtākhyaśca bhūtādiśca tṛtīyakaḥ /
ahaṅkārastridhā prokto mayā ta varavarṇini // SvaT_11.136 //
dharmo jñānaṃ ca vairāgyam aiśvaryaṃ ca caturthakam /
adharmaṃ ca tathājñānam avairāgyamanaiśvaram // SvaT_11.137 //
aṣṭāvete samākhyātā buddherdharmādayo guṇāḥ /
tamo moho mahāmohas tāmisro 'nyo viparyayaḥ // SvaT_11.138 //
andhatāmisramityāhur evaṃ pañca viparyayāḥ /
bhāvabhedāḥ samākhyātāḥ pañcāśatte yathākramam // SvaT_11.139 //
punaścāṣṭau tu ye buddher bhedā dharmādayaḥ sthitāḥ /
teṣāṃ bhedā yathā bhinnās tathāhaṃ kathayāmi te // SvaT_11.140 //
badhnāti saptadhā sā tu puṃsaḥ saṃsāravartmani /
mocayejjñānabhāvena sāṃkhyajñānaratānnarān // SvaT_11.141 //
jñānaṃ ca sāttvikaṃ proktaṃ trayo 'nye rājasāḥ smṛtāḥ /
tāmasāścāpyadharmādyāś catvāro vai varānane // SvaT_11.142 //
dharmaśca daśadhā prokto jñānaṃ caivāṣṭadhā smṛtam /
vairāgyaṃ navadhā caivam aiśvaryaṃ cāṣṭadhā viduḥ // SvaT_11.143 //
eta eva viparyastā adharmādyāḥ prakīrtitāḥ /
akrodho guruśuśrūṣā śaucaṃ santoṣa ārjavam // SvaT_11.144 //
ahiṃsā satyamasteyaṃ brahmacaryamakalkatā /
evaṃ daśavidho dharmaḥ kathitastu varānane // SvaT_11.145 //
tāraṃ sutāraṃ taraṇaṃ tārakaṃ ca pramodakam /
pramuditaṃ ramyakaṃ ca sadāpramuditaṃ tathā // SvaT_11.146 //
etaj jñānaṃ samākhyātaṃ samāsāt parameśvari /
ambhā ca salilā odhā vṛṣṭisaṃjñā tathāparā // SvaT_11.147 //
sutārā ca supārā ca sunetrā ca parā smṛtā /
aṣṭamī ca kumārī syād uttamāmbhasikā tathā // SvaT_11.148 //
vairāgyaṃ navadhā caiva kathitaṃ tu mayā tava /
aṇimā laghimā caiva mahimā prāptireva ca // SvaT_11.149 //
prākāmyaṃ ca tatheśitvaṃ vaśitvaṃ ca tathā param /
yatrakāmāvasāyitvam aṣṭamaṃ parikīrtitam // SvaT_11.150 //
aiśvaryamaṣṭadhā caiva kathitaṃ tu varānane /
krodhaścāguruśuśrūṣā aśaucaṃ ca tataḥ param // SvaT_11.151 //
asantoṣo 'nārjavaṃ ca hiṃsā cāsatyameva ca /
steyamabrahmacaryaṃ ca tathā caiva sakalkatā // SvaT_11.152 //
evameṣa samākhyāto daśadhādharmasaṃgrahaḥ /
atāramasutāraṃ ca atāraṇamathāpi ca // SvaT_11.153 //
atārakaṃ ca deveśi caturthaṃ parikīrtitam /
apramodo 'pramuditam aramyakamathāpi ca // SvaT_11.154 //
asadāpramuditaṃ tad ajñānaṃ caivamaṣṭadhā /
anambhā asalilā ca anoghāvṛṣṭireva ca // SvaT_11.155 //
asutāramasupāram asunetramataḥ param /
akumārī ca vijñeyān uttamāmbhasikā tathā // SvaT_11.156 //
anaṇimālaghimā caivāmahimā maheśvari /
aprāptiraprākāmyaṃ cā- nīśitvaṃ ca tathaiva ca // SvaT_11.157 //
avaśitvaṃ tathā caivā- yatrakāmāvasāyitā /
anaiśvaryaṃ ca deveśi aṣṭadhā parikīrtitam /
anaiśvaryādibhiścaite paiśācādyā adhiṣṭhitāḥ // SvaT_11.158 //
yathā krameṇa teṣvaṣṭau saṃsthitān kathayāmi te /
anaiśvaryaṃ hi paiśāce avairāgyaṃ ca rākṣase // SvaT_11.159 //
yākṣe caiva tadajñānaṃ gāndharve 'dharma eva ca /
dharmaṃ caiva tathaindre tu jñānaṃ saumye pratiṣṭhitam // SvaT_11.160 //
prājāpatye tu vairāgyam aiśvaryaṃ brahmaṇi sthitam /
catuṣṣaṣṭiguṇaṃ caitat pade brāhme vyavasthitam // SvaT_11.161 //
ṣaṭpañcāśadguṇaṃ tacca prājāpatye vyavasthitam /
aṣṭacatvāriṃśadguṇaṃ saumye vai parikīrtitam // SvaT_11.162 //
catvāriṃśadguṇaṃ caiva māhendraiśvaryamucyate /
dvātriṃśadguṇitaṃ devi gāndharvaiśvaryamucyate // SvaT_11.163 //
caturviṃśaguṇaṃ yākṣaṃ ṣoḍaśaṃ rākṣasaṃ smṛtam /
aiśvaryamaṣṭaguṇitaṃ paiśācaṃ parikīrtitam // SvaT_11.164 //
evaṃ sthitaṃ tadaiśvaryaṃ devayoniṣu suvrate /
anye saptasvarūpeṇa saṃsthitā devayoniṣu // SvaT_11.165 //
eta eva susaṃkīrṇā mānuṣeṣu vyavasthitāḥ /
pradhānaguṇabhāvena sthāvarāntaṃ vyavasthitāḥ // SvaT_11.166 //
guṇatrayasya vyāptiṃ vai kathayāmi yathāsthitām /
sattvenādhiṣṭhitā devā brahmādyā maghavāntakāḥ // SvaT_11.167 //
gandharvayakṣamanujā daityāścaiva tu rājasāḥ /
yātudhānāḥ piśācāśca tāmasāḥ parikīrtitāḥ // SvaT_11.168 //
rajaḥsattvotkaṭā jñeyā ṛṣayaḥ saṃśitavratāḥ /
anyonyābhibhavāste ca pṛthivyāṃ saṃvyavasthitāḥ // SvaT_11.169 //
atyantatamasāviṣṭāḥ sthāvarāśca sarīsṛpāḥ /
pādapādavihīnāśca tāmasāḥ parikīrtitāḥ // SvaT_11.170 //
sarīsṛpādyā vijñeyāḥ sthāvarāntāstu suvrate /
eṣāmantargatāścānyā anantā eva yonayaḥ // SvaT_11.171 //
mānuṣeṣu tathānantā bhedānantyavyavasthayā /
na śakyā gadituṃ tā vai karmānantyaprabhedataḥ // SvaT_11.172 //
guṇāstu mānuṣe loke dharmādyā eva saṃsthitāḥ /
dharmādyeṣu nibaddhāni yāni jñānāni suvrate // SvaT_11.173 //
adharmādyeṣu yāni syus tāni te kathayāmyaham /
hetuśāstraṃ ca yalloke nityānityaviḍambakam // SvaT_11.174 //
vādajalpavitaṇḍābhiḥ vivadante hyaniścitāḥ /
hetuniṣṭhāni vākyāni vastuśūnyāni suvrate // SvaT_11.175 //
jñānayogavihīnāni devatārahitāni tu /
dharmārthakāmamokṣeṣu niścayo naiva jāyate // SvaT_11.176 //
ajñānena nibaddhāni tv adharmeṇa nimittataḥ /
nirayaṃ te pragacchanti ye tatrābhiratā narāḥ // SvaT_11.177 //
avairāgyādanaiśvaryaṃ bhuñjate niraye sadā /
catvāraste varārohe duḥkhadā narake sadā // SvaT_11.178 //
mohakāḥ sarvajantūnāṃ yataste tāmasāḥ smṛtāḥ /
dharmeṇaikena deveśi baddhaṃ jñānaṃ hi laukikam // SvaT_11.179 //
dharmajñānanibaddhaṃ tu pāñcarātraṃ ca vaidikam /
bauddhamārahataṃ caiva vairāgyeṇaiva suvrate // SvaT_11.180 //
jñānavairāgyasambaddhaṃ sāṃkhyajñānaṃ hi pārvati /
jñānaṃ vairāgyamaiśvaryaṃ yogajñānapratiṣṭhitam // SvaT_11.181 //
atītaṃ buddhibhāvānām atimārgaṃ prakīrtitam /
lokātītaṃ tu tajjñānam atimārgamiti smṛtam // SvaT_11.182 //
lokāśca paśavaḥ proktāḥ sṛṣṭisaṃhāravartmani /
teṣāmatītāste jñeyā ye 'timārge vyavasthitāḥ // SvaT_11.183 //
kapālavratino ye ca tathā pāśupatāśca ye /
sṛṣṭirna vidyate teṣāṃ īśvare ca dhruve sthitāḥ // SvaT_11.184 //
yasmānmokṣaṃ gamiṣyanti apunarbhavakāraṇam /
laukikānāṃ punaḥ sṛṣṭiḥ punaḥ saṃhāra eva ca // SvaT_11.185 //
saṃsāracakramārūḍhā bhramanti ghaṭayantravat /
dharmādyarakasaṃyuktam aṣṭāraṃ cakrakaṃ priye // SvaT_11.186 //
īśvarādhiṣṭhitaṃ devi nityatyādaṇḍakāhatam /
malakarmakalāviddhaṃ bhramate kālavegataḥ // SvaT_11.187 //
laukikādyeṣu jñāneṣu ye teṣvabhiratāḥ priye /
hetuśāstraparā ye tu ye cānye pāpakarmiṇaḥ // SvaT_11.188 //
te sarve cāsya cakrasya nāntaṃ paśyanti mohitāḥ /
laukikādyeṣu ye sādhyā atimārgāntagocare // SvaT_11.189 //
līlayā sādhayet sarvān śivajñāne mahodaye /
na sarvaiḥ sādhyate tadvai yato 'tīva sunirmalam // SvaT_11.190 //
yato yojayate devi abhāve parame pade /
abhāvaṃ bhāvanātītaṃ prapañcātītagocaram // SvaT_11.191 //
manobuddhyādinirmuktaṃ hetuvādavivarjitam /
pratyakṣādipramāṇaiśca vyatītaṃ prabhu cāvyayam // SvaT_11.192 //
sarvatarkāgamātītaṃ pāśamantravivarjitam /
sarvajñaṃ sarvagaṃ śāntaṃ nirmalaṃ nirupaplavam // SvaT_11.193 //
sarvaśaktyātmakaṃ hyekaṃ svatantrānāthanādimat /
sarvātiśayanirmuktam anādibhavavarjitam // SvaT_11.194 //
sarvajñānapadātītaṃ śaivaṃ jñānaṃ paraṃ smṛtam /
evaṃ sṛṣṭāni tattvāni jñānāni ca varānane // SvaT_11.195 //
tattvairetairjagatsarvaṃ visṛṣṭaṃ sacarācaram /
bhuvanāni vicitrāṇi śataśo 'tha sahasraśaḥ // SvaT_11.196 //
tattvābhyantarasaṃsthāni śāstrāṇi vividhāni ca /
vijñānaṃ kuhakaṃ śilpaṃ siddhisandohalakṣaṇam // SvaT_11.197 //
sarvaṃ tattveṣu boddhavyaṃ sarvatattveṣu dṛśyate /
prakriyā śivadīkṣā ca tattvairetairhi labhyate // SvaT_11.198 //
nāsti dīkṣāsamo mokṣo na vidyā mātṛkā parā /
na prakriyāparaṃ jñānaṃ nāsti yogastvalakṣakaḥ // SvaT_11.199 //
tatsarvaṃ kathitaṃ devi śivajñānamahodadhau /
evaṃ sṛṣṭiḥ samākhyātā sthitiḥ saṃhāra ucyate // SvaT_11.200 //
mānuṣākṣinimeṣasya aṣṭamāṃśaḥ kṣaṇaḥ smṛtaḥ /
kṣaṇadvayaṃ tuṭirjñeyā taddvayaṃ tu lavaḥ smṛtaḥ // SvaT_11.201 //
lavadvayaṃ nimeṣastu jñātavyo gaṇitakramāt /
daśa pañca nimeṣāśca kāṣṭhā caiva prakīrtitā // SvaT_11.202 //
triṃśatkāṣṭhāḥ kalā jñeyā muhūrtastriṃśadeva tāḥ /
muhūrtastu punastriṃśad ahorātrastu mānuṣaḥ // SvaT_11.203 //
ahorātraśataiścaiva tribhiḥ ṣaṣṭyadhikaiḥ priye /
saṃvatsarastu vijñeyo mānuṣaḥ kamalekṣaṇe // SvaT_11.204 //
saṃvatsaraśataṃ pūrṇam āyurjñeyaṃ tu mānuṣam /
daśa pañca tvahorātrāḥ pakṣastu parikīrtitaḥ // SvaT_11.205 //
pakṣadvayena māsastu ṛturdviguṇa eva saḥ /
ṛtudvayena kālaḥ syād ayanaṃ ca tribhistribhiḥ // SvaT_11.206 //
tābhyāṃ dvyābhyāṃ varārohe varṣaṃ tu parigīyate /
dakṣiṇaṃ cāyanaṃ rātrir uttaraṃ cāyanaṃ dinam // SvaT_11.207 //
pitṝṇāṃ tadahorātram anenābdastu pūrvavat /
evaṃ daivastvahorātras tatrāpyabdādi pūrvavat // SvaT_11.208 //
dvādaśābdasahasrāṇi vijñeyaṃ tu caturyugam /
caturbhistu kṛtaṃ devi sahasraistu yathākramam // SvaT_11.209 //
tretā jñeyā tribhirdevi dvābhyāṃ vai dvāparaḥ smṛtaḥ /
sahasreṇaiva varṣāṇāṃ vijñeyastu kaliḥ priye // SvaT_11.210 //
sandhyādvayasya mānaṃ tu kathayāmi yuge yuge /
śatāni catvāri kṛte tv ādirantaśca kīrtyate // SvaT_11.211 //
trete śatatrayaṃ jñeyaṃ dvāpare tu śatadvayam /
kalau cāpi śataṃ jñeyaṃ sandhyāmānamidaṃ smṛtam // SvaT_11.212 //
laukikena tu mānena punaśca kathayāmi te /
tricatvāriṃśallakṣāṇi sahasrāṇi ca viṃśatiḥ // SvaT_11.213 //
laukikena tu mānena tv iyaṃ saṃkhyā caturyuge /
ekaikasya punardevi yugasya kathayāmi te // SvaT_11.214 //
daśa sapta ca lakṣāṇi sahasrāṇyaṣṭaviṃśatiḥ /
kṛtasyaitadbhavenmānaṃ tretāyāṃ kathayāmi te // SvaT_11.215 //
ṣaṇṇavatiḥ sahasrāṇi lakṣāṇi dvādaśaiva tu /
tretāyugasya mānaṃ tu dvāparasya nibodha me // SvaT_11.216 //
catuṣṣaṣṭiḥ sahasrāṇi hy aṣṭau lakṣāṇi suvrate /
dvāparasya tu mānaṃ ca kalestu kathayāmi te // SvaT_11.217 //
dvātriṃśattu sahasrāṇi lakṣāṇāṃ ca catuṣṭayam /
etanmānaṃ kaleḥ proktaṃ samāsāttava suvrate // SvaT_11.218 //
varṣaistu mānavairdevi mānametadyuge yuge /
caturyugaikasaptatyā bhavenmanvantaraṃ punaḥ // SvaT_11.219 //
sandhyāmānavihīnaṃ tu yugairmānaṃ prakīrtitam /
% yugairmānaṃ] conj. Dwivedi;
yugairmalaṃ KSTS
etaddivyena mānena mānaṃ manvantare smṛtam // SvaT_11.220 //
varṣamānaiḥ punaścaiva laukikaiḥ kathayāmi te /
saptaṣaṣṭistu lakṣāṇi triṃśatkoṭyo varānane // SvaT_11.221 //
sahasraviṃśatirjñeyaṃ mānaṃ manvantare priye /
caturdaśabhirdeveśi kalpo manvantare bhavet // SvaT_11.222 //
manvantare vyatikrānte cānyasmin punarāgate /
pañca varṣasahasrāṇi madhye sandhyā bhavet sadā // SvaT_11.223 //
ādau sahasraṃ sarveṣām ante cāpi punastathā /
kalpo brahmadinaṃ proktaṃ caturyugasahasrakam // SvaT_11.224 //
varṣamānena divyena punaśca kathayāmi te /
koṭirekā tu varṣāṇāṃ lakṣāṇāṃ caiva viṃśatiḥ // SvaT_11.225 //
divyenaiva tu mānena brahmaṇastu dinaṃ bhavet /
ṣaṇṇavatyā sahasraistu sandhyākālaḥ prakīrtitaḥ // SvaT_11.226 //
laukikena tu mānena adhunā kathayāmi te /
varṣavṛndāni catvāri tv arbudatrayameva ca // SvaT_11.227 //
koṭidvayaṃ ca deveśi dinaṃ paitāmahaṃ smṛtam /
sandhyā koṭitrayaṃ caiva pañca lakṣāṇi kīrtitā // SvaT_11.228 //
catvāriṃśattathā ṣaṣṭiḥ sahasrāṇi tathaiva ca /
paścimaḥ sandhirevaṃ hi pūrvasandhyāpi tatsamā // SvaT_11.229 //
narakaiḥ saha saptānāṃ pātālānāṃ tathā priye /
lokānāṃ caiva saptānāṃ sthitireṣā prakīrtitā // SvaT_11.230 //
saṃhāraṃ ca punardevi śṛṇuṣva kathayāmi te /
brahmaṇaḥ svadinānte vai kalpaḥ saṃhāra ucyate // SvaT_11.231 //
dinenaikena brāhmeṇa indrāścaiva caturdaśa /
rājyaṃ kṛtvā kramādyānti manvantaravyavasthayā // SvaT_11.232 //
tataḥ saṃharate viśvaṃ saptalokāntagocaram /
supte pitāmahe devi ūrdhvaṃ kālāgnirīkṣate // SvaT_11.233 //
tasya vai dakṣiṇaṃ vaktraṃ mahājvālāṃ vinikṣipet /
tasmādvaktrānmahājvālā lakṣayojanavistṛtā // SvaT_11.234 //
ūrdhvaṃ prayāti sā dīptā tīvravegā suduḥsahā /
lokeṣu ye sthitā lokā ye ca pātālavāsinaḥ // SvaT_11.235 //
sukhaduḥkhobhaye kṣīṇe mohaṃ bhūyiṣṭhamāgate /
sattāmātrāstu te sarve bhavanti brahmaviṣṭape // SvaT_11.236 //
yāvannodayanaṃ bhūyaḥ sukhaduḥkhādikarmaṇām /
tāvattiṣṭhanti te mūḍhā yāvadbrahmā na budhyate // SvaT_11.237 //
rudralokādhipatayaḥ pātālapatayaśca ye /
kūṣmāṇḍahāṭakādyāstu te tisṭhantyatinirmalāḥ // SvaT_11.238 //
nirvyāpārāstu te tāvad yāvat sṛṣṭiḥ punarbhavet /
śūnyabhūteṣu lokeṣu jvālā dahati durdharā // SvaT_11.239 //
sā dahennarakān devi pātālāni samantataḥ /
trīṃllokāṃścaiva dahati bhūrbhuvaḥsvaḥpadāntikān // SvaT_11.240 //
dhūmena ca trayo lokā vinaśyanti varānane /
mahojanastapaḥsaṃjñāḥ satyaloko 'pi suvrate // SvaT_11.241 //
tiṣṭhanti mohitātmāno nidrayā te mṛtopamāḥ /
evaṃ dagdghā jagatsarvaṃ jvālā vaktraṃ viśet punaḥ // SvaT_11.242 //
tato vānti mahāvātā brahmaniḥśvāsasambhavāḥ /
nāśayanti ca tadbhasma jagaddāhodbhavaṃ priye // SvaT_11.243 //
brahmaprasvedajaṃ vāri tajjagat plāvayet punaḥ /
tenaiva vāriṇā devi jagadekārṇavaṃ bhavet // SvaT_11.244 //
niśākṣaye punaḥ sthitvā sukhaduḥkhaphalodaye /
karmataḥ sarvalokasya brahmā lokapitāmahaḥ // SvaT_11.245 //
śūnyabhūtāṃ samālokya bhagavān prabhuricchayā /
ṣaḍvidhāṃ kurute sṛṣṭiṃ yathāpūrvavyavasthayā // SvaT_11.246 //
prathamāṃ tāmasīṃ sṛṣṭiṃ karoti tamasotkaṭān /
narakān vividhākārān paśūn vai sthāvarāntagān // SvaT_11.247 //
tamorajaḥsamāveśān mānavān saṃsṛjet punaḥ /
rajaḥsattvasamāviṣṭaḥ sṛjenmunivareśvaram // SvaT_11.248 //
gatanidraḥ prabuddhaśca sattvaniṣṭho jagatpatiḥ /
sṛjeddevān salokāṃśca pūrvayaiva vyavasthayā // SvaT_11.249 //
tato rudrendrasūryendu- nakṣatrāṇi graheśvarāḥ /
adhikāraṃ prakurvanti sve sve viṣayagocare // SvaT_11.250 //
dine dine sṛjatyevaṃ saṃharecca dinakṣaye /
dinamānaṃ ca yatproktaṃ rātrisaṃkhyā ca tāvatī // SvaT_11.251 //
ahorātreṇa cānena abdaṃ vai pūrvavat smṛtam /
abdānāṃ tu śate pūrṇe mahākalpaḥ sa ucyate // SvaT_11.252 //
brāhme varṣaśate devi divyānyabdāni me śṛṇu /
ekanavatikoṭistu tathā lakṣāṇi viṃśatiḥ // SvaT_11.253 //
tathā saptaiva kharvāṇi nikharvāṣṭakameva ca /
brāhmaṃ varṣaśataṃ caitaj jñātavyaṃ kālavedinā // SvaT_11.254 //
daivikena tu mānena mānamitthaṃ prakīrtitam /
laukikena tu mānena punaścaiva nibodha me // SvaT_11.255 //
dvātriṃśadabdakoṭyastu tathā kharvāṣṭakaṃ priye /
kharvadvayaṃ ca deveśi nikharvāḥ pañca eva tu // SvaT_11.256 //
śaṅkutrayaṃ padmamekaṃ sāgaratrayameva ca /
%% Kṣemarāja records that Bhullaka reads:
%% ...thābdakoṭyastu ekaṃ caivārbudaṃ priye /
%% kharvāśītastathā caiva nikharvāṇāṃ ca pañcakam /
%% catuṣṭayaṃ ca śaṅkūnāṃ triṃśatsāgara eva ca /
etaddevi samākhyātaṃ jñātavyaṃ ca mumukṣubhiḥ // SvaT_11.257 //
etallaukikamānena brāhmamabdaśataṃ smṛtam /
ekaṃ daśaguṇaṃ pūrvaṃ śataṃ daśaguṇaṃ tu tat // SvaT_11.258 //
śataṃ daśaguṇaṃ kṛtvā sahasraṃ parikīrtitam /
sahasraṃ daśaguṇitam ayutaṃ taddhi kīrtitam // SvaT_11.259 //
daśāyutāni lakṣaṃ tu niyutaṃ daśatāni ca /
daśa tāni ca koṭiḥ syād daśa koṭistathārbudam // SvaT_11.260 //
arbudairdaśabhirvṛndaṃ kharvaṃ daśabhireva taiḥ /
daśabhistairnikharvaṃ tu śaṅkuḥ syāddaśa tāni tu // SvaT_11.261 //
śaṅkubhirdaśabhiḥ padmaṃ daśa padmāni sāgaraḥ /
sāgarairdaśabhirmadhyam antyaṃ tairdaśabhiḥ smṛtam // SvaT_11.262 //
antyaṃ daśāhataṃ kṛtvā parārdhaṃ parikīrtitam /
evamaṣṭādaśaitāni sthānāni gaṇitasya tu // SvaT_11.263 //
mahākalpasya paryante brahmā yāti pare layam /
viṣṇośca taddinaṃ proktaṃ rātrirvai tatsamā bhavet // SvaT_11.264 //
anena parimāṇena tasyābdaṃ tu vidhīyate /
varṣāṇāṃ ca śate pūrṇe so 'pi yāti pare layam // SvaT_11.265 //
viṣṇorāyuryadevoktaṃ rudrasyaitaddinaṃ bhavet /
dine dine sṛjatyanyau brahmaviṣṇū prajāpatī // SvaT_11.266 //
brāhmī ca vaiṣṇavī śaktir adhikārapadaṃ gatā /
yaṃ cādhitiṣṭhatyātmānaṃ tatsaṃjñāṃ sa prapadyate // SvaT_11.267 //
tadādhikāraṃ kurute icchayā paramātmanaḥ /
brahmaviṣṇvindrarudrāśca vidyeśā īśvarastathā // SvaT_11.268 //
lokādhipāśca deveśi tathā ca bhuvanādhipāḥ /
grahādimātaro rudrā yoganakṣatrarāśayaḥ // SvaT_11.269 //
śaktiyuktāstu te sarve bhavanti tadadhiṣṭhitāḥ /
tatparākramavīryāstu svakīye tu pade sthitāḥ // SvaT_11.270 //
śivasyaikā mahāśaktiḥ śivaścaiko hyanādimān /
sā śaktirbhidyate devi bhedairānantyasambhavaiḥ // SvaT_11.271 //
evaṃ vai kurute sṛṣṭiṃ rudraścaiva dine dine /
saṃhāraṃ ca dinānte vai rātrirvai tatsamā bhavet // SvaT_11.272 //
dinarātripramāṇenā- -nena syādvatsaro 'sya ca /
vatsarāṇāṃ śate pūrṇe śatarudradinakṣayāt // SvaT_11.273 //
so 'pi yāti paraṃ sthānaṃ yadgatvā niṣkalo bhavet /
tasmin sthāne punaścānyas tatsamaśca prabhurbhavet // SvaT_11.274 //
raudraśaktisamāyogād brahmaviṣṇvindranāyakaḥ /
śatarudrāstu deveśi svābdānāṃ tu śatakṣaye // SvaT_11.275 //
te prayānti paraṃ tattvaṃ tato 'ṇḍaṃ tu vinaśyati /
sarvabhūtaguṇādhāraṃ sarvatattvālayālayam // SvaT_11.276 //
saparvatavanodyāna- dvīpasāgaramaṇḍitam /
vimānamālākulitaṃ grahanakṣatramaṇḍitam // SvaT_11.277 //
devadānavagandharva- siddhavidyādharoragaiḥ /
ṛṣibhirmānuṣādyaiśca saptalokanivāsibhiḥ // SvaT_11.278 //
narakaiścaiva pātālair yuktaṃ bhuvanamaṇḍitam /
aśeṣabhuvanādhāra- maṇḍamapsu pralīyate // SvaT_11.279 //
tataḥ kālāgnirudraśca kālatattve layaṃ vrajet /
aptattvāttu samārabhya yāvanmāyāntagocaram // SvaT_11.280 //
tatsarvaṃ saṃharet kālaḥ svayameva carācaram /
tadūrdhvaṃ śuddhamadhvānaṃ yāvacchaktyantagocaram // SvaT_11.281 //
tatsarvaṃ saṃharedghoram aghoro ghoranāśanaḥ /
triṣvevaṃ saṃsthito rudraḥ kālarūpī maheśvaraḥ // SvaT_11.282 //
tataḥ saṃharate toyam amareśaśatātyaye /
evaṃ bhūtādyāvaraṇa- patayaśca śatātyaye // SvaT_11.283 //
saṃharanti ca deveśi sṛjanti ca parasparam /
%% Kṣemarāja records here another reading: kvacittu---
%% evaṃ bhūtapatīnāṃ tu prāpte varṣaśatātyaye /
%% yātaistairniṣkalasthānaṃ tato bhūtāni śāṅkari /
%% saṃharanti ca deveśi sṛjanti ca parasparam /
āpastejasi līyante tattejaścānile punaḥ // SvaT_11.284 //
tathānilo 'mbaraṃ prāpya saha tenaiva līyate /
tanmātreṣu pralīyante yathotpannāni ca kramāt // SvaT_11.285 //
tanmātrāṇyapyahaṅkāre sendriyāṇi yathākramam /
sa buddhau sā ca gahane guṇasāmye pralīyate // SvaT_11.286 //
guṇasāmyamanirdeśyam apratarkyamanaupamam /
tasmin jagadaśeṣaṃ tu prasuptamiva tiṣṭhati // SvaT_11.287 //
paramāṇupramāṇena līnaṃ saṃtiṣṭhate jagat /
ṣaḍviṃśakasya rudrasya caitaddinamiha smṛtam // SvaT_11.288 //
prajāḥ prajānāṃ patayaḥ pitaro mānavaiḥ saha /
sāṅkhyajñānena ye siddhāḥ vedena brahmavādinaḥ // SvaT_11.289 //
chandaḥ sāmāni coṅkāro buddhistaddevatāḥ priye /
ahni tiṣṭhanti te sarve parameśasya dhīmataḥ // SvaT_11.290 //
dinānte tu pralīyante rātryante viśvasambhavaḥ /
ṣaṭtriṃśattu sahasrāṇi brahmaṇāṃ pralayodbhavāḥ // SvaT_11.291 //
avyakte ca dinaṃ proktaṃ rudrāṇāṃ tannivāsinām /
tasmin saṃharate sarvaṃ pradhānasya dinakṣaye // SvaT_11.292 //
rātryante ca sṛjedbhūyaḥ śrīkaṇṭho viśvanāyakaḥ /
tasyāpyanena nyāyena parimāṇasthitirbhave // SvaT_11.293 //
yasmāt pralayakoṭyaśca vyatītāśca sahasraśaḥ /
tato niyatikālau ca rāgo vidyā kalā tathā // SvaT_11.294 //
parasparaṃ layaṃ yānti kramāt sarve svamānataḥ /
kalādyavaniparyantaṃ gahaneśadinakṣaye // SvaT_11.295 //
nānābhuvanavinyāsa- racanādivibhūṣitam /
saguṇādhāraparyanta- rudrakṣetrajñasaṅkulam // SvaT_11.296 //
gahaneśe layaṃ yāti mūlaprakṛtikāraṇe /
rātryante jāyate bhūyo gahaneśapracodanāt // SvaT_11.297 //
ahorātrastvayaṃ proktaḥ prākṛtaḥ parameśvari /
pralayaśca sa evokto bhūtānāṃ parameśvari // SvaT_11.298 //
prādhānikaparārdhena daśadhāguṇitena tu /
māyā saṃharate sarvaṃ punaścaiva sṛjejjagat // SvaT_11.299 //
māyākālaparārdhasya śatadhāguṇitasya ca /
īśvaraḥ kurute sṛṣṭiṃ punaśca saṃharejjagat // SvaT_11.300 //
tataḥ sadāśivo devaḥ svamānena ca saṃharet /
sṛjate ca punarbhūya ātmīye devyaharmukhe // SvaT_11.301 //
mahāpralaya evoktaḥ sādākhye tu dinadvaye /
bindutattve layaṃ yāti pañcamantramahātanuḥ // SvaT_11.302 //
binduṃ caivārdhacandraṃ tu bhittvā caiva nirodhikām /
nādatattve layaṃ yāti gṛhītvā sacarācaram // SvaT_11.303 //
nādaḥ sauṣumnamārgeṇa bhittvā brahmabilaṃ priye /
śaktitattve layaṃ yāti śaktitattvadinakṣaye // SvaT_11.304 //
parārdhaḥ sa tu vijñeyaḥ kālastu varavarṇini /
tacca śivatattvasthasya vyāpīśasyāpyaharmukham // SvaT_11.305 //
tataśca saṃsṛjedbhūyo vyāpī vyomasvarūpiṇi /
līyate so 'pyananteśe so 'nāthe so 'pyanāśrite // SvaT_11.306 //
śaktikālaparārdhasya koṭidhāguṇitasya ca /
anāśritasya devasya dinametat prakīrtitam // SvaT_11.307 //
anena parimāṇena parārdhaguṇitena tu /
so 'pi yāti paraṃ sthānaṃ kāraṇaṃ svamanāśrayam // SvaT_11.308 //
sa kālaḥ sāmyasaṃjñaśca janmamṛtyubhayāpahaḥ /
tato 'pyūrdhvamameyastu kālaḥ syāt paramāvadhiḥ // SvaT_11.309 //
nityo nityodito devi akalyaśca na kalyate /
sa cādhaḥ kalayet sarvaṃ vyāpinyādiṃ dharāvadhim // SvaT_11.310 //
tuṭyādibhiḥ kalābhiśca devyadhvānaṃ carācaram /
ūrdhvamunmanaso yacca tatra kālo na vidyate // SvaT_11.311 //
na kalyaḥ kalyate kaścin niṣkalaḥ kālavarjitaḥ /
yaḥ śāṅkaryunmanātītaḥ sa nityo vyāpako 'vyayaḥ // SvaT_11.312 //
tasyādau yādṛśaṃ rūpaṃ kalpānte caiva tādṛśam /
arūpā rūpanirmuktaḥ so 'nādirbhavavarjitaḥ // SvaT_11.313 //
sarvajñaḥ sarvakartā ca dānādiguṇavarjitaḥ /
sa evāpararūpeṇa unmanyā mūrdhni saṃsthitaḥ // SvaT_11.314 //
devadevo jagannāthaḥ paramātmā śivo 'vyayaḥ /
paryānukramayogena so 'kāmāt sṛjate jagat // SvaT_11.315 //
devyuvāca
akāmasya kriyā nāsti niṣkriyaśca sṛjet katham /
evaṃ praśnavaraṃ guhyaṃ kathayasva prasādataḥ // SvaT_11.316 //
bhairava uvāca
ādityasya maṇeryadvat tāpitādraviraśmibhiḥ /
vahniḥ saṃjāyate tasmād ravestatra na kāmitā // SvaT_11.317 //
maṇerapi na kāmitvaṃ tadvaddevasya ceṣṭitam /
ādityavacchivo jñeyaḥ śaktirmaṇiriva sthitā // SvaT_11.318 //
ṛtukālamitādvṛkṣāt kālo 'ṅkuraniyojakaḥ /
yadvacchivasamāyogāt tadvacchakterjagatsthitiḥ // SvaT_11.319 //
iti svacchandatantre ekādaśaḥ paṭalaḥ samāptaḥ
sṛṣṭiḥ sthitiśca saṃhāras tattvānāṃ kathitastvayā /
jagatsaṃbhavahetuśca tvatprasādācchrutaṃ mayā // SvaT_12.1 //
tattvavijñānamākhyāhi siddhisteṣu yathā bhavet /
pṛthivyādi śivāntaṃ ca kathayāmi samāsataḥ // SvaT_12.2 //
pṛthvī kaṭhinarūpeṇa śṛṇu dehe yathā sthitā /
māṃse 'sthiṣu tathā caiva snāyulomanakheṣu ca // SvaT_12.3 //
majjāntreṣu ca vijñeyā pṛthvī pañcaguṇotkaṭā /
kaphāsṛgāmamūtreṣu rasasvedavasāsu ca // SvaT_12.4 //
śukre ca saṃgrahe caiva sthitā āpaścaturguṇāḥ /
pacane dahane caiva tejasyūṣmaṇi saṃsthitam // SvaT_12.5 //
tejastvevaṃ sthitaṃ devi prakāśe ca trilakṣaṇam /
vāyurucchvāsaniḥśvāsa- sparśanavyūhalakṣaṇaḥ // SvaT_12.6 //
mūtroccāravisargeṣu annapānapraveśane /
vāyurebhiḥ sthito dehe vijñeyastu dvilakṣaṇaḥ // SvaT_12.7 //
ekalakṣaṇamākāśaṃ kathayāmi yathā sthitam /
suṣirātmakaṃ tu vijñeyaṃ navadhā cchidralakṣaṇam // SvaT_12.8 //
śabdātmakaṃ guṇaṃ h yetat kathitaṃ tava suvrate /
vāgindriyaṃ vadedvāṇīṃ sā ca vāṇī caturvidhā // SvaT_12.9 //
saṃskṛtā prākṛtī caiva apabhraṣṭānunāsikā /
chedanaṃ bhedanaṃ dānaṃ vyadhanaṃ śilpayojanam // SvaT_12.10 //
grahaṇaṃ vijayaścaiva sarvaṃ hastendriye sthitam /
samanimnonnatāścaiva loṣṭakaṇṭakavālukāḥ // SvaT_12.11 //
kardamo jaladurgāṇi rathyāṭṭālakaparvatāḥ /
pādendriyeṇa gamyante deśāntaragamāgame // SvaT_12.12 //
utsarge pardite caiva pāyurvai ceṣṭate sadā /
ānandakṛdupasthaśca gamyāgamyapravartakaḥ // SvaT_12.13 //
karmasvetāni vartante tena karmendriyāṇi tu /
buddhīndriyāṇi deveśi vartante buddhiyogataḥ // SvaT_12.14 //
ṣaḍjākhyarṣabhagāndhāra- madhyamāḥ pañcamaḥ priye /
dhaivato niṣadhaścaiva svarāḥ sapta prakīrtitāḥ // SvaT_12.15 //
gāndhāro madhyamaḥ ṣaḍjas trayo grāmāśca pārvati /
saptasvarāstrayo grāmā mūrchanāścaikaviṃśatiḥ // SvaT_12.16 //
tāna ekonapañcāśad ityetatsuramaṇḍalam /
sūkṣmaśabdāḥ smṛtā hyete carācararavasthitāḥ // SvaT_12.17 //
sthūlāṃścaiva pravakṣyāmi yathāvattānnibodha me /
bherīpaṭahaśaṅkhottho mṛdaṅgapaṇavotthitaḥ // SvaT_12.18 //
veṇugomukhaśabdaśca mandalo darduro dhvaniḥ /
tantrīvādyāni citrāṇi karavādyāni yāni ca // SvaT_12.19 //
saṃyogajaviyogotthāḥ kāṣṭhapāṣāṇavārijāḥ /
apabhraṃśo 'nunāsikyaḥ saṃskṛtaḥ prākṛto ravaḥ // SvaT_12.20 //
saptasvarapratiṣṭhāni vyaktāvyaktāni caiva hi /
uktānuktāni gṛhṇāti śravaṇendriyayogataḥ // SvaT_12.21 //
śabdo 'sya viṣayo hyeṣa yena budhyeta pudgalaḥ /
mṛduṃ ca kaṭhinaṃ caiva karkaśaṃ śītalaṃ tathā // SvaT_12.22 //
uṣṇaṃ ca picchilaṃ loṣṭaṃ kardamaṃ vālukāstathā /
śarakuntāsighātādi tāḍanaṃ chedanaṃ tathā // SvaT_12.23 //
etāni vai vijānāti sparśanaṃ ca tvagindriyam /
sparśo 'sya viṣayo hyeṣa yena budhyeta pudgalaḥ // SvaT_12.24 //
cakṣurindriyakarmāṇi kathyamānāni me śṛṇu /
sitaṃ raktaṃ ca pītaṃ ca kṛṣṇaṃ haritadhūmrakam // SvaT_12.25 //
kapilaṃ piṅgalaṃ babhru anyānyapi viśeṣataḥ /
naranārīpaśumṛgāñ jyotiḥ sthāvarajaṅgamam // SvaT_12.26 //
rūpākṛtiviviktāni cakṣuḥ paśyati sarvadā /
rūpākhyo viṣayo hyasya yenātmā pratibuddhyate // SvaT_12.27 //
madhurāmlarasaṃ caiva lavaṇaṃ kaṭu tiktakam /
kaṣāyamiśraṃ svāduṃ ca jihvā vedayate rasam // SvaT_12.28 //
raso 'sya viṣayo hyeṣa yena buddhyeta pudgalaḥ /
surabhirdivyagandhaśca durgandhaścāpyanekadhā // SvaT_12.29 //
ubhau jighrati nāsāgre viṣayo gandhasaṃjñitaḥ /
yenāsau budhyate kṣetrī ahaṅkāreṇa mohitaḥ // SvaT_12.30 //
saṃkalpe ca vikalpe ca daśadhākṣeṣu dhāvati /
anivāritasandeham ajayyaṃ sarvadehinām // SvaT_12.31 //
manaśca kathitaṃ hyetad dharmādharmanibandhakam /
svarūpadharmaṃ vakṣyāmi tanmātrāṇāṃ yathārthataḥ // SvaT_12.32 //
gandhaṃ tu gandhatanmātraṃ nāsikāgreṇa jighrati /
jihvayā rasatanmātraṃ rasaṃ gṛhṇāti saṃsthitam // SvaT_12.33 //
cakṣuṣā rūpatanmātraṃ rūpaṃ gṛhṇātyupāgatam /
gṛhṇāti sparśatanmātraṃ tvacā sparśamupāgatam // SvaT_12.34 //
śabdaṃ ca śabdatanmātraṃ gṛhṇāti śravaṇena tu /
sūkṣmastanmātradharmo 'yaṃ bhūtānāṃ prakṛtikramāt // SvaT_12.35 //
vaikārikastataścordhvaṃ budhyate yena pudgalaḥ /
ahaṃ vidvānahaṃ bhogī tv ahaṃ jāto mahākule // SvaT_12.36 //
ahaṃ dātā ca bhoktā ca tejasvī balavānaham /
ahaṃ yoddhā ca saṃgrāme śatravaśca mayā jitāḥ // SvaT_12.37 //
dharmaśīlaśca guṇavān śreyaskartā hyahaṃ param /
ahaṃ pāpī durācāro mūrkhaścāhaṃ durākṛtiḥ // SvaT_12.38 //
na dattaṃ na mayā bhuktaṃ matsamo nāsti duḥkhitaḥ /
ityahaṅkāracittānāṃ mamatvavaśavartinām // SvaT_12.39 //
ahaṅkāro nibadhnāti saṃsāre dṛḍhabandhanaiḥ /
trividhasyāpyayaṃ dharmo 'haṅkārasya prakīrtitaḥ // SvaT_12.40 //
buddhidharmāṃstato vakṣye dharmādīṃstava suvrate /
dharmo jñānaṃ ca vairāgyam aiśvaryaṃ ca catuṣṭayam // SvaT_12.41 //
adharmaśca tathājñānam avairāgyamanaiśvaram /
badhnāti saptadhā sā tu jñānabhāvena mohayet // SvaT_12.42 //
buddhiścādhyavasāyaṃ ca karoti vividheṣvapi /
dharmādīnāmathāṣṭānāṃ lakṣaṇāni śṛṇu priye // SvaT_12.43 //
upavāso japo maunam akrodho 'steyamārjavam /
satyaṃ śaucaṃ ca dānaṃ ca dayā kṣāntiśca sarvadā // SvaT_12.44 //
vidyābhyāsaśca lajja ca indriyāṇāṃ ca nigrahaḥ /
iṣṭāpūrtaṃ tīrthasevā pitṛṇāṃ caiva tarpaṇam // SvaT_12.45 //
abhayaṃ sarvasattvebhyo jīvitasya ca rakṣaṇam /
dhīguṇaḥ prathamo hyeṣa dharma ityabhidhīyate // SvaT_12.46 //
dharmakarmanibaddhānāṃ saṃsāramanuvartinām /
punarmārtyaṃ punaḥ svargyaṃ tīryak tvaṃ ca punaḥ punaḥ // SvaT_12.47 //
dharmabhāvaḥ samākhyātaḥ jñānabhāvaṃ ca me śṛṇu /
caturviṃśatikaḥ piṇḍaḥ karaṇendriyasaṃyutaḥ // SvaT_12.48 //
prākṛtaḥ sa tu vijñeyo dharmādharmapravartakaḥ /
akartā nirguṇaścāhaṃ na me bandho 'sti prākṛtaḥ // SvaT_12.49 //
prakṛtyā kāritaṃ manye vāsanādeva mucyate /
sāṅkhyajñānaṃ mayā proktaṃ prakṛteryena mucyate // SvaT_12.50 //
muktaṃ prakṛtibandhāttaṃ punarbadhnāti ceśvaraḥ /
baddhaḥ saṃsarate bhūyo yāvaddevaṃ na vindati // SvaT_12.51 //
īśvaraṃ sṛṣṭikartāraṃ sarvajantunibandhakam /
vairāgyātsantyajetputrān dārāniṣṭānsusaṃmatān // SvaT_12.52 //
hastyaśvarathayānāni suhṛdbhogadhanāni ca /
upavāsaṃ japaṃ tīrthaṃ pañcāgniṃ jalaśāyitām // SvaT_12.53 //
upāsyaitāni ghorāṇi dehaṃ santyajati kṣaṇāt /
girivṛkṣajalāgnibhyaḥ prahārodbandhanāśanaiḥ // SvaT_12.54 //
vairāgyaṃ tu samāśritya kurute sāhasānyapi /
aiśvaryabhāvamāpanno dravyaistṛptiṃ na gacchati // SvaT_12.55 //
na dārairna dhanairbhāgaiḥ parivārairna vāhanaiḥ /
tapo vratāni mantrāṃśca aiśvaryārthe tu sādhayet // SvaT_12.56 //
yuddhaṃ dyutaṃ tathā māyāṃ cauryaṃ cānṛtahiṃsanam /
anyānyapi tvayuktāni visrambhacchalaghātitām // SvaT_12.57 //
aiśvaryabhāvamāpannaḥ karoti ca bahūnyapi /
prāṇihiṃsārato nityaṃ caurikānṛtadambhavān // SvaT_12.58 //
yācako duḥkhadātā ca bhaveccādharmaceṣṭitam /
nāstidharmo na cādharmaḥ svargaṃ mokṣaṃ ca ko gataḥ // SvaT_12.59 //
ajñānabhāvamāpannaḥ sarvaṃ mithyeti bhāṣate /
nityaṃ duḥkhī parapreṣyo bhāraṃ yānaṃ vahannapi // SvaT_12.60 //
kṛcchrajīvī ca satatam avairāgye na khidyate /
rājyaṃ kṛtvā tu sāmantaḥ sāmantyādgrāmabhugbhavet // SvaT_12.61 //
grāmādbhraṣṭastadardhena vartate 'sāvanīśvaraḥ /
na śocati na codvignaḥ krīḍate pūrvarājyavat // SvaT_12.62 //
anaiśvaryasya bhāvo 'yam evaṃ te samudāhṛtaḥ /
avyaktaṃ triguṇaṃ vakṣye saṃsārasya pravartakam // SvaT_12.63 //
yasmācca jagadutpattiḥ prakṛtistena cocyate /
asya dharmaṃ pravakṣyāmi rajaḥ sattvatamo 'bhidham // SvaT_12.64 //
prakāśabhāvaḥ sattvaṃ ca dharmaḥ sattvasamāśritaḥ /
saṃvibhāgī ca satataṃ nityaṃ sattvopakārakaḥ // SvaT_12.65 //
kṣamādayāsamāyukto jñānavijñānapāragaḥ /
prītirdānaṃ dhṛtirmedhā tapaḥ śaucaṃ damastathā // SvaT_12.66 //
ṛtavāksamadṛṣṭiśca divyabuddhiprabodhanam /
yasminnete sadā dharmā bhavanti puruṣottame // SvaT_12.67 //
sa sāttvikastu vijñeyaḥ rajodharmāṃśca me śṛṇu /
nistriṃśaścātilobhī ca vidveṣī krodhanastathā // SvaT_12.68 //
kāmī harṣasamāviṣṭo duḥkhārtaḥ paryaṭetsadā /
mānī dambhasamāyukto 'pyahaṅkāre vyavasthitaḥ // SvaT_12.69 //
nityaṃ yuddharataḥ śūraḥ rājasaṃ guṇalakṣaṇam /
kāmakrodhābhibhūtatvaṃ lobhena ca samanvayaḥ // SvaT_12.70 //
īrśyā dambho viṣādaśca mada unmāda eva ca /
nidrālasya makarmitvaṃ daurmedhyājñānite tathā // SvaT_12.71 //
adharmatābuddhimattvaṃ nāstikyaṃ chalacittatā /
tamaḥ cihnāni caitāni dṛśyante yatra mānave // SvaT_12.72 //
tāmasaḥ sa tu vijñeyaḥ puruṣaḥ kaluṣāśayaḥ /
etatriguṇamavyaktaṃ triguṇaṃ sāmudāhṛtam // SvaT_12.73 //
etatsamyagviditvā tu mucyate prākṛtairguṇaiḥ /
guṇadharmā na caivāhaṃ buddhyahāṃkṛdguṇo nahi // SvaT_12.74 //
karaṇendriyahīnaśca bhūtatanmātravarjitaḥ /
akartā nirguṇaścāhaṃ cinmātraḥ puruṣaḥ smṛtaḥ // SvaT_12.75 //
mānasaṃ vācikaṃ caiva śārīraṃ karma yatkṛtam /
prakṛtyā kāritāṃ manye akartā puruṣaḥ smṛtaḥ // SvaT_12.76 //
evaṃ saṃnyasya karmāṇi vartate naca nityaśaḥ /
nāhaṃ kartā na me bandha evaṃ budhyeta yo naraḥ // SvaT_12.77 //
prakṛteḥ sa vimucyeta yāvanna sṛjatīśvaraḥ /
sāṅkhyajñānena saṃmūdho muktirityabhimanyate // SvaT_12.78 //
na hi muktirbhavettasya kaṃcitkālaṃ videhatā /
tiṣṭhetprakṛtinirmuktaḥ sṛṣṭisaṃhāravarjitaḥ // SvaT_12.79 //
yāvatkarotyasau sṛṣṭim īśvaraḥ parameśvaraḥ /
tāvatprakṛtibandhena saṃsāre kṣipyate punāḥ // SvaT_12.80 //
kṣiptaḥ saṃsarate bhūyaḥ saṃsāre ghorasāgare /
dharmādhārmanibaddhastu sāṅkhyajñānena mohitaḥ // SvaT_12.81 //
ahaṃ kartā ca bhoktā ca īśvarobalavānaham /
mamatvenaiva saṃmūḍho bhrāmyate ghaṭayantravat // SvaT_12.82 //
sāṅkhyajñānaṃ mayā proktaṃ śṛṇu dhyānādhidaivatam /
pṛthvīṃ kaṭhinarūpeṇa catuḥ sāgaramekhalām // SvaT_12.83 //
saparvatavanākīrṇāṃ mṛgapakṣisamākulām /
susthitāṃ pītavarṇābhām ūbījena samanvitām // SvaT_12.84 //
dhyātvā tatsiddhimabhyeti viṣasattvānnivārayet /
acālyaḥ sarvabhūtānāṃ yathaiva vasudhā bhavet // SvaT_12.85 //
jalāpūritasarvāṅgo jaladhyānena pūrayet /
evamabhyasyamānastu viṣasattvānvināśayet // SvaT_12.86 //
tṛṣṇādāhavinirmukta ītibhiśca vivarjitaḥ /
jagadāpūrayetsiddhaḥ pūrvabījasamanvitaḥ // SvaT_12.87 //
kuryātkarmasahasrāṇi svabījena tu bījitaḥ /
kṛṣṇareṇvātmako vāyur dhyeyo bījena saṃyutaḥ // SvaT_12.88 //
pūrayedvai jagaddehān siddhaścāścaryakārakaḥ /
suṣirātmakaṃ svadehaṃ tu jagacca suṣirātmakam // SvaT_12.89 //
dhyāyetprakṛtibījena citrakarmāṇi kārayet /
vāgindriye tathā vahnir dhyāto vāksiddhidāyakaḥ // SvaT_12.90 //
indraḥ pāṇāvabhidhyātaḥ bāhuśālī tvajeyakaḥ /
pādayordūrasaṃcāraṃ dhyāto viṣṇuḥ prayacchati // SvaT_12.91 //
pāyau mitraḥ sito dhyātaḥ pāyuvyādhivināśakaḥ /
śiśne prajāpatiṃ śyāmaṃ dhyāyedyuktena cetasā // SvaT_12.92 //
jitendriyaśca bhavati tv icchayā ramate śatam /
śrotrendriye diśaścitrā dhyāyedvījena saṃyutāḥ // SvaT_12.93 //
sakṛduktaṃ ca gṛhṇāti digyātrā caiva siddhyati /
mārutaṃ kṛṣṇarūpeṇa dhyāyettu tvaci saṃsthitam // SvaT_12.94 //
yaḥ sa daṃṣṭrādyabhedyaḥ syāt na kvaciñjāyate vyathā /
ādityaṃ cakṣuṣi dhyāyej jihvāyāṃ varuṇaṃ tathā // SvaT_12.95 //
nāsāyāṃ pṛthivīṃ pītāṃ manasīnduṃ tathaiva ca /
pītakaṃ gandhatanmātraṃ rasatanmātrakaṃ sitam // SvaT_12.96 //
raktaṃ tu rūpatanmātraṃ kṛṣṇaṃ tu sparśasaṃjñitam /
arūpaṃ śabdatanmātraṃ dhyātavyaṃ bindurūpi ca // SvaT_12.97 //
viṣayeṣvīpsitāṃ siddhiṃ jānāti ca vicintitam /
vaikārike tathā rudro dhyātavyaḥ siddhimicchatā // SvaT_12.98 //
dhyānātsiddhimavāpnoti muktāhaṅkārabandhanām /
brahmāṇaṃ buddhisaṃsthaṃ tu dhyāyedyuktena cetasā // SvaT_12.99 //
smaranvai pūrvabījena jñānaughaḥ saṃpravartate /
divyā ca jāyate buddhiḥ saṃśayocchittikārikā // SvaT_12.100 //
bhūtaṃ bhavyaṃ bhaviṣyacca pratyakṣaṃ saṃprajāyate /
prakṛtiḥ kṛṣṇavarṇā tu raktaśuklā virājate // SvaT_12.101 //
raktaṃ ca hṛdayaṃ tasyāḥ bahupādabhujānanā /
dhyātavyā tattvabījena yadīcchetsiddhimātmanaḥ // SvaT_12.102 //
siddhaścaiva svatantraśca divyadṛṣṭiśca jāyete /
ṣaṇmāsābhyāsayogena divyā dṛṣṭiḥ pravartate // SvaT_12.103 //
trailokye yatpravarteta pratyakṣaṃ tasya jāyate /
eṣa te prākṛto yoga uktaḥ mokṣakaraḥ paraḥ // SvaT_12.104 //
ataḥ paraṃ tu puruṣaḥ padmamadhye vyavasthitaḥ /
citsvarūpaśca sarveṣu dehamāpūrya saṃsthitaḥ // SvaT_12.105 //
sa jīva iti vikhyāto yena jīvati tatpuram /
nirgatena mṛtā yena acetāḥ śīryate tanuḥ // SvaT_12.106 //
badhyate mucyate 'sau vai sukhaduḥkhāni vetti ca /
na tasya rūpaṃ varṇo vā pramāṇaṃ dṛśyate kvacit // SvaT_12.107 //
na śakyaḥ kathituṃ vāpi sūkṣmaścānantavigrahaḥ /
vālāgraśatabhāgasya śatadhā kalpitasya tu // SvaT_12.108 //
tasya sūkṣmataro jīvaḥ sa cānantyāya kalpate /
ādityavarṇaṃ rukmābham abbindumiva puṣkare // SvaT_12.109 //
paśyanti tārakamiva yogino divyacakṣuṣā /
rāgavidyākalopetaḥ kālabaddho hi rūpavān // SvaT_12.110 //
śyāmavarṇena vijñeyā sthitā jīvasya devatā /
dakṣiṇena sitāṅgī tu vāmenāsitarūpiṇī // SvaT_12.111 //
tadvarṇāni ca vaktrāṇi maṇḍalāni viśeṣataḥ /
karmabandhena badhnāti sukhaduḥkhaṃ prayacchati // SvaT_12.112 //
niyatiṃ ca vijānīyād anivāryāṃ surāsuraiḥ /
pūrvabījasahadhyānā dvirūpeṇa samanvitā // SvaT_12.113 //
dhyānātsiddhimavāpnoti niyateśca vimucyate /
trinetraṃ ca caturvaktraṃ kṛṣṇavarṇaṃ caturbhujam // SvaT_12.114 //
saṃharantaṃ durādharṣam anantaṃ kālamīśvaram /
svabījadhyānarūpajñaḥ kālena nahi kalyate // SvaT_12.115 //
cakravatparivartante kāladhyānavivarjitāḥ /
evaṃ kālaṃ sadā dhyāyet dhyeyasiddhiśca jāyate // SvaT_12.116 //
rāgaṃ tu raktavarṇaṃ vai vidyāṃ śyāmāṃ sulocanām /
sitavarṇāṃ kalāṃ dhyāyec cetanyonmīlinīṃ tu tām // SvaT_12.117 //
kṛṣṇavarṇā ca raktākṣī dīrghadantā sulocanā /
kacordhvapiṅgakeśī ca sthūlakāyā mahodarī // SvaT_12.118 //
yā pātayati bhūtāni brahmādyāni punaḥ punaḥ /
nirvairaparipanthitvān māyā granthirduruttarā // SvaT_12.119 //
sāṅkhyavedapurāṇajñā anyaśāstravidaśca ye /
na tāṃ laṅghayituṃ śaktā ye cānye mokṣavādinaḥ // SvaT_12.120 //
kliśyanti māyayā bhrāntā amokṣe mokṣalipsayā /
svabījadhyānayogena pūrvadhyānasvarūpataḥ // SvaT_12.121 //
dīkṣāsinā ca tāṃ chittvā viśanti śivamavyayam /
caturvarṇā bhavedvidyā sā varṇavyāpinī smṛtā // SvaT_12.122 //
sitaraktapītakṛṣṇā dhyātavyā suṣirātmikā /
ākāśavāyumārūḍhā rūpayauvanaśālinī // SvaT_12.123 //
svabījena tu sā dhyeyā tatsiddhiścaiva jāyate /
divyā siddhiramoghā tu siddhavidyaśca jāyate // SvaT_12.124 //
veda lokāṃstataḥ sarvān kāmarūpī sa gacchati /
kuṅkumābhaṃ ca nāreśaṃ trinetraṃ tu jaṭādharam // SvaT_12.125 //
pūrvānanamabhidhyāyet vāyubhakṣasya yatphalam /
tatpuṇyaphalamāpnoti aśvamedhāyutasya ca // SvaT_12.126 //
jagacca vaśamāyāti kramate siddhimeti ca /
ṣaḍbhirmāsairasandehaḥ dakṣiṇaṃ ca tathaiva hi // SvaT_12.127 //
nīlāmbudapratīkāśaṃ piṅgabhrūśmaśrulocanam /
bhrukuṭīkarālavaktraṃ ca kapālāhi vibhūṣitam // SvaT_12.128 //
bahurūpajaṭādhāraṃ dakṣiṇaṃ tasya cintayet /
sukhaduḥkhavināśāya ītijvaravināśanam // SvaT_12.129 //
viṣagrahādi sarvaṃ tu dhyānānnāśayate kṣaṇāt /
agnivajjvalate yogī jarāmṛtyuvivarjitaḥ // SvaT_12.130 //
kramate sarvalokānvai siddhaśca samatāṃ vrajet /
sitaṃ trinayanaṃ devi sākṣāsūtrakamaṇḍalu // SvaT_12.131 //
paścimaṃ vadanaṃ dhyāyed divyasiddhipradāyakam /
hatvā prāṇisahasrāṇi paradāraśatāni ca // SvaT_12.132 //
alepako viśuddhātmā siddhiṃ prāpya śivo bhavet /
trinetramuttaraṃ vaktraṃ raktotpalasamadyuti // SvaT_12.133 //
dhyānāttasya jagatsarvaṃ vaśameti na saṃśayaḥ /
tapate varṣate caiva sṛjate saṃharatyapi // SvaT_12.134 //
īpsitāṃ labhate siddhiṃ yo 'bdamekaṃ tu cintayet /
sitamūrdhvaṃ sadā dhyāyec chūlahastaṃ jaṭādharam // SvaT_12.135 //
vyāghracarmapārīdhānaṃ sākṣāsūtrakamaṇḍalu /
vīṇāḍamaruhastaṃ ca nāgayajñopavītakam // SvaT_12.136 //
candramūrdhordhvaliṅgaṃ ca dhyāyennityaṃ maheśvaram /
anenaiva tu dehena sarvajñaḥ kāmarūpavān // SvaT_12.137 //
ghaṇṭānādasya vā dhyānāt siddhiḥ ṣāṇmāsikī bhavet /
īpsitā martyaloke tu siddhistasya prajāyate // SvaT_12.138 //
liṅgadhyānaṃ tu yaḥ kuryāt pūrvabījena saṃyutam /
māsenaikena paśyetsa sūkṣmaṃ liṅgaṃ tanūpari // SvaT_12.139 //
śuddhasphaṭikasaṅkāśaṃ taddṛṣṭvā tu vimucyate /
siddhistu mānuṣe loke ṣaṇmāsena prajāyate // SvaT_12.140 //
trailokyadarśane buddhiḥ pratyakṣā tasya jāyate /
ākrāmetsarvalokāṃśca īśvareṇa samo bhavet // SvaT_12.141 //
somārkau cakṣuṣī syātāṃ cakre vai dhī rathasya tu /
tanmātrāṇi hayāstasya manaḥ sārathi coditaḥ // SvaT_12.142 //
ahaṃkāro bhavedyoddhā guṇaścāsya mahādhanuḥ /
indriyāṇi śarāstasya mṛgo dharmaḥ prakīrtitaḥ // SvaT_12.143 //
evaṃ sa krīḍate yogī paramātmani hṛtsthite /
puṇyapāpairvartamāna icchayā parameśvari // SvaT_12.144 //
nāhaṃ kartā na me bandhaḥ sarvamīśvarakāraṇam /
matvā ceśvaravijñānaṃ sarvakarmaṇi santyajet // SvaT_12.145 //
dharmādharmasya kartṛtve prerako hṛdi saṃsthitaḥ /
tamahaṃ śaraṇaṃ prāpto na me bandho 'sti kaṛtṛtā // SvaT_12.146 //
sadāśivo 'ṣṭabhedena pūrvabījasamanvitaḥ /
dhyeyaḥ pūrvoktarūpeṇa tatsiddhiphalamicchatā // SvaT_12.147 //
nādaṃ vai vyāpakaṃ dhyāyed ahorātrāyaneṣu ca /
dakṣiṇottarasaṃkrāntyā viṣuvajjñasya mokṣadaḥ // SvaT_12.148 //
vaṃśadhvanisamaprakhyaḥ śāntanādastu sa smṛtaḥ /
sadāśivaḥ sa vijñeyaḥ dhyānātsiddhiphalaṃ śṛṇu // SvaT_12.149 //
māsamātreṇa tejasvī vāgīśastu dvitīyake /
tṛtīye paśyate siddhān divyadṛṣṭiścaturthake // SvaT_12.150 //
siddhistu mānuṣe loke vatsarārdhe na saṃśayaḥ /
divyāsiddhistathābdena sāyujyaṃ tu dvitīyake // SvaT_12.151 //
ṣaṇmukhīkaraṇaṃ kṛtvā dhyāyeddevaṃ sadāśivam /
aṅguṣṭhābhyāṃ śrutī netre tarjanīmadhyamākramāt // SvaT_12.152 //
śeṣābhyāṃ vṛṇuyādghrāṇe ṣaṇmukhe kila baddhadhīḥ /
daśadhā varṇarūpeṇa dṛśyate ca sadāśivaḥ // SvaT_12.153 //
sitaṃ raktaṃ ca pītaṃ ca kṛṣṇaṃ haritapiṅgalam /
nīlaṃ citrakavarṇaṃ tu sphaṭikābhaṃ manoramam // SvaT_12.154 //
dṛṣṭvā sarvāṇi rūpāṇi tyajettani vicakṣaṇaḥ /
ekameva tu gṛhṇīyād anye tu guṇarūpakāḥ // SvaT_12.155 //
candramaṇḍalasaṅkāśaṃ vidyutpuñjanibhekṣaṇam /
tārakācalitākāraṃ bindumevaṃ vilakṣayet // SvaT_12.156 //
nivṛttiśca pratiṣṭhā ca vidyā śāntistathaiva ca /
ābhiḥ kalābhiḥ saṃyukto dhyātavyo bindurīśvaraḥ // SvaT_12.157 //
bindudhyānaṃ samākhyātaṃ śaktilakṣaṃ nibodha me /
khaṃ vīkṣya mīlitākṣo yad udyadbhāskarasannibham // SvaT_12.158 //
īkṣate ca mahattejaḥ śaktiḥ prabhvīti sā smṛtā /
pītā raktā tathā kṛṣṇā sphaṭikābhā manoramā // SvaT_12.159 //
draṣṭavyā pāramā śaktiḥ tāṃ dṛṣṭvā śivatāṃ vrajet /
vyāpinīṃ ca tataścordhve pañcarūpāṃ vicintayet // SvaT_12.160 //
kāraṇaiḥ svaiḥ samopetāṃ dhyātvā svacchandatāṃ vrajet /
samanāmunmanāṃ coktāṃ dhyāyedyuktena cetasā // SvaT_12.161 //
dhyānātsiddhimavāpnoti vyāpakaḥ prabhurakhyayaḥ /
tataścordhve śivaḥ śāntaḥ pūrvaṃ vai kathito mayā // SvaT_12.162 //
cakṣuṣā yaśca dṛśyeta vāco vā yaśca gocaraḥ /
manaścintayate yāni buddhiryāni vyavasyati // SvaT_12.163 //
ahaṃkṛtāni yānyeva yacca vedyatayā sthitam /
yaśca nāsti sa tatraiva tv anveṣṭavyaḥ prayatnataḥ // SvaT_12.164 //
yatra tatra sthito deśe yatra tatrāśrame rataḥ /
sukhāsīnaḥ saṃyatātmā ekacittaḥ samāhitaḥ // SvaT_12.165 //
svacchandaṃ samanusmṛtya abhāvaṃ bhāvayetsadā /
bhāvanāttasya tattvasya tatsamaścaiva jāyate // SvaT_12.166 //
ye dharmāstasya cākhyātāḥ pūrvaṃ te varavarṇini /
taistu dharmaiḥ samāyukti yogī vai bhavati priye // SvaT_12.167 //
svarūparūpakadhyānaṃ tattvānāṃ kathitaṃ mayā /
evaṃ jñātvā ca dhyātvā ca siddhyate mucyate 'pi ca // SvaT_12.168 //
iti svacchandatantre dvādaśaḥ paṭalaḥ
śrīdevyuvāca
sāraṃ yadasya tantrasya yāgaṃ tu parameśvara /
tamākhyāhi samāsena sādhakānāṃ hitāya vai // SvaT_13.1 //
śrībhairava uvāca
mūlabījākṣaraṃ mantra- nāyakaṃ paramīśvaram /
praṇavāsanamārūḍham aṅgavaktraiḥ samanvitam // SvaT_13.2 //
pūrvoktadravyasaṃghātaiḥ pūjayet parameśvaram /
sa eva homavinyāsaḥ dīkṣā saiva prakīrtitaḥ // SvaT_13.3 //
daśalakṣaṃ japedyastu ekacittaḥ samāhitaḥ /
samudragasarittīre sahāyaiḥ parivarjitaḥ // SvaT_13.4 //
homayennaramāṃsasya lakṣamekaṃ saguggulam /
jitendriyaikacittastu brahmacarye vyavasthitaḥ // SvaT_13.5 //
asādhyaṃ sādhayeddevi nātra kāryā vicāraṇā /
yāni kānīha karmāṇi catuṣpīṭhasthitāni ca // SvaT_13.6 //
adhamānyatha madhyāni hy uttamāni varānane /
tāni siddhyanti deveśi bhairavasya vaco yathā // SvaT_13.7 //
athātaḥ sampravakṣyāmi kārikākośamuttamam /
yaṃ jñātvā devadeveśi vicarantīha sādhakāḥ // SvaT_13.8 //
abhimukhakhaḍgani pātitaśūraśiraḥ śoṣitaṃ samādāya /*
raktālaktakalikhitaṃ sādhyatanau mantrayuktamabhidhānam // SvaT_13.9 //*
pretānale sutaptaṃ vidhāya niśi yatkṛte śataṃ japati /*
asurendracakravartinamasurendraguruṃ vā tamānayatyanilavegāt // SvaT_13.10 //*
pretālaktakalikhitaṃ naraśirasi pretavahnisantaptam /*
yamalokādapyacirādānayati balena pūrvavat sādhyam // SvaT_13.11 //*
mṛtanāryā vāmapadādudbaddhāyāstu pāṃsulīṃ samādāya /*
rudhirālaktakarocanayā sādhyatanuṃ mantrasaṃyuktām // SvaT_13.12 //*
khadirānale sutaptāṃ rātryardhe sammukho japaśatena /*
ānayati śacīmahalyāmathavā divasasya śatabhāgāt // SvaT_13.13 //*
udbaddhastrītanuvāmāṅghreḥ pāṃsulīṃ samādāya /*
pretālaktakanijarudhirarocanābhirvilikhya sādhyatanum // SvaT_13.14 //*
pretānale sutaptāṃ śatābhijaptāṃ svanāmamantrayutām /*
kṛtvā yakṣasurāsurapannaganārīḥ samānayatyāśu // SvaT_13.15 //*
nijavāmakare 'laktakarocanayā sādhyanāma parilikhitam /*
mantravidarbhitametajjapaśatayuktaṃ sutāpitaṃ rātrau // SvaT_13.16 //*
khadirānale vidhūme 'suragurumapyānayatyanilavegāt /*
sādhyamabhidhānalikhitaṃ bhūmitale gairikeṇa raktena // SvaT_13.17 //*
gandhodvartitavāmahastena tu tattvabījayuktena /*
ākramya bhūmilikhitaṃ sādhyābhimukho 'rdharātrakāle tu // SvaT_13.18 //*
kṣitipatimapi sāmātyaṃ cānayati nimeṣaśatabhāgāt /*
nṛkapālamadhyalikhitaṃ rocanayā raktamiśrayā sādhyam // SvaT_13.19 //*
nāma ca tasya lalāṭe mantreṇa vidarbhitaṃ samālikhya /*
gandhodakena liptaṃ nṛkapālaṃ vai dvitīyamādāya // SvaT_13.20 //*
kṛtvā kapālasampuṭamatha mṛtasūtreṇa veṣṭayet samyak /*
khadirāṅgārasutaptaṃ sikthakaliptaṃ tu tatpunaḥ kṛtvā // SvaT_13.21 //*
yāvat sikthakametat kapālalagnaṃ vilīyate tāvat /*
surapatimapyākarṣati japaśatayogānnimeṣamātreṇa // SvaT_13.22 //*
bhittau gairikalikhitaṃ mantrārṇavidarbhitaṃ tadabhidhānam /*
sādhyābhimukho rātrau vāmakarākrāntamatha japan kruddhaḥ // SvaT_13.23 //*
kroṅkārāṅkuśayogādānayati surāsurān kṣipram /*
raṇaśastraghātapatitaṃ narapiśitaṃ trimadhusaṃyutaṃ juhuyāt // SvaT_13.24 //*
viparītacakramudrāṃ baddhvā sādhyaṃ tu nikṣipenmadhye /*
sampīḍitakarasampuṭavihvalavaktraṃ karāntare dhyātvā // SvaT_13.25 //*
ānayati mahāpuruṣaṃ kṣitipatimapi divasaśatabhāgāt /*
śitaśastrapātarahitadhvajanaraśīrṣaṃ pragṛhya lakṣamayutam // SvaT_13.26 //*
tatra trirūpagaditaṃ dhāma likhitvābhipūjayedyastu /*
tasya haripavanakamalajadhanadayamendrāḥ sasiddhagandharvāḥ // SvaT_13.27 //*
vividhavarasiddhijātaṃ vidadhati vicitrāstathāparāḥ siddhīḥ /*
vyaktāvyaktaṃ tathā vyaktamavyaktaṃ tu trirūpakam // SvaT_13.28 //*
dhāmacārādhayet samyak tatra yastu vicakṣaṇaḥ /
jāyate trividhā siddhir girirājatanūdbhave // SvaT_13.29 //
suniścitamateḥ samyag girirājasya tasya vai /
raktacandanadhūliṃ tu rājikāṃ lavaṇaṃ tathā // SvaT_13.30 //
pādadhūliṃ tu sādhyasya ekīkṛtya tu peṣayet /
japan svacchandadevaṃ tu nirmathnaṃśca karadvayam // SvaT_13.31 //
citāgnau juhuyāccūrṇaṃ cāṇḍālāgnāvathāpi vā /
sādhyasyābhimukho bhūtvā prayogamimamācaret // SvaT_13.32 //
śatamekaṃ japedyāvat tāvadākarṣayennṛpam /
vaśamāyāti bhūnātha ātmanā ca dhanena ca // SvaT_13.33 //
siddha eṣa prayogastu nānyathā te vadāmyaham /
tāmeva dhūliṃ saṃgṛhya lohacūrṇavimiśritām // SvaT_13.34 //
śmaśānacīrake baddhvā saptajaptāṃ catuṣpathe /
nikhanyāṣṭāṅgulaṃ bhūmau ripunāmasamanvitām // SvaT_13.35 //
nikṣipedyasya nāmnā tāṃ sa kṣaṇāt stambhito bhavet /
tāmeva dhūliṃ saṃgṛhya pañcakonmattasaṃyutām // SvaT_13.36 //
baddhvā tāṃ pretavastreṇa ripunāmasamanvitām /
śatajaptāṃ tu tāṃ kṛtvā śmaśāne nikhaned drutam // SvaT_13.37 //
bhavatyunmattakaḥ sādhya uddhṛtāyāṃ tu mucyate /
uddhṛtaṃ vastramādāya kṣīreṇa pariśodhayet // SvaT_13.38 //
pratyānayanametaddhi siddhameva na saṃśayaḥ /
atha raktāśvamārasya kusumāni samāharet // SvaT_13.39 //
śatamaṣṭottaraṃ teṣāṃ śatajaptaṃ tu kārayet /
sakṛjjaptena puṣpeṇa liṅgamūrdhani tāḍayet // SvaT_13.40 //
evaṃ dine dine kuryād daśāhaṃ susamāhitaḥ /
tatastvekādaśaitāni saṃgṛhya kusumāni tu // SvaT_13.41 //
mahānadīṃ tato gatvā tatraikaikaṃ pravāhayet /
ānupūrvyeṇa sarvāṇi sakṛjjaptvā tu mantravit // SvaT_13.42 //
yatteṣāṃ paścimaṃ puṣpaṃ pratisrotaḥ prayāti hi /
tadgṛhītvāmbusammiśraṃ dantairaspṛṣṭamāpibet // SvaT_13.43 //
tato 'śvamārakusumaṃ raktaṃ vai śatamantritam /
tarjanyagre tu tatkṛtvā aṅguṣṭhenākramed budhaḥ // SvaT_13.44 //
bhrāmayet savyataḥ puṣpaṃ yasya nāmnā tu mantravit /
svacchandaṃ japamānastu tamākarṣayate drutam /
apasavyaṃ bhrāmayitvā punastasya visarjanam // SvaT_13.45 //
iti svacchandatantre trayodaśaḥ paṭalaḥ
śrībhairava uvāca
mudrāṇaṃ lakṣaṇaṃ vakṣye asmiṃstantre yathāsthitam /
uttānamañjaliṃ kṛtvā kapālaṃ parikīrtitam // SvaT_14.1 //
tiryakkṛtvā karaṃ vāmaṃ kaniṣṭhādyaṅgulitrayam /
aṅguṣṭhenākrameddevi ṛjvīṃ kṛtvā pradeśinīm // SvaT_14.2 //
parāṅmukhaṃ karaṃ kṛtvā skandhadeśe niveśayet /
khaṭvāṅgaṃ kīrtitaṃ hyetat khaḍgamudrāṃ nibodha me // SvaT_14.3 //
aṅguṣṭhenākrameddevi sakaniṣṭhāmanāmikām /
madhyamāṃ tarjanīṃ cordhvaṃ khaḍgamudrā prakīrtitā // SvaT_14.4 //
muṣṭiṃ baddhvā kaniṣṭhāṃ ca prasāryeta varānane /
ātmanaḥ sammukhaṃ kṛtvā spharaste kathito mayā // SvaT_14.5 //
muṣṭiṃ baddhvā tu deveśi tarjanyūrdhvaṃ tu kuñcayet /
aṅkuśaḥ kathito hyeṣa pāśamudrāṃ nibodha me // SvaT_14.6 //
tarjanīṃ vartulāṃ kṛtvā mūle 'ṅguṣṭhasya yojayet /
pāśastu kathito hyeṣa duṣṭajālanibandhakaḥ // SvaT_14.7 //
muṣṭiṃ baddhvā varārohe samprasārya pradeśinīm /
nārācastu samākhyātaḥ samāsāttava bhairavi // SvaT_14.8 //
muṣṭiṃ baddhvā prasāryeta tarjanyaṅguṣṭhakaṃ priye /
agre nikuñcayet kiñcit pinākaṃ parikīrtitam // SvaT_14.9 //
agraprasārito hastaḥ śliṣṭaśākho varānane /
parāṅmukhaṃ tu taṃ kṛtvā tv abhayaḥ parikīrtitaḥ // SvaT_14.10 //
vāmaṃ bhujaṃ prasāryaiva jānūpari niveśayet /
prasṛtaṃ darśayeddevi varaḥ sarvārthasādhakaḥ // SvaT_14.11 //
ghaṇṭākāraṃ karaṃ vāmaṃ kṛtvā caiva tvadhomukham /
dakṣahastasya tarjanyā ghṛṣed ghaṇṭā prakīrtitā // SvaT_14.12 //
kaniṣṭhikāṃ samākrāmed aṅguṣṭhena samāhitaḥ /
prasārya cāṅgulīstisras triśūlaṃ parikīrtitam // SvaT_14.13 //
daṇḍo vai muṣṭibandhena vajramudraṃ nibodha me /
vāmahastamadhaḥ kṛtvā uttānaṃ tu samāhitaḥ // SvaT_14.14 //
dakṣaṃ cādhomukhaṃ kṛtvā tv aṅguṣṭhaṃ ca kaniṣṭhikām /
ubhayorapi saṅghṛṣya vajramudrāṃ pradarśayet // SvaT_14.15 //
ḍamaruṃ muṣṭibandhena dakṣahastasya suvrate /
suṣireṇa samāyuktaṃ darśayettu varānane // SvaT_14.16 //
mudgaraṃ tu pravakṣyāmi hastau dvau samprasārayet /
mudgaraḥ kathito hyeṣa vallakīṃ ca nibodha me // SvaT_14.17 //
hastau prasārayeddevi uttānau tu samāhitaḥ /
anāme kuñcayitvā tu vīṇāmudrā prakīrtitā // SvaT_14.18 //
prasārayedaṅgulīstu kaniṣṭhānāmamadhyamāḥ /
aṅguṣṭhenākramedādyāṃ paraśuḥ samudāhṛtāḥ // SvaT_14.19 //
etā mudrā mahādevi bhairavasya pradarśayet /
āvāhane nirodhe ca tathā caiva visarjane // SvaT_14.20 //
kapālaṃ caiva khaṭvāṅgam anukteṣu pradarśayet /
kapālaṃ dhavalaṃ jñeyaṃ khaṭvāṅgaṃ ca tathaiva hi // SvaT_14.21 //
triśūlaṃ caiva nārācaṃ khaḍgo nīlotpalaprabhaḥ /
spharaṃ raktaṃ pinākaṃ ca kṛṣṇaṃ samparikīrtitam // SvaT_14.22 //
ghaṇṭā hemaprabhā jñeyāṅ kuśo marakataprabhaḥ /
pāśo bhinnāñjananibhaḥ sphaṭikābho 'bhayaḥ smṛtaḥ // SvaT_14.23 //
varaścittaprasādena dhyātavyo varavarṇini /
ḍamaruṃ hemasaṅkāśaṃ vīṇāṃ caitatsamaprabhām // SvaT_14.24 //
daṇḍaṃ raktaṃ vijānīyād vajraṃ pītaṃ vicintayet /
rājāvartanibho devi mudgaraḥ paraśustathā // SvaT_14.25 //
mudrāpīṭhaṃ samākhyātaṃ caturvargaphalodayam /
praṇavāsanamārūḍhā oṃkārādyā varānane // SvaT_14.26 //
svanāmakṛtavinyāsā namaskārāvasānikāḥ /
sādhayanti mahādevi phalāni vividhāni tu // SvaT_14.27 //
nirvighnakaraṇaṃ khyātaṃ mudrāṇāṃ lakṣaṇaṃ priye /
veditavyaṃ prayatnena sādhitavyaṃ mahātmanā // SvaT_14.28 //
iti svacchandatantre caturdaśaḥ paṭalaḥ
śrībhairava uvāca
japadhyānādiyuktasya caryāvratadharasya ca /
chummakāḥ sampravakṣyāmi sādhakasya varānane // SvaT_15.1 //
bhairavastu smṛto dhāma sarvadastu guruḥ smṛtaḥ /
sādhakastu girirjñeyaḥ putrako vimalaḥ smṛtaḥ // SvaT_15.2 //
samayī kāntadehastu bhaginyo baladarpitāḥ /
madyaṃ tu harṣaṇaṃ jñeyaṃ muditā tu surā smṛtā // SvaT_15.3 //
matysā jalacarā jñeyā māṃsaṃ ca balavardhanam /
jātaṃ prarūḍhamityāhur mṛtaṃ caiva parāṅmukham // SvaT_15.4 //
raktaṃ tvamṛtamityāhuḥ padmanālo 'ntrasañcayaḥ /
śukraṃ candraḥ samākhyātaḥ snāyuḥ sūtraṃ prakīrtitam // SvaT_15.5 //
śmaśānaṃ ḍāmaraṃ jñeyaṃ rākṣasastu bhayaṅkaraḥ /
piśāco romajananaḥ ruhā jñeyā rajasvalā // SvaT_15.6 //
rātriṃ vai cchādikāṃ viddhi prakāśaśca dinaṃ bhavet /
nayane cañcale jñeye jihvāṃ saṃgrāhikāṃ viduḥ // SvaT_15.7 //
karau dhanakarau jñeyau pādau sahacarau viduḥ /
liṅgaṃ santoṣajananaṃ bhagaḥ prītivivardhanaḥ // SvaT_15.8 //
śastraṃ vibhāgajananaṃ kartarī kāryasādhikā /
dūtī saṃvāhikā jñeyā dhūpo hlādana ucyate // SvaT_15.9 //
gandhaḥ santoṣajanano rājāno dhārakāḥ smṛtāḥ /
paśurvibodhako jñeyaś carukaḥ sārvakāmikaḥ // SvaT_15.10 //
annaṃ sādhanamityuktaṃ vasā maṇḍamihocyate /
diśāṃ mukhaṃ tu śravaṇaṃ tvak ca saṃvedanī smṛtā // SvaT_15.11 //
ghrāṇaṃ susthitamityuktaṃ mukhaṃ tu pravicārakam /
paśu pracāro vijñeyaḥ mātā dhātrīti kathyate // SvaT_15.12 //
pitaraṃ sṛṣṭikartāraṃ bhrātaraṃ pālakaṃ viduḥ /
bhaginī śubhakarī jñeyā sakhī sarvārthasādhikā // SvaT_15.13 //
mitraṃ guṇānāṃ jananaṃ guṇanāśaṃ ripuṃ viduḥ /
chit sphijau kīrtito devi dṛṣṭiścakṣuḥ prakīrtitam // SvaT_15.14 //
daśanāḥ khaṇḍakā jñeyā ādhāra udaraṃ smṛtam /
hṛdayaṃ guhyamityuktaṃ kaṭhinaṃ tvasthi viddhi hi // SvaT_15.15 //
medo vasāṃ vijānīyāt majjā puṣṭikaraḥ smṛtaḥ /
viṣṭhāṃ vidūṣikāṃ viddhi mūtraṃ snāva ihocyate // SvaT_15.16 //
kāleyakaṃ tu kusumaṃ dhūmaṃ dhṛtikaraṃ viduḥ /
melakaṃ caiva saṅghātaḥ putraḥ soddyotakaḥ smṛtaḥ // SvaT_15.17 //
duhitā hlādikā jñeyā kṣubdhaṃ vai calitaṃ viduḥ /
dūṣako jāra ityuktaḥ pītaṃ vanditameva ca // SvaT_15.18 //
bhakṣitaṃ prāptamityāhuś charditaṃ vikṛtīkṛtam /
dūṣitaṃ karṣitaṃ jñeyaṃ sammataṃ samayaṃ viduḥ // SvaT_15.19 //
mahallo rakṣako jñeyaś chagalastu kaniṣṭhakaḥ /
vinayo dehakarma syāt sādhanaṃ tu japaḥ smṛtaḥ // SvaT_15.20 //
homitaṃ siddhijananaṃ vibhāgo rocakaḥ smṛtaḥ /
kadambaṃ vṛndamityāhur viralo 'śliṣṭa ucyate // SvaT_15.21 //
vimalaḥ śiṣya ityukta icchā cājñā prakīrtitā /
devatādarśanaṃ yattat labdhaṃ śastrahataṃ viduḥ // SvaT_15.22 //
niśācaro biḍālaḥ syāt nakhinaśca vidārakāḥ /
ānītaṃ sāritaṃ jñeyaṃ rakṣitaṃ pihitaṃ tathā // SvaT_15.23 //
śikhāṃ saṃspṛśate yā tu sā tu śaktiṃ vinirdiśet /
śiraḥ pradarśayedyā tu sā ca binduṃ vinirdiśet // SvaT_15.24 //
lalāṭaṃ darśayedyā tu īśvaraṃ sā vinirdiśet /
tālukaṃ darśayedyā tu tayā rudraḥ prakīrtitaḥ // SvaT_15.25 //
jihvāṃ pradarśayedyā tu vidyāṃ sātha vinirdiśet /
sapta koṭayastu mantrāṇāṃ tasyā jñeyāstu suvrate // SvaT_15.26 //
ghaṇṭikāṃ darśayedyā tu tasyānantaḥ pradarśitaḥ /
kaṇṭhaṃ tu saṃspṛśeyā sā kālatattvaṃ vinirdiśet // SvaT_15.27 //
hṛtpadmaṃ darśayedyā tu puruṣaṃ sā vinirdiśet /
nābhiṃ pradarśayedyā tu prakṛtiṃ sā vinirdiśet // SvaT_15.28 //
tasyādhastād buddhitattvaṃ yadi syāddarśanaṃ priye /
yadā guhyaṃ spṛśeddevi ahaṃkāro 'dhidaivatam // SvaT_15.29 //
kaṭiṃ sandarśayedyā tu vyoma tatrādhidhaivatam /
ūrukau darśayeddevi pavanaṃ sā vinirdiśet // SvaT_15.30 //
jānunī darśayedyā tu tayā tejaḥ prakīrtitam /
jaṅghe pradarśayedyā tu varuṇaṃ sā vinirdiśet // SvaT_15.31 //
śarīraṃ darśayeddevi sarvavedamayaṃ priye /
pūjāgnijapayuktasya dhyānayuktasya mantriṇaḥ // SvaT_15.32 //
samayācārayuktasya kālāṃśakavidaḥ priye /
kriyopetasya deveśi yoginyastu varapradāḥ // SvaT_15.33 //
darśayanti mahādhvānaṃ nānābhogasamanvitam /
girirājasya deveśi yaṃ gatvā phalamaśnute // SvaT_15.34 //
bhairaveṇa samājñaptāḥ śaktayastu varānane /
anyāśca siddhīrvividhā adhamā madhyamottamāḥ // SvaT_15.35 //
anyatantrasamutthāśca sādhayanti na saṃśayaḥ /
evaṃ saṃkṣepataḥ proktaṃ melakaṃ tu varānane // SvaT_15.36 //
satatābhyāsayogena dadate carukaṃ svakam /
yasya samprāśanāddevi vīreśasadṛśo bhavet // SvaT_15.37 //
tasmād dhyānārcane homaṃ japam ca varavarṇini /
kurvanti bhāvitātmānas tataḥ siddhyanti mantriṇaḥ // SvaT_15.38 //
iti svacchandatantre pañcadaśaḥ paṭalaḥ
