gārhapatyaṃ ceṣyanpalāśaśākhayā vyudūhati 
avasyati haitadyadgārhapatyaṃ cinoti
ya u vai ke cāgnicito 'syāmeva te 'vasitāstadyadvyudūhatyavasitāneva tadvyudūhati
nedavasitānadhyavasyānīti 
apeta vīta vi ca sarpatāta iti 
apa caivaita vi ceta vyu ca sarpatāta ityetadya
udarasarpiṇastānetadāha ye 'tra stha purāṇa ye ca nūtanā iti ye 'tra stha sanātanā ye
cādhunātanā ityetat 
adādyamo 'vasānam pṛthivyā iti 
yamo ha vā asyā avasānasyeṣṭe sa evāsmā
asyāmavasānaṃ dadāti 
akrannimam pitaro lokamasmā iti 
kṣatraṃ vai yamo viśaḥ pitaro yasmā u vai
kṣatriyo viśā saṃvidāno 'syāmavasānaṃ dadāti tatsudattaṃ tatho hāsmai kṣatraṃ
yamo viśā pitṛbhiḥ saṃvidāno 'syāmavasānaṃ dadāti 
palāśaśākhayā vyudūhati 
brahma vai palāśo brahmaṇaiva tadavasitānvyudūhati
mantreṇa brahma vai mantro brahmaṇaiva tadavasitānvyudūhati tāmudīcīmudasyati 
athoṣānnivapati 
ayaṃ vai loko gārhapatyaḥ paśava ūṣā asmiṃstalloke paśūndadhāti
tasmādime 'smiṃloke paśavaḥ 
yadvevoṣānnivapati 
prajāpatiḥ prajā asṛjatā tā nānolbā asṛjata tā na samajānata so
'kāmayata saṃjānīranniti tāḥ samānolbā akarottāsāmūṣānulbamakarottāḥ samajānata
tasmādapyetarhi samānolbāḥ sameva jānate devaiḥ samānolbo 'sānītyu vai yajate yo
yajate tadyadūṣānnivapati devaireva tatsamānolbo bhavati 
sajñānamasīti 
samajānata hyetena kāmadharaṇamiti paśavo vā ūṣāḥ kāmadharaṇam
mayi te kāmadharaṇam bhūyāditi mayi te paśavo bhūyāsurityetattaiḥ sarvaṃ
gārhapatyam pracādayati yonirvai gārhapatyā citirulbamūṣāḥ sarvāṃ tadyonimulbena
pracādayati 
atha sikatā nivapati 
agneretadvaiśvānarasya bhasma yatsikatā agnimu vā etaṃ
vaiśvānaraṃ ceṣyanbhavati na vā agniḥ svam bhasmātidahatyanatidāhāya 
yadveva sikatā nivapati 
agneretadvaiśvānarasya reto yatsikatā agnimu vā etaṃ
vaiśvānaraṃ ceṣyanbhavati na vā aretaskātkiṃ cana vikriyate 'smādretaso 'dhi
vikriyātā iti 
agnerbhasmāsyagneḥ purīṣamasīti 
yātayāma vā agnerbhasmāyātayāmnyaḥ sikatā
ayātayāmamevainadetatkaroti tābhiḥ sarvaṃ gārhapatyam pracādayati yonirvai
gārhapatyā citī retaḥ sikatāḥ sarvasyāṃ tadyonau reto dadhāti 
athainam pariśridbhiḥ pariśrayati 
yonirvai pariśrita idamevaitadretaḥ siktaṃ yonyā
parigṛhṇāti tasmādyonyā retaḥ siktam parigṛhyate 
yadvevainam pariśridbhiḥ pariśrayati 
ayaṃ vai loko gārhapatya āpaḥ pariśrita imaṃ
taṃ lokamadbhiḥ paritanoti samudreṇa hainaṃ tatparitanoti sarvatastasmādimaṃ lokaṃ
sarvataḥ samudraḥ paryeti dakṣiṇāvṛttasmādimaṃ lokaṃ dakṣiṇāvṛtsamudraḥ paryeti
khātena tasmādimaṃ lokaṃ khātena samudraḥ paryeti 
cita stheti 
cinoti hyenāḥ paricita stheti pari hyenāścinotyūrdhvacitaḥ
śrayadhvamityūrdhvā upadadhadāha tasmādūrdhva eva samudro vijate 'tha
yattiraścīrupadadhyātsakṛddhaivedaṃ sarvaṃ samudro nirmṛjyānna sādayatyasannā
hyāpo na sūdadohasādhivadati 
asthīni vai pariśritaḥ 
prāṇaḥ sūdadohā na vā asthiṣu prāṇo 'styekena yajuṣā
bahvīriṣṭakā upadadhātyekaṃ hyetadrūpaṃ yadāpo 'tha yadbahvyaḥ pariśrito
bhavanti bahvyo hyāpaḥ 
tadvai yoniḥ pariśritaḥ 
ulbamūṣā retaḥ sikatā bāhyāḥ pariśrito bhavantyantara ūṣā
bāhyā hi yonirantaramulbam bāhya ūṣā bhavantyantarāḥ sikatā bāhyaṃ
hyulbamantaraṃ reta etebhyo vai jāyamāno jāyate tebhya evainametajjanayati 
athainamataścinoti 
idamevaitadretaḥ siktaṃ vikaroti tasmādyonau retaḥ siktaṃ
vikriyate 
sa catasraḥ prācīrupadadhāti 
dve paścāttiraścyau dve purastāttadyāścatasraḥ
prācīrupadadhāti sa ātmā tadyattāścatasro bhavanti caturvidho hyayamātmātha ye
paścātte sakthyau ye purastāttau bāhū yatra vā ātmā tadeva śiraḥ 
taṃ vā etam  atra pakṣapucavantaṃ vikaroti yādṛgvai yonau reto vikriyate
tādṛgjāyate tadyadetamatra pakṣapucavantaṃ vikaroti tasmādeṣo 'mutra
pakṣapucavānjāyate 
taṃ vai pakṣapucavantameva santam 
na pakṣapucavantamiva paśyanti
tasmādyonau garbhaṃ na yathārūpam paśyantyathainamamutra pakṣapucavantam
paśyanti tasmājjātaṃ garbhaṃ yathārūpam paśyanti 
sa catasraḥ pūrvā upadadhāti 
ātmā hyevāgre sambhavataḥ sambhavati dakṣiṇata
udaṅṅāsīna uttarārdhyām prathamāmupadadhāti tatho hāsyaiṣo
'bhyātmamevāgniścito bhavati 
ayaṃ so agniḥ 
yasmintsomamindraḥ sutaṃ dadha ityayaṃ vai loko gārhapatya āpaḥ
somaḥ suto 'smiṃstalloke 'pa indro 'dhatta jaṭhare vāvaśāna iti madhyaṃ vai jaṭharaṃ
sahasriyaṃ vājamatyaṃ na saptimityāpo vai sahasriyo vājaḥ sasavāntsantstūyase
jātaveda iti citaḥ saṃścīyase jātaveda ityetat 
agne yatte divi varca iti 
ādityo vā asya divi varcaḥ pṛthivyāmityayamagniḥ pṛthivyāṃ
yadoṣadhīṣvapsvā yajatreti ya evauṣadhiṣu cāpsu cāgnistametadāha
yenāntarikṣamurvātatantheti vāyuḥ sa tveṣaḥ sa bhānurarṇavo nṛcakṣā iti mahāntsa
bhānurarṇavo nṛcakṣā ityetat 
agne divo arṇamacā jigāsīti 
āpo vā asya divo 'rṇastā eṣa dhūmenācaityacā devāṃ
ūciṣe dhiṣṇyā ya iti prāṇā vai devā dhiṣṇyāste hi sarvā dhiya iṣṇanti yā rocane
parastātsūryasya yāścāvastādupatiṣṭhanta āpa iti rocano ha nāmaiṣa loko yatraiṣa
etattapati tadyāścaitam pareṇāpo yāścāvareṇa tā etadāha 
purīṣyāso agnaya iti 
paśavyāso 'gnaya ityetatprāvaṇebhiḥ sajoṣasa iti prāyaṇarūpam
prāyaṇaṃ hyetadagneryadgārhapatyo juṣantāṃ yajñamadruho 'namīvā iṣo mahīriti
juṣantāṃ yajñamadruho 'naśanāyā iṣo mahīrityetat 
nānopadadhāti 
ye nānākāmā ātmaṃstāṃstaddadhāti sakṛtsādayatyekaṃ tadātmānaṃ
karoti sūdadohasādhivadati prāṇo vai sūdadohāḥ prāṇeṇaivainametatsaṃtanoti
saṃdadhāti 
atha jaghanena parītya 
uttarato dakṣiṇāsīno 'parayordakṣiṇāmagra
upadadhātīḍāmagne purudaṃsaṃ saniṃ goriti paśavo vā iḍā paśūnāmevāsmā
etāmāśiṣamāśāste śaśvattamaṃ havamānāya sādheti yajamāno vai havamānaḥ syānnaḥ
sūnustanayo vijāveti prajā vai sūnuragne sā te sumatirbhūtvasme ityāśiṣamāśāste 
athottarām 
ayaṃ te yonirṛtviyo yato jāto arocathā ityayaṃ te yonirṛtavyaḥ sanātano
yato jāto 'dīpyathā ityetattaṃ jānannagna ārohāthā no vardhayā rayimiti yathaiva
yajustathā bandhuḥ 
sakthyāvasyaite 
te nānopadadhāti nānā sādayati nānā sūdadohasādhivadati nānā
hīme sakthyau dve bhavato dve hīme sakthyau paścādupadadhāti paścāddhīme
sakthyāvagrābhyāṃ saṃspṛṣṭe bhavata evaṃ hīme sakthyāvagrābhyāṃ saṃspṛṣṭe 
atha tenaiva punaḥ parītya 
dakṣiṇata udaṅṅā sīnaḥ pūrvayoruttarāmagra upadadhāti
cidasi tayā devatayāṅgirasvadṛddhruvā sīdetyatha dakṣiṇām paricidasi tayā
devatayāṅgirasvaddhruvā sīdeti 
bāhū asyaite 
te nānopadadhāti nānā sādayati nānā sūdadohasādhivadati nānā hīmau
bāhū dve bhavato dvau hīmau bāhū pūrvārdha upadadhāti purastāddhīmau bāhū
agrābhyāṃ saṃspṛṣṭe bhavata evaṃ hīmau bāhū agrābhyāṃ saṃspṛṣṭau sa vā itīmā
upadadhātītīme itīme taddakṣiṇāvṛttaddhi devatrā 
aṣṭāviṣṭakā upadadhāti 
aṣṭākṣarā gāyatrī gāyatro 'gniryāvānagniryāvatyasya
mātrā tāvantamevainametaccinoti pañca kṛtvaḥ sādayati pañcacitiko 'gniḥ pañca
'rtavaḥ saṃvatsaraḥ saṃvatsaro 'gniryāvanagniryāvatyasya mātrā
tāvantamevainametaccinotyaṣṭāviṣṭakāḥ pañca kṛtvaḥ sādayati tattrayodaśa
trayodaśa māsāḥ saṃvatsarastrayodaśāgneścitipurīṣāṇi yāvānagniryāvatyasya mātrā
tāvattadbhavati 
atha lokampṛṇāmupadadhāti 
tasyā upari bandhustisraḥ
pūrvāstrivṛdagniryāvānagniryāvatyasya mātrā tāvantamevainametaccinoti
daśottarāstāsāmupari bandhurdve vāgre 'tha daśāthaikāmevaṃ hi citiṃ cinvanti
tāstrayodaśa sampadyante tasyokto bandhuḥ 
tā ubhayya ekaviṃśatiḥ sampadyante 
dvādaśa māsāḥ pañca 'rtavastraya ime lokā
asāvāditya ekaviṃśo 'muṃ tadādityamasminnagnau pratiṣṭhāpayati 
ekaviṃśatirveva pariśritaḥ 
dvādaśa māsāḥ pañca 'rtavastraya ime lokā
ayamagniramuto 'dhyekaviṃśa imaṃ tadagnimamuṣminnāditye pratiṣṭhāpayati
tadyadetā evamupadadhātyetāvevaitadanyo 'nyasminpratiṣṭhāpayati tāvetāvanyo
'nyasminpratiṣṭhitau tau vā etāvatra dvāvekaviṃśau sampādayatyatra hyevemau
tadobhau bhavata āhavanīyaśca gārhapatyaśca 
atha purīṣaṃ nivapati 
tasyopari bandhustaccātvālavelāyā āharatyagnireṣa
yaccātvālastatho hāsyaitadāgneyameva bhavati sā samambilā syāttasyokto bandhuḥ 
vyāmamātrī bhavati 
vyāmamātro vai puruṣaḥ puruṣaḥ prajāpatiḥ
prajāpatiragnirātmasammitāṃ tadyoniṃ karoti parimaṇḍalā bhavati parimaṇḍalā hi
yoniratho ayaṃ vai loko gārhapatyaḥ parimaṇḍala u vā ayaṃ lokaḥ 
athainau saṃnivapati 
saṃjñāmevābhyāmetatkaroti samitaṃ saṃkalpethāṃ saṃ vām
manāṃsi saṃ vratāgne tvam purīṣyo bhavataṃ naḥ samanasāviti
śamayatyevaināvetadahiṃsāyai yathā nānyo 'nyaṃ hiṃsyātām 
caturbhiḥ saṃnivapati 
tadye catuṣpadāḥ paśavastairevābhyāmetatsaṃjñāṃ karotyatho
annaṃ vai paśavo 'nnenaivābhyāmetatsaṃjñāṃ karoti 
tāṃ na riktāmavekṣeta 
nedriktāmavekṣā iti yadriktāmavekṣeta graseta hainam 
athāsyāṃ sikatā āvapati 
agneretadvaiśvānarasya reto yatsikatā
agnimevāsyāmetadvaiśvānaraṃ reto bhūtaṃ siñcati sā samambilā syāttasyokto bandhuḥ 
athaināṃ vimuñcati 
apradāhāya yaddhi yuktaṃ na vimucyate pra taddahyata etadvā
etadyuktā reto 'bhārṣīdetamagniṃ tamatrājījanadathāparaṃ dhatte yoṣā vā ukhā
tasmādyadā yoṣā pūrvaṃ retaḥ prajanayatyathāparaṃ dhatte 
māteva putram pṛthivī purīṣyamiti 
māteva putram pṛthivī paśavyamityetadagniṃ
sve yonāvabhārukhetyagniṃ sve yonāvabhārṣīdukhetyetattāṃ viśvairdevairṛtubhiḥ
saṃvidānaḥ prajāpatirviśvakarmā vimuñcatviyṛtavo vai viśve devāstadenāṃ
viśvairdevairṛtubhiḥ saṃvidānaḥ prajāpatirviśvakarmā vimuñcati tāmuttarato
'gnernidadhātyaratnimātre tasyokto bandhuḥ 
athāsyām paya ānayati 
etadvā etadreto dhatte 'tha payo dhatte yoṣā vā ukhā
tasmādyadā yoṣā reto dhatte 'tha payo dhatte 'dharāḥ sikatā bhavantyuttaram payo
'dharaṃ hi reta uttaram payastanmadhya ānayati yathā tatprati
puruṣaśīrṣamupadadhyāt 
prajāpatiḥ prajā asṛjata 
sa prajāḥ sṛṣṭvā sarvamājimitvā vyasraṃsata
tasmādvisrastātprāṇo madhyata
udakrāmadathāsmādvīryamudakrāmattasminnutkrānte 'padyata
tasmātpannādannamasravadyaccakṣuradhyaśeta tasmādasyānnamasravanno heha
tarhi kā cana pratiṣṭhāsa 
te devā abruvan 
na vā ito 'nyā pratiṣṭhāstīmameva pitaram prajāpatiṃ
saṃskaravāma saiva naḥ pratiṣṭhā bhaviṣyatīti 
te 'gnimabruvan 
na vā ito 'nyā pratiṣṭhāsti tvayīmam pitaram prajāpatiṃ
saṃskaravāma saiva naḥ pratiṣṭhā bhaviṣyatīti kim me tato bhaviṣyatīti 
te 'bruvan  annaṃ vā ayam prajāpatistvanmukhā etadannamadāma tvanmukhānāṃ na
eṣo 'nnamasaditi tatheti tasmāddevā agnimukhā annamadanti yasyai hi kasyai ca
devatāyai juhvatyagnāveva juhvatyagnimukhā hi taddevā annamakurvata 
sa yo 'smātprāṇo madhyata udakrāmat 
ayameva sa vāyuryo 'yam pavate 'tha
yadasmādvīryamudakrāmadasau sa ādityo 'tha yadasmādannamasravadyadeva
saṃvatsare 'nnaṃ tattat 
taṃ devā agnau prāvṛñjan 
tadya enam pravṛktamagnirārohadya evāsmātsa prāṇo
madhyata udakrāmatsa evainaṃ sa āpadyata tamasminnadadhuratha
yadasmādvīryamudakrāmattadasminnadadhuratha
yadasmādannamasravattadasminnadadhustaṃ sarvaṃ kṛtsnaṃ
saṃskṛtyordhvamudaśrayaṃstadyaṃ tamudaśrayannime sa lokāḥ 
tasyāyameva lokaḥ pratiṣṭhā 
atha yo 'smiṃloke 'gniḥ so 'syāvāṅ prāṇo
'thāsyāntarikṣamātmātha yo 'ntarikṣe vāyurya evāyamātmanprāṇaḥ so 'sya sa
dyaurevāsya śiraḥ sūryācandramasau cakṣuṣī yaccakṣuradhyaśeta sa
candramāstasmātsa mīlitatataro 'nnaṃ hi tasmādasravat 
tadeṣā vai sā pratiṣṭhā 
yāṃ taddevāḥ samaskurvantsaiveyamadyāpi pratiṣṭhā so
evāpyato 'dhi bhavitā 
sa yaḥ sa prajāpatirvyasraṃsata 
ayameva sa yo 'yamagniścīyata tadyadeṣokhā riktā
śete purā pravarjanādyathaiva tatprajāpatirutkrānte prāṇa utkrānte vīrye srute 'nne
rikto 'śayadetadasya tadrūpam 
tāmagnau pravṛṇakti 
yathaivainamado devāḥ prāvṛñjaṃstadya enām
pravṛktāmagnirārohati ya evāsmātsa prāṇo madhyata udakrāmatsa evainaṃ sa
āpadyate tamasmindadhātyatha yadrukbham pratimucya bibharti
yadevāsmādvīryamudakrāmattadasmindadhātyatha yāḥ samidha ādadhāti
yadevāsmādannamasravattadasmindadhāti 
tā vai sāyam prātarādadhāti 
ahnaśca hi tadrātreścānnamasravattānyetāni
sarvasminneva saṃvatsare syuḥ saṃvatsaro hi sa
prajāpatiryasmāttānyudakrāmaṃstadasminnetatsarvasminneva sarvaṃ dadhāti
yasminhāsyaitadato na kuryānna hāsya
tasminnetaddadhyānnāsaṃvatsarabhṛtasyekṣakeṇa cana bhavitavyamiti ha smāha
vāmakakṣāyaṇo nedimam pitaram prajāpatiṃ vicidyamānam paśyānīti taṃ saṃvatsare
sarvaṃ kṛtsnaṃ saṃskatyordhvamucrayati yathaivainamado devā udaśrayan 
tasya gārhapatya evāyaṃ lokaḥ 
atha yo gārhapatye 'gnirya evāyamasmiṃloke 'gniḥ so
'sya so 'tha yadantarāhavanīyaṃ ca gārhapatyaṃ ca tadantarikṣamatha ya āgnīdhrīye
'gnirya evāyamantarikṣe vāyuḥ so 'sya sa āhavanīya eva dyauratha ya āhavanīye
'gnistau sūryācandramasau so 'syaiṣa ātmaiva 
tasya śira evāhavanīyaḥ 
atha ya āhavanīye 'gnirya evāyaṃ śīrṣanprāṇaḥ so 'sya sa
tadyatsa pakṣapucavānbhavati pakṣapucavānhyayaṃ śīrṣanprāṇaścakṣuḥ śiro
dakṣiṇaṃ śrotraṃ dakṣiṇaḥ pakṣa uttaraṃ śrotramuttaraḥ pakṣaḥ prāṇo
madhyamātmā vākpucam pratiṣṭhā tadyatprāṇā vācānnaṃ jagdhvā pratitiṣṭhanti
tasmādvākpucam pratiṣṭhā 
atha yadantarāhavanīyaṃ ca gārhapatyaṃ ca 
sa ātmātha ya āgnīdhrīye 'gnirya
evāyamantarātmanprāṇaḥ so 'sya sa pratiṣṭhaivāsya gārhapatyo 'tha yo gārhapatye
'gniḥ so 'syāvāṅ prāṇaḥ 
taṃ haike tricitaṃ cinvanti 
trayo vā ime vāñcaḥ prāṇā iti na tathā kuryādati te
recayantyekaviṃśasampadamatho anuṣṭupsampadamatho bṛhatīsampadaṃ ye tathā
kurvantyekaṃ hyevaitadrūpaṃ yonireva prajātireva yadete 'vāñcaḥ prāṇā yaddhi
mūtraṃ karoti yatpurīṣam praiva tajjāyate 
athātaḥ sampadeva 
ekaviṃśatiriṣṭakā nava yajūṃṣi tattriṃśatsādanaṃ ca sūdadohāśca
taddvātriṃtaddvātriṃśadakṣarānuṣṭupsaiṣānuṣṭup 
ekaviṃśatirveva pariṣritaḥ 
yajurdvāviṃśaṃ vyudūhanasya yajurūṣāśca yajuśca
sikatāśca yajuśca purīṣaṃ ca yajuśca caturbhiḥ saṃnivapati vimuñcati pañcamena
tatastribhiriyaṃ dvātriṃśadakṣarānuṣṭupsaiṣānuṣṭup 
athaite dve yajuṣī 
so anuṣṭubeva vāgvā anuṣṭuptadyadidaṃ dvayaṃ vāco rūpaṃ
daivaṃ ca mānuṣaṃ coccaiśca śanaiśca tadete dve 
tā vā etāstisro 'nuṣṭubhaḥ 
cita eṣa gārhapatyastadyadetā atra tisro 'nuṣṭubhaḥ
sampādayantyatra hyeveme tadā sarve lokā bhavanti tato 'nyatarāṃ
dvātriṃśadakṣarāmanuṣṭubhamāhavanīyaṃ haranti sa āhavanīyaḥ sā dyaustaciro
'thehānyatarā pariśiṣyate sa gārhapatyaḥ sā pratiṣṭhā sa u ayaṃ lokaḥ 
atha ye ete dve yajuṣī 
etattadyadantarāhavanīyaṃ ca gārhapatyaṃ ca tadantarikṣaṃ
sa ātmā tadyatte dve bhavatastasmādetattanīyo yadantarāhavanīyaṃ ca gārhapatyaṃ
ca tasmādeṣāṃ lokānāmantarikṣalokastaniṣṭhaḥ 
saiṣā tredhāvihitā vāganṛṣṭup 
tāmeṣo 'gniḥ prāṇo bhūtvānusaṃcarati ya āhavanīye
'gniḥ sa prāṇaḥ so 'sāvādityo 'tha ya āgnīdhrīye 'gniḥ sa vyānaḥ sa u ayaṃ vāyuryo
'yam pavate 'tha yo gārhapatye 'gniḥ sa udānaḥ sa u ayaṃ yo 'yamasmiṃloke
'gnirevaṃviddha vāva sarvāṃ vācaṃ sarvam prāṇaṃ sarvamātmānaṃ saṃskurute 
saiṣā bṛhatyeva 
ye vai dve dvātriṃśatau dvātriṃśadeva tadathaite dve yajuṣī
taccatustriṃśadagnireva pañcatriṃśo nākṣarāccando vyetyekasmānna dvābhyāṃ sa u
dvyakṣarastatṣaṭtriṃśatṣaṭtriṃśadakṣarā bṛhatī bṛhatīṃ vā eṣa saṃcito
'bhisampadyate yādṛgvai yonau retaḥ sicyate tādṛgjāyate tadyadetāmatra bṛhatīṃ
karoti tasmādeṣa saṃcito bṛhatīmabhisampadyate 
tadāhuḥ  yadayaṃ loko gārhapatyo 'ntarikṣaṃ dhiṣṇyā dyaurāhavanīyo
'ntarikṣaloka u asmāllokādanantarhito 'tha kasmādgārhapatyaṃ citvāhavanīyaṃ
cinotyatha dhiṣṇyāniti saha haivemāvagre lokāvāsatustayorviyatoryo 'ntareṇākāśa
āsīttadantarikṣamabhavadīkṣaṃ haitannāma tataḥ purāntarā vā idamīkṣamabhūditi
tasmādantarikṣaṃ tadyadgārhapatyaṃ citvāhavanīyaṃ cinotyetau hyagre
lokāvasṛjyetāmatha pratyetya dhiṣṇyānnivapati karmaṇa evānantarayāyātho
antayorvāva saṃskriyamāṇayormadhyaṃ saṃskriyate 
athāto nairṛtīrharanti 
etadvai devā gārhapatyaṃ citvā samārohannayaṃ vai loko
gārhapatya imameva taṃ lokaṃ saṃskṛtya samārohaṃste tama evānatidṛśyamapaśyan 
te 'bruvan  upa tajjānīta yathedaṃ tamaḥ pāpmānamapahanāmahā iti te
'bruvaṃścetayadhvamiti citimicateti vāva tadabruvaṃstadicita yathedaṃ tamaḥ
pāpmānamapahanāmahā iti 
te cetayamānāḥ 
etā iṣṭakā apaśyannairṛtīstā upādadhata tābhistattamaḥ
pāpmānamapāghnata pāpmā vai nirṛtistadyadetābhiḥ pāpmānaṃ nirṛtima pāghnata
tasmādetā nairṛtyaḥ 
tadvā etatkriyate 
yaddevā akurvannidaṃ nu tattama sa pāpmā devairevāpahato
yattvetatkaroti yaddevā akurvaṃstatkaravāṇītyatho ya eva pāpmā yā
nirṛtistametābhirapahate tadya 
detābhiḥ pāpmānaṃ nirṛtimapahate tasmādetā
nairṛtyaḥ 
yadvevaitā nairṛtīrharanti 
prajāpatiṃ visrastaṃ yatra devāḥ
samaskurvaṃstamukhāyāṃ yonau reto bhūtamasiñcanyonirvā ukhā tasmā etāṃ
saṃvatsare pratiṣṭhāṃ samaskurvannimameva lokamayaṃ vai loko
gārhapatyastasminnenam prājanayaṃstasya yaḥ pāpmā yaḥ śleṣmā yadulbaṃ yajjarāyu
tadasyaitābhirapāghnaṃstadyadasyaitābhiḥ pāpmānaṃ nirṛtimapāghnaṃstasmādetā
nairṛtyaḥ 
tathaivaitadyajamānaḥ 
ātmānamukhāyāṃ yonau reto bhūtaṃ siñcati yonirvā ukhā
tasmā etāṃ saṃvatsare pratiṣṭhāṃ saṃskarotīmameva lokamayaṃ vai loko
gārhapatyastasminnenam prajanayati tasya yaḥ pāpmā yaḥ śleṣmā yadulbaṃ yajjarāyu
tadasyaitābhirapahanti tadyadasyaitābhiḥ pāpmānaṃ nirṛtimapahanti tasmādetā
nairṛtyaḥ 
pādamātryo bhavanti 
adhaspadameva tatpāpmānaṃ nirṛtiṃ kurute 'lakṣaṇā bhavanti
yadvai nāsti tadalakṣaṇamasantameva tatpāpmānaṃ nirṛtiṃ kurute tuṣapakvā
bhavanti nairṛtā vai tuṣā nairṛtaireva tannairṛtaṃ karma karoti kṛṣṇā bhavanti
kṛṣṇaṃ hi tattama āsīdatho kṛṣṇā vai nirṛtiḥ 
tābhiretāṃ diśaṃ yanti 
eṣā vai nairṛtī diṅnairṛtyāmeva taddiśi nirṛtiṃ dadhāti sa
yatra svakṛtaṃ veriṇaṃ śvabhrapradaro vā syāttadenā upadadhyādyatra vā asyā
avadīryate yatra vāsyā oṣadhayo na jāyante nirṛtīrhāsyai tadgṛhṇāti naiṛta eva
tadbhūmernirṛtiṃ dadhāti tāḥ parācīrlokabhājaḥ kṛtvopadadhāti 
asunvantamayajamānamiceti 
yo vai na sunoti na yajate taṃ nirṛtirṛcati
stenasyetyāmanvihi taskarasyeti stenasya cetyāmanvihi taskarasya cetyetadatho yathā
stenastaskaraḥ pralāyametyevam pralāyamihītyanyamasmadica sā ta
ityetyanitthaṃvidvāṃsamicetyetannamo devi nirṛte tubhyamastviti
namaskāreṇaivaināmapahate 
namaḥ su te nirṛte tigmateja iti 
tigmatejā vai nirṛtistasyā
etannamaskarotyayasmayaṃ vicṛtā bandhametamityayasmayena ha vai tam bandhena
nirṛtirbadhnāti yam badhnāti yamena tvaṃ yamyā saṃvidānetyagnirvai yama iyaṃ
yamyābhyāṃ hīdaṃ sarvaṃ yatamābhyāṃ tvaṃ saṃvidānetyetaduttame nāke adhi
rohayainamiti svargo vai loko nākaḥ svarge loke yajamānamadhirohayetyatat 
yasyāste ghora āsanjuhomīti 
ghorā vai nirṛtistasyā etadāsanjuhoti yattaddevatyaṃ
karma karotyeṣām bandhānāmavasarjanāyeti yairbandhairbaddho bhavati yāṃ tvā
jano bhūmiriti pramandata itīyaṃ vai bhūmirasyāṃ vai sa bhavati yo bhavati nirṛtiṃ
tvāham pariveda viśvata iti nirṛtiriti tvāham pariveda sarvata ityetadiyaṃ vai
nirṛtiriyaṃ vai te nirarpayati yo nirṛcati tadyathā vai brūyādasāvāmuṣyāyaṇo 'si veda
tvā mā mā hiṃsīrityevametadāha natarāṃ hi vidita āmantrito hinasti 
nopaspṛśati 
pāpmā vai nirṛtirnetpāpmanā saṃspṛśā iti na sādayati pratiṣṭhā vai
sādanaṃ netpāpmānam pratiṣṭhāpayānīti na sūdadohasādhivadati prāṇo vai sūdadohā
netpāpmānam prāṇena saṃtanavāni saṃdadhānīti 
tā haike parastādarvācīrupadadhati 
pāpmā vai nirṛtirnetpāpmānaṃ
nirṛtimanvavāyāmeti na tathā kuryātparācīrevopadadhyātparāñcameva tatpāpmānaṃ
nirṛtimapahate 
tisra iṣṭakā upadadhāti 
trivṛdagniryāvānagniryāvatyasya mātrā tāvataiva
tatpāpmānaṃ nirṛtimapahate 
athāsandīṃ śikyam 
rukbhapāśamiṇḍve tatparārdhe nyasyati nairṛto vai pāśo
nirṛtipāśādeva tatpramucyate yaṃ te devī nirṛtirābabandha pāśaṃ
grīvāsvavicṛtyamityanevaṃviduṣā hāvicṛtyastaṃ te viṣyāmyāyuṣo na
madhyādityagnirvā āyustasyaitanmadhyaṃ yaccito gārhapatyo bhavatyacita
āhavanīyastasmādyadi yuvāgniṃ cinute yadi sthavira āyuṣo na
madhyādityevāhāthaitam pitumaddhi prasūta ityannaṃ vai piturathaitadannamaddhi
pramukta ityetattriṣṭubbhirvajro vai triṣṭubvajreṇaiva tatpāpmānaṃ nirṛtimapahate 
tisra iṣṭakā bhavanti 
āsandī śikyaṃ rukbhapāśa iṇḍve tadaṣṭāvaṣṭākṣarā gāyatrī
gāyatro 'gniryāvānagniryāvatyasya mātrā tāvataiva tatpāpmānaṃ nirṛtimapahate 
athāntareṇodacamasaṃ ninayati 
vajro vā āpo vajreṇaiva tatpāpmānaṃ
nirṛtimantardhatte namo bhūtyai yedaṃ cakāretyupottiṣṭhanti bhūtyai vā etadagre
devāḥ karmākurvata tasyā etannamo 'kurvanbhūtyā u evāyametatkarma kurute tasyā
etannamaskarotyapratīkṣamāyantyapratīkṣameva tatpāpmānaṃ nirṛtiṃ jahati 
pratyetyāgnimupatiṣṭhate 
etadvā etadayathāyathaṃ karoti yadagnau sāmicita etāṃ
diśameti tasmā evaitannihnute 'hiṃsāyai 
yadvevopatiṣṭhate 
ayaṃ vai loko gārhapatyaḥ pratiṣṭhā vai gārhapatya iyamu vai
pratiṣṭhāthaitadapathamivaiti yadetāṃ diśameti tadyadupatiṣṭhata
imāmevaitatpratiṣṭhāmabhipratyaityasyāmevaitatpratiṣṭhāyām pratitiṣṭhati 
niveśanaḥ saṃgamano vasūnāmiti 
niveśano hyayaṃ lokaḥ saṃgamano vasūnāṃ viśvā
rūpābhicaṣṭe śacībhiriti sarvāṇi rūpāṇyabhicaṣṭe śacībhirityetaddeva iva savitā
satyadharmendro na tasthau samare pathīnāmiti yathaiva yajustathā bandhuḥ 
atha prāyaṇīyaṃ nirvapati 
tasya haviṣkṛtā vācaṃ visṛjate vācaṃ visṛjya
stambayajurharati stambayajurhṛtvā pūrveṇa parigraheṇa parigṛhya likhitvāha hara
tririti harati trirāgnīdhraḥ 
pratyetya prāyaṇīyena pracarati 
prāyaṇīyena pracarya sīraṃ yunaktyetadvā enaṃ
devāḥ saṃskariṣyantaḥ purastādannena
samārdhayaṃstathaivainamayametatsaṃskariṣyanpurastādannena samardhayati sīram
bhavati seraṃ haitadyatsīramirāmevāsminnetaddadhāti 
audumbaram bhavati 
ūrgvai rasa udumbara ūrjaivainametadrasena samardhayati
mauñjam parisīryaṃ trivṛttasyokto bandhuḥ 
so 'gnerdakṣiṇāṃ śroṇim 
jaghanena tiṣṭhannuttarasyāṃsasya
purastādyujyamānamabhimantrayate sīrā yuñjanti kavayo yugā vitanvate pṛthagiti ye
vidvāṃsaste kavayaste sīraṃ ca yuñjanti yugāni ca vitanvate pṛthagdhīrā deveṣu
sumnayeti yajño vai sumnaṃ dhīrā deveṣu yajñaṃ tanvānā ityetat 
yunakta sīrā vi yugā tanudhvamiti 
yuñjanti hi sīraṃ vi yugāni tanvanti kṛte yonau
vapateha bījamiti bījāya vā eṣā yoniṣkriyate yatsītā yathā ha vā ayonau retaḥ
siñcedevaṃ tadyadakṛṣṭe vapati girā ca śruṣṭiḥ sabharā asanna iti vāgvai gīrannaṃ
śruṣṭirnedīya itsṛṇyaḥ pakvameyāditi yadā vā annam pacyate 'tha tatsṛṇyopacaranti
dvābhyāṃ yunakti gāyatryā ca triṣṭubhā ca tasyokto bandhuḥ 
sa dakṣiṇamevāgre yunakti 
atha savyamevaṃ devatretarathā mānuṣe ṣaḍgavam
bhavati dvādaśagavaṃ vā caturviṃśatigavaṃ vā saṃvatsaramevābhisampadam 
athainaṃ vikṛṣati 
annaṃ vai kṛṣiretadvā asmindevāḥ saṃskariṣyantaḥ
purastādannamadadhustathaivāsminnayametatsaṃskariṣyanpurastādannaṃ dadhāti 
sa vā ātmānameva vikṛṣati 
na pakṣapucānyātmaṃstadannaṃ dadhāti yadu vā
ātmannannaṃ dhīyate tadātmānamavati tatpakṣapucānyatha yatpakṣapuceṣu naiva
tadātmānamavati na pakṣapucāni 
sa dakṣiṇārdhenāgneḥ 
antareṇa pariśritaḥ prācīm prathamāṃ sītāṃ kṛṣati śunaṃ su
phālā vikṛṣantu bhūmiṃ śunaṃ kīnāśā abhiyantu vāhairiti śunaṃ śunamiti yadvai
samṛddhaṃ tacunaṃ samardhayatyevaināmetat 
atha jaghanārdhenodīcīm 
ghṛtena sītā madhunā samajyatāmiti yathaiva yajustathā
bandhurviśvairdevairanumatā marudbhiriti viśve ca vai devā marutaśca varṣasyeśata
ūrjasvatī payasā pinvamāneti raso vai paya ūrjasvatī rasenānnena
pinvamānetyetadasmāntsīte payasābhyāvavṛtsvetyasmāntsīte rasenābhyāvavṛtsvetyetat 
athottarārdhena 
lāṅgalam pavīravaditi lāṅgalaṃ rayimadityetatsuśevaṃ
somapitsarvityannaṃ vai somastadudvapati gāmavim prapharvyaṃ ca pīvarīm
prasthāvadrathavāhanamityetaddhi sarvaṃ sītodvapati 
atha pūrvārdhena dakṣiṇām 
kāmaṃ kāmadughe dhukṣva mitrāya varuṇāya ca
indrāyāśvibhyām pūṣṇe prajābhya oṣadhībhya iti sarvadevatyā vai kṛṣiretābhyo
devatābhyaḥ sarvānkāmāndhukṣvetyetadityagre kṛṣatyatheti athetyatheti
taddakṣiṇāvṛttaddhi devatrā 
catasraḥ sītā yajuṣā kṛṣati 
tadyaccatasṛṣu dikṣvannaṃ tadasminnetaddadhāti
tadvai yajuṣāddhā vai tadyadyajuraddho tadyadimā diśaḥ 
athātmānaṃ vikṛṣati 
tadyadeva saṃvatsare 'nnaṃ tadasminnetaddadhāti
tūṣṇīmaniruktaṃ vai tadyattūṣṇīṃ sarvaṃ vā aniruktaṃ sarveṇaivāsminnetadannaṃ
dadhātītyagre kṛṣatyatheti athetyatheti taddakṣiṇāvṛttaddhi devatrā 
tisrastisraḥ sītāḥ kṛṣati 
trivṛdagniryāvānagniryāvatyasya mātrā
tāvataivāsminnetadannaṃ dadhāti 
dvādaśa sītāstūṣṇīṃ kṛṣati 
dvādaśa māsāḥ saṃvatsaraḥ saṃvatsaro
'gniryāvānagniryāvatyasya mātrā tāvataivāsminnetadannaṃ dadhāti 
tā ubhayyaḥ ṣoḍaśa sampadyante 
ṣoḍaśakalaḥ prajāpatiḥ
prajāpatiragnirātmaṃsammitamevāsminnetadannaṃ dadhāti yadu vā
ātmasammitamannaṃ tadavati tanna hinasti yadbhūyo hinasti tadyatkanīyo na
tadavati 
yadvevainaṃ vikṛṣati 
etadvā asmindevāḥ saṃskariṣyantaḥ
purastātprāṇānadadhustathaivāsminnayametatsaṃskariṣyanpurastātprāṇāndadhāti
lekhā bhavanti lekhāsu hīme prāṇāḥ 
catasraḥ sītā yajuṣā kṛṣati 
tadya ime śīrṣamścatvāro niruktāḥ
prāṇāstānasminnetaddadhāti tadvai yajuṣāddhā vai tadyadyajuraddho tadyadime
śīrṣanprāṇāḥ 
yadvevātmānaṃ vikṛṣati 
ya eveme 'ntarātmanprāṇāstānasminnetaddadhāti tūṣṇīṃ ko
hi tadveda yāvanta ime 'ntarātmanprāṇāḥ 
athainānvimuñcati 
āptvā taṃ kāmaṃ yasmai kāmāyainānyuṅkte
vimucyadhvamaghnyā ityaghnyā haite devatrā devayānā iti daivaṃ hyebhiḥ karma
karotyaganma tamasaspāramasyetyaśanāyā vai tamo 'ganmāsyā aśanāyāyai
pāramityetajjyotirāpāmeti jyotirhyāpnoti yo devānyo yajñamathainānudīcaḥ prācaḥ
prasṛjati tasyokto bandhustānadhvaryave dadāti sa hi tai karoti tāṃstu dakṣiṇānāṃ
kāle 'nudiśet 
atha darbhastambamupadadhāti 
etadvai devā oṣadhīrupādadhata
tathaivaitadyajamāna oṣadhīrupadhatte 
yadveva darbhastambamupadadhāti 
jāyata eṣa etadyaccīyate sa eṣa sarvasmā
annāya jāyata ubhayamvetadannaṃ yaddarbhā āpaśca hyetā oṣadhayaśca yā vai
vṛtrādbībhatsamānā āpo dhanva dṛbhantya udāyaṃste darbhā abhavanyaddvabhantya
udāyaṃstasmāddarbhāstā haitāḥ śuddhā medhyā āpo vṛtrābhiprakṣaritā yaddarbhā
yadu darbhāstenauṣadhaya ubhayenaivainmetadannena prīṇāti 
sītāsamare 
vāgvai sītāsamaraḥ prāṇā vai sītāstāsāmayaṃ samayo vācī vai prāṇebhyo
'nnaṃ dhīyate madhyato madhyata evāsminnetadannaṃ dadhāti tūṣṇīmaniruktaṃ vai
tadyatūṣṇīṃ sarvaṃ vā aniruktaṃ sarveṇaivāsminnetadanne dadhāti 
athainamabhijuhoti 
jāyata eṣa etadyaccīyate sa eṣa sarvasmā annāya jāyate sarvasyo
asyaiṣa raso yadājyamapāṃ ca hyeṣa oṣadhīnāṃ ca raso 'syaivainametatsarvasya
rasena prīṇāti yāvānu vai rasastāvānātmānenaivainametatsarvasya rasena prīṇāti
yāvānu vai rasastāvānātmānenaivainametatsarveṇa prīṇāti pañcagṛhītena pañcacitiko
'gniḥ pañca 'rtavaḥ saṃvatsaraḥ saṃvatsaro 'gniryāvānagniryāvatyasya mātrā
tāvataivainametadannena prīṇāti 
yadvevainamabhijuhoti 
etadvai yatraitam prāṇā ṛṣayo 'gre 'gniṃ
samaskurvaṃstadasminnetam purastādbhāgamakurvata
tasmātpurastādbhāgāstadyadabhijuhoti ya evāsmiṃste prāṇā ṛṣayaḥ
purastādbhāgamakurvata tānevaitatprīṇātyājyena pañcagṛhītena tasyokto bandhuḥ 
yadvevainamabhijuhoti 
etadvai yānyetasminnagnau rūpāṇyupadhāsyanbhavati
yāntstomānyāni pṛṣṭhāni yāni candāṃsi tebhya etam purastādbhāgaṃ karoti
tānyevaitatprīṇānyājyena pañcagṛhītena tasyokto bandhuḥ 
yadvevainamabhijuhoti 
etadvai devā abibhayurdīrghaṃ vā ida karma yadvai na
imamiha rakṣāṃsi nāṣṭrā na hanyuriti ta etāmetasya karmaṇaḥ
purastātsaṃsthāmapaśyaṃstamatraiva sarvaṃ
samasthāpayannatrācinvaṃstathaivainamayametadatraiva sarvaṃ saṃsthāpayatyatra
cinoti 
sajūrabda iti citiḥ 
ayavobhiriti purīṣaṃ sajūruṣā iti citiraruṇībhiriti purīṣaṃ
sajoṣasāvaśvineti citirdaṃsobhiriti purīṣaṃ sajūḥ sūra iti citiretaśeneti purīṣaṃ
sajūrvaiśvānara iti citiriḍayeti purīṣaṃ ghṛteneti citiḥ sveti purīṣaṃ heti citiḥ 
trayodaśaitā vyāhṛtayo bhavanti 
trayodaśa māsāḥ
saṃvatsarastrayodaśāgneścitipurīṣāṇi yāvānagniryāvatyasya mātrā
tāvantamevainametaccinotyājyena juhotyagnireṣa yadājyamagnimevaitaccinoti
pañcagṛhītena pañciciko 'gniḥ pañca 'rtavaḥ saṃvatsaraḥ saṃvatsaro
'gniryāvānagniryāvatyasya mātrā
tāvantamevainametaccinotyūrdhvāmudgṛhṇanjuhotyūrdhvaṃ tadagniṃ citibhiścinoti 
athodacamasānninayati 
etadvai devā abruvaṃścetayadhvamiti citimicateti vāva
tadabruvaṃste cetayamānā vṛṣṭimeva
citimapaśyaṃstāmasminnadadhustathaivāsminnayametaddadhāti 
udacamasā bhavanti 
āpo vai vṛṣṭirvṛṣṭimevāsminnetaddadhātyaudumbareṇa
camasena tasyokto bandhuścatuḥsraktinā catasro vai diśaḥ sarvābhya
evāsminnetaddigbhyo vṛṣṭiṃ dadhāti 
trīṃstrīnudacamasānninayati 
trivṛdagniryāvānagniryāvatyasya mātrā
tāvataivāsminnetadvṛṣṭiṃ dadhāti 
dvādaśodacamasānkṛṣṭe ninayati 
dvādaśa māsāḥ saṃvatsaraḥ saṃvatsaro
'gniryāvānagniryāvatyasya mātrā tāvataivāsminnetadvṛṣṭiṃ dadhāti 
sa vai kṛṣṭe ninayati 
tasmātkṛṣṭāya varṣati sa yatkṛṣṭa eva ninayennākṛṣṭe
kṛṣṭāyaiva varṣennākṛṣṭāyātha yadakṛṣṭa eva ninayenna kṛṣṭe kṛṣṭāyaiva
varṣenna kṛṣṭāya kṛṣṭe cākṛṣṭe ca ninayati tasmātkṛṣṭāya cākṛṣṭāya ca varṣati 
trīnkṛṣṭe cākṛṣṭe ca ninayati 
trivṛdagniryāvānagniryāvatyasya mātrā
tāvataivāsminnetadvṛṣṭiṃ dadhāti 
yadvevodacamasānninayati 
etadvā asmindevāḥ saṃskariṣyantaḥ purastādapo
dadhustathaivāsminnayametatsaṃskariṣyanpurastādapo dadhāti 
trīṃstrīnudacamasānninayati 
trivṛdagniryāvānagniryāvatyasya mātrā
tāvataivāsminnetadapo dadhāti 
dvādaśodacamasānkṛṣṭe ninayati 
dvādaśa māsāḥ saṃvatsaraḥ saṃvatsaro
'gniryāvānagniryāvatyasya mātrā tāvataivāsminnetadapo dadhāti 
sa vai kṛṣṭe ninayati 
prāṇeṣu tadapo dadhāti sa yatkṛṣṭa eva ninayennākṛṣṭe
prāṇeṣvevāpaḥ syurnetarasminnātmannatha yadakṛṣṭa eva ninayenna kṛṣṭa
ātmannevāpaḥ syurna prāṇeṣu kṛṣṭe cākṛṣṭe ca ninayati tasmādimā ubhayatrāpaḥ
prāṇeṣu cātmaṃśca 
trīnkṛṣṭe cākṛṣṭe ca ninayati 
trivṛdagniryāvānagniryāvatyasya mātrā
tāvataivāsminnetadapo dadhāti 
pañcadaśodacamasānninayati 
pañcadaśo vai vajra etenaivāsyaitatpañcadaśena
vajreṇa sarvam pāpmānamapahanti 
atha sarvauṣadhaṃ vapati 
etadvai devā abruvaṃścetayadhvamiti citimicateti vāva
tadabruvaṃste cetayamānā annameva
citimapaśyaṃstāmasminnadadhustathaivāsminnayametaddadhāti 
sarvauṣadham bhavati 
sarvameva tadannaṃ yatsarvauṣadhaṃ
sarvamevāsminnetadannaṃ dadhāti teṣāmekamannamuddharettasya
nāśnīyādyāvajjīvamaudumbareṇa camasena tasyokto bandhuścatuḥsraktinā catasro
vai diśaḥ sarvābhya evāsminnetaddigbhyo 'nnaṃ dadhātyanuṣṭubbhirvapati vāgvā
anuṣṭubvāco vā annamadyate 
tisṛbhistisṛbhirṛgbhirvapati 
trivṛdagniryāvānagniryāvatyasya mātrā
tāvataivāsminnetadannaṃ dadhāti 
dvādaśabhirṛgbhiḥ kṛṣṭe vapati 
dvādaśa māsāḥ saṃvatsaraḥ saṃvatsaro
'gniryāvānagniryāvatyasya mātrā tāvataivāsminnetadannaṃ dadhāti 
sa vai kṛṣṭe vapati 
tasmātkṛṣṭe 'nnam pacyate yatkṛṣṭa eva vapennākṛṣṭe kṛṣṭa
evānnam pacyeta nākṛṣṭe 'tha yadakṛṣṭa eva vapenna kṛṣṭe 'kṛṣṭa evānnam
pacyeta na kṛṣṭe kṛṣṭe cākṛṣṭe ca vapati tasmātkṛṣṭe cākṛṣṭe cānnam pacyate 
tisṛbhiḥ kṛṣṭe cākṛṣṭe ca vapati 
trivṛdagniryāvānagniryāvatyasya mātrā
tāvataivāsminnetadannaṃ dadhāti 
yadveva sarvauṣadhaṃ vapati 
etadvā ena devāḥ saṃskariṣyantaḥ purastātsarveṇa
bheṣajenābhiṣajyaṃstathaivainamayametatsaṃskariṣyanpurastātsarveṇa bheṣajena
bhiṣajyati 
sarvauṣadham bhavati 
sarvametadbheṣajaṃ yatsarvauṣadhaṃ
sarveṇaivainametadbheṣajena bhiṣajyati 
tisṛbhistisabhirṛgbhirvapati 
trivṛdagniryāvānagniryāvatyasya mātrā
tāvataivainametadbhiṣajyati 
dvādaśabhirṛgbhiḥ kṛṣṭe vapati 
dvādaśa māsāḥ saṃvatsaraḥ saṃvatsaro
'gniryāvānagniryāvatyasya mātrā tāvataivainametadbhiṣajyati 
sa vai kṛṣṭe vapati 
prāṇāṃstadbhiṣajyati sa yatkṛṣṭa eva vapennākṛṣṭe prāṇāneva
bhiṣajyennetaramātmānamatha yadakṛṣṭa eva vapenna kṛṣṭa ātmānameva
bhiṣajyenna prāṇānkṛṣṭe cākṛṣṭe ca vapati prāṇāṃśca tadātmānaṃ ca bhiṣajyati 
tisṛbhiḥ kṛṣṭe cākṛṣṭe ca vapati 
trivṛdagniryāvānagniryāvatyasya mātrā
tāvataivainametadbhiṣajyati 
pañcadaśodacamasānninayati pañcadaśabhirṛgbhirvapati tattriṃśattriṃśadakṣarā
virāḍvirāḍu kṛtsnamannaṃ sarvamevāsminnetatkṛtsnamannaṃ dadhāti 
yā oṣadhīḥ pūrvā jātāḥ 
devebhyastriyugam puretyṛtavo vai devāstebhya etāstrim
purā jāyante vasantā prāvṛṣi śaradi manai nubabhrūṇāmahamiti somo vai babhruḥ
saumyā oṣadhaya oṣadhaḥ puruṣaḥ śataṃ dhāmānīti yadidaṃ śatāyuḥ śatārghaḥ
śatavīya etāni hāsya tāni śataṃ dhāmāni sapta ceti ya eveme sapta
śīrṣanprāṇāstānetadāha 
śataṃ vo amba dhāmāni 
sahasramuta vo ruha iti yadidaṃ śatadhā ca sahasradhā ca
virūḍhā adhā śatakratvo yūyamimam me agadaṃ kṛteti yamimam bhiṣajyāmītyetat 
tā etā ekavyākhyānāḥ 
etamevābhi yathaitameva bhiṣajyedetam pārayettā anuṣṭubho
bhavanti vāgvā anuṣṭubvāgu sarvam bheṣajaṃ sarveṇaivainametadbheṣajena
bhiṣajyati 
athāto niruktāniruktānāmeva 
yajuṣā dvāvanaḍvāhau yunakti tūṣṇīmitarānyajuṣā
catasraḥ kṛṣati tūṣṇīmitarā stūṣṇīṃ darbhastambamupadadhāti yajuṣābhijuhoti
tūṣṇīmudacamasānninayati yajuṣā vapati 
prajāpatireṣo 'gniḥ 
ubhayamvetatprajāpatirniruktaścāniruktaśca
parimitaścāparimitaśca tadyadyajuṣā karoti yadevāsya niruktam parimitaṃ rūpaṃ
tadasya tena saṃskarotyaśca yattūṣṇīṃ yadevāsyāniruktamaparimitaṃ rūpaṃ tadasya
tena saṃstaroti sa ha vā etaṃ sarvaṃ kṛtsnam prajāpatiṃ saṃskaroti ya evaṃ
vidvānetadevaṃ karoti bāhyāni rūpāṇi niruktāni bhavantyantarāṇyaniruktāni puśureṣa
yadagnistasmātpaśorbāhyāni rūpāṇi niruktāni bhavantyantarāṇyaniruktāni 
cito gārhapatyo bhavati 
acita āhavanīyo 'tha rājānaṃ krīṇātyayaṃ vai loko
gārhapatyo dyaurāhavanīyo 'tha yo 'yaṃ vāyuḥ pavata eṣa soma etaṃ tadimau
lokāvantareṇa dadhāti tasmādeṣa imau lokāvantareṇa pavate 
yadveva cite gārhapatye 
acita āhavanīye 'tha rājānaṃ krīṇātyātmā vā agniḥ prāṇaḥ
soma ātmaṃstatprāṇam madhyato dadhāti tasmādayamātmanprāṇo madhyataḥ 
yadveva cite gārhapatye 
acita āhavanīye 'tha rājānaṃ krīṇātyātmā vā agnī rasaḥ
soma ātmānaṃ tadrasenānuṣajati tasmādayamāntamevātmā rasenānuṣaktaḥ 
rājānaṃ krītvā paryuhya 
athāsmā ātithyaṃ havirnirvapati tasya haviṣkṛtā vācaṃ
visṛjate 'tha vā etadvyatiṣajatyadhvarakarma cāgnikarma ca karmaṇaḥ samānatāyai
samānamidaṃ karmāsaditi 
yadveva vyatiṣajati 
ātmā vā agniḥ prāṇo 'dhvara ātmaṃstatprāṇam madhyato
dadhāti tasmādayamātmanprāṇo madhyataḥ 
yadveva vyatiṣajati 
ātmā vā agnī raso 'dhvara ātmānaṃ tadrasenānuṣajati
tasmādayamāntamevātmā rasenānuṣakto 'thāhavanīyasyārdhamaiti 
taddhaike  ubhayatraiva palāśaśākhayā vyudūhantyubhayatra vai cinotīti na tathā
kuryādavasyati vāva gārhapatyenordhva evāhavanīyena rohati tasmāttathā na kuryāt 
atha gārhapatya evoṣānnivapati 
nāhavanīye 'yaṃ vai loko gārhapatyaḥ paśava ūṣā
asmiṃstalloke paśūndadhāti tasmādime 'smiṃloke paśavaḥ 
athāhavanīya eva puṣkaraparṇamupadadhāti 
na gārhapatya āpo vai puṣkaraparṇaṃ
dyaurāhavanīyo divi tadapo dadhātyubhayatra sikatā nivapati reto vai sikatā
ubhayatra vai vikriyate tasmādretaso 'dhi vikriyātā iti 
tā nānā mantrābhyāṃ nivapati 
manuṣyaloko vai gārhapatyo devaloka āhavanīyo
nāno vā etadyaddaivaṃ ca mānuṣaṃ ca drāghīyasā mantreṇāhavanīye nivapati
hrasīyasā gārhapatye drāghīyo hi devāyuṣaṃ hrasīyo manuṣyāyuṣaṃ sa pūrvāḥ
pariśridbhyo gārhapatye sikatā nivapati reto vai sikatā asmādretaso 'dīmā vikriyāntā
iti 
tadāhuḥ  yadyoniḥ pariśrito retaḥ sikatā atha pūrvāḥ pariśridbhyo gārhapatye sikatā
nivapati kathamasyaitadreto 'parāsiktam parigṛhītam bhavatītyulbaṃ vā
ūṣāstadyadūṣānpūrvānnivapatyeteno hāsyaitadulbena reto 'parāsiktam parigṛhītam
bhavatyathāhavanīye pariśrito 'bhimantrayate tasyokto bandhuratha sikatā nivapati
reto vai sikatā etayo asyaitadyonyā reto 'parāsiktam parigṛhītam bhavati 
athāhavanīya evāpyānavatībhyāmabhimṛśati 
na gārhapatye 'yaṃ vai loko
gārhapatyaḥ svargo loka āhavanīyo 'ddho vā ayamasmiṃloke jāto yajamānaḥ svarga
eva loke prajijanayiṣitavyastadyadāhavanīya evāpyānavatībhyāmabhimṛśati na
gārhapatye svarga evainaṃ talloke prajanayati 
atha logeṣṭakā upadadhāti 
ime vai lokā eṣo 'gnirdiśo logeṣṭakā eṣu tallokeṣu
diśo dadhāti tasmādimā eṣu lokeṣu diśaḥ 
bāhyenāgnimāharati 
āptā vā asya tā diśo yā eṣu lokeṣvatha yā imāṃlokānpareṇa
diśastā asminnetaddadhāti 
bahirvederiyaṃ vai vediḥ 
āptā vā asya tā diśo yā asyāmatha yā imām pareṇa diśastā
asminnetaddadhāti 
yadveva logeṣṭakā upadadhāti 
prajāpatervisrastasya sarvā diśo raso 'nu vyakṣaratta
yatra devāḥ samaskurvaṃstadasminnetābhirlogeṣṭakābhistaṃ
rasamadadhustathaivāsminnayametaddadhāti 
bāhyenāgnimāharati 
āpto vā asya sa raso ya eṣu lokeṣvatha ya imāṃlokānparāṅraso
'tyakṣarattamasminnetaddadhāti 
bahirvederiyaṃ vai vediḥ 
āpto vā asya sa raso yo 'syāmatha ya imām parāṅraso
'tyakṣarattamasminnetaddadhāti 
sphyenāharati 
vajro vai sphyo vīryaṃ vai vajro vittiriyaṃ vīryeṇa vai vittiṃ vindate 
sa purastādāharati 
mā mā hiṃsījjanitā yaḥ pṛthivyā iti prajāpatirvai pṛthivyai janitā
mā mā hiṃsītprajāpatirityetadyo vā divaṃ satyadharmā vyānaḍiti yo vā divaṃ
satyadharmāsṛjatetyetadyaścāpaścandrāḥ prathamo jajāneti manuṣyā vā āpaścandrā
yo manuṣyānprathamo 'sṛjatetyetatkasmai devāya haviṣā vidhemeti prajāpatirvai
kastasmai haviṣā vidhemetyetattāmāhṛtyāntareṇa pariśrita ātmannupadadhāti sa yaḥ
prācyāṃ diśi raso 'tyakṣarattamasminnetaddadhātyatho prācīmevāsminnetaddiśaṃ
dadhāti 
atha dakṣiṇataḥ 
abhyāvartasva pṛthivi yajñena payasā saheti yathaiva yajustathā
bandhurvapāṃ te agniriṣito arohaditi yadvai kiṃ cāsyāṃ sāsyai vapā tāmagniriṣita
upādīpto rohati tāmāhṛtyāntareṇa pakṣasaṃdhimātmannupadadhāti sa yo dakṣiṇāyāṃ
diśi raso 'tyakṣarattamasminnetaddadhātyatho dakṣiṇāmevāsminnetaddiśaṃ dadhāti 
atha paścāt 
agne yatte śukraṃ yaccandraṃ yatpūtaṃ yacca yajñiyamitīyaṃ vā
agnirasyai tadāha taddevebhyo bharāmasīti tadasmai daivāya karmaṇe harāma
ityetattāmāhṛtyāntareṇa pucasaṃdhimātmannupadadhāti sa yaḥ pratīcyāṃ diśi raso
'tyakṣarattamasminnetaddadhātyatho pratīcīmevāsminnetaddiśaṃ dadhāti sa na
samprati paścādāharennedyajñapathādrasamāharāṇītīta ivāharati 
athottarataḥ 
iṣamūrjamahamita ādamitīṣamūrjamahamita ādada ityetadṛtasya
yonimiti satyaṃ vā ṛtaṃ satyasya yonimityetanmahiṣasya dhārāmityagnirvai mahiṣaḥ
sa hīdaṃ jāto mahāntsarvamaiṣṇādā mā goṣu viśatvā tanūṣvityātmā vai tanūrā mā
goṣu cātmani ca viśatvityetajjahāmi sedimanirāmamīvāmiti sikatāḥ pradhvaṃsayati
tadyaiva sediryānirā yāmīvā tāmetasyāṃ diśi dadhāti tasmādetasyāṃ diśi prajā
aśanāyukāstāmāhṛtyāntareṇa pakṣasaṃdhimātmannupadadhāti sa ya udīcyāṃ diśi raso
'tyakṣarattamasminnetaddadhātyatho udīcīmevāsminnetaddiśa dadhāti 
tā etā diśaḥ 
tāḥ sakvata upadadhāti sarvatastaddiśo dadhāti tasmātsarvato diśaḥ
sarvataḥ samīcīḥ sarvatastatsamīcīrdiśo dadhāti tasmātsarvataḥ samīcyo diśastā
nānopadadhāti nānā sādayati nānā sūdadohasādhivadati nānā hi
diśastiṣṭhannupadadhāti tiṣṭhantīva hi diśo 'tho tiṣṭhanvai vīryavattaraḥ 
tā etā yajuṣmatya iṣṭakāḥ 
tā ātmannaivopadadhāti na pakṣapuceṣvātmanhyeva
yajuṣmatya iṣṭakā upadhīyante na pakṣapuceṣu 
tadāhuḥ  kathamasyaitāḥ pakvāḥ śṛtā upahitā bhavantīti raso vā etāḥ svayaṃśṛta u vai
raso 'tho yadvai kiṃ caitamagniṃ vaiśvānaramupanigacati tata eva tatpakvaṃ
śṛtamupahitam bhavati 
athottaravediṃ nivapati 
iyaṃ vai vedirdyairuttaravedirdiśo logeṣṭakāstadyadantareṇa
vediṃ cottaravediṃ ca logeṣṭakā upadadhātīmau tallokāvantareṇa diśo dadhāti
tasmādimau lokāvantareṇa diśastāṃ yugamātrīṃ vā sarvataḥ karoti catvāriṃśatpadāṃ
vā yatarathā kāmayetātha sikatā nivapati tasyokto bandhuḥ 
tā uttaravedau nivapati 
yonirvā uttaravediryonau tadretaḥ siñcati yadvai yonau retaḥ
sicyate tatprajaniṣṇu bhavati tābhiḥ sarvamātmānam pracādayati
sarvasmiṃstadātmanreto dadhāti tasmātsarvasmādevātmano retaḥ sambhavati 
agne tava śravo vaya iti 
dhūmo vā asya śravo vayaḥ sa hyenamamuṣmiṃloke
śrāvayati mahi bhrājante arcayo vibhāvasāveti mahato bhrājante 'rcayaḥ
prabhūvasavityetadbṛhadbhāno śavasā vājamukthyamiti bala vai śavo bṛhadbhāno
valenānnamukthyamityetaddadhāsi dāśuṣe kava iti yajamāno vai dāśvāndadhāsi
yajamānāya kava ityetat 
pāvakavarcāḥ śukravarcā iti 
pavakavarcā hyeṣa śukravarcā anūnavarcā udiyarṣi
bhānunetyanūnavarcā uddīpyase bhānunetyetatputro mātarā vicarannupāvasīti putro
hyeṣa mātarā vicarannupāvati pṛṇakṣi rodasī ubhe itīme vai dyāvāpṛthivī rodasī te
eṣa ubhe pṛṇakti dhūmenāmūṃ vṛṣṭyemām 
ūrjo napājjātavedaḥ suśastibhiriti 
ūrjo napājjātavedaḥ suṣṭutibhirityetanmandasva
dhītibhirhita iti dīpyasva dhītibhirhita ityetattve iṣaḥ saṃdadhurbhūrivarvasa iti tve
iṣaḥ saṃdadhurbahuvarpasa ityetaccitrotayo vāmajātā iti yathaiva yajustathā bandhuḥ 
irajyannagne prathayasva jantubhiriti 
manuṣyā vai jantavo dīpyamāno 'gne
prathasva manuṣyairityetadasme rāyo amartyetyasme rayiṃ
dadhadamartyetatsadarśatasya vapuśo virājasīti darśatasya hyeṣa vapuṣo virājati
pṛṇakṣi sānasiṃ kratumiti pṛṇakṣi sanātanaṃ kratumityetat 
iṣkartāramadhvarasya pracetasamiti 
adhvaro vai yajñaḥ prakalpayitāraṃ yajñasya
pracetasamityetatkṣayantaṃ rādhaso maha iti kṣayantaṃ rādhasi mahatītyetadrātiṃ
vāmasya subhagām mahīmiṣamiti rātiṃ vāmasya subhagām
mahatīmiṣamityetaddadhāsi sānasiṃ rayimiti dadhāsi sanātanaṃ rayimityetat 
ṛtāvānamiti 
satyāvānamityetanmahiṣamityagnirvai mahiṣo viśvadarśatamiti
viśvadarśato hyeṣo 'gniṃ sumnāya dadhire puro janā iti yajño vai sumnaṃ yajñāya vā
etam puro dadhate śrutkarṇaṃ saprathastamaṃ tvā girā daivyam mānuṣā
yugetyāśṛṇvantaṃ saprathastamaṃ tvā girā devam manuṣyā havāmaha ityetat 
sa eṣo 'gnireva vaiśvānaraḥ 
etatṣaḍṛcamārambhāyaivemāḥ sikatā nyupyante
'gnimevāsminnetadvaiśvānaraṃ reto bhūtaṃ śiñcati ṣaḍṛcena ṣaḍṛtavaḥ saṃvatsaraḥ
saṃvatsaro vaiśvānaraḥ 
tadāhuḥ  yadretaḥ sikatā ucyante kimāsāṃ reto rūpamiti śuklā iti brūyācuklaṃ hi reto
'tho pṛśnaya iti pṛśnīva hi retaḥ 
tadāhuḥ  yadārdraṃ retaḥ śuṣkāḥ sikatā nivapati kathamasyaitā ārdrā retorūpam
bhavantīti raso vai candāṃsyārdra u vai rasastadyadenāścandobhirnivapatyevamu
hāsyaitā ārdrā retorūpam bhavanti 
tadāhuḥ  kathamasyaitā ahorātrābhyāmupahitā bhavantīti dve vā ahorātre śuklaṃ ca
kṛṣṇaṃ ca dva sikate śuklā ca kṛṣṇā caivamu hāsyaitā ahorātrābhyāmupahitā
bhavanti 
tadāhuḥ  kathamasyaitā ahorātraiḥ sampannā anyūnā anatiriktā upahitā
bhavantītyanantāni vā ahorātrāṇyanantāḥ sikatā evamu hāsyaitā ahorātraiḥ sampannā
anyūnā anatiriktā upahitā bhavantyatha kasmātsamudriyaṃ canda ityananto vai
samudro 'nantāḥ sikatāstatsamudriyaṃ candaḥ 
tadāhuḥ  kathamasyaitāḥ pṛthaṅnānā yajurbhirupahitā bhavantīti mano vai
yajustadidam mano yajuḥ sarvāḥ sikatā anuvibhavatyevamu hāsyaitāḥ pṛthaṅnānā
yajurbhirupahitā bhavanti 
tadāhuḥ  kathamasyaitāḥ sarvaiścandobhirupahitā bhavantīti yadevainā etena
ṣaḍṛcena nivapati yāvanti hi saptānāṃ candasāmakṣarāṇi tāvantyetasya
ṣaḍṛcasyākṣarāṇyevamu hāsyaitāḥ sarvaiścandobhirupahitā bhavanti 
yadveva sikatā nivapati 
prajāpatireṣo 'gniḥ sarvamu brahma
prajāpatistaddhaitadbrahmaṇa utsanne yatsikatā atha yadanutsannamidaṃ tadyo
'yamagniścīyate tadyatsikatā nivapati yadeva tadbrahmaṇa utsannaṃ
tadasminnetatpratidadhāti tā asaṃkhyātā aparimitā nivapati ko hi tadveda
yāvattadbrahmaṇa utsannaṃ sa ha vā etaṃ sarvaṃ kṛtsnam prajāpatiṃ saṃskaroti ya
evaṃ vidvāntsikatā nivapati 
tadāhuḥ  kaitāsāmasaṃkhyātānāṃ saṃkhyeti dve iti brūyāddve hi sikate śuklā ca kṛṣṇā
cātho sapta viṃśatiśatānīti brūyādetāvanti hi saṃvatsarasyāhorātrāṇyatho dve
dvāpañcāśe śate ityetāvanti hyetasya ṣaḍṛcasyākṣarāṇyatho pañcaviṃśatiriti
pañcaviṃśaṃ hi retaḥ 
tā etā yajuṣmatya iṣṭakāḥ 
tā ātmannevopadadhāti na pakṣapuceṣvātmanhyeva
yajuṣmatya iṣṭakā upadhīyante na pakṣapuceṣu na sādayati nedretaḥ prajātiṃ
sthāpayānīti 
athainā āpyānavatībhyāmabhimṛśati 
idamevaitadretaḥ siktamāpyāyayati
tasmādyonau retaḥ siktamāpyāyate saumībhyām prāṇo vai somaḥ prāṇaṃ tadretasi
dadhāti tasmādretaḥ siktam prāṇamabhisambhavati pūyeddha yadṛte
prāṇātsambhavedeṣo haivātra sūdadohāḥ prāṇo vai somaḥ sūdadohāḥ 
āpyāyasva sametu te 
viśvataḥ soma vṛṣṇyamiti reto vai vṛṣṇyamāpyāyasva sametu te
sarvataḥ soma reta ityetadbhavā vājasya saṃgatha ityanne vai vājo bhavānnasya
saṃgatha ityetatsaṃ te payāṃsi samu yanti vājā iti raso vai payo 'nne vājāḥ saṃ te rasāḥ
samu yantvannānītyetatsaṃ vṛṣṇyabhimātiṣāha iti saṃ retāṃsi pāpmasaha
ityetadāpyāyamāno amṛtāya someti prajātyāṃ tadamṛtaṃ dadhāti tasmātprajātiramṛtā
divi śravāṃsyuttamāni dhiṣveti candramā vā asya divi śrava uttamaṃ sa
hyenamamuṣmiṃloke śrāvayati dvābhyāmāpyāyayati gāyatryā ca triṣṭubhā ca
tasyokto bandhuḥ 
athātāḥ sampadeva 
catasro logeṣṭakā upadadhāti ṣaḍṛcena nivapati
dvābhyāmāpyāyayati taddvādaśa dvādaśa māsāḥ saṃvatsaraḥ saṃvatsaro
'gniryāvānagniryāvatyasya mātrā tāvattadbhavati 
āpyānavatībhyāmabhimṛśya 
pratyetyātithyena pracaratyātithyena pracarya
pravargyopasadbhyām pracarati pravargyopasadbhyām pracaryāthaitāṃ carmaṇi citiṃ
samavaśamayanti tadyaccarmaṇi carma vai rūpaṃ rūpāṇāmupāptyai lomato loma vai
rūpaṃ rūpāṇāmupāptyai rohite rohite ha sarvāṇi rūpāṇi sarveṣāṃ rūpāṇāmupāptyā
ānaḍuhe 'gnireṣa yadanaḍvānagnirūpāṇāmupāptyai prācīnagnīve taddhi devatrā 
tadagreṇa gārhapatyam 
antarvedyuttaraloma prācīnagnīvamupastṛṇāti tadetāṃ citiṃ
samavaśamayantyatha prokṣati tadyatprokṣati śuddhamevaitanmedhyaṃ
karotyājyena taddhi śuddham medhyamatho anabhyārohāya na hi kiṃ
canānyaddhavirājyena prokṣanti tūṣṇīmaniruktaṃ vai tadyattūṣṇīṃ sarvaṃ vā
aniruktaṃ sarveṇaivaitacuddham medhyaṃ karotyatho anabhyārohāya na hi kiṃ
canānyaddhavistūṣṇīm prokṣanti 
yadveva prokṣati 
havirvā etattadetadabhighārayati yadvai havirabhyaktaṃ
yadabhighāritaṃ tajjuṣṭaṃ tanmedhyamājyenājyena hi havirabhighārayanti tūṣṇīṃ
tūṣṇīṃ hi havirabhighārayanti darbhaiste hi śuddhā medhyā agrairagraṃ hi devānām 
tadāhuḥ  yatprathamāmeva citim prokṣati kathamasyaiṣa sarvo 'gniḥ prokṣito
bhavati kathaṃ carmaṇi praṇītaḥ kathamaśvapraṇīta iti yadevātra sarvāsāṃ
citīnāmiṣṭakāḥ prokṣatyevamu hāsyaiṣa sarvo 'gniḥ prokṣito bhavatyevaṃ carmaṇi
praṇīta evamaśvapraṇīta udyacantyetāṃ citim 
athāhāgnibhyaḥ prahriyamāṇebhyo 'nubrūhīti 
etadvai devānupapraiṣyata etaṃ
yajñaṃ taṃsyamānānrakṣāṃsi nāṣṭrā ajighāṃsanna yakṣyadhve na yajñaṃ taṃsyadhva
iti tebhya etānagnīnetā iṣṭakā vajrānkṣurapavīnkṛtvā prāharaṃstairenānastṛṇvata
tāntstṛtvābhaye 'nāṣṭrā eta yajñamatanvata 
tadvā etatkriyate 
yaddevā akurvannidaṃ nu tāni rakṣāṃsi devairevopahatāni
yattvetatkaroti yaddevā akurvaṃstatkaravāṇītyatho yadeva rakṣo yaḥ pāpmā tebhya
etānagnīnetā iṣṭakā vajrānkṣurapavīnkṛtvā praharati tairenāntstṛṇute
tāntstṛtvābhaye 'nāṣṭrā etaṃ yajñaṃ tanute 
tadyadagnibhya iti 
bahavo hyete 'gnayo yadetāścitayo 'tha yatprahriyamāṇebhya iti
pra hi harati 
taddhaike 'nvāhuḥ 
purīṣyāso agnayaḥ prāvaṇabhiḥ sajoṣasa iti prāyaṇarūpaṃ na
tathā kuryādāgneyīreva gāyatrīḥ kāmavatīranubrūyādā te vatso mano yamattubhyaṃ
tā aṅgirastamāgniḥ priyeṣu dhāmasviti 
āgneyīranvāha 
agnirūpāṇāmupāptya kāmavatīḥ kāmānāmupāptyai gāyatrīrgāyatro
'gniryāvānagniryāvatyasya mātrā tāvataivainametadreto bhūtaṃ siñcati
tisrasrivṛdagniryāvānagniryāvatyasya mātrā tāvataivainametadreto bhūtaṃ siñcati tāḥ
sapta sampadyante saha triranūktābhyāṃ saptacitiko 'gniḥ sapta 'rtavaḥ saṃvatsaraḥ
saṃvatsaro 'gniryāvānagniryāvatyasya mātrā tāvattadbhavatyupāṃśvanvāha reto vā atra
yajña upāṃśu vai retaḥ sicyate paścādanubruvannanveti candobhirevaitadyajñam
paścādabhirakṣanneti 
athāśvaṃ śuklam purastānnayanti 
etadvai devā abibhayuryadvai na iha rakṣāṃsi
nāṣṭrā na hanyuriti ta etaṃ vajramapaśyannamumevādityamasau vā āditya eṣo
'śvasta etena vajreṇa purastādrakṣāṃsi nāṣṭrā apahatyābhaye 'nāṣṭre svasti
samāśnuvata tathaivaitadyajamāna etena vajreṇa purastādrakṣāṃsi nāṣṭrā
apahatyābhaye 'nāṣṭre svasti samaśnuta āgaghantyagniṃ dakṣiṇataḥ pucasya
citimupanidadhatyuttarato 'śvamākramayanti 
tamuttarādhenāgneḥ 
antareṇa pariśritaḥ prāñcaṃ nayanti tatprācyai diśaḥ
pāpmānamapahanti taṃ dakṣiṇā taddakṣiṇāyai diśaḥ pāpmānamapahanti tam
pratyañcaṃ tatpratīcyai diśaḥ pāpmānamapahanti tamudañcaṃ tadudīcyai diśaḥ
pāpmānamapahanti sarvābhya evaitaddigbhyo rakṣāṃsi nāṣṭrā
apahatyāthainamudañcam prāñcam prasṛjati tasyokto bandhuḥ 
tam pratyañcaṃ yantam 
etāṃ citimavaghrāpayatyasau vā āditya eṣo 'śva imā u
sarvāḥ prajā yā imā iṣṭakāstadyadavaghrādayatyasāveva tadāditya imāḥ prajā
abhijighrati tasmādu haitatsarvo 'smīti manyate prajāpatervīryeṇa tadyatpratyañcaṃ
yantamavaghrāpayati pratyaṅ hyevaiṣa yannimāḥ sarvāḥ prajā abhijighrati 
yadvevāvaghrāpayati 
asau vā āditya eṣo 'śva ima u lokā etāḥ
svayamātṛṇāstadyadavaghrāpayatyasāveva tadāditya imāṃlokāntsūtre samāvayate
tadyattatsūtramupari tasya bandhuḥ 
yadvevāghrāpayati 
agnirdevebhya udakrāmatso 'paḥ prāviśatte devāḥ
prajāpatimabruvaṃstvamimamanvica sa tubhyaṃ svāya pitra āvirbhaviṣyatīti
tamaśvaḥ śuklo bhūtvānvaicattamadbhya upodāsṛptam puṣkaraparṇe viveda
tamabhyavekṣāṃ cakre sa hainamuduvoṣa tasmāduvoṣa tasmādaśvaḥ śukla
uduṣṭamukha ivāthā ha durakṣo bhāvukastamu vā ṛtveva hiṃsitveva mete taṃ
hovāca varaṃ te dadāmīti 
sa hovāca  yastvānena rūpeṇānvicādvindādeva tvā sa iti sa yo hainametena
rūpeṇānvicati vindati hainaṃ vittvā haivainaṃ cinute 
sa śuklaḥ syāt 
taddhyetasya rūpaṃ ya eṣa tapati yadi śuklaṃ na vindedapyaśuklaḥ
syādaśvastveva syādyadyaśvaṃ na vindedapyanaḍvāneva syādāgneyo vā
anaḍvānagniru sarveṣām pāpmanāmapahantā 
athāto 'dhirohaṇasyaiva 
taṃ haike purastātpratyañcamadhirohanti paścādvā prāñcaṃ
na tathā kuryātpaśureṣa yadagniryo vai paśum purastātpratyañcamadhirohati
viṣāṇābhyāṃ taṃ hantyatha yaḥ paścātprāñcam padbhyāṃ
tamātmanevainamārohedyaṃ vā ātmanā paśumārohanti sa pārayati sa na
hinastyuttarato yaṃ hi kaṃ ca paśumārohantyuttarata
evainammārohantyāruhyāgnimauttaravedikaṃ karma kṛtvātmannagniṃ gṛhṇīta
ātmannagniṃ gṛhītvā satyaṃ sāma gāyati puṣkaraparṇamupadadhāti tasyātaḥ 
athaitaṃ sāye bhūte 'śvam pariṇayanti 
etadva devā abibhayuryadvai na imamiha
rakṣāṃsi nāṣṭrā na hanyuriti tasmā etaṃ
vajramabhigoptāramakurvannamumevādityamasau vā āditya eṣo 'śvastathaivāsmā
ayametaṃ vajramabhigoptāraṃ karoti 
taṃ vā upāstamayamādityasya pariṇayati 
eṣa vā asya pratyakṣaṃ divā goptā bhavati
rātrisācayānyu vai rakṣāṃsi rātryā evāsmā etaṃ vajramabhigoptāraṃ karoti sarvataḥ
pariṇayati sarvata evāsmā etaṃ vajramabhigoptāraṃ karoti triṣkṛtvaḥ pariṇayati
trivṛtamevāsmā etaṃ vajramabhigoptāraṃ karotyathainamudañcam prāñcam prasṛjati
tasyokto bandhuratha sa punarvipalyayate tasyopari bandhuḥ 
ātmannagniṃ gṛhṇīte ceṣyan 
ātmano vā etamadhijanayati yādṛśādva jāyate tādṛṅṅeva
bhavati sa yadātmannagṛhītvāgniṃ cinuyānmanuṣyādeva manuṣyaṃ
janayenmartyānmartyamanapahatapāpmano 'napahatapāpmānamatha
yadātmannagniṃ gṛhītvā cinoti tadagnerevādhyagniṃ
janayatyamṛtādamṛtamapahatapāpmano 'pahatapāpmānam 
sa gṛhṇāti  mayi gṛhṇāmyagre agnimiti tadātmannevāgre 'gniṃ gṛhṇāti rāyaspoṣāya
suprajāstvāya suvīryāyeti tadu sarvā āśiṣa ātmangṛhṇīte māmu devatāḥ sacantāmiti
tadu sarvāndevānātmangṛhṇīte tadyatkiṃ cātmano 'dhi janayiṣyanbhavati
tatsarvamātmangṛhṇīte sa vai tiṣṭhannātmannagniṃ gṛhītvānūpaviśya cinoti
paśureṣa yadagnistasmātpaśustiṣṭhangarbhaṃ dhitvānūpaviśya vijāyate 
atha satyaṃ sāma gāyati 
etadvai devā abruvantsatyamasya mukhaṃ karavāma te
satyam bhaviṣyāmaḥ satyaṃ no 'nuvartsyati satyo naḥ sa kāmo bhaviṣyati yatkāmā
etatkariṣyāmaha iti 
ta etatsatyaṃ sāma purastādagāyan 
tadasya satyam mukhamakurvaṃste
satyamabhavantsatyamenānanvavartata satya eṣāṃ sa kāmo 'bhavadyatkāmā
etadakurvata 
tathaivaitadyajamānaḥ 
yatsatyaṃ sāma purastādgāyati tadasya satyam mukhaṃ karoti
sa satyam bhavati satyamenamanuvartate satyo 'sya sa kāmo bhavati yatkāma
etatkurute 
tadyattatsatyam 
āpa eva tadāpo hi vai satyaṃ tasmādyenāpo yanti tatsatyasya
rūpamityāhurapa eva tasya sarvasyāgramakurvaṃstasmādyadaivāpo yantyathedaṃ
sarvaṃ jāyate yadidaṃ kiṃ ca 
atha puṣkaraparṇamupadadhāti 
yonirvai puṣkaraparṇaṃ yonimevaitadupadadhāti 
yadveva puṣkaraparṇamupadadhāti 
āpo vai puṣkaraṃ tāsāmiyam parṇaṃ yathā ha
vā idam puṣkaraparṇamapsvadhyāhitamevamiyamapsvadhyāhitā seyaṃ
yoniragneriyaṃ hyagnirasyai hi sarvo 'gniścīyata imāmevaitadupadadhāti
tāmanantarhitāṃ satyādupadadhātīmāṃ tatsatye pratiṣṭhāpayati tasmādiyaṃ satye
pratiṣṭhitā tasmādviyameva satyamiyaṃ hyevaiṣāṃ lokānāmaddhātamām 
apām pṛṣṭhamasi yoniragneriti 
apāṃ hīyam pṛṣṭhaṃ yonirhīyamagneḥ
samudramabhitaḥ pinvamānamiti samudro homāmabhitaḥ pinvate vardhamāno
mahāṃ ā ca puṣkara iti vardhamāno mahīyasva puṣkara ityetaddivo mātrayā
varimṇā prathasvetyanuvimārṣṭyasau vā āditya eṣo 'gnirno haitamanyo divo varimā
yantumarhati dyaurbhūtvainaṃ yacetyevaitadāha svarājopaddhāti svārājyaṃ hyapāṃ
sādayitvā sūdadohasādhivadati tasyokto bandhuḥ 
atha rukbhamupadadhāti 
asau vā āditya eṣa rukbha eṣa hīmāḥ sarvāḥ prajā
atirocate roco ha vai taṃ rukbha ityācakṣate paro 'kṣam paro 'kṣakāmā hi devā
amumevaitadādityamupadadhāti sa hiraṇmayo bhavati parimaṇḍala
ekaviṃśatinirbādhastasyokto bandhuradhastānnirbādhamupadadhāti raśmayo vā
etasya nirbādhā avastādu vā etasya raśmayaḥ 
tam puṣkaraparṇa upadadhāti 
yonirvai puṣkaraparṇaṃ
yonāvevainametatpratiṣṭhāpayati 
yadveva puṣkaraparṇa upadadhāti 
pratiṣṭhā vai puṣkaraparṇamiyaṃ vai
puṣkaraparṇamiyamu vai pratiṣṭhā yo vā asyāmapratiṣṭhito 'pi dūre
sannapratiṣṭhita eva sa raśmibhirvā eṣo 'syām pratiṣṭhito
'syāmevainametatpratiṣṭhāyām pratiṣṭhāpayati 
yadveva puṣkaraparṇa upadadhāti 
indro vṛtraṃ hatvā nāstṛṣīti manyamāno 'paḥ
prāviśattā abravīdbibhemi vai puram me kuruteti sa yo 'pāṃ rasa āsīttamūrdhvaṃ
samudauhaṃstāmasmai puramakurvaṃstadyadasmai puramakurvaṃstasmātpūṣkaram
pūṣkaraṃ ha vai tatpuṣkaramityācakṣate paro 'kṣam paro 'kṣakāmā hi
devāstadyatpuṣkaraparṇa upadadhāti yamevāsyaitamāpo rasaṃ samudauhanyāmasmai
puramakurvaṃstasminnevainametatpratiṣṭhāpayati 
brahma jajñānam prathamam purastāditi 
asau vā ādityo brahmāharahaḥ
purastājjāyate vi sīmataḥ suruco vena āvariti madhyaṃ vai sīmeme lokāḥ suruco
'sāvādityo veno yadvai prajijaniṣamāṇo 'venattasmādvenastāneṣa sīmato madhyato
vivṛṣvannudeti sa budhnyā upamā asya viṣṭhā iti diśo vā asya budhnyā upamā
viṣṭhāstā hyeṣa upavitiṣṭhate sataśca yonimasataśca vivaritīme vai lokāḥ sataśca
yonirasataśca yacca hyasti yacca na tadebhya eva lokebhyo jāyate triṣṭubhopadadhāti
traiṣṭabho hyeṣa sādayitvā sūdadohasādhivadati tasyokto bandhuḥ 
atha puruṣamupadadhāti 
sa prajāpatiḥ so 'gniḥ sa yajamānaḥ sa hiraṇmayo bhavati
jyotirvai hiraṇyaṃ jyotiragniramṛtaṃ hiraṇyamamṛtamagniḥ puruṣo bhavati puruṣo
hi prajāpatiḥ 
yadveva puruṣamupadadhāti 
prajāpatervisrastādramyā tanūrmadhyata
udakrāmattasyāmenamutkāntāyāṃ devā ajahustaṃ yatra devāḥ
samaskurvaṃstadasminnetāṃ ramyāṃ tanūm madhyato 'dadhustasyāmasya devā
aramanta tadyadasyaitasyāṃ ramyāyāṃ tanvāṃ devā aramanta tasmāddhiramyaṃ
hiramyaṃ ha vai taddhiraṇyamityācakṣate paro 'kṣam paro 'kṣakāmā hi
devāstathaivāsminnayametāṃ ramyāṃ tanūm madhyato dadhāti tasyāmasya devā
ramante prāṇo vā asya sā ramyā tanūḥ prāṇamevāsminnetam madhyato dadhāti 
taṃ rukbha upadadhāti 
asau vā āditya eṣa rukbho 'tha ya eṣa etasminmaṇḍale
puruṣaḥ sa eṣa tamevaitadupadadhāti 
uttānamupadadhāti 
etadvai devā abruvanyadi vā imāvarvāñcā upadhāsyāmaḥ
sarvamevedam pradhakṣyato yadyu parāñcau parāñcāveva tapsyato yadyu
samyañcāvantaraivaitāvetajjyotirbhaviṣyatyatho anyo 'nyaṃ hiṃsiṣyata iti te
'rvāñcamanyamupādadhuḥ parāñcamanyaṃ sa eṣa raśmibhirarvāṅ tapati rukbhaḥ
prāṇaireṣa ūrdhvaḥ puruṣaḥ prāñcamupadadhāti prāṅ hyeṣo 'gniścīyate 
hiraṇyagarbhaḥ samavartatāgra iti 
hiraṇyagarbho hyeṣa samavartatāgre bhūtasya
jātaḥ patireka āsīdityeṣa hyasya sarvasya bhūtasya jātaḥ patireka āsītsa dādhāra
pṛthivīṃ dyāmutemāmityeṣa vai divaṃ ca pṛthivīṃ ca dādhāra kasmai devāya haviṣa
vidhemeti prajā patirvai kastasmai haviṣā vidhemetyetat 
drapsaścaskanda pṛthivīmanu dyāmiti 
asau vā ādityo drapsaḥ sa divaṃ ca pṛthivīṃ
ca skandatītyamūmitīmāmimaṃ ca yonimanu yaśca pūrva itīmaṃ ca lokamamuṃ
cetyetadatho yaccedametarhi cīyate yaccādaḥ pūrvamacīyateti samānaṃ yonimanu
saṃcarantamiti samānaṃ hyepa etaṃ yonimanu saṃcarati drapsaṃ juhomyanu sapta
hotrā ityasau vā ādityo drapso diśaḥ sapta hotrā amuṃ tadādityaṃ dikṣu
pratiṣṭhāpayati 
dvābhyāmupadadhāti 
dvipādyajamāno yajamāno 'gniryāvānagniryāvatyasya mātrā
tāvataivainametadupadadhāti triṣṭubbhyāṃ traiṣṭubho hyeṣa sādayitvā
sūdadohasādhivadati tasyokto bandhuḥ 
atha sāma gāyati 
etadvai devā etam puruṣamupadhāya
tametādṛśamevāpaśyanyathaitacuṣkaṃ phalakam 
te 'bruvan  upa tajjānīta yathāsminpuruṣe vīryaṃ dadhāmeti te
'bruvaṃścetayadhvamiti citimicateti vāva tadabruvaṃstadicata yathāsminpuruṣe
vīryaṃ dadhāmeti 
te cetayamānāḥ 
etatsāmāpaśyaṃstadagāyaṃstadasminvīryamadadhustathaivāsminnayametaddadhāti
puruṣe gāyati puruṣe tadvīryaṃ dadhāti citre gāyati sarvāṇi hi
citrāṇyagnistamupadhāya na purastātparīyānnenmāyamagnirhinasaditi 
atha sarpanāmairupatiṣṭhata 
ime vai lokāḥ sarpāste hānena sarveṇa sarpanti
yadidaṃ kiṃ ca sarveṣāmu haiṣa devānāmātmā yadagniste devā
etamātmānamupadhāyābibhayuryadvai na ime lokā anenātmanā na surpeyuriti 
ta etāni sarpanāmānyapaśyan 
tairupātiṣṭhanta tairasmā
imāṃlokānasthāpayaṃstairanamayanyadanamayaṃstasmātsarpanāmāni
tathaivaitadyajamāno yatsarpanāmairupatiṣṭhata imānevāsmā
etallokāntsthāpayatīmāṃlokānnamayati tatho hāsyaita etenātmanā na sarpanti 
yadveva sarpanāmairupatiṣṭhata 
ime vai lokāḥ sarpā yaddhi kiṃ ca sarpatyeṣveva
tallokeṣu sarpati tadyatsarpanāmairupatiṣṭhate yaivaiṣu lokeṣu nāṣṭrā yo
vyadvaro yā śimidā tadevaitatsarvaṃ śamayati 
namo 'stu sarpebhyo ye ke ca pṛthivīmanu 
ye antarikṣe ye divi tebhyaḥ sarpebhyo
nama iti ya evaiṣu triṣu lokeṣu sarpāstebhya etannamaskaroti 
yā iṣavo yātudhānānāmiti 
yātudhānapreṣitā haike daśanti ye vā vanaspatīmranu ye
vāvaṭeṣu śerate tebhyaḥ sarpebhyo nama iti ye caiva vanaspatiṣu sarpā ye cāvaṭeṣu
śerate tebhya etannamaskaroti 
ye vāmī rocane divo 
ye vā sūryasya raśmiṣu yeṣāmapsu sadaskṛtaṃ tebhyaḥ
sarpebhyo nama iti yatra yatraite tadevaibhya etannamaskaroti namo nama iti yajño
vai namo yajñenaivainānetannamaskāreṇa namasyati tasmādu ha nāyajñiya
brūyānnamasta iti yathā hainam brūyādyajñasta iti tādṛktat 
tribhirupatiṣṭhate 
traya ime lokā atho trivṛdagniryāvānagniryāvatyasya mātrā
tāvataivāsmā etadimāṃlokāntsthāpayatyatho tāvataivaitadidam marvaṃ śamayati
tiṣṭhannupatiṣṭhate tiṣṭhantīva vā ime lokā atho tiṣṭhanvai vīryavattaraḥ 
athainamupaviśyābhijuhoti 
ājyena pañcagṛhītena tasyokto bandhuḥ sarvataḥ
parisarpaṃ sarvābhya evainametaddigbhyo 'nnena prīṇāti 
yadvevainamabhijuhoti 
etadvai devā etamātmānamupadhāyābibhayuryadvai na
imamiha rakṣāṃsi nāṣṭrā na hanyuriti ta etānrākṣoghnānpratisarānapaśyankṛṇuṣva
pājaḥ prasitiṃ na pṛthvīmiti rākṣoghnā vai pratisarāsta etaiḥ pratisaraiḥ sarvābhyo
digbhyo rakṣāṃsi nāṣṭrā apahatyābhaye 'nāṣṭra etamātmānaṃ samaskurvata
tathaivaitadyajamāna etaiḥ pratisaraiḥ sarvābhyo digbhyo rakṣāṃsi nāṣṭrā
apahatyābhaye 'nāṣṭra etamātmānaṃ saṃ skurute 
ājyena juhoti 
vajro vā ājyaṃ vajreṇaivaitaprakṣāṃsi nāṣṭrā apahanti pañcagṛhītena
pañcacitiko 'gniḥ pañca 'rtavaḥ saṃvatsaraḥ saṃvatsaro 'gniryāvānagniryāvatyasya
mātrā tāvataivaitadrakṣāṃsi nāṣṭrā apahantyāgneyībhiragnirvai jyotī
rakṣohāgninaivaitadrakṣāṃsi nāṣṭrā apahanti triṣṭubbhirvajro vai
triṣṭubvajreṇaivaitadrakṣāṃsi nāṣṭrā apahanti sarvataḥ parisarpaṃ sarvābhya
evaitaddigbhyo rakṣāṃsi nāṣṭrā apahanti 
paścādagneḥ prāṅāsīno 
'thottarato dakṣiṇātha purastātpratyaṅṅatha jaghanena
parītya dakṣiṇata udaṅṅāsīnastaddakṣiṇāvṛttaddhi devatrāthānuparītya
paścātprāṅāsīnastatho hāsyaitatprāgeva karma kṛtam bhavati 
atha srucā upadadhāti 
bāhū vai srucau bāhū evāsminnetatpratidadhāti te yatsrucau
bhavataḥ srucau hi bāhū idameva kapucalamayaṃ daṇdo dve bhavato dvau hīmau
bāhū pāśvata upadadhāti pārśvato hīmau bāhū 
kārṣmaryamayīṃ dakṣiṇata upadadhāti 
etadvai devā abibhayuryadvai no yajñaṃ
dakṣiṇato rakṣāṃsi nāṣṭrā na hanyuriti ta etaṃ rakṣohaṇaṃ
vanaspatimapaśyankārṣmaryaṃ ta etena vanaspatinā dakṣiṇato rakṣāṃsi nāṣṭrā
apahatyābhaye 'nāṣṭra etaṃ yajñamatanvata tathaivaitadyajamāna etena vanaspatinā
dakṣiṇato rakṣāṃsi nāṣṭrā apahatyābhaye 'nāṣṭra etaṃ yajñaṃ tanuta ājyena pūrṇā
bhavati vajro vā ājyaṃ vajreṇaivaitaddakṣiṇato rakṣāṃsi nāṣṭrā apahanti 
athaudumbarīmuttarata upadadhāti 
ūrgvai rasa udumbara ūrjamevāsminnetadrasaṃ
dadhāti dadhnā pūrṇā bhavati raso vai dadhi rasamevāsminnetaddadhāti 
yadveva srucā upadadhāti 
prajāpatervisrastasyāgnisteja ādāya dakṣiṇākarṣatso
'trodaramadyatkṛṣṭvodaramattasmātkārṣmaryo 'thāsyendra oja
ādāyodaṅṅadakrāmatsa udumbaro 'bhavat 
tāvabravīt 
upa metam prati ma etaddhattaṃ yena me yuvamudakramiṣṭamiti
tābhyāṃ vai nau sarvamannam prayaceti tau vai mā bāhū bhūtvā prapadyethāmiti
tatheti tābhyāṃ vai sarvamannam prāyacattāvenam bāhū bhūtvā prāpadyetāṃ
tasmādbāhubhyāmevānnaṃ kriyate bāhubhyāmadyate bāhubhyāṃ hi sa sarvamannam
prāyacat 
sa kārṣmaryamayīṃ dakṣiṇata upadadhāti 
agneṣṭvā tejasā sādayāmīti yadevāsya
tadagnisteja ādāya dakṣiṇākarṣattadasminnetatpratidadhātyagnirmūrdhā divaḥ
kakudityeṣa u so 'gnirgāyatryā gāyatro 'gniryāvānagniryāvatyasya mātrā
tāvataivaināmetadupadadhāti ghṛtena pūrṇā bhavatyāgneyaṃ vai ghṛtaṃ
svenaivainametadbhāgena svena ramena prīṇāti 
athaudumbarīmuttarata upadadhāti 
indrasya tvaujasā sādayāmīti yadevāsya
tadindra oja ādāyodaṅṅudakrāmattadasminnetatpratidadhāti bhuvo yajñasya rajasaśca
netetyeṣa u sa indraḥ sā yadāgneyyagnikarma hyatha yattriṣṭuptraiṣṭubho hīndra
aindrāgno 'gniryāvānagniryāvatyasya mātrā tāvataivaināmetadupadadhātīndrāgnī vai
sarve devāḥ sarvadevatyo 'gniryāvānagniryāvatyasya mātrā
tāvataivaināmetadupadadhāti dadhnā pūrṇā bhavatyaindraṃ vai dadhi
svenaivainametadbhāgena svena rasena prīṇāti 
tāvasyaitāvindrāgnī eva bāhū 
tāvenaṃ tejasā ca vīryeṇa ca saha prapadyete sa
sampratyuraḥ puruṣamākāśya yatrābhyāpnoti tadālikhyaine upadadhātyeṣa
haitayorlokaḥ 
te haike tiraścyā upadadhati 
tiryañcau vā imau bāhū iti na tathā
kuryātprācyāvevopadadhyātprāṅ hyeṣo 'gniścīyate 'tho evaṃ vai bāhū vīryavattarau te
nānopadadhāti nānā sādayati nānā sūdadohasādhivadati nānā hīmau bāhū 
tadāhuḥ  naitasya puruṣasya bāhū kuryādetau vā asya bāhū ye ete srucau
nedatirecayānīti sa vai kuryādevaitau vā asya bāhū anvete srucāvatho etau
pakṣāvatho yānyetasminnagnau rūpāṇyupadhāsyanbhavati yāntstomānyāni pṛṣṭhāni
yāni candāṃsyetayoreva sā saṃskṛtiretayorvṛddhistasmādu kuryādevaitasya puruṣasya
bāhū 
svayamātṛṇāmupadadhāti 
iyaṃ vai svayamātṛṇemāmevaitadupadadhāti
tāmanantarhitām puruṣādupadadhātyannaṃ vai svayamātṛṇeyaṃ vai
svayamātṛṇeyamu vā annamasyāṃ hi sarvamannam pacyate
'nantarhitamevāsmādetadanna dadhātyuttarāmuttaramevāsmādetadannaṃ dadhāti 
yadveva svayamātṛṇāmupadadhāti 
prāṇo vai svayamātṛṇā prāṇo
hyevaitatsvayamātmana ātṛntte prāṇamevaitadupadadhāti tāmanantarhitām
puruṣādupadadhāti prāṇo vai svayamātṛṇeyaṃ vai svayamātṛṇeyamu vai prāṇo yaddhi
kiṃ ca prāṇīyaṃ tatsarvam bibhartyanantarhitamevāsmādetatprāṇaṃ
dadhātyuttarāmuttaramevāsmādetatprāṇaṃ dadhāti 
yadveva svayamātṛṇāmupadadhāti 
prajāpatiṃ visrastaṃ devatā ādāya
vyudakrāmaṃstāsu vyutkrāmantīṣu pratiṣṭhāmabhipadyopāviśat 
sa yaḥ sa prajāpatirvyasraṃsata 
ayameva sa yo 'yamagniścīyate 'tha yā sā
pratiṣṭhaiṣā sā prathamā svayamātṛṇā tadyadetāmatropadadhāti
yadevāsyaiṣātmanastadasminnetatpratidadhāti tasmādetāmatropadadhāti 
tāṃ vai prajāpatinopadadhāti 
prajāpatirhyevaitatsvayamātmanaḥ pratyadhatta
dhruvāsīti sthirāsītyetadatho pratiṣṭhitāsīti dharuṇeti pratiṣṭhā vai dharuṇamāstṛtā
viśvakarmaṇeti prajāpatirvai viśvakarmā tenāstṛtāsītyetanmā tvā samudra
udvadhīnmā suparṇa iti rukbho vai samudraḥ puruṣaḥ suparṇastau tvā
modvadhiṣṭāmityetadavyathamānā pṛthivīṃ dṛṃheti yathaiva yajustathā bandhuḥ 
prajāpatiṣṭvā sādayatviti 
prajāpatirhyetām prathamāṃ citimapaśyadapām pṛṣṭhe
samudrasyemannityapāṃ hīyam pṛṣṭhaṃ samudrasya hīyamema vyacasvatīm
prathasvatīmiti vyacasvatī ca hīyam prathasvatī ca prathasva pṛthivyasīti prathasva
pṛthivī cāsītyetat 
bhūrasīti  bhūrhīyam bhūmirasīti bhūmirhīyamaditirasītīyaṃ vā aditiriyaṃ hīdaṃ
sarvaṃ dadate viśvadhāyā ityasyāṃ hīdaṃ sarvaṃ hitaṃ viśvasya bhuvanasya dhartrīti
sarvasya bhuvanasya dhartrītyetatpṛthivīṃ yaca pṛthivīṃ dṛṃha pṛthivīm mā
hiṃsīrityātmānaṃ yacātmānaṃ dṛṃhātmānam mā hiṃsīrityetat 
viśvasmai prāṇāyāpānāya 
vyānāyodānāyeti prāṇo vai svayamātṛṇā sarvasmā u vā
etasmai prāṇaḥ pratiṣṭhāyai caritrāyetīme vai lokāḥ svayamātṛṇā ima u lokāḥ
pratiṣṭhā caritramagniṣṭvābhipātvityagniṣṭvābhigopāyatvityetanmahyā svastyeti
mahatyā svastyetyetaccardiṣā śaṃtameneti yaccardiḥ śaṃtamaṃ tenetyetatsādayitvā
sūdadohasādhivadati tasyokto bandhuratha sāma gāyati tasyopari bandhuḥ 
tadāhuḥ  kathamepa puruṣaḥ svayamātṛṇayānabhinihito bhavatītyannaṃ vai
svayamātṛṇā prāṇaḥ svayamātṛṇānabhinihito v ai puruṣo 'nnena ca prāṇena ca 
atha dūrveṣṭakāmupadadhāti 
paśavo vai dūrveṣṭakā paśūnevaitadupadadhāti
tadyairado 'gniranantarhitaiḥ paśubhirupaitta ete tānevaitadupadadhāti
tāmanantarhitāṃ svayamātṛṇāyā upadadhātīyaṃ vai svayamātṛṇānantarhitāṃstadasyai
paśūndadhātyuttarāmuttarāṃstadasyai paśūndadhāti 
yadveva dūrveṣṭakāmupadadhāti 
prajāpatervisrastasya yāni lomānyaśīyanta tā imā
oṣadhayo 'bhavannathāsmātprāṇo madhyata udakrāmattasminnutkrānte 'padyata 
so 'bravīt  ayaṃ vāva mādhūrvīditi yadabravīdadhūrvīnmeti tasmāddhūrvā dhūrvā ha
vai tāṃ dūrvetyācakṣate paro 'kṣam paro 'kṣakāmā hi devāstadetatkṣatram prāṇo
hyeṣa raso lomānyanyā oṣadhaya etāmupadadhatsarvā oṣadhīrupadadhāti 
taṃ yatra devāḥ samaskurvam 
stadasminnetam prāṇaṃ rasam madhyato
'dadhustathaivāsminnayametaddadhāti tāmanantarhitāṃ svayamātṛṇāya
upadadhātīyaṃ vai svayamātṛṇānannarhitāstadasyā
oṣadhīrdadhātyuttarāmuttarāstadasyā oṣadhīrdadhāti sā syātsamūlā sāgrā kṛtsnatāyai
yathā svayamātṛṇāyāmupahitā bhūmim prāpnuyādevamupadadhyādasyāṃ hyevaitā
jāyanta imāmanu prarohanti 
kāṇḍātkāṇḍātprarohantī 
paruṣaḥparuṣasparīti kāṇḍātkāṇḍāddhyeṣā
parvaṇaḥparvaṇaḥ prarohatyevā no pūrve pratanu sahasreṇa śatena ceti yathaiva
yajustathā bandhuḥ 
yā śatena pratanoṣi 
sahasreṇa virohasīti śatena hyeṣā pratanoti sahasreṇa virohati
tasyāste devīṣṭake vidhema haviṣā vayamiti yathaiva yajustathā
bandhurdvābhyāmupadadhāti tasyokto bandhuḥ sādayitvā sūdadohasādhivadati
tasyokto bandhuḥ 
atha dviyajuṣamupadadhāti 
indrāgnī akāmayetāṃ svargaṃ lokamiyāveti
tāvetāmiṣṭakāmapaśyatāṃ dviyajuṣamimāmeva tāmupādadhātāṃ tāmupadhāyāsyai
pratiṣṭhāyai svargaṃ lokamaitāṃ tathaivaitadyajamāno yaddviyajuṣamupadadhāti
yena rūpeṇa yatkarma kṛtvendrāgnī svargaṃ lokamaitāṃ tena rūpeṇa tatkarma kṛtvā
svargaṃ lokamayānīti sā yaddviyajurnāma dve hyetāṃ devate apaśyatāṃ yadveva
dviyajuṣamupadadhāti yajamāno vai dviyajuḥ 
tadāhuḥ  yadasāveva yajamāno yo 'sau hiraṇmayaḥ puruṣo 'tha katamadasyedaṃ
rūpamiti daivo vā asya sa ātmā manuṣo 'yaṃ tadyatsa hiraṇmayo bhavatyamṛtaṃ vā
asya tadrūpaṃ devarūpamamṛtaṃ hiraṇyamatha yadiyam mṛdaḥ kṛtā bhavati mānuṣaṃ
hyasyedaṃ rūpam 
sa yadamūmevopadadhyāt 
nemāmapaśiṃṣyātkṣipre hāsmāllokādyajamānaḥ
preyādatha yadimāmapaśinaṣṭi yadevāsyedam mānuṣaṃ rūpaṃ tadasyaitadapaśinaṣṭi
tatho hānenātmanā sarvamāyureti 
sa yannānūpadadhyāt 
na haitaṃ daivamātmānamanuprajānīyādatha yadanūpadadhāti
tatho haitaṃ daivamātmānamanuprajānāti tāmanantarhitāṃ dūrveṣṭakāyā upadadhāti
paśavo vai dūrveṣṭakā yajamānaṃ tatpaśuṣu pratiṣṭhāpayati 
tadāhuḥ  kathamasyaitāvātmānau prāṇena saṃtatāvavyavacinnau bhavata iti prāṇo vai
svayamātṛṇā prāṇo dūrveṣṭakā yajamāno dviyajuḥ sa yadanantarhitāṃ svayamātṛṇāyai
dūrveṣṭakāmupadadhāti prāṇeṇaiva tatprāṇaṃ saṃtanoti saṃdadhātyatha
yadanantarhitāṃ dūrveṣṭakāyai dviyajuṣamupadadhāti prāṇo vai dūrveṣṭakā
yajamāno dviyajurevamu hāsyaitāvātmānau prāṇena saṃtatāvavyavacinnau bhavataḥ 
yāste agne sūrye ruco 
yā vo devāḥ sūrye ruca iti rucaṃ rucamityamṛtatvaṃ vai
rugamṛtatvamevāsminnetaddadhāti dvābhyāmupadadhāti tasyokto bandhuratho
dvayaṃ hyevaitadrūpam mṛccāpaśca sādayitvā sūdadohasādhivadati tasyokto bandhuḥ 
atha retaḥsicā upadadhāti 
imau vai lokau retaḥsicāvimau hyeva lokau retaḥ siñcata
ito vā ayamūrdhvaṃ retaḥ siñcati dhūmaṃ sāmutra vṛṣṭirbhavati tāmasāvamuto
vṛṣṭiṃ tadimā antareṇa prajāyante tasmādimau lokau retaḥsicau 
virāḍjyotiradhārayaditi 
ayaṃ vai loko virāṭ sa imamagniṃ jyotirdhārayati
svarāḍjyotiradhārayadityasau vai lokaḥ svarāṭ so mumādityaṃ jyotirdhārayati
virāḍvahemau lokau svarāṭca nānopadadhāti nānā hīmau lokau sakṛtsādayati
samānaṃ tatkaroti tasmādu hānayorlokayorantāḥ samāyanti 
yadveva retaḥsicā upadadhāti 
āṇḍau vai retaḥsicau yasya hyāṇḍau bhavataḥ sa eva
retaḥ siñcati virāḍjyotiradhārayatsvarāḍjyotiradhārayaditi virāḍvahemāvāṇḍau
svarāṭca tāvetajjyotirdhārayato reta eva prajāpatimeva nānopadadhāti nānā
homāvāṇḍau sakṛtsādayati samānaṃ tatkaroti tasmātsamānasambandhanau te
anantarhite dviyajuṣa upadadhāti yajamāno vai dviyajuranantarhitau
tadyajamānādāṇḍau dadhāti 
atha viśvajyotiṣamupadadhāti 
agnirvai prathamā viśvajyotiragnirhyevāsmiṃloke
viśvaṃ jyotiragnimevaitadupadadhāti tāmanantarhitāṃ retaḥsigbhyāmupadadhātīmau
vai lokau retaḥsicāvanantarhitaṃ tadābhyāṃ lokābhyāmagniṃ
dadhātyantarevopadadhātyantareva hīmau lokāvagniḥ 
yadveva viśvajyotiṣamupadadhāti 
prajā vai viśvajyotiḥ prajā hyeva viśvaṃ jyotiḥ
prajananamevaitadupadadhāti tāmanantarhitāṃ retaḥsigbhyāmupadadhātyāṇḍau vai
retaḥsicāvanantarhitāṃ tadāṇḍābhyām prajātiṃ dadhātyantarevopadadhātyantareva
hyāṇḍau prajāḥ prajāyante 
prajāpatiṣṭvā sādayatviti 
prajāpatirhyetām prathamāṃ citimapaśyatpṛṣṭhe pṛthivyā
jyotiṣmatīmiti pṛṣṭhe hyayam pṛthivyai jyotiṣmānagniḥ 
viśvasmai prāṇāyāpānāya 
vyānāyeti prāṇo vai viśvajyotiḥ sarvasmā u etasmai prāṇo
viśvaṃ jyotiryaceti sarvaṃ jyotiryacetyetadagniṣṭe 'dhipatirityagnimevāsyā adhipatiṃ
karoti sādayitvā sūdadohasādhivadati tasyokto bandhuḥ 
atha 'rtavye upadadhāti 
ṛtava ete yadṛtavye ṛtūnevaitadupadadhāti madhuśca
mādhavaśca vāsantikāvṛtū iti nāmanī enayorete nāmabhyāmevaine etadupadadhāti
dve iṣṭake bhavato dvau hi māsāvṛtuḥ sakṛtsādayatyekaṃ tadṛtuṃ karoti 
tadyadete atropadadhāti 
saṃvatsara eṣo 'gnirima u lokāḥ saṃvatsarastasyāyameva
lokaḥ prathamā citirayamasya loko vasanta ṛtustadyadete atropadadhāti yadevāsyaite
ātmanastadasminnetatpratidadhāti tasmādete atropadadhāti 
yadvevaite atropadadhāti 
prajāpatireṣo 'gniḥsaṃvatsara u prajāpatistasya
pratiṣṭhaiva prathamā citiḥ pratiṣṭho asya vasanta ṛtustadyadete atropadadhāti
yadevāsyaite ātmanastadasminnetatpratidadhāti tasmādete atropadadhāti te
anantarhite viśvajyotiṣa upadadhāti prajā vai viśvajyotiranantarhitāstatprajā ṛtubhyo
dadhāti tasmātprajā ṛtūnevānuprajāyanta ṛtubhirhyeva garbhe santaṃ
sampaśyantyutubhirjātam 
athāṣāḍhāmupadadhāti 
iyaṃ vā aṣāḍhemāmevaitadupadadhāti tām pūrvārdha
upadadhāti prathamā hīyamasṛjyata 
sā yadaṣāḍhā nāma 
devāścāsurāścobhaye prājāpatyā aspardhanta te devā
etāmiṣṭakāmapaśyannaṣāḍhāmimāmeva tāmupādadhata
tāmupadhāyāsurāntsapatnānbhrātṛvyānasmātsarvasmādasahanta yadasahanta
tasmādaṣāḍhā tathaivaitadyajamāna etāmupadhāya diṣantam
bhrātṛvyamasmātsarvasmātsahate 
yadvevāṣāḍhāmupadadhāti 
vāgvā aṣāḍhā vācaiva taddaivā
asurāntsapatnānbhrātṛvyānasmātsarvasmādasahanta tathaivaitadyajamāno vācaiva
dviṣantam bhrātṛvyamasmātsarvasmātsahate vācameva taddevā upādadhata
tathaivaitadyajamāno vācamevopadhatte 
seyaṃ vāmabhṛt 
prāṇā vai vāmaṃ yaddhi kiṃ ca prāṇīyaṃ tatsarvam bibharti teneyaṃ
vāmabhṛdvāggha tveva vābhṛtprāṇā vai vāmaṃ vāci vai prāṇebhyo 'nnaṃ dhīyate
tasmādvāgvāmabhṛt 
ta ete sarve prāṇā yadaṣāḍhā 
tām pūrvārdha upadadhāti purastāttatprāṇāndadhāti
tasmādime purastātprāṇāstānnānyayā yajuṣmatyeṣṭakayā
purastātpratyupadadhyādetasyāṃ citau netprāṇānapidadhānīti 
yadvapasyāḥ pañca purastādupadadhāti 
annaṃ vā āpo 'napihitā vā annena
prāṇāstāmanantarhitāmṛtavyābhyāmupadadhātyṛtuṣu tadvācam pratiṣṭhāpayati seyaṃ
vāgṛtuṣu pratiṣṭhitā vadati 
tadāhuḥ  yatprajā viśvajyotirvāgaṣāḍhāya kasmādantareṇa 'rtavye upadadhātīti
saṃvatsaro vā ṛtavye saṃvatsareṇa tatprajābhyo vācamantardadhāti
tasmātsaṃvatsaravelāyām prajā vācam pravadanti 
aṣāḍhāsi sahamāneti 
asahanta hyetayā devā asurāntsahasvārātīḥ sahasva pṛtanāyata
iti yathaiva yajustathā bandhuḥ sahasravīryāsi sā mā jinveti sarvaṃ vai sahasraṃ
sarvavīryāsi sā mā jinvetyetatsādayitvā sūdadohasādhivadati tasyokto bandhuḥ 
tadāhuḥ  kasmādabhisvayamātṛṇamanyā iṣṭakā upadhīyante prācya etā iti dve vai
yonī iti brūyāddevayoniranyo manuṣyayoniranyaḥ prācīnaprajananā vai devāḥ
pratīcīnaprajananā manuṣyāstadyadetāḥ prācīrupadadhāti
devayonerevaitadyajamānam prajanayati 
kūrmamupadadhāti 
raso vai kūrmo rasamevaitadupadadhāti yo vai sa eṣāṃ
lokānāmapsu praviddhānām parāṅraso 'tyakṣaratsa eṣa kūrmastamevaitadupadadhāti
yāvānu vai rasastāvānātmā sa eṣa ima eva lokāḥ 
tasya yadadharaṃ kapālam 
ayaṃ sa lokastatpratiṣṭhitamiva bhavati pratiṣṭhita iva
hyayaṃ loko 'tha yaduttaraṃ sā dyaustadbyavagṛhītāntamiva bhavati
vyavagṛhītānteva hi dyauratha yadantarā tadantarikṣaṃ sa eṣa ima eva lokā
imānevaitallokānupadadhāti 
tamabhyanakti 
dadhnā madhunā ghṛtena dadhi haivāsya lokasya rūpaṃ
ghṛtamantarikṣasya madhvamuṣya svenaivainametadrūpeṇa samardhayatyatho
dadhi haivāsya lokasya raso ghṛtamantarikṣasya madhvamuṣya
svenaivainametadrasena samardhayati 
madhu vātā ṛtāyata iti 
yāṃ vai devatāmṛgabhyanūktā yāṃ yajuḥ saiva devatā sa 'kṣo
devatā tadyajustaddhaitanmadhvevaiṣa trico raso vai madhu
rasamevāsminnetaddadhāti gāyatrībhistisṛbhistasyokto bandhuḥ 
sa yatkūrmo nāma 
etadvai rūpaṃ kṛtvā prajāpatiḥ prajā asṛjata
yadasṛjatākarottadyadakarottasmātkūrmaḥ kaśyapo vai kūrmastasmādāhuḥ sarvāḥ
prajāḥ kāśyapya iti 
sa yaḥ kūrmo 'sau sa ādityo 
'mumevaitadādityamupadadhāti taṃ
purastātpratyañcamupadadhātyamuṃ tadādityam purastātpratyañcaṃ dadhāti
tasmādasāvādityaḥ purastātpratyaṅ dhīyate dakṣiṇato 'ṣāḍhāyai vṛṣā vai kūrmo
yoṣāṣāḍhā dakṣiṇato vai vṛṣā yoṣāmupaśete 'ratnimātre 'ratnimātrāddhi vṛṣā
yoṣāmupaśete saiṣā sarvāsāmiṣṭakānām mahiṣī yadaṣāḍhaitasyai dakṣiṇataḥ
santsarvāsāmiṣṭakānāṃ dakṣiṇato bhavati 
yadveva kūrmamupadadhāti 
prāṇo vai kūrmaḥ prāṇo hīmāḥ sarvāḥ prajāḥ karoti
prāṇamevaitadupadadhāti tam purastātpratyañcamupadadhāti purastāttatpratyañcam
prāṇaṃ dadhāti tasmātpurastātpratyaṅ prāṇo dhīyate puruṣamabhyāvṛttaṃ yajamāne
tatprāṇaṃ dadhāti dakṣiṇato 'ṣāḍhāyai prāṇo vai kūrmo vāgaṣāḍhā prāṇo vai vāco
vṛṣā prāṇo mithunam 
apāṃ gambhantstīdeti 
etaddhāpāṃ gambhiṣṭhaṃ yatraiṣa etattapati mā tvā sūryo
'bhitāpsīnmāgnirvaiśvānara iti maiva tvā sūryo hiṃsīnmo agnirvaiśvānara
ityetadacinnapatrāḥ prajā anuvīkṣasvetīmā vai sarvāḥ prajā yā imā iṣṭakāstā ariṣṭā
anārtā anuvīkṣasvetyetadanu tvā divyā vṛṣṭiḥ sacatāmiti yathaivainaṃ divyā
vṛṣṭiranusacetaivametadāha 
athainamejayati 
trīntsamudrāntsamasṛpatsvargānitīme vai trayaḥ samudrāḥ svargā
lokāstāneṣa kūrmo bhūtvānusaṃsasarpāpām patirvṛṣabha iṣṭakānāmityapāṃ hyeṣa
patirvṛṣabha iṣṭakānām purīṣaṃ vasānaḥ sukṛtasya loka iti paśavo vai purīṣam
paśūnvasānaḥ sukṛtasya loka ityetattatra gaca yatra pūrve paretā iti tatra gaca
yatraitena pūrve karmaṇeyurityetat 
mahī dyauḥ pṛthivī ca na iti 
mahatī dyauḥ pṛthivī ca na ityetadimaṃ yajñam
mimikṣatāmitīmaṃ yajñamavatāmityetatpipṛtāṃ no bharīmabhiriti bibhṛtāṃ no
bharīmabhirityetaddyāvāpṛthivyayottamayopadadhāti dyāvāpṛthivyo hi kūrmaḥ 
tribhirupadadhāti 
traya ime lokā atho trivṛdagniryāvānagniryāvatyasya mātrā
tāvataivainametadupadadhāti tribhirabhyanakti tatṣaṭtasyokto bandhuravakā
adhastādbhavantyavakā upariṣṭādāpo vā avakā apāmevainametanmadhyato dadhāti
sādayitvā sūdadohasādhivadati tasyokto bandhuḥ 
atholūkhalamusale upadadhāti 
viṣṇurakāmayatānnādaḥ syāmiti sa ete iṣṭake
apaśyadulūkhalamusale te upādhatta te upadhāyānnādo 'bhavattathaivaitadyajamāno
yadulūkhalamusale upadadhāti yena rūpeṇa yatkarma kṛtvā viṣṇurannādo 'bhavattena
rūpeṇa tatkarma kṛtvānnādo 'sānīti tadetatsarvamannaṃ yadulūkhalamusale
ulūkhalamusalābhyāṃ hyevānnaṃ kriyata ulūkhalamusalābhyāmadyate 
te retaḥsicorvelayopadadhāti 
pṛṣṭayo vai retaḥsicau madhyamu pṛṣṭayo madhyata
evāsminnetadannaṃ dadhātyuttare uttaramevāsmādetadannaṃ dadhātyaratnimātre
'ratnimātrāddhyannamadyate 
prādeśamātre bhavataḥ 
prādeśamātro vai garbho
viṣṇurannametadātmasammitamevāsminnetadannaṃ dadhāti yadu vā
ātmasammitamannaṃ tadavati tanna hinasti yadbhūyo hinasti tadyatkanīyo na
tadavati 
audumbare bhavataḥ 
ūrgvai rasa udumbara ūrjamevāsminnetadrasaṃ dadhātyatho
sarva ete vanaspatayo yadudumbara ete upadadhatsarvānvanaspatīnupadadhāti
retaḥsicorvelayeme vai retaḥsicāvanayostadvanaspatīndadhāti
tasmādanayorvanaspatayaścatuḥsrakti bhavati catasro vai diśaḥ sarvāsu taddikṣu
vanaspatīndadhāti tasmātsarvāsu dikṣu vanaspatayo madhye saṃgṛhītam
bhavatyulūkhalarūpatāyai 
yadvevolūkhalamusale upadadhāti 
prajāpatervisrastātprāṇo madhyata
udacikramiṣattamannenāgṛhṇāttasmātprāṇo 'nnena gṛhīto yo hyevānnamatti sa
prāṇiti 
prāṇe gṛhīte 'smādannamudacikramiṣattatprāṇenāgṛhṇāttasmātprāṇenānnaṃ gṛhītaṃ
yo hyeva prāṇiti so 'nnamatti 
etayorubhayorgṛhītayoḥ 
asmādūrgudacikramiṣattāmetābhyāmubhābhyāmagṛhṇāttasmādetābhyāmubhābhyā mūr
ggṛhītā yo hyevānnamatti sa prāṇiti tamūrjayati 
ūrji gṛhītāyām 
asmādete ubhe udacikramiṣatāṃ te ūrjāgṛhṇāttasmādete ubhe ūrjā
yaṃ hyevorjayati sa prāṇiti so 'nnamatti 
tānyetānyanyo 'nyena gṛhītāni 
tānyanyo 'nyena gṛhītvātmanprāpādayata
tadetadannam prapadyamānaṃ sarve devā anuprāpadyantānnajīvanaṃ hīdaṃ sarvam 
tadeṣa śloko 'bhyuktaḥ 
tadvai sa prāṇo 'bhavaditi taddhi sa prāṇo 'bhavanmahā
bhūtvā prajāpatiriti mahānhi sa tadabhavadyadenamete devāḥ prāpadyanta bhujo
bhujiṣyā vittveti prāṇā vai bhujo 'nnam bhujiṣyā etatsarvaṃ vittvetye
tadyatprāṇānprāṇayatpurītyātmā vai pūryadvai prāṇānprāṇayattasmātprāṇā devā atha
yatprajāpatiḥ prāṇayattasmādu prajāpatiḥ prāṇo yo vai sa prāṇa eṣā sā gāyatryatha
yattadannameṣa sa viṣṇurdevatātha yā so 'rgeṣa sa udumbaraḥ 
so 'bravīt  ayaṃ vāva mā sarvasmātpāpmana udabhārṣīditi
yadabravīdudabhārṣīnmeti tasmādupumbhara udumbharo ha vai tamudumbara
ityācakṣate paro 'kṣam paro 'kṣakāmā hi devā uru me karaditi
tasmādurukaramurukaraṃ ha vai tadulūkhalamityācakṣate paro 'kṣam paro
'kṣakāmā hi devāḥ saiṣā sarveṣām prāṇānāṃ yoniryadulūkhalaṃ śiro vai prāṇānāṃ
yoniḥ 
tatprādeśamātram bhavati 
prādeśamātramiva hi śiraścatuḥsrakti bhavati
catuḥsraktīva hi śiro madhye saṃgṛhītam bhavati madhye saṃgṛhītamiva hi śiraḥ 
taṃ yatra devāḥ samaskurvan 
tadasminnetatsarvam madhyato 'dadhuḥ
prāṇamannamūrjaṃ tathaivāsminnayametaddadhāti retaḥsicorvelayā pṛṣṭayo vai
retaḥsicau madhyamu pṛṣṭayo madhyata evāsminnetatsarvaṃ dadhāti 
viṣṇoḥ karmāṇi paśyateti 
vīryaṃ vai karma viṣṇorvīryāṇi paśyatetyetadyato vratāni
paspaśa ityannaṃ vai vrataṃ yato 'nnaṃ spāśayāṃ cakra ityetadindrasya yujyaḥ
sakhetīndrasya hyeṣa yujyaḥ sakhā dvidevatyayopadadhāti dvehyulūkhalamumale
sakṛtsādayati samānaṃ tatkaroti samānaṃ hyetadannameva sādayitvā
sūdadohasādhivadati tasyokto bandhuḥ 
athokhāmupadadhāti yonirvā ukhā yonimevaitadupadadhāti tāmulūkhala
upadadhātyantarikṣaṃ vā ulūkhalaṃ yadvai kiṃ cāsyā ūrdhvamantarikṣameva
tanmadhyaṃ vā antarikṣam madhyatastadyoniṃ dadhāti tasmātsarveṣām bhūtānām
madhyato yonirapi vanaspatīnām 
yadvevokhāmupadadhāti 
yo vai sa prajāpatirvyasraṃsasataiṣā sokheme vai lokā
ukheme lokāḥ prajāpatistāmulūkhala upadadhāti
tadenametasmintsarvasminpratiṣṭhāpayati prāṇe 'nna ūrjyatho
etasmādevainametatsarvasmādanantarhitaṃ dadhāti 
athopaśayām piṣṭvā 
lokabhājamukhāṃ kṛtvā purastādukhāyā upanivapatyeṣa
haitasyai lokastatho hāsyaiṣānantaritā bhavati 
tadāhuḥ  kathamasyaiṣā pakvā śṛtopahitā bhavatītiṃ yadeva yajuṣkṛtā tenātho
yadvai kiṃ caitamagniṃ vaiśvānaramupanigacati tata eva tatpakvaṃ śṛtamupahitam
bhavati 
dhruvāsi dharuṇeti 
tasyokto bandhurito jajñe prathamamebhyo yonibhyo adhi
jātavedā ityetebhyo hi yonibhyaḥ prathamaṃ jātavedā ajāyata sa gāyatryā
triṣṭubhānuṣṭubhā ca devebhyo havyaṃ vahatu prajānannityetairvā eṣa
candobhirdevebhyo havyaṃ vahati prajānan 
iṣe rāye ramasva 
sahase dyumna ūrje apatyāyetyetasmai sarvasmai
ramasvetyetatsamrāḍasi svarāḍasīti samrāṭca hyeṣa svarāṭca sārasvatau tvotsau
prāpavatāmiti mano vai sarasvānvākṣarasvatyetau sārasvatā utsau tau tvā
prāvatāmityetaddvābhyāmupadadhāti tasyokto bandhuratho dvayaṃ hyevaitadrūpam
mṛccā paśca sādayitvā sūdadohasādhivadati tasyokto bandhuḥ 
athaināmabhijuhoti 
etadvā asyāmetatpūrvaṃ retaḥ siktam bhavati
sikatāstadetadabhikaroti tasmādyonau retaḥ siktamabhikriyata ājyena juhoti sruveṇa
svāhākāreṇa dvābhyāmāgneyībhyāṃ gāyatrībhyāṃ tasyokto bandhuḥ 
agne yukṣvā hi ye tava 
yukṣvā hi devahūtamāniti
yuktavatībhyāmidamevaitadyonau reto yunakti tasmādyonau reto yuktaṃ na
niṣpadyate 
sa yadi saṃvatsarabhṛtaḥ syāt 
athābhijuhuyātsarvaṃ vai t adyatsaṃvatsarabhṛtaḥ
sarvaṃ tadyadabhijuhītyatha yadyasaṃvatsarabhṛtaḥ syādupaiva tiṣṭhetāsarvaṃ vai
tadyadasaṃvatsarabhṛto 'sarvaṃ tadyadupatiṣṭhate 'bhi tveva juhuyāt 
paśureṣa yadagniḥ 
so 'traiva sarvaḥ kṛtsnaḥ saṃskṛtastasyāvāṅ prāṇaḥ svayamātṛṇā
śroṇī dviyajuḥ pṛṣṭayo retaḥsicau kīkasā viśvajyotiḥ kakudamṛtavye grīvā aṣāḍhā
śiraḥ kūrmo ye kūrme prāṇā ye śīrṣanprāṇāste te 
taṃ vā etam  ita ūrdhvam prāñcaṃ cinotyasau vā āditya eṣo 'gniramu tadādityamita
ūrdhvam prāñcaṃ dadhāti tasmādasāvāditya ita ūrdhvaḥ prāṅ dhīyate 
athainam prasalavyāvartayati 
amuṃ tadāditya prasalavyāvartayati tasmādasāvāditya
imāṃlokānprasalavyanuparyaiti 
udaramukhā 
yonirulūkhalamuttarokhā bhavatyadharamulūkhalamuttaraṃ
hyudaramadharā yoniḥ śiśnam musalaṃ tadvṛttamiva bhavati vṛttamiva hi śiśnaṃ
taddakṣiṇata upadadhāti dakṣiṇato vai vṛṣā yoṣāmupaśete yadu paśoḥ
saṃskṛtasyānnaṃ taddūrveṣṭakā tasya vā etasyottaro 'rdha udāhitataro bhavati
paśureṣa yadagnistasmātpaśoḥ suhitasyottaraḥ kukṣirunnatataro bhavati 
paśuśīrṣāṇyupadadhāti 
paśavo vai paśuśīrṣāṇi paśūnevaitadupadadhāti
tānyukhāyāmupadadhātīme vai lokā ukhā paśavaḥ paśuśīrṣāṇyeṣu tallokeṣu
paśūndadhāti tasmādima eṣu lokeṣu paśavaḥ 
yadvevokhāyām 
yonirvā ukhā paśavaḥ paśuśīrṣāṇi yonau tatpaśūnpratiṣṭhāpayati
tasmādadyamānāḥ pacyamānāḥ paśavo na kṣīyante yonau hyenānpratiṣṭhāpayati 
yadveva paśuśīrṣāṇyupadadhāti 
yā vai tāḥ śriya etāni tāni paśuśīrṣāṇyatha yāni tāni
kusindhānyetāstāḥ pañca citayastadyāstāḥ pañca citaya ime te lokāstadye ta ime lokā
eṣā sokhā tadyadukhāyām paśuśīrṣāṇyupadadhātyetaireva tacīrṣabhiretāni
kusindhāni saṃdadhāti 
tānpurastātpratīca upadadhāti 
etadvai yatraitānprajāpatiḥ paśūnālipsata ta
ālipsyamānā udacikramiṣaṃstānprāṇeṣu samagṛhṇāttānprāṇeṣu saṃgṛhya
purastātpratīca ātmannadhatta 
tadvā etatkriyate 
yaddevā akurvannidaṃ nvasmātte paśavo noccikramiṣanti
yattvetatkaroti yaddevā akurvaṃstatkaravāṇītyatho prāṇeṣvevainānetatsaṃgṛhya
purastātpratīca ātmandhatte 
yadveva paśuśīrṣāṇyupadadhāti 
prajāpatirvā idamagra āsīdeka eva so
'kāmayatānnaṃ sṛjeya prajāyeyeti sa prāṇebhya evādhi paśūnniramimīta manasaḥ
puruṣa cakṣuṣo 'śvam prāṇādgāṃ śrotrādaviṃ vāco 'jaṃ tadyadenānprāṇebhyo 'dhi
niramimīta tasmādāhuḥ prāṇāḥ paśava iti mano vai prāṇānām prathamaṃ
tadyatmanasaḥ puruṣaṃ niramimīta tasmādāhuḥ puruṣaḥ prathamaḥ paśūnāṃ
vīryavattama iti mano vai sarve ghrāṇā manasi hi sarve prāṇāḥ
pratiṣṭhitāstadyanmanasaḥ puruṣaṃ niramimīta tasmādāhuḥ puruṣaḥ sarve paśava
iti puruṣasya hyevaite sarve bhavanti 
tadetadannaṃ sṛṣṭvā 
purastātpratyagātmannadhatta tasmādyaḥ kaścānnaṃ sṛjate
purastādevainatpratyagātmandhatte tadvā ukhāyāmudaraṃ vā ukhodare tadannaṃ
dadhāti 
athaiṣu hiraṇyaśakalānpratyasyati 
prāṇo vai hiraṇyamatha vā etebhyaḥ paśubhyaḥ
saṃjñapyamānebhya eva prāṇā utkāmanti tadyaddhiraṇyaśakalānpratyasyati
prāṇānevaiṣvetaddadhāti 
sapta pratyasyati 
sapta vai śīrṣanprāṇāstānasminnetaddadhātyatha yadi pañca
paśavaḥ syuḥ pañcaiva kṛtvaḥ saptasapta pratyasyetpañca vā etānpaśūnupadadhāti
saptasapta vā ekaikasminpaśau prāṇāstadeṣu sarveṣu prāṇāndadhāti 
taddhaike 'pi 
yadyekaḥ paśurbhavati pañcaiva kṛtvaḥ saptasapta pratyasyanti pañca
vā etānpaśūnupadadhāti saptasapta vā ekaikasminpaśau prāṇāstadeṣu sarveṣu
prāṇāndadhma iti na tathā kuryādetasminvai paśau sarveṣām paśūnāṃ rūpaṃ
tadyadetasminpratyasyati tadevaiṣu sarveṣu prāṇāndadhāti 
mukhe prathamam pratyasyati 
samyakṣravanti sarito na dhenā ityannaṃ vai
dhenāstadidaṃ samyaṅmukhamabhisaṃsravatyantarhṛdā manasā pūyamānā ityantarvai
hṛdayena manasā satānnam pūtaṃ ya ṛjustasya ghṛtasya dhārā abhicākaśīmīti yā
evaitasminnagnāvāhutīrhoṣyanbhavati tā etadāha hiraṇyayo vetaso madhye agneriti
ya evaiṣa hiraṇmayaḥ puruṣastametadāha 
ṛce tvetīha 
prāṇo vā ṛkprāṇena hyarcati ruce tvetīha prāṇo vai rukprāṇena hi rocate
'tho prāṇāya hīdaṃ sarvaṃ rocate bhāse tvetīha jyotiṣe tvetīha bhāsvatī hīme
jyotiṣmatī cakṣuṣī abhūdidaṃ viśvasya bhuvanasya vājinamagnervaiśvānarasya
cetīhāgnirjyotiṣā jyotiṣmānrukbho varcasā varcasvānitīha viśvāvatībhyāṃ viśvaṃ hi
śrotram 
atha puruṣaśīrṣamudgṛhṇāti 
mahayatyevainadetatsahasradā asi sahasrāya tveti
sarvaṃ vai sahasraṃ sarvasya dātāsi sarvasmai tvetyetat 
athainānupadadhāti 
puruṣam prathamam puruṣaṃ tadvīryeṇāptvā dadhāti madhye
puruṣamabhita itarānpaśūnpuruṣaṃ tatpaśūnām madhyato 'ttāraṃ dadhāti
tasmātpuruṣa eva paśūnām madhyato 'ttā 
aśvaṃ cāviṃ cottarata 
etasyāṃ taddiśyetau paśū dadhāti tasmādetasyāṃ diśyetau paśū
bhūyiṣṭhau 
gāṃ cājaṃ ca dakṣiṇata 
etasyāṃ taddiśyetau paśū dadhāti tasmādetasyāṃ diśyetau
paśū bhūyiṣṭhau 
payasi puruṣamupadadhāti 
paśavo vai payo yajamānaṃ tatpaśuṣu
pratiṣṭhāpayatyādityaṃ garbham payasā samaṅgdhītyādityo vā eṣa garbho
yatpuruṣastam payasā samaṅgdhītyetatsahasrasya pratimāṃ viśvarūpamiti puruṣo vai
sahasrasya pratimā puruṣasya hyeva sahasram bhavati parivṛṅgdhi harasā
mābhimaṃsthā iti paryenaṃ vṛṅgdhyarciṣā mainaṃ hiṃsīrityetacatāyuṣaṃ kṛṇuhi
cīyamāna iti puruṣaṃ tatpaśūnāṃ śatāyuṃ karoti tasmātpuruṣa eva paśūnāṃ śatāyuḥ 
athottarato 'śvam 
vātasya jūtimiti vātasya vā eṣa jūtiryadaśvo varuṇasya nābhimiti
vāruṇo hyaśvo 'śvaṃ jajñānaṃ sarirasya madhya ityāpo vai sariramapsujā u vā aśvaḥ
śiśuṃ nadīnāṃ harimadribudhnamiti girirvā adrirgiribudhnā u vā āpo 'gne mā hiṃsīḥ
parame vyomannitīme vai lokāḥ paramaṃ vyomaiṣu lokeṣvenam mā hiṃsīrityetat 
atha dakṣiṇato gām 
ajasramindumaruṣamiti somo vā induḥ sa haiṣa somo 'jasro
yadgaurbhuraṇyumiti bhartāramityetadagnimīḍe pūrvacittiṃ namobhirityāgneyo vai
gauḥ pūrvacittimitimiti prāñcaṃ hyagnimuddharanti prāñcamupacaranti sa
parvabhirṛtuśaḥ kalpamāna iti yadvā eṣa cīyate tadeṣa parvabhirṛtuśaḥ kalpate gām
mā hiṃsīraditiṃ virājamiti virāḍvai gaurannaṃ vai virāḍannamu gauḥ 
athottarato 'vim 
varūtrīṃ tvaṣṭurvaruṇasya nābhimiti vāruṇī ca hi tvāṣṭrī cāviraviṃ
jajñānāṃ rajasaḥ parasmāditi śrotraṃ vai paraṃ rajo diśo vai śrotram paraṃ rajo
mahīṃ sāhasrīmasurasya māyāmiti mahatīṃ sāhasrīmasurasya māyāmityetadagne mā
hiṃsīḥ parame vyomannitīme vai lokāḥ paramaṃ vyomaiṣu lokeṣvenam mā
hiṃsīrityetat 
atha dakṣiṇato 'jam 
yo agniragneradhyajāyatetyagnirvā eṣo 'gneradhyajāyata
śokātpṛthivyā u ta vā divasparīti yadvai prajāpateḥ śokādajāyata taddivaśca pṛthivyai
ca śokādajāyata yena prajā viśvakarmā jajāneti vāgvā ajo vāco vai prajā viśvakarmā
jajāna tamagne heḍaḥ pari te vṛṇaktviti yathaiva yajustathā bandhuḥ 
ta ete paśavaḥ 
tānnānopadadhāti nānā sādayati nānā sūdadohasādhivadati nānā hyete
paśavaḥ 
atha puruṣaśīrṣamabhijuhoti 
āhutirvai yajñaḥ puruṣaṃ tatpaśūnāṃ yajñiyaṃ karoti
tasmātpuruṣa eva paśūnāṃ yajate 
yadvevainadabhijuhoti 
śīrṣaṃstadvīryaṃ dadhātyājyena juhoti vajro vā ājyaṃ vīryaṃ
vai vajro vīryamevāsminnetaddadhāti svāhākāreṇa vṛṣā vai svāhākāro vīryaṃ vai
vṛṣā vīryamevāsminnetaddadhāti priṣṭubhā vajro vai triṣṭubvīryaṃ vai vajro
vīryaṃ triṣṭubvīryeṇaivāsminnetadvīryaṃ dadhāti 
sa vā ardharcamanudrutya svāhākaroti 
asthi vā ṛgidaṃ tacīrṣakapālaṃ vihāpya
yadidamantarataḥ śīrṣṇo vīryaṃ tadasmindadhāti 
athottaramardharcamanudrutya svāhākaroti 
idaṃ tacīrṣakapālaṃ saṃdhāya
yadidamupariṣṭācīrṣṇo vīryaṃ tadasmindadhāti 
citraṃ devānāmudagādanīkamiti 
asau vā āditya eṣa puruṣastadetaccitraṃ
devānāmudetyanīkaṃ cakṣurmitrasya varuṇasyāgnerityubhayeṣāṃ
haitaddevamanuṣyāṇāṃ cakṣurāprā dyāvāpṛthivī antarikṣamityudyanvā eṣa
imāṃlokānāpūrayati sūrya ātmā jagatastasthuṣaścetyeṣa hyasya sarvasyātmā yacca
jagadyacca tiṣṭhati 
athotsargairupatiṣṭhata 
etadvai yatraitānprajāpatiḥ paśūnālipsata ta ālipsyamānā
aśocaṃsteṣāmetairutsargaiḥ śucam
pāpmānamapāhaṃstathaivaiṣāmayametadetairutsargaiḥ śucam pāpmānamapahanti 
taddhaike  yaṃyameva paśumupadadhati 
tasyātasya śucamutsṛjanti necucam
pāpmānamabhyupadadhāmahā iti te ha te śucam pāpmānamabhyupadadhati yāṃ hi
pūrvasya śucamutsṛjanti tāmuttareṇa sahopadadhati 
viparikrāmamu haika upatiṣṭhante 
ūrdhvāṃ śucamutsṛjāma iti te ha te śucam
pāpmānamanūdyantyūrdhvo hyetena karmaṇaityūrdhvāmu śucamutsṛjanti 
bāhyenaivāgnimutsṛjet 
ime vai lokā eṣo 'gnirebhyastallokebhyo bahirdhā śucaṃ
dadhāti bahirvedīyaṃ vai vedirasyai tadbahirdhā śucaṃ dadhātyudaṅ tiṣṭhannetasyāṃ
ha diśyete paśavastadyatraite paśavastadevaiṣvetacucaṃ dadhāti 
puruṣasya prathamamutsṛjati 
taṃ hi prathamamupadadhātīmam mā
hiṃsīrdvipādam paśumiti dvipādvā eṣa paśuryatpuruṣastam mā
hiṃsīrityetatsahasrākṣo medhāya cīyamāna iti hiraṇyaśakalairvā eṣa sahasrākṣo
medhāyetyannāyetyetanmayum paśum medhamagne juṣasveti kimpuruṣo vai
mayuḥ kimpuruṣamagne juṣasvetyetattena cinvānastanvo niṣīdetyātmā vai
tanūstena cinvāna ātmānaṃ saṃskuruṣvetyetanmayuṃ te śugṛcatu yaṃ dviṣmastaṃ te
śugṛcatviti tanmayau ca śucaṃ dadhāti yaṃ ca dveṣṭi tasmiṃśca 
athāśvasya 
imam mā hiṃsīrekaśapham paśumityekaśapho vā eṣa paśuryadaśvastam
mā hiṃsīrityetatkanikradaṃ vājinaṃ vājineṣviti kanikrado vā eṣa vājyu vājineṣu
gauramāraṇyamanu te diśāmīti tadasmai gauramāraṇyamanudiśati tena
cinvānastanvo niṣīdeti tena cinvāna ātmānaṃ saṃskuruṣvetyetadgauraṃ te śugṛcatu
yaṃ dviṣamastaṃ te śugṛcatviti tadgaure ca śucaṃ dadhāti yaṃ ca dveṣṭi tasmiṃśca 
atha goḥ  imaṃ sāhasraṃ śatadhāramutmamiti sāhasro vā eṣa śatadhāra utso
yadgaurvyacyamānaṃ sarirasya madhya itīme vai lokāḥ sariramupajīvyamānameṣu
lokeṣvityetadvṛtaṃ duhānāmaditiṃ janāyeti ghṛtaṃ vā eṣāditirjanāya duhe 'gne mā
hiṃsīḥ parame vyomannitīme vai lokāḥ paramaṃ vyomaiṣu lokeṣvenam mā
hiṃsīrityetadgavayamāraṇyamanu te diśāmīti tadasmai gavayamāraṇyamanudiśati
tena cinvānastanvo niṣīdeti tena cinvāna ātmānaṃ saṃskuruṣvetyetadgavayaṃ te
śugṛcatu yaṃ dviṣāstaṃ te śugṛcatviti tadgavaye ca śucaṃ dadhāti yaṃ ca dveṣṭi
tasmiṃśca 
athāveḥ  imamūrṇāyumityūrṇāvalimityetadvaruṇasya nābhimiti vāruṇo hyavistvacam
paśūnāṃ dvipadāṃ catuṣpadāmityubhayeṣāṃ haiṣa paśūnāṃ tvagdvipadāṃ ca
catuṣpadāṃ ca tvaṣṭuḥ prajānām prathamaṃ janitramityetaddha tvaṣṭā prathamaṃ
rūpaṃ vicakārāgne mā hiṃsīḥ parame vyomannitīme vai lokāḥ paramaṃ vyomaiṣu
lokeṣvenam mā hiṃsīrityetaduṣṭramāraṇyamanu te diśāmīti tadasmā
uṣṭramāranyamanudiśati tena cinvānastanvo niṣīdeti tena cinvāna ātmānaṃ
saṃskuraṣvetyetaduṣṭraṃ te śugṛcatu yaṃ dviṣmastaṃ te śugṛcatviti taduṣṭre ca
śucaṃ dadhāti yaṃ ca dveṣṭi tasmiṃśca 
athājasya  ajo hyagnerajaniṣṭa śo kāditi yadvai prajāpateḥ śokādajāyata tadagneḥ
śokādajāyata so apaśyajjanitāramagra iti prajāpatirvai janitā so paśyatprajāpatimagra
ityetattena devā devatāmagra āyanniti vāgvā ajo vāco vai devā
devatāmagramāyaṃstena rohamāyannupa medhyāsa iti svargo vai loko rohastena
svargaṃ lokamāyunnupa medhyāsa ityetacarabhamāraṇyamanu te diśāmīti tadasmai
śarabhamāraṇyamanudiśati tena cinvānastanvo niṣīdeti tena cinvāna ātmānaṃ
saṃskuruṣvetyetacarabhaṃ te śugṛcatu yaṃ dviṣmastaṃ te śugṛcatviti tacarabhe ca
śucaṃ dadhāti yaṃ ca dveṣṭi tasmiṃśca 
tadāhuḥ  yāṃ vai tatprajāpatireteṣām paśūnāṃ śucam pāpmānamapāhaṃsta ete pañca
paśavo 'bhavaṃsta eta utkrāntamedhā amedhyā ayajñiyāsteṣām brāhmaṇo
nāśnīyāttānetasyāṃ diśi dadhāti tasmādetasyāṃ diśi parjanyo na varṣuko yatraite
bhavanti 
pratyetyāgnimupatiṣṭhate 
etadvā etadayathāyathaṃ karoti yadagnau sāmicite
bahirvedyeti tasmā evaitannihnute 'hiṃsāyā āgneyyāgnaya evaitannihnute gāyatryā
gāyatryo 'gniryāvānagniryāvatyasya mātrā tāvataivāsmā etannihnute 'niruktayā sarvaṃ
vā aniruktaṃ sarveṇaivāsmā etannihnute yaviṣṭavatyaitaddhāsya priyaṃ dhāma
yadyaviṣṭha iti yadvai jāta idaṃ sarvamayuvata tasmādyaviṣṭhaḥ 
tvaṃ yaviṣṭha dāśuṣa iti 
yajamāno vai dāśvānnṛḥ pāhīti manuṣyā vai naraḥ
śṛṇudhī gira iti śṛṇu na imāṃ stutimityetadrakṣā tokamuta tmaneti prajā vai tokaṃ
rakṣa prajāṃ cātmānaṃ cetyetat 
āruhyāgniṃ jaghanena svayamātṛṇām parītyāpasyā upadadhāti 
āpa etā yadapasyā
atha vā etebhyaḥ paśubhya āpa utkrāntā bhavanti tadyadapasyā
upadadhātyeṣvevaitatpaśuṣvapo dadhātyanantarhitāḥ paśubhya
upadadhātyanantarhitāstatpaśubhyo 'po dadhāti pañcapañcopadadhāti pañca hyete
paśavaḥ sarvata upadadhāti sarvata evaiṣvetadapo dadhāti 
tadyāḥ pañcadaśa pūrvāḥ 
tā apasyā vajro vā āpo vajraḥ pañcadaśastasmāṃdyenāpo
yantyapaiva tatra pāpmānaṃ ghnanti vajro haiva tasyārdhasya pāpmānamapahanti
tasmādvarṣatyaprāvṛto vrajedayam me vajraḥ pāpmānamapahanaditi 
atha yāḥ pañcottarāḥ 
tāścandasyāḥ paśavo vai candāṃsyannam paśavo 'nnamu
paśormāṃsamatha vā etebhyaḥ paśubhyo māṃsānyutkrāntāni bhavanti tadyaccandasyā
upadadhātyeṣvevaitatpaśuṣu māṃsāni dadhātyanantarhitāḥ paśubhya
upadadhātyanantarhitāni tatpaśubhyo māṃsāni dadhātyantarā apasyā bhavanti
bāhyāścandasyā antarā hyāpo bāhyāni māṃsāni 
tadāhuḥ  yadimā āpa etāni māṃsānyatha kva tvakvva lometyannaṃ vāva
paśostvagannaṃ loma tadyaccandasyā upadadhāti saiva paśostvaktallomātho
yānyamūnyukhāyāmajalomāni tāni lomāni bāhyokhā bhavatyantarāṇi paśuśīrṣāṇi
bāhyāni hi lomānyantara ātmā yadītareṇa yadītareṇeti ha smāha śāṇḍilyaḥ sarvāneva
vayaṃ kṛtsnānpaśūntsaṃskurma iti 
yadvevāpasyā apadadhāti 
prajāpatervisrastādāpa
āyaṃstāsvitāsvaviśadyadaviśattasmādviṃśatistā asyāṅgulibhyo 'dhyasravannanto vā
aṅgulayo 'ntata evāsmāttā āpa āyan 
sa yaḥ sa prajāpatirvyasraṃsata 
ayameva sa yo 'yamagniścīyate 'tha yā asmāttā āpa
āyannetāstā apasyāstadyadetā upadadhāti yā evāsmāttā āpa āyaṃstā
asminnetatpratidadhāti tasmādetā atropadadhāti 
apāṃ tvemantsādayāmīti 
vāyurvā apāmema yadā hyevaiṣa itaścetaśca vātyathāpo
yanti vāyau tāṃ sādayati 
apāṃ tvodmantsādayāmīti 
oṣadhayo vā apāmodma yatra hyāpa undantyastiṣṭhanti
tadoṣadhayo jāyanta oṣadhiṣu tāṃ sādayati 
apāṃ tvā bhasmantsādayāmīti 
abhraṃ vā apām bhasmābhre tāṃ sādayati 
apāṃ tvā jyotiṣi sādayāmīti 
vidyudvā apāṃ jyotirvidyuti tāṃ sādayati 
apāṃ tvāyane sādayāmīti 
iyaṃ vā apāmayanamasyāṃ hyāpo yantyasyāṃ tāṃ sādayati
tadyā asyaitebhyo rūpebhya āpa āyaṃstā asminnetatpratidadhātyatho
etānyevāsminnetadrūpāṇi dadhāti 
arṇave tvā sadane sādayāmīti 
prāṇo vā arṇavaḥ prāṇe tāṃ sādayati 
samudre tvā sadane sādayāmīti 
mano vai samudrā manaso vai samudrādvācābhryā
devāstriyīṃ vidyāṃ nirakhanaṃstadeṣa śloko 'bhyukto ye
samudrānnirakhanandevāstīkṣṇābhirabhribhiḥ sudevo adya tadvidyādyatra
nirvapaṇaṃ dadhuriti manaḥ samudro vāktīkṣṇābhristrayī vidyā nirvapaṇametadeṣa
śloko 'bhyukto manasi tāṃ sādayati 
sarire tvā sadane sādayāmīti 
vāgvai sariraṃ vāci tāṃ sādayati 
apāṃ tvā kṣaye sādayāmīti 
cakṣurvā apāṃ kṣayastatra hi sarvadaivāpaḥ kṣiyanti
cakṣuṣi tāṃ sādayati 
apāṃ tvā sadhiṣi sādayāmīti 
otraṃ vā apāṃ sadhiḥ śrotre tāṃ sādayati tadyā
asyaitebhyo rūpebhyo āpa āyaṃstā asminnetatpratidadhātyatho
etānyevāsminnetadrūpāṇi dadhāti 
apāṃ tvā sadane sādayāmīti 
dyaurvā apāṃ sadanaṃ divi hyāpaḥ sannā divi tāṃ
sādayati 
apāṃ tvā sadhasthe sādayāmīti antarikṣaṃ vā apāṃ sadhasthamantarikṣe tāṃ sādayati 
apāṃ tvā yonau sādayāmīti 
samudro vā apāṃ yoniḥ samudre tāṃ sādayati 
apāṃ tvā purīṣe sādayāmīti 
sikatā vā apām purīṣaṃ sikatāsu tāṃ sādayati 
apāṃ tvā pāthasi sādayāmīti 
annaṃ vā apām pātho 'nne tāṃ sādayati tadyā
asyaitebhyo rūpebhya āpa āyaṃstā asminnetatpratidadhātyatho
etānyevāsminnetadrūpāṇi dadhāti 
gāyatreṇa tvā candasā sādayāmi 
traiṣṭubhena tvā candasā sādayāmi jāgatena tvā
candasā sādayāmyānuṣṭubhena tvā candasā sādayāmi pāṅktena tvā candamā
sādayāmīti tadyā asyaitebhyaścandobhya āpa āyaṃstā asminnetatpratidadhātyatho
etānyevāsminnetaccandāṃsi dadhāti 
tā etā aṅgulayaḥ 
tāḥ 
sarvata upadadhāti sarvato hīmā aṅgulayo
'nteṣūpadadhātyanteṣu hīmā aṅgulayaścaturdhopadadhāti caturdhā hīmā aṅgulayaḥ
pañcapañcopadadhāti pañcapañca hīmā aṅgulayo nānopadadhāti nānā hīmā
aṅgulayaḥ sakṛtsakṛtsādayati samānaṃ tatkaroti tasmātsamānasambandhanāḥ
