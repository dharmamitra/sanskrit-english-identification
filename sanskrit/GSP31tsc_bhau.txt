śrībhāvāviśvanāthadīkṣitasūnubhāvāgaṇeśaviracitaṃ tattvayāthārthyadīpanaṃ
tattvayāthārthyadīpanam 
śrībhāvāgaṇeśaviracitam 
śrīkṛṣṇacandrāya namaḥ 
puruṣaḥ sa jayatyādyaḥ sā ca prakṛtirīśvarī 
yābhyāṃ saṃsṛjya sṛjyante 'nantabrahmāṇḍakoṭayaḥ   
kapilāsuripañcaśikhān gurūn vijñānācāryavaryāṃśca 
praṇamāmi buddhivṛddhyai siddhyai vā sarvakāryāṇām   
samāsasūtrāṇyālambya vyākhyāṃ pañcaśikhasya ca 
bhāvāgaṇeśaḥ kurute tattvayāthārthyadīpanam   
tatra tāvadviviktapuruṣajñānaṃ mokṣasādhanamiti 
yebhyo vivektavyo yaśca vivecanīyaḥ tadubhayaṃ sūtratrayeṇoddiśati 
aṣṭau prakṛtayaḥ  Tats 
prakarṣeṇa kurvantīti prakṛtayaḥ 
tattvāntarārambhakatvaṃ prakṛtitvamiti sāmānyalakṣaṇam 
tāśca avyaktabuddhyahaṃkārapañcatanmātrarūpāḥ 
tatrāvyaktaṃ nityaṃ śabdādiguṇaśūnyaṃ sattvādiguṇatrayaṃ ca 
sāmyāvasthopalakṣitā guṇāḥ prakṛtirityekaṃ lakṣaṇaṃ ca 
akāryā guṇā ityaparam 
tathā prakṛtiparyāyā avyaktaṃ pradhānaṃ brahma akṣaraṃ kṣetraṃ tamaḥ māyā brāhmī vidyā avidyā prakṛtiḥ śaktiḥ ajā ityādayaḥ 
sattvādiguṇavatī sattvādyatiriktā prakṛtiriti tu na śaṅkanīyam 
kintu guṇa eva prakṛtiḥ 
sattvādīnāmataddharmatvaṃ tadrūpatvāditi sāṃkhyapravacanasūtreṇa sattvādīnāṃ prakṛtisvarūpatvahetunā prakṛtidharmatvapratiṣedhāt 
prakṛterguṇa ityādivākyaṃ tu vanasya vṛkṣā itivad boddhavyam 
 sattvaṃ rajastama iti prakṛterabhavan guṇā iti prakṛtikāryatvavacanaṃ tu guṇanityatāvākyavirodhena mahattattvakāraṇībhūtakāryasattvādiparameva 
 mahadādisṛṣṭirhi guṇavaiṣamyācchrūyate tacca vaiṣamyaṃ sajātīyasaṃvalanena prakāśādiphalopahitaḥ sattvādivyavahārayogyaḥ kāraṇaguṇānāṃ pariṇāma  
iti  
etenāṣṭāviṃśatitattvapakṣo 'pyupapādito mantavyaḥ 
sattvāditrayaṃ aha dravyatve 'pi puruṣopakaraṇatvād guṇā ityucyante 
dravyatvaṃ caiṣāṃ saṃyogavibhāgādimattayā upādānakāraṇatvena siddham 
eṣāṃ sukhaduḥkhamohātmakatvapravādastu dharmadharmyabhedāt 
manasaḥ saṃkalpātmakatvavat 
tāni ca sattvādīni pratyekaṃ saṃkhyāvyaktikāni laghutvādidharmairanyonyaṃ sādharmyaṃ vaidharmyaṃ ca guṇānāmiti sāṃkhyapravacanasūtrāt 
atra hi sūtraṃ laghutvādinā bahūnāṃ sattvānāṃ sādharmyaṃ tenaiva rajastamobhyāṃ vaidharmyam 
evaṃ ca laghutvādinā bahūnāṃ rajasāṃ gurutvādinā bahūnāṃ tamasāṃ sādharmyavaidharmye ukte iti 
teṣu tritvavacanaṃ tu sattvatvādivibhājakopādhitrayeṇaiva vaiśeṣikāṇāṃ navadravyavacanavaditi 
tāni ca sattvādīni yathopayogamaṇuvibhuparimāṇakāni 
madhyamaparimāṇatve 'nityatvāpattiḥ 
sarveṣāṃ vibhutve kāryāṇāṃ paricchinnatvānupapattiḥ 
ākāśaprakṛtervibhutvasyaivaucityāt 
nanu prakṛteścāparicchinnatvaikatvākriyatvamiti sāṃkhyasiddhāntaḥ 
sa ca virudhyata iti cet maivam gandhasya pṛthivīvyāpakatvavatprakṛtervyāpakatvam 
tacca prakṛtitvasya daiśikābhāvapratiyogitānavacchedakatvam 
ekatvaṃ ca sargabhedena nānātvābhāvaḥ 
akriyatvaṃ cādhyavasāyābhimānādipratiniyatakriyārāhityam 
anyathā śrutismṛtisiddhaprakṛtikṣobhasyānupapatteriti 
 prakṛtyanumānaṃ cetthaṃ mahadādikāryaṃ pakṣaḥ sukhaduḥkhamohātmakadravyakāryamiti sādhyaṃ kāryatve sati sukhaduḥkhamohātmakatvāditi hetuḥ vastrādikāryaśayyāsanavaditi  
dṛṣṭāntaḥ  
śrutismṛtī cātrānugrāhakastarkaḥ 
nanu sukhasyāntarevānubhavāt śayyāsanādau sukhe kiṃ pramāṇaṃ yena dṛṣṭāntatā syāditi
cenna kāraṇaguṇā hi kāryaguṇānārabhante iti nyāyena viṣayeṣu triguṇakāryeṣu sukhaduḥkhamohasiddheḥ
ghaṭarūpamiti pratyayavat candanasukhaṃ strīsukhamityādisukhapratyayādapi viṣaye
sukhādyucitaṃ sukhaduḥkhotpādakatvācca tadgatameva sukhaduḥkhādikaṃ sidhyati antaḥkaraṇasukhādihetutayā
'pi viṣaye sukhādikaṃ siddhyati 
kālādibhedairekasyā eva tryādivyakteḥ sukhaduḥkhotpādakatvācca tadgatameva sukhaduḥkhādikaṃ siddhyati 
iti mūlaprakṛtinirūpaṇam 
atha buddhirnirūpyate 
triguṇātmakamādyaṃ kāryaṃ buddhirityekaṃ lakṣaṇam 
niścayavṛttikamantaḥkaraṇaṃ buddhiriti dvitīyaṃ lakṣaṇam 
tasyā dharmajñānavairāgyaiśvaryākhyaprakṛṣṭaguṇayogāt mahatsañjñā tadapi tṛtīyaṃ lakṣaṇam 
tasyāḥ paryāyāḥ 
mano matirmahān brahmā pūrvaṃ buddhirvṛttiḥ khyātiḥ prajñā santatiḥ smṛtiriti 
anusmṛtau ca 
mahānātmā matirviṣṇurjiṣṇuḥ śambhuśca vīryavān 
buddhiḥ prajñopalabdhiśca tathā brahmā vṛttiḥ smṛtiḥ 
paryāyavācakairetairmahānātmā nigadyate 
sarvataḥ pāṇipādaśca sarvato 'kṣiśiromukhaḥ 
sarvataḥ śrutimāṃlloke sarvaṃ vyāpya sa tiṣṭhati 
jñānavantaśca ye kecitadalubdhā jitamanyavaḥ 
vimuktāḥ sarva evaite mahattvamupayāntyuta 
viṣṇurevādisargeṣu svayambhūrbhavati prabhuḥ  iti 
idameva mahattattvamaṃśato rajastamaḥsambhedena pariṇataṃ sat vyaṣṭijīvānāmupādhiradharmādiyutaṃ kṣudramapi bhavati 
mahaduparāgādviparītamiti sāṃkhyapravacanasūtrāt 
mahadahaṃkāramanastritayātmakasyāntaḥkaraṇavṛkṣasya mahattattvamaṅkurāvastheti 
atra prakṛtermahānityādisṛṣṭikrame śāstrameva pramāṇam 
idameva mahattattvaṃ kāryeśvarasya svayambhuva upādhistenaivopādhinā sa sarvajñaḥ sarveśvaraḥ sarvakarttā sarvapālakaḥ sarvasaṃharttā ca 
mātsye 
savikārāt pradhānāt tu mahattattvamajāyata 
mahāniti yataḥ khyātirlokānāṃ jāyate sadā 
guṇebhyaḥ kṣobhamāṇebhyastrayo devā vijajñire 
ekā mūrttistrayo devā brahmaviṣṇumaheśvarāḥ  iti 
sa ca svayambhūḥ kriyāśaktimat kevalamahattattvopādhikaḥ sūtrātmetyucyate 
sa evārddhasuṣuptāvarddhalayāt prājña ityucyate 
samagrasuṣuptau tu samagralayena nirviśeṣacinmātrasvarūpeṇāvasthānādīśvara ityucyate śrutismṛtipurāṇeṣu mahāṃstridhā taduktaṃ vaiṣṇave 
sāttviko rājasaścaiva tāmasaśca tridhā mahāniti 
brahmaśaṅkaropakṣayāpyādau viṣṇurevāvirbhavatītyardhenoktam 
pūrvoktadharmādiṣu dharmeṇordhvagamanamūrdhvagamanena bhogasthānānyupalakṣyante 
tena pātālabhūsvargādīnāmapi saṃgrahaḥ 
jñānena mokṣaḥ vairāgyeṇa prakṛtilayaḥ puruṣatattvānabhijñasya vairāgyāt prakṛtilayo bhavati 
tathā coktaṃ purāṇe 
prakṛticintakānadhikṛtya pūrṇaṃ śatasahasraṃ tu tiṣṭhanti vigatajvarā iti 
atra prakṛtigrahaṇena mahadahaṃkārabhūtendriyāṇyapi gṛhyante 
tatra vairāgyapūrvakaṃ teṣu teṣvātmabhāvenopāsyamāneṣu layo hi prakṛtāviti ca śrūyate 
pūrvavākyānantarameva 
daśa manvantarāṇīha tiṣṭhantīndriyacintakāḥ 
bhautikāstu śataṃ pūrṇaṃ sahasraṃ tvābhimānikāḥ 
bauddhā daśa sahasrāṇi tiṣṭhanti vigatajvarāḥ  iti ca 
ayaṃ ca prākṛtiko bandha ityucyate yogibhiḥ mahadādibhāvaśca vaikṛtiko bandha iti 
aiśvaryeṇāpratighātaḥ aiśvaryaṃ cāṇimādisiddhayaḥ 
iti buddhirvyākhyātā 
ahaṅkāro vyākhyāyate 
mahattattvādahaṅkāra utpadyate aṅkurācchākhāvat 
tasya cāhamākāravṛttimattvādahaṅkāra iti saṃjñā 
ahaṃvṛttimadantaḥkaraṇamahaṅkāra ityekaṃ lakṣaṇam 
ekādaśendriyopādānatvaṃ dvitīyaṃ lakṣaṇam 
tanmātropādānatvaṃ tṛtīyaṃ lakṣaṇam 
tasya ca paryāyāḥ 
ahaṅkāro 'bhimānaśca karttā mantā ca sa smṛtaḥ 
ātmā ca prakulo jīvo yataḥ sarvāḥ pravṛttayaḥ  iti 
kaurmaproktā aviśeṣā iti ca 
sa cāhaṅkārastrividhaḥ 
taduktaṃ kaurme 
vaikārikastaijasaśca bhūtādiścaiva tāmasaḥ 
trividho 'yamahaṅkāro mahataḥ sambabhūva ha 
taijasānīndriyāṇi syurdevā vaikārikā daśa 
ekādaśaṃ manaścātra svaguṇenobhayātmakam 
bhūtatanmātrasargastu bhūtāderabhavat prajā  iti 
vaikārikaḥ sāttvikastaijaso rājasaḥ 
svaguṇena sarvendriyeṣu sāhāyyarūpeṇotkarṣeṇobhayātmakaṃ jñānakarmendriyobhayātmakamityarthaḥ 
indriyadevatāśca digvātārkapracetośvivahnīndropendramitrakāmacandraśceti ekādaśa 
ityahaṃkāranirūpaṇam 
atha tanmātrā ucyante 
śabdasparśarūparasagandhā nirviśeṣāstadvanti sūkṣmabhūtāni tanmātrāḥ 
nirviśeṣaśabdādiguṇavad dravyaṃ tanmātrā iti sāmānyalakṣaṇam 
ahaṃkāropādānatve sati tattvāntarārambhakatvaṃ dvitīyaṃ lakṣaṇam 
tattannirviśeṣaguṇavattvaṃ tattanmātralakṣaṇam 
tāni ca pañca śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātraṃ ceti 
śāntaghoramūḍhāḥ pañcasvapi viśeṣāḥ śabdatvasparśatvādivyāpyā jātiviśeṣā eva 
śabde tu udāttānudāttasvaritāḥ niṣādarṣabhagāndhāraṣaḍjamadhyamadhaivatāḥ pañcamaśceti svarāḥ 
sparśe śītoṣṇatve 
rūpe śuklatvādayo viśeṣāḥ 
te ca śvetapītaraktaśyāmaharitakapiśāḥ 
rase madhuratvādayo viśeṣāste ca madhuratiktakaṣāyakaṭvamlakṣārāḥ ṣaḍrasāḥ 
gandhe surabhitvāsurabhitve 
etairviśeṣai rahitā aviśeṣāstadvanti dravyāṇi tanmātrāḥ 
teṣāṃ paryāyāḥ tanmātrāṇi tamovigrahāḥ sūkṣmavigrahāḥ sūkṣmabhūtāni aviśeṣā iti 
iti pañca tanmātrāḥ 
evamaṣṭau prakṛtayo vyākhyātāḥ 
ṣoḍaśa vikārāḥ  Tats 
ṣoḍaśa vikārā iti dvitīyaṃ sūtram 
ekādaśendriyāṇi pañcamahābhūtāni ca ete ṣoḍaśa vikārāḥ 
tatra śrotratvakcakṣurjihvāghrāṇāni svasvaviṣayakabuddhijanakatvāt pañca buddhīndriyāṇi 
vākpāṇipādapāyūpasthāni svasvakarmakaraṇāt pañca karmendriyāṇi 
tatra uccāraṇaṃ vācaḥ hastayorādānaṃ pādayorgatiḥ pāyorutsargaḥ upasthasyānandaḥ 
sarvasahāyatvādubhayātmakaṃ manaḥ 
etānyekādaśendriyāṇi 
tattvāntarānārambhakatve sati ahaṃkāropādānatvamityekaṃ lakṣaṇam 
ahaṃkāropādānakatve sati śarīrasaṃyuktaṃ kriyākaraṇamatīndriyamindriyamiti dvitīyam 
atha paryāyāḥ indriyāṇi karaṇāni nipātanāni vaikārikāṇi taijasāni 
itīndriyanirūpaṇam 
atha mahābhūtāni 
pṛthivyaptejovāyvākāśamiti 
saviśeṣaśabdādimattvaṃ mahābhūtatvamityekaṃ lakṣaṇam 
tattvāntarānārambhakatve satyārambhakatvaṃ dvitīyaṃ lakṣaṇam 
saviśeṣaśabdaguṇavattvamākāśasya lakṣaṇam 
saviśeṣaśabdasparśavattvaṃ vāyorlakṣaṇam 
saviśeṣaśabdasparśarūpavattvaṃ tejasaḥ 
saviśeṣaśabdasparśarūparasavattvamapām 
saviśeṣaśabdasparśarūparasagandhavattvaṃ pṛthivyāḥ 
etāni viśeṣalakṣaṇāni 
etāni pañca mahābhūtāni parasparopakārīṇi 
athāmīṣāṃ paryāyāḥ 
bhūtāni vikārā viśeṣā ākṛtayaḥ tamovigrahāḥ śāntā ghorā mūḍhā iti 
iti ṣoḍaśavikārā vyākhyātāḥ 
puruṣaḥ  Tats 
puruṣa iti tṛtīyaṃ sūtram 
anādiḥ sūkṣmaścetanaḥ sarvagataḥ nirguṇaḥ kūṭastho nityo draṣṭā bhoktā kṣetravit amanaḥ prasavadharmā ceti svarūpam 
kūṭasthanitya ityekaṃ lakṣaṇam 
mukhyabhoktṛtvamityaparaṃ lakṣaṇam 
vṛttisākṣitvamiti tṛtīyaṃ lakṣaṇam 
atha paryāyāḥ puruṣa ātmā pumān pudgalajantuḥ jīvaḥ kṣetrajñaḥ naraḥ kaviḥ brahma akṣaraḥ prāṇaḥ jñaḥ yaḥ kaḥ sa eka iti 
evametāni pañcaviṃśatitattvāni etajjñānāt kṛtakṛtyo bhavati 
tathā coktaṃ pañcaśikhena pramāṇavākyam 
pañcaviṃśatitattvajño yatra kutrāśrame sthitaḥ 
jaṭī muṇḍī śikhī vā 'pi mucyate nātra saṃśayaḥ 
sa ca puruṣo nānā sukhaduḥkhamohajanmamaraṇabandhamokṣavyavasthātaḥ janmādivyavasthātaḥ puruṣabahutvamiti sāṃkhyapravacanasūtrāt 
yadyekaḥ puruṣaḥ syādekasmin sukhite sarve sukhitāḥ syuḥ evaṃ sarvatra evaṃ puruṣabahutvaṃ siddham 
 evaṃ tāvat sāṃkhyācāryāḥ kapilāsuripañcaśikhapatañjaliprabhṛtayo yasmāt paraṃ nāparamasti kiñciditi nyāyavaiśeṣikāśca bahūn puruṣānātmatvena  
vadanti  
aupaniṣadāścācāryā hariharahiraṇyagarbhavyāsādayaḥ ebhyo 'tiriktamekameva nityeśvaraṃ sarveṣāmātmānaṃ vadanti 
kasmādevaṃ puruṣa evedaṃ sarvamiti 
tadevāgnistadāditya iti 
 tadakṣaraṃ tadvibhurvareṇyaṃ yasmāt paraṃ nāparamasti kiñcit sa hi sarveṣu bhūteṣu sthāvareṣu careṣu ca vasatyeko mahānātmā yena sarvamidaṃ  
tatam  
brāhmaṇe kṛmikīṭeṣu śvapāke gavi hastini 
paśugodaṃśamaśake rūpaṃ paśyanti sūrayaḥ 
ekameva yathā sūtraṃ suvarṇe varttate punaḥ 
muktāmaṇipravāleṣu mṛṇmaye rajate tathā 
tadvat paśumanuṣyeṣu tadvaddhastimṛgādiṣu 
eko 'yamātmā vijñeyaḥ sarvatraiva vyavasthitaḥ 
ityādi pramāṇebhyaḥ 
sāṃkhyāstu ādipuruṣaviṣayatayā layāvaśiṣṭanirviśeṣacinmātraviṣayatayā vā etāni śrutivākyāni yojayanti 
iti puruṣanirūpaṇam 
evaṃ pañcaviṃśatitattvāni vyākhātāni 
sāṃkhyakārikā ca 
mūlaprakṛtiravikṛtirmahadādyāḥ prakṛtivikṛtayaḥ sapta 
ṣoḍaśakastu vikāro na prakṛtirna vikṛtiḥ puruṣaḥ  iti 
 idānīṃ prathamasūtreṇaiva guṇātmakaprakṛteruddiṣṭatve 'pi guṇānāmavāntaravibhāgaṃ taddharmāṃśca vivecayituṃ vakṣyamāṇasañcarapratisañcaropodghātasaṅgatyā  
ca sūtraṃ pravarttate  
traiguṇyam  Tats 
traiguṇyamiti caturthaṃ sūtram 
sattvarajastamāṃsi trayo guṇāḥ teṣāṃ samāhārastriguṇaṃ triguṇameva traiguṇyam 
tatra sattvaṃ nāma prakāśalāghavaprasannatābhiṣvaṅgaprītititikṣādilakṣaṇamanantabhedaṃ samāsataḥ sukhātmakam 
rajo nāma śokatāpasvedastambhodvegonmādādilakṣaṇamanantabhedaṃ samāsato duḥkhātmakam 
tamo nāma adānāpuṇyadainyagauravālasyanidrāpramādādilakṣaṇamanantabhedaṃ samāsato mohātmakam 
eteṣāṃ lakṣaṇāni 
sattvaṃ prakāśakaṃ vidyādrajo vidyāt pravarttakam 
tamo layātmakaṃ vidyāttraiguṇyaṃ nāma saṃjñitam 
ete trayo guṇāḥ sarve utpattisthitilayahetavaḥ 
iti traiguṇyaṃ vyākhyātam 
 idānīṃ saguṇanirguṇaśrutiviṣayopapattyarthaṃ sargādāvutpannaṃ svayambhuvaṃ pralayāvaśiṣṭanirviśeṣacitsāmānyaṃ ca darśayituṃ sṛṣṭipralayayoḥ  
sūtradvayaṃ pravartate  
saṃcaraḥ  Tats 
pratisaṃcaraḥ  Tats 
sañcaraḥ pratisañcaraḥ 
sañcaraḥ sṛṣṭiḥ pratisañcaraḥ pralayaḥ 
tatra sṛṣṭiryathā 
avyaktākhyā prakṛtiḥ pravṛttisvabhāvā svatantrā ca 
sargādau svayameva kṣubdhā satī bhāvinārāyaṇabījabhūtā pūrvakalpe svayambhūpālakena
nāmakena vyaktena nārāyaṇapuruṣeṇa saṃyujyate tataśca sajātīyairanyaiḥ prakṛtyaṃśairnyūnādhikabhāvena
militā satī cetanācetanātmakaṃ mahattattvamārabhate 
nanu puruṣasya prakṛtisaṃyogitve asaṃyogo hyayaṃ puruṣa iti śrutivirodha iti cenna
vikārahetusaṃyogasyaiva saṅgaśabdārthatvāt anyathā śrutismṛtiṣu jalasaṃyogino 'pi
padmapattrasyāsaṅgatādṛṣṭāntatā na syāt 
tatra mahattattvasya svarūpeṇa mukhyotpattiḥ cetanasya tu abhivyaktirūpā kāryatā 
yogabhāṣye vyāsadhṛtavākyānnavadhā kāryatā 
utpattisthityabhivyaktivikārapratyayāptayaḥ 
viyogānyatvadhṛtayaḥ kāraṇaṃ navadhā smṛtam  iti 
evamādiśaktirapi cetanaviśeṣo mahattattvakāraṇībhūtaguṇatrayasambandhāt svayambhavāpyādāvutpadyate 
utpattau ca pramāṇaṃ prayogasāre 
tasmādvinirgatā nityā sarvagā viṣṇusambhavā  iti 
vāyavīyasaṃhitāyāṃ ca 
śivecchayā parā śaktiḥ śivatattvaikatāṃ gatā 
tataḥ parisphuratyādau sarge tailaṃ tilādiva  iti 
pañcarātre 'pi 
evamālokya tāṃ śaktiṃ saccidānandarūpiṇīm 
samastatattvasandhāmasphūrtyadhiṣṭhānarūpiṇīm 
vyaktāṃ karoti nityāṃ tāṃ prakṛtiṃ paramaḥ pumān  iti 
prādurāsījjaganmātā vedamātā sarasvatī 
guṇatrayamayī śaktirmūlaprakṛtisañjñitā 
tasyāmahaṃ samutpannastattvaistairmahadādibhirityādiśivavākyācca 
saiva prakṛtyadhiṣṭhātrī devatā mahālakṣmī ambā bhavānī haimavatī durgā ityādipadairabhilapyate purāṇādiṣu 
saiva ca līlāvigrahairādipuruṣeṇa militā satī sṛṣṭiṃ pālayati 
taduktaṃ śaṅkarācāryaiḥ 
śivaḥ śaktyā yukto yadi bhavati śaktaḥ prabhavituṃ
na cedevaṃ devo na khalu kuśalaḥ spanditumapi  iti 
evaṃ sarvatattvānāṃ tattaddevatānāṃ ca sahaivotpattirjñeyā 
utpattikramastu nirūpaṇakrameṇaiva 
etasmānmahato guṇāntarasaṃvalitāt trividho 'haṅkāra utpadyate cetanācetanātmakaḥ vaikāriko rājasastāmasaśceti 
tataścāhaṅkārāt saṅkalpapūrvakaṃ dehendriyāṇi pañca tanmātrāṇi cotpadyante 
svayabhuva indriyāṇi devatārūpāṇi vaikārikāt vyaṣṭīndriyāṇi ca taijasāt teṣvindriyeṣvādau mana utpadyate 
śabdarāgācchrotramasya jāyate bhāvitātmanaḥ 
rūparāgāt tathā cakṣurghrāṇaṃ gandhajidhṛkṣayā 
ityādinā mokṣadharmādau śrotrādīnāṃ manovṛttirāgādikāryatvaśravaṇāt 
indriyatanmātrayośca kāryakaraṇabhāvasyābhāvāt kramaniyamo nāsti 
tatrendriyeṣu nāstyavāntarakāryakāraṇabhāvaḥ pramāṇābhāvāt 
 tanmātreṣu tvasti sa yathā ahaṃkārācchabdatanmātraṃ tasmādahaṃkārotpannācchabdatanmātrādahaṃkārasahitāt sparśatanmātraṃ śabdasparśobhayaguṇakam 
evaṃ krameṇaikaikaguṇavṛddhyā tanmātratrayamutpadyate 
tataśca tanmātrebhyaḥ pañca mahābhūtāni jāyante 
tatrāhaṅkārāt pañcatanmātrāṇāṃ taddvārā pañcamahābhūtānāṃ cotpattau purāṇe krama uktaḥ sa yathā
bhūtādistu vikurvāṇaḥ śabdamātraṃ sasarja hi 
ākāśaṃ suṣiraṃ tasmādutpannaṃ śabdalakṣaṇam 
ākāśastu vikurvāṇaḥ sparśamātraṃ sasarja hi 
vāyurutpadyate tasmāt tasya sparśo guṇo mataḥ 
ityādikrameṇeti 
nanvevamākāśādibhūtacatuṣṭayasyāpi tattvāntaraprakṛtyāpattyā kevalavikṛtitvāṣṭaprakṛtitvasiddhāntakṣatiriti
cenna ākāśādīnāṃ sparśāditanmātreṣvahaṃkāropaṣṭambhamātreṇa kāraṇatvasya purāṇeṣūktatvāditi 
evaṃ trayoviṃśatitattvānāṃ sṛṣṭiḥ 
teṣu pañcamahābhūtāni varjjayitvā 'haṃkāraṃ ca buddhau praveśya saptadaśakaṃ liṅgaśarīrasañjñaṃ bhavati 
vahnerindhanavadātmano 'bhivyaktisthānatvāt 
tacca sarvapuruṣāṇāṃ svasvabījabhūtaprakṛtisaṃyogāt sargādāvutpadya prākṛtapralayaparyantaṃ tiṣṭhati 
tenaiva cehalokaparalokayorjīvānāṃ saṃsaraṇaṃ bhavati 
prāṇaśca buddhereva vṛttibheda ityato liṅaśarīre pṛthak na nirdiśyate buddhāvevāntarbhāvāt 
tasya ca liṅgaśarīrasya paramasūkṣmāṇi pañca mahābhūtāni tejaḥpradhānānyāśrayaḥ citrādivat āśrayaṃ vinā lokāntaragamanāsambhavāt 
taduktaṃ saptatyām 
citraṃ yathāśrayamṛte sthāṇvādibhyo vinā yathā chāyā 
tadvadvinā viśeṣairna tiṣṭhati nirāśrayaṃ liṅgam  iti
idaṃ ca liṅgaśarīramādau svayambhuvaḥ samaṣṭicetanasya upādhibhūtamekameva samaṣṭirūpaṃ
jāyate tataśca vyaṣṭijīvānāmapyupādhibhūtāni vyaṣṭiliṅgaśarīrāṇi tadaṃśabhūtāni tato
vibhajyante piturliṅgaśarīrāt puttraliṅgaśarīravat 
taduktaṃ sāṃkhyapravacanasūtreṇa 
vyaktibhedaḥ karmaviśeṣāditi 
manunā 'pyuktam 
teṣāṃ tvavayavān sūkṣmān ṣaṇṇāmapyamitaujasām 
sanniveśyātmamātrāsu sarvabhūtāni nirmame  iti 
ṣaṇṇāmiti ṣaḍindriyaṃ samastaliṅgaśarīropalakṣakam 
tathā cāyamarthaḥ 
svayambhūḥ svaliṅgaśarīrāvayavān sūkṣmānalpān ātmamātrāsu svāṃśacetaneṣu saṃyojya sarvaprāṇinaḥ sasarjeti 
iti liṅgaśarīranirūpaṇam 
atha sthūlaśarīrotpattiḥ 
daśaguṇitamahattattvamadhye 'haṃkārastasminnapi daśaguṇe vyoma tathaiva vyomnyapi
vāyuḥ vāyāvapi tejaḥ tejasi daśaguṇe jalaṃ tathaiva jalasyāpi daśaguṇasya madhye
pṛthvī samutpadyate saiva sthūlaśarīrasya bījamaṇḍarūpeṇa pariṇamate 
tasyāpi daśaguṇitasyāṇḍasya pṛthivyāvaraṇasya madhye caturdaśabhuvanātmakaṃ svayambhuvaḥ sthūlaśarīraṃ tatsaṅkalpādevotpadyate 
tenaiva śarīreṇa svayambhūrnārāyaṇa ityucyate 
svayambhuvaṃ prakṛtya manunā 'pyuktam 
so 'bhidhyāya śarīrāt svāt sisṛkṣurvividhāḥ prajāḥ 
apa eva sasarjādau tāsu bījamavāsṛjat 
tadaṇḍamabhavaddhaimaṃ sahasrāṃśusamaprabham 
tasmin jajñe svayaṃ brahmā sarvalokapitāmahaḥ 
sa vai śarīrī prathamaḥ sa vai puruṣa ucyate 
ādikartā sa bhūtānāṃ brahmāgre samavartata 
āpo nārā iti proktā āpo vai narasūnavaḥ 
tā yadasyāyanaṃ pūrvaṃ tena nārāyaṇaḥ smṛtaḥ 
ityādineti 
tata evādipuruṣādvyaṣṭipuruṣāṇāṃ vibhāgāt ante ca tatraiva layāt sa evaika ātmeti śrutismṛtyorvyavahriyate 
 tataśca sa nārāyaṇo virāṭśarīrī pṛthivīrūpasvanābhikamalakarṇikāsthānīyasya sumerorupari caturmukhamavāntarabrahmāṇaṃ sṛṣṭvā taddvārānyānapi  
vyaṣṭiśarīriṇaḥ sthāvarāntān sasarja  
tathā ca smaryate 
taccharīrasamutpannaiḥ kāryaistaiḥ karaṇaiḥ saha 
kṣetrajñāḥ samajāyanta gātrebhyastasya dhīmataḥ  iti 
yattu śeṣaśāyino nārāyaṇasya nābhikamalaśrotracakṣurādibhyaścaturmukhasyāvirbhāvaḥ śrūyate 
taddainandinasargeṣveva hi kalpabhedena mantavyam 
 dainandinapralayeṣveva hi nārāyaṇaśarīre praviśyaikībhūya suptānāṃ devānāṃ caturmukhādikrameṇāvirbhāvaḥ śeṣaśāyinaḥ sakāśād ghaṭate na tvādisargeṣu 
dainandinapralaya eva nārāyaṇasya līlāvigraheṇa śayanāditi 
asyāṃ sṛṣṭau mahattattvasya buddhipūrvakaḥ triguṇātmakaḥ prathamaḥ sargaḥ 
tadanantaraṃ tadupādhikasvayambhuvaḥ sakāśād buddhipūrvakaḥ sargaḥ 
svayambhuvo 'ṅgadevatāḥ svayabhūśca sthūladehanairapekṣyeṇa jñānavattvāt videhā devā ityucyante 
tāsu svayambhūreveśvaraḥ nityeśvarānaṅgīkārāt 
devatāśceśvarakoṭayaḥ avidyānāvṛtopādhikatvāt 
avidyāvṛtopādhikāśca jīvakoṭaya eva 
avidyāvṛtānāvṛtopādhikatve eva jīveśvaravibhājake 
taduktaṃ sa īśo yadvaśe māyā sa jīvo yastayārdita iti 
tadevaṃ sañcaro nirūpitaḥ 
tatra yadyasmājjāyate tasyetarāpūraṇenaiva sthitiḥ 
tadvyatirekeṇaiva tatsaṃhāro 'pi tatraiva bhavati 
tathā coktaṃ mahābhārate 
yadyasmājjāyate tattvaṃ tattatra pravilīyate 
līyante pratilomāni jāyante cottarottaram  iti 
ete ca sṛṣṭisthitisaṃhārarūpāḥ sthūlā eva pariṇāmāḥ kūṭasthapuruṣavivekāya pradarśitāḥ 
sūkṣmā apyeṣāṃ pariṇāmāḥ smaryante 
yathā
nityadāhyaṅgabhūtāni bhavanti na bhavanti ca 
kālenālakṣyavegena sūkṣmatvāttanna dṛśyate  iti 
ata eva sarvaṃ jaḍavastu paramārthataḥ sarvadaiva asaducyate 
tataśca tasmājjaḍavargādvirajyātmaiva paramārthasatyo duḥkhabhīrubhirdraṣṭavyaḥ 
paramārthasatyaṃ ca kūṭasthanityatvam 
tatra kūṭasthanityatvāsaṃhatatvāparārthatvacinmātratvādyasādhāraṇādharmairutkṛṣṭaiḥ prakṛtyādibhyo vivektavyaḥ 
idānīṃ sadevetyādiśrutyartha upapādyate 
pratisañcarānte yannirviśeṣaṃ citsāmānyamavaśiṣyate 
tadeva sadeva saumyedamagra āsīt ekamevādvitīyaṃ brahmetyādiśrutiṣu sadbrahmādipadavācyam 
advitiyatvaṃ tu avaidharmyāvibhāgākhyābhedeneti 
 idānīmantakālīnabhagavatsmaraṇasya paramagatihetutvaśravaṇāt tatsmaraṇasya ca sādhyātmasādhibhūtasādhidaivabhagavadanucintanajanyatvādadhyātmādivibhāgaḥ  
pradarśyate sūtratrayeṇa  
tatra ca pramāṇam 
antakāle ca māmeva smaranmuktvā kalevaram 
yaḥ prayāti sa madbhāvaṃ yāti nāstyatra saṃśayaḥ  iti
sādhibhūtādhidaivaṃ māṃ sādhiyajñaṃ ca ye viduḥ 
prayāṇakāle 'pi ca māṃ te viduryuktacetasaḥ  iti 
adhyātmam  Tats 
adhibhūtam  Tats 
adhidaivam  Tats 
sūtratrayasyāpi krameṇaiva vyākhyā 
buddhiradhyātmam 
boddhavyamadhibhūtam 
brahmā tatrādhidaivam 
ahaṅkāro 'dhyātmam 
adhimantavyamadhibhūtam 
rudrastatrādhidaivatam 
mano 'dhyātmam 
saṅkalpayitavyamadhibhūtam 
candrastatrādhidaivatam 
śrotramadhyātmam 
śrotavyamadhibhūtam 
diśastatrādhidaivam 
tvagadhyātmam 
sparśayitavyamadhibhūtam 
vāyustatrādhidaivatam 
cakṣuradhyātmam 
draṣṭavyamadhibhūtam 
sūryastatrādhidaivatam 
rasanamadhyātmam 
raso 'dhibhūtam 
varuṇastvadhidaivatam 
ghrāṇamadhyātmam 
gandho 'dhibhūtam 
pṛthivī tatrādhidaivatam 
vāgadhyātmam 
vacanamadhibhūtam 
vahnistatrādhidaivatam 
pāṇiradhyātmam 
ādeyamadhibhūtam 
indrastatrādhidaivatam 
pādāvadhyātmam 
gantavyamadhibhūtam 
viṣṇustatrādhidaivatam 
pāyuradhyātmam 
utsraṣṭavyamadhibhūtam 
mitrastatrādhidaivatam 
upasthamadhyātmam 
ānandayitavyamadhibhūtam 
prajāpatistatrādhidaivatamiti trayodaśavidhaṃ tritayamapi 
tatrātmānaṃ saṅghātamadhikṛtya vartate tadadhyātmaṃ trayodaśakaraṇavargaḥ 
bhūtāni adhikṛtya vartate tadadhibhūtaṃ viṣayavargaḥ 
devatāmadhikṛtya vartata ityadhidaivatam karaṇābhimānidevatāvargaḥ etatsahiteśvarānucintitasyāntakālīnabhagavatsmṛtyā paramagatiḥ phalam 
tasmādetattrikamavaśyaṃ jñātavyamiti bhāvaḥ 
sarvatattvānāṃ jñānaphalaṃ coktaṃ pañcaśikhadhṛtavākyena 
tattvāni yo vedayate yathāvad guṇasvarūpāṇyadhidaivataṃ ca 
vimuktapāpmā gatadoṣasaṅgho guṇāṃstu bhuṅkte na guṇaiḥ sa bhujyate 
tattvānīti tāntrikī saṃjñā 
tadarthaścātmānātmavivekapratiyogyanuyoginastatpadārthāḥ teṣāṃ bhāvastattatpadapravṛttinimittāni
puruṣatvaprakṛtitvādīni pañcaviṃśatijātayaḥ dharmadharmyabhedāt vyaktayo 'pi tattvānītyucyante 
vedayate vettītyarthaḥ 
guṇāḥ sattvarajastamāṃsi tānyeva svarūpāṇi tāttvikarūpāṇi yeṣāṃ tāni guṇasvarūpāṇi adhidaivatañca adhyātmādhibhūtayorupalakṣaṇam 
guṇāṃstu bhuṅkte guṇāstasya vaśe bhavantīti 
na guṇaiḥ sa bhujyate guṇavaśo na bhavatītyarthaḥ 
iti tattvapādaḥ prathamaḥ 
idānīṃ dvitīyaḥ prakīrṇakapāda ārabhyate 
tatra pañcasroto 'mbuṃ pañcayonyugracakrāṃ pañcaprāṇormiṃ pañcabuddhyādimūlām pañcāvarttāṃ
pañcaduḥkhaughavegāṃ pañcāśadbhedāṃ pañcaparvāmadhīma ityādiśrutyarthopapattaye pañcakāni
nirūpayati sūtrajātena 
pañcābhibuddhayaḥ  Tats 
abhibuddhirabhimāna icchā karttavyatā kriyeti pañcābhibuddhisaṅgitāḥ 
tatrābhibuddhirnāma abhimukhī buddhiḥ idamavaśyaṃ karaṇīyamitirūpā buddhivṛttiḥ 
abhimānaścāhaṃ karomītivṛttiḥ 
icchā vāñchā saṅkalpo mānasī vṛttiḥ 
karttavyatā jñānendriyāṇāṃ śabdādiviṣayā vṛttiḥ 
kriyā vacanādilakṣaṇā karmendriyāṇāṃ vṛttiriti 
abhibuddhayo vyākhyātāḥ 
pañca karmayonayaḥ  Tats 
karmajanyāḥ karmajanakāśca dhṛtiḥ śraddhā sukhā 'vividiṣā vividiṣā ceti pañca 
vāci karmaṇi saṅkalpe pratiṣṭhāṃ yo 'bhirakṣati 
tanniṣṭhastatpratiṣṭhaśca dhṛteretaddhi lakṣaṇam 
anasūyā brahmacaryaṃ yajanaṃ yājanaṃ tapaḥ 
dānaṃ pratigraho homaḥ śraddhāyā lakṣaṇaṃ smṛtam 
arthārthī yastu seveta vidyākarmatapāṃsi ca 
prāyaścittaparo nityaṃ sukheyaṃ parikīrttitā 
avividiṣā vedavedanecchāpratibandhakakriyā 
vividiṣā yathā 
ekatvaṃ ca pṛthaktvaṃ ca nityaṃ cedamacetanam 
sūkṣmaṃ satkāryamakṣobhyaṃ jñeyā vividiṣā hi sā 
ātmani ekatvapṛthaktvādiviṣayiṇī jijñāsā vividiṣā 
etāsu catasro bandhāya vividiṣaikā mokṣāya jñānamokṣapratibandhanāśakakarmajanyatvājjanakatvācca 
pañca vāyavaḥ  Tats 
hṛdi prāṇo gude 'pāno vyānaḥ sarvaśarīragaḥ 
udānaḥ kaṇṭhadeśe ca samāno nābhisaṃsthitaḥ 
ete pañca kriyāśaktimadantaḥkaraṇavṛttibhedā api vāyusamānagatikatvādvāyudevatākatvācca vāyava ityuktam 
prakarṣeṇa ananādgamanāt prāṇa ityucyate 
adho gamanādapānaḥ 
bhuktasyānnasya rasādervikṣepaṇāt vijṛmbhaṇācca vyāna ityucyate 
udgāravamanādikaṃ karotīti udānastena gīyate 
bhuktasya samāśaṃ rasaṃ nayatīti samānaḥ 
tantrāntaroktā apyanye nāgakūrmakṛkaladevadattadhanañjayākhyāstatraivāntarbhāvyāḥ 
ityete pañcaprāṇāḥ vyākhyātāḥ 
pañca karmātmānaḥ  Tats 
vaikārikastaijaso bhūtādiḥ sānumāno niranumānaśceti karmātmānaḥ karmiṇa ityarthaḥ 
tatra vaikārikaḥ śubhakarmakarttā 
taijaso 'śubhakarmakarttā 
bhūtādirmūḍhakarmakarttā 
sānumānaḥ śubhamūḍhakarmakarttā 
niranumāno 'śubhamūḍhakarmakarttā 
iti pañca karmātmāno vyākhyātāḥ 
idānīṃ pañcāśadbhedāṃ pañcaparvāmadhīma iti śrutyarthopapattaye buddheḥ pañcāśatsargān bahubhiḥ sūtrairuddiśati 
pañcaparvāvidyā  Tats 
anityāśuciduḥkhānātmasu nityaśucisukhātmakhyātiravidyā patañjalyuktā sarvadarśanasampratipannā 
sā ca pañcadhā avidyāsmitārāgadveṣābhiniveśāḥ kleśajanakatvāt kleśā iti yoge paribhāṣitāḥ 
asmitādīnāṃ caturṇāmavidyākāryatvādavidyātvam 
 asmitā anātmanyahaṃvṛttiḥ avidyāsmitayorayaṃ bhedaḥ avidyāyāmadhikaraṇamapi pṛthag bhāsate 'smitāyāṃ tvāroparūpatve 'pi nādhikaraṇaṃ bhāsate 
viṣayeṣūtkaṭecchā rāgaḥ 
dveṣaḥ vairabuddhiḥ 
abhiniveśo maraṇatrāsaḥ 
viduṣāmapi svarasavāhī anādimaraṇaduḥkhānubhavajanitavāsanājanyaḥ śrutismṛtipurāṇeṣu ete avidyābhedāstamaādiśabdaiḥ paribhāṣitāḥ 
tamo moho mahāmohastāmisro 'ndhatāmiśraśceti tattannāmakanarakapradatvāttattannāmakāḥ 
te ca viṣayabhedāt dviṣaṣṭibhedāḥ te yathā 
aṣṭaprakṛtiṣu ātmatvāropāt aṣṭabhedaṃ tamaḥ 
devā aṇimādyaṣṭavidhamaiśvaryamāsādya vayamamṛtā ityabhimānino bhavanti so 'yamabhimāno moho 'ṣṭāvidhaḥ 
dṛṣṭānuśravikeṣu dvādaśasu viṣayeṣu prāpteṣu mukto 'hamiti manyate so 'bhimāno rāgātiśayanimittatvāt mahāmoho daśavidhaḥ 
aṇimādyaṣṭaguṇaiśvarye daśavidhaviṣaye ca pratihatasya krodhād yadduḥkhamutpadyate sa tāmisro 'ṣṭādaśavidhaḥ 
 devā aṇimādyaṣṭakamaiśvaryaṃ śabdādīṃśca daśa viṣayān bhuñjānāḥ kṣayaśaṅkayā 'tra santi satāsa evāṣṭādaśavidho 'ndhatāmiśra iti dviṣaṣṭibhedā  
pañcaparvā avidyā  
aṣṭaviṃśatidhāśaktiḥ  Tats 
navadhā tuṣṭiḥ  Tats 
aṣṭadhā siddhiḥ  Tats 
tatrāśaktayaḥ ekādaśendriyavadhāḥ saptadaśa buddhivadhāḥ 
tatrendriyavadhāḥ 
svasvārthakriyā 'kṣamatārūpāḥ phalato buddhereva te 
bādhiryaṃ kuṣṭhitāndhatvaṃ jaḍatā 'jighratā tathā 
mūkatā kauṇyapaṅgutvaṃ klaibyodāvarttamugdhatāḥ 
saptadaśa buddhereva vadhāḥ tuṣṭisiddhīnāṃ viparyayarūpāḥ 
tatra tuṣṭiviparyayāḥ 
nāsti pradhānamiti jñānamastītyabhidhīyate 
mahattattvaṃ nāstīti jñānamajñānasalilāḥ 
ahaṅkāro nāstīti mohā 
naiva santi pañcatanmātrāṇīti dṛṣṭiradṛṣṭiḥ 
viṣayāṇāmarjjane pravṛttiḥ asutārā 
rakṣaṇe pravṛttirasupārā 
kṣayadoṣamapaśyataḥ pravṛttiḥ asunetrā 
bhoge śaktiḥ asumātrikā 
hiṃsādoṣamapaśyato bhoge pravṛttiḥ anuttamāmbhasikā 
iti tuṣṭiviparyayā navadhā 
siddhiviparyāsād aṣṭau buddhivadhā ucyante 
nānātvamūhamānasyaikatvānusandhānaṃ sutāramucyate 
śabdamātraśravaṇādviparītagrahaṇamasutārā 
yathā nānātmajño mukta iti śrutvā viparītaṃ pratipanno nānātmajño 'hamamukta iti 
adhyayanaśravaṇaniviṣṭasyāpi jaḍatvādasacchāstropahatabuddhitvādvā pañcaviṃśatitattvajñānasiddhirna bhavati tadajñānam 
yadā ādhyātmikena duḥkhena cābhibhūyate tadajñānapramādam 
evamādhibhautikaduḥkhenābhibhūyate tatpramodamānam 
evamādhidaivikaduḥkhenābhibhavaḥ pramuditamiti 
suhṛdupadiṣṭe 'pyātmani aniścayabuddhiranarthakam 
svadānamanarthakaṃ jñātvā dānapātrasya guruṇi duḥkhe jāte pramodaḥ pramuditā 
evamaṣṭau siddhiviparyayā vyākhyātā 
evaṃ saptadaśa buddhivadhāḥ 
navadhā tuṣṭirucyate 
tatra kārikā 
ādhyātmikyaścatasraḥ prakṛtyupādānakālabhāgyākhyāḥ 
bāhyāḥ viṣayoparamāt pañca nava tuṣṭayo 'bhihitāḥ 
kutaścit sarvākāreṇa pariṇamamānā prakṛtireva jñānaṃ kariṣyatīti śrutvā yā tuṣṭiḥ sā prakṛtyākhyā tasyā asteti saṃjñā 
pravrajyayaiva jñānaṃ bhaviṣyatīti śrutvā pravrajyopādānena yā tuṣṭiḥ sā salilasaṃjñā 
kālenaiva jñānaṃ bhaviṣyatīti śrutvā pravrajyayā bahukālena yā tuṣṭiḥ sā ādyetyucyate 
bhāgyenaiva jñānaṃ bhaviṣyati madālasā bālakānāmiveti kutaścicchrutvā yā tuṣṭiḥ sā vṛṣṭiritisaṃjñā 
etāścatasra ādhyātmikyaḥ 
atha bāhyāḥ pañca śabdādiviṣayeṣvarjanarakṣaṇakṣayabhogahiṃsādidoṣadarśanādyā nivṛttituṣṭayastāsvekā
tuṣṭiḥ apāramucyate dvitīyā supāraṃ tṛtīyā pāram anuttamāmbhasikā caturthī uttamāmbhaḥ
pañcamī iti nava tuṣṭayo vyākhyātāḥ 
athāṣṭau siddhayaḥ 
tatra kārikā 
ūhaḥ śabdo 'dhyayanaṃ duḥkhavighātāstrayaḥ suhṛtprāptiḥ 
dānaṃ ca siddhayo 'ṣṭau siddheḥ pūrvo 'ṅkuśastrividhaḥ 
asyārthaḥ 
bhagavatkṛpāvaśādūhanena tarkeṇaiva jñānamutpadyate sā prathamā siddhistāretyucyate 
śabdaśravaṇamātrādeva yad jñānaṃ sā dvitīyā sutārā 
śiṣyabhāvenādhyayanena yad jñānaṃ sā tṛtīyā tāratāreti 
yadādhyātmikaduḥkhasyāpanodakaṃ jñānaṃ sā caturthī pramodeti 
yadādhibhautikaduḥkhāpanodakaṃ jñānaṃ sā pañcamī pramutiteti 
yadādhidaivikaduḥkhanāśakaṃ jñānaṃ sā ṣaṣṭhī pramodamānā 
yat suhṛtsaṃsargitayā jñānaṃ sā saptamī ramyaketi 
yaddānena paritoṣitād gurorjñānaṃ sāṣṭamī sadāmuditeti 
āsu prathamāstisro duḥkhavighātātmakānāṃ mukhyānāṃ tisḥṇāṃ siddhīnāmaṅkuśa ākarṣakaḥ sādhaka iti yāvat siddhayastvetā eva 
aṇimādyāstu jñānapratibandhakatvādasiddhaya evetyācāryāśayaḥ 
evamaṣṭau siddhayo vyākhyātāḥ 
idānīṃ sāṃkhyaśāstrasya ṣaṣṭitantratvapratipādanāya pañcāśatsu siddhisargeṣu daśānyān pūrayati sūtreṇa 
daśa mūlikārthāḥ  Tats 
astitvamekatvamayathārthavattvaṃ parārthamanyatvamakartṛtā ca 
yogo viyogo bahavaḥ pumāṃsaḥ sthitiḥ śarīrasya ca śeṣavṛttiḥ 
mūlayoḥ prakṛtipuruṣayorarthā dharmā mūlikārthāḥ 
tatrāstitvaṃ dvayordharmaḥ ekatvaṃ sargabhedena nānātvābhāvarūpaṃ prakṛteḥ 
arthavattvaṃ puruṣārthatvaṃ puruṣasyaiva 
pārārthyaṃ ca prakṛtereva 
anyatvaṃ jaḍavargād bhinnatvaṃ puruṣasyaiva 
akartṛtā ca puruṣasyaiva 
yogo viyogaśca dvayoḥ 
bahutvaṃ puruṣasyaiva 
jīvanmuktasya saṃskāramātreṇa cakrabhramivaccharīrasya yā sthitiḥ sā śeṣavṛttiḥ puruṣasya 
iti daśapadārthāḥ pratyayasargākhyāḥ pañcāśat pūrvoktāḥ ete ca daśa mūlikāḥ 
evaṃ ṣaṣṭipadārthā ṣaṣṭitantre uktāḥ 
idānīṃ pañcatanmātrasargaṃ sūtrayati 
anugrahasargaḥ  Tats 
pañcatanmātrā anugṛhyopādānakāraṇatvena svīkṛtya yaḥ sargaḥ so 'nugrahasargaḥ 
pañcānāṃ brāhmaṇānāṃ sacaturmukhasanakādīnāṃ svasya līlāvigrahe sargo bhaktānamanugrahārthaṃ so 'pyanugrahasargaḥ pañcatanmātrebhya eva 
idānīṃ bhūtasargamāha 
caturdaśavidho bhūtasargaḥ  Tats 
brāhmaprājāpatyasaumyaindragāndharvayakṣarākṣasapaiśācā ityaṣṭau devasargāḥ 
paśupakṣimṛgasarīsṛpasthāvarā iti pañcavidhāstairyagyonayaḥ 
mānuṣaścaikavidho brāhmaṇādiścaṇḍālānta iti 
gavādimūṣakāntāḥ paśavaḥ 
garuḍādimaśakāntāḥ pakṣiṇaḥ 
siṃhādiśṛgālāntā mṛgāḥ 
śeṣādidundubhāntāḥ sarīsṛpāḥ 
parvatāditṛṇāntāḥ sthāvarā iti 
atra kārikā 
aṣṭavidho daivastairyagyonaya
śca pañcadhā bhavati 
mānuṣaścaikavidhaḥ samasato bhautikaḥ sargaḥ  iti 
etatsaṃsāramaṇḍalam anyānapyanuktān sargānuddiśati sūtratrayeṇa 
trividho bandhaḥ  Tats 
trividho mokṣaḥ  Tats 
trividhaṃ pramāṇam  Tats 
prākṛtiko vaikṛtiko dākṣiṇa iti trayo bandhāḥ 
prākṛto 'ṣṭaprakṛtiṣvabhimānarūpaḥ 
dvitīyastu pravrajitānāmapi śabdādiṣu manasaḥ saṅgaḥ 
tṛtīyastu gṛhasthādīnāṃ kāmopahatacetasāṃ dakṣiṇāṃ dadatāṃ dakṣiṇābandhaḥ 
uktaṃ ca pañcaśikhācāryaiḥ 
prākṛtena tu bandhena tathā vaikārikeṇa ca 
dakṣiṇābhistṛtīyena baddho janturvivartate  iti
mokṣatraividhyaṃ coktam 
ādau tu mokṣo jñānena dvitīyo rāgasaṃkṣayāt 
kṛcchrakṣayāt tṛtīyastu vyākhyātaṃ mokṣalakṣaṇam 
 jñānodrekādavidyānivṛttirūpa ekaḥ rāgasaṃkṣayādindriyopaśamarūpo dvitīyaḥ kṛcchrakṣayāddharmādharmakaraṇarūpāddharmādharmānutpādarūpastṛtīyaḥ 
etattrayaṃ jñānadvārabhūtatvād gauṇaṃ mokṣatrayam 
ātyantikatrividhaduḥkhanivṛttireva mukhyo mokṣaḥ 
taduktaṃ gotamena sūtreṇa duḥkhajanmapravṛttidoṣamithyājñānānāmuttarottarāpāye tadanantarābhāvādapavarga iti 
uktānāṃ padārthānāṃ siddhyarthaṃ pramāṇānyāha mānādhīnatvānmeyasiddheḥ 
trividhaṃ pramāṇamiti 
pratyakṣānumānaśabdā iti 
tatrānadhigatayathārthajñānaṃ pramā tatkaraṇaṃ pramāṇamiti sāmānyalakṣaṇamekam 
arthākārānadhigatayathārthāntaḥkaraṇavṛttiriti dvitīyam 
tatra pratyakṣamindriyajanyamanadhigatayathārthajñānaṃ pratyakṣapramā 
tatkaraṇaṃ pratyakṣapramāṇam 
indriyajanyānadhigatayathārthāntaḥkaraṇavṛttiriti dvitīyam 
yathārthaliṅgajñānājjāyamānaṃ jñānamanumitistatkaraṇamanumānamityekam 
liṅgajñānājjāyamānā sādhyaviśiṣṭapakṣākārāntaḥkaraṇavṛttiriti dvitīyam 
āptavacanajanyajñānaṃ śabdapramā tatkaraṇaṃ śabdapramāṇamityekaṃ lakṣaṇam 
āptavacanajanyā padārthāsaṃsargākārāntaḥkaraṇavṛttiriti dvitīyaṃ śabdapramāṇalakṣaṇam 
āptastu svakarmaṇyabhiyukto rāgadveṣarahito jñānavān śīlasampannaḥ 
idaṃ tu jñānopadeṣṭurevāptalakṣaṇam vastuto yathābhūtārthasyopadeṣṭā puruṣa ityeva 
uktapadārtheṣu kecitpratyakṣasiddhāḥ kecitanumānasiddhāḥ 
ubhābhyāṃ yanna siddhaṃ tacchabdapramāṇena sidhyati yathendro devānāṃ rājā uttarāḥ
kuravaḥ sauvarṇo meruḥ svarge 'psarasaḥ ete padārthā na pratyakṣānumānagamyāḥ kintu śabdaikagamyāḥ 
atra caiṣā jñānaprakriyā 
 antaḥkaraṇasyendriyāṇāṃ cāvibhaktaḥ saṅkocavikāsaśālyagrabhāgo vṛttirabhyupeyate bhāgaguṇābhyāṃ tattvāntaraṃ vṛttiḥ sambandhārthaṃ sarpatīti  
sāṃkhyapravacanasūtrāt  
bhāgo vibhakto 'vayavastasmādguṇācca tattvāntaraṃ padārthāntaramavibhakto 'vayava ityarthaḥ 
tathā cāntaḥkaraṇavṛttirindriyavṛttidvārārthasannikṛṣṭā bhavati tata indriyavṛttyā
sahārthākārā pariṇamate sā cārthākārā vṛttirguṇarūpā sarvātmanāṃ vibhutve 'pi svasvāminyevātmani
pratibimbate nānyatra abādisvasvāmibhāvasya pratibimbaniyāmakatvāt anyathā 'tiprasaṅgāt
pratibimbaścādhiṣṭhānagatāyā buddhervikāraḥ pariṇāmaḥ svattvaṃ ca svāmiprakāśitavṛttijanyasaṃskāravattvam 
svāmitvaṃ ca svaniṣṭhasaṃskārajanakavṛttiprakāśakatvaṃ sā ca vṛttirātmani sthitā
satī arthākārā ātmākārā ca svasamānākāraṃ pariṇāmāntaraṃ dhatte sa evātmani vṛttipratibimbo
viṣayatākhyaḥ sambandha iti tadavacchinnaṃ caitanyaṃ pratyakṣapramā ghaṭamahaṃ jānāmītyākārārthātmaviṣayiṇī taduktam 
adṛśyo dṛśyate rāhurgṛhītena yathendunā 
tathā 'nubhavamātrātmā dṛśyenātmā 'valokyate 
dṛśyena vṛttyā 
iyaṃ ca pratyakṣā vṛttirviṣayadeśe jāyamānā tatraivātmani pratibimbate ātmano vibhutvāt
yatra cendriyadvāraṃ vinā manaḥ svavāsanāvaśādyatrārthena sambaddhyate tatra tadākārā
vṛttirmānasaṃ pratyakṣam 
uktaṃ ca 
śarīralayamutsṛjya yatra cittavihaṅgamaḥ 
svavāsanāvaśādyāti tatraivātmā 'nubhūyate 
iti vāsiṣṭhe 
iti pratyakṣaprakriyā 
evaṃ vyāptipramājanyasādhyaviśiṣṭapakṣākārā vuttiranumānam tatpratibimbāvacchinnacaitanyamanumitiḥ 
ityanumānaprakriyā 
 yathārthapadasmṛtijanyā padārthasaṃsargākārā vṛttiḥ śabdapramāṇam tatpratibimbāvacchinnacaitanyaṃ śābdī pramā idaṃ pramāṇadvayamāntarameva 
aparokṣatvaṃ parokṣatvaṃ smṛtitvaṃ saṃśayatvaṃ viparyayatvaṃ pramātvamapramātvaṃ
ca sarve vṛttidharmā eva tatpratibimbavaśāccaitanye 'pyupacaryante tatrāparokṣatvaparokṣatvasmṛtitvāni
jātayaḥ saṃśayaśca bhāsamānavirodhobhayakoṭispṛgvṛttiḥ 
 yatra yannāsti tatra tanniścayo viparyayaḥ yathārthavṛttiḥ pramā ayathārthavṛtirapramā atra pramātrādivibhāgaviṣaye vijñānācāryāṇāṃ kārikā 
pramātā cetanaḥ śuddhaḥ pramāṇaṃ vṛttireva ca 
pramārthākāravṛttīnāṃ cetane pratibimbanam 
pratibimbitavṛttīnāṃ viṣayo meya ucyate 
vṛttayaḥ sākṣibhāsyāḥ syuḥ karaṇasyānapekṣaṇāt 
sākṣāddarśanarūpaṃ ca sākṣitvaṃ sāṃkhyasūtritam  iti 
jñānasya ca janyatvaṃ vināśitvamātmadharmatvaṃ ca pratibimbāvacchinnatvenopapādanīyam ātmarūpasya jñānasya nityatvāt 
viśiṣṭe hi vidhiniṣedhau viśeṣaṇamupasaṃkrāmataḥ sati viśeṣye bādha iti nyāyāt 
ādhārādheyabhāvo 'pi khe khagodaya itivadupapādanīyaḥ vṛttīnāmātmani pratibimbe pramāṇam 
tasmiṃśca darpaṇe sphāre samastāṃ vastudṛṣṭayaḥ 
imāstāḥ pratibimbanti sarasīva taṭadrumāḥ 
iti vāsiṣṭham 
iti samāsato jñānaprakriyā 
atra śāstre 'nuktāḥ svāvirodhinaḥ śāstrāntarīyā api padārthāḥ grāhyāḥ sārādānaṃ ṣaṭpadavaditi sāṃkhyapravacanasūtrāt 
sarvataḥ sāramādadyāt puṣpebhya iva ṣaṭpada iti smṛteśca 
ete ca prakṛtyādayaḥ padārthāḥ saṃhatatvapadārthatvajaḍatvapratikṣaṇapariṇāmitvādidoṣairduṣṭatvāddheyāstebhyo 'pyadhikaṃ heyamāha 
trividhaṃ duḥkham  Tats 
ādhyātmikāmadhibhautikamādhidaivikaṃ ceti 
tatrādhyātmikaṃ dvividhaṃ śārīraṃ mānasaṃ ca 
tatra śārīraṃ vātapittaśleṣmaṇāṃ vaiṣamyeṇotpannaṃ jvarātisārādi 
kāmakrodhalobhādijanyaṃ mānasaṃ mānuṣamṛgasarpādijanyamādhibhautikaṃ śītoṣṇavātavṛṣṭijanyamādhidaivikam 
anena trividhaduḥkhenābhibhūtasya tarati śokamātmaviditi śrutvā ātmani jijñāsā jāyate 
yathā tṛṣitasya pānīyapipāsā 
kṛtasya tattvanirūpaṇasya puruṣārthasambandhaṃ darśayati 
etatparaṃ yāthārthyaṃ etajjñātvā kṛtakṛtyaḥ syānna punastrividhaduḥkhenābhibhūyate  Tats 
etadyāthārthyaṃ paraṃ śāstrāntaroktādyāthārthyādutkṛṣṭaṃ nyāyavaiśeṣikoktayāthārthyasyāṣṭaprakṛtyakathanādapūrṇatvam
idaṃ tu tatkathanena pūrṇaṃ śrutisammatatvācca paraṃ sarvotkṛṣṭamityarthaḥ 
śrutiśca gopālatāpanīye ekamevādvitīyaṃ brahmāsīt tasmādavyaktādavyaktamevākṣaraṃ
tasmānmahanmahato 'haṅkārastataḥ pañcatanmātrāṇi tebhyo bhūtāni iti spaṣṭameva sāṃkhyayogoktamahadādikrameṇa
sṛṣṭiḥ śrūyata iti 
etajjñātvā ātmānātmavivekasākṣātkāradvārā kṛtakṛtyaḥ syānniṣprayojanaḥ syādityarthaḥ 
kiṃ punastatprayojanaṃ tatrāha 
na punastrividhaduḥkhenābhibhūyata iti 
pūrvoktatrividhaduḥkhena na yujyate duḥkhātyantanivṛttirūpo mokṣo bhavatītyarthaḥ 
nanu duḥkhaṃ tāvat trividham anāgataṃ vartamānamatītaṃ ceti 
sāṃkhyayogavedāntānāṃ satkāryavādāśrayaṇāt sarvameva kāryamavasthātrayeṇa nityam 
anāgato ghaṭo varttamāno ghaṭo 'tīto ghaṭa ityavasthātraye 'pi ghaṭasyāvasthādharmiṇo 'nugatapratyayāt 
prāgabhāvapradhvaṃsayoścānaṅgīkārāt 
na ca tatkāle kathamabhāvapratyaya iti vācyam varttamānapratiyogikasāmayikātyantābhāvenaiva tadupapatteriti 
evaṃ cānagatātītaduḥkhayorabhāve 'pi na puruṣārthaḥ bhogyaduḥkhābhāvasyaiva puruṣārthatvāt 
vartamānaduḥkhaṃ ca bhogyamapi bhogenaiva naṅkṣyatīti tadabhāvo na puruṣārthaḥ puruṣaprayatnanirapekṣatvāt
puruṣaprayatnasāpekṣasyaiva puruṣārthatvāt tathā ca kathaṃ duḥkhābhāvasya bhogyahetutayā
tadabhāvasya ca puruṣakṛtisādhyatayā puruṣārthatvaṃ duḥkhahetūcchede puruṣavyāparāt prāyaścittavaditi 
taduktaṃ patañjalinā 
heyaṃ duḥkhamanāgataṃ vivekakhyātiravitpravā hānopāya iti sūtradvayena 
sāṃkhyānāṃ ca sarvātmanāmavaidharmyābheda eva tattvamasivākyārtho nāvibhāgādiḥ tajjñānasyaivābhimānanivarttakatvāt 
 tadvākyasya ca śvetaketoranūcānatvādyabhimānanivṛttyarthameva pravṛtteḥ tathā ca layāvaśiṣṭacitsāmānyaṃ tatpadārthaḥ taduktaṃ vijñānācāryavaryairasmadgurubhirbhāṣyādyaślokena 
eko 'dvitīya iti vedavacāṃsi puṃsi sarvābhimānavinivartanato 'sya muktyai 
vaidharmyalakṣaṇabhidā virahaṃ vadanti nākhaṇḍatāṃ kha iva dharmaśatāvirodhāt  iti 
tathā caprakṛtyādiviviktasarvātmanāmavaidharmyabhedasākṣātkārāt kartṛtvādyabhimānanivṛttau
tatkāryarāgadveṣadharmādyanutpādāt pūrvotpannakarmaṇāṃ cāvidyārāgādisahakāryucchedena
janmādyanārambhakatvādbhogena prārabdhasamāptyanantaraṃ punarjanmābhāvena bhogāpavargasamāptyā
cāntaḥkaraṇasya nāśenaiva trividhaduḥkhātyantanivṛttirūpo mokṣo bhavatīti paramakṛtakṛtyatā 
idaṃ cātrāvadheyam 
gurūpadeśaśāstrābhyāmutpannamapi jñānamaparokṣatvāyābhyasanīyameva 
tena vinā 'parokṣāvidyānivṛttyasambhavāt 
aparokṣyabhrame hi samānaviśeṣyakā 'parokṣyaviparītaniścayasyaiva nivartakatvāvadhāraṇāt taduktaṃ vāsiṣṭhe 
api vijñātatattvena netyabhyasyamidaṃ sadā 
na nāmamātrāt katakaphalamambuprasādhakam 
antardhvāntavināśāya śābdabodho na hi kṣamaḥ 
na naśyati tamo rāma kṛtayā dīpavārtayā  iti 
 evamabhyāsāt komalakaṇṭakanyāyena jñāne jāte yogarūḍha ityucyate yogī asmāt pūrvastu yuñjānaḥ tataḥ paramahaṃsāśrameṇa vikṣepakāṇi karmāṇi  
tyaktvā jñānaniṣṭhāparyantamabhyaset  
savāsanāvidyocchedo jñānaniṣṭhā 
tataḥ sa yukto jīvanmukto guṇātīta iti cocyate 
guṇābhimānaśūnyatvameva guṇātītatvaṃ jīvanmuktasya ca lakṣaṇam 
nodeti nāstamāyāti sukhaduḥkhe mukhaprabhā 
yathāpūrvasthitiryasya sa jīvanmukta ucyate 
rāgadveṣabhayādīnāmanurūpaṃ carannapi 
yo 'ntarvyomavadasvacchaḥ sa jīvanmukta ucyate 
etāvadeva khalu liṅgamaliṅgamūrtteḥ saṃśāntasaṃsṛticirabhramanirvṛtasya 
tajjñasya yanmadanakopaviṣādamohalobhāpadāmanudinaṃ nipuṇaṃ tanutvam  iti
 anyaccātra sāṃkhyavidyāyāṃ bhagavadbhakterevāsādhāraṇakāraṇatvaṃ jñeyam anyathā devakṛtavighnairyogadhvaṃso bhavatyeva yathoktaṃ bhāgavate 
ye 'nye 'ravindākṣa vimuktamāninastvayyastabhāvādaviśuddhabuddhayaḥ 
āruhya kṛcchreṇa paraṃ padaṃ tataḥ patantyadho 'nādṛtayuṣmadaṅdhrayaḥ 
śreyaḥśrutiṃ bhaktimudasya te vibho kliśyanti ye kevalabodhalabdhaye 
teṣāmasau kleśala eva śiṣyate nānyadyathā sthūlatuṣāvaghātinām  iti 
 idānīṃtanāḥ kecana vaiṣṇavā etādṛśavākyairbhagavadbhaktiṃ puraskṛtya sāmānyato jñānamārgaṃ khaṇḍayati te tu vidyāvivekānabhijñāḥ sthūlamataya  
eva  
nāradīye ca sāṃkhyavidyādhikāre 
māyāpravartake viṣṇau kṛtā bhaktirdṛḍhā nṛṇām 
sukhena prakṛteranyaṃ svaṃ darśayati dīpavat 
citte hi svavaśe yogaḥ siddhyet tattu jagatpatim 
ko 'nāśritya nigṛhṇīyādavyaktamaticañcalam 
tasmānmumukṣoḥ susukho mārgaḥ śrīviṣṇusaṃśrayaḥ 
cittena cintayānena vañcyate dhruvamanyathā  iti 
gītāyāṃ caturdaśādhyāye 
māṃ ca yo 'vyabhicāreṇa bhaktiyogena sevate 
sa guṇān samatītyaiva brahmabhūyāya kalpyate  iti 
 brahmabhūyāya pūrṇatvenābhivyaktaye guṇābhidhānaṃ tattadavacchinnatvenaivābhivyajyate tasmād bhagavadbhaktireva mukhyaṃ sādhanaṃ sāṃkhyayogavidyāyāmiti  
siddham  
kṛtaṃ paropakārāya tattvayāthārthyadīpanam 
tena me prīyatāṃ kṛṣṇaḥ paramātmā jagadguruḥ 
svatantratvāt sa evaikaḥ kartā gopālabālakaḥ 
śrīkṛṣṇākhyo maheśāno dāruyantrasamastvaham 
purāṇārthaṃ bubhutsūnāṃ  ca mayeritam 
tebhyaṃ samarpitaṃ caitat tenāpi prīyatāṃ hariḥ 
iti śrībhāvāviśvanāthadīkṣitasūnubhāvāgaṇeśaviracitaṃ tattvayāthārthyadīpanaṃ samāptam 
