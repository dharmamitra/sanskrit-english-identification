Hastavālaprakaraṇavṛttiḥ 
mañjuśriye jñānasattvāya namaḥ 
 trailokye vyavahāramātre sati paramārthabhimānāt tattvārthānavagāhibhiḥ sattvairvastusvabhāvavivekadvāreṇa viparyayajñānasaṃprāptaye śāstraracaneyam 
rajjau sarpamanaskāro rajjuṃ dṛṣṭvā nirarthakaḥ 
atrānatidūre'pyālokamātrayā bhāsamāne deśe rajjurūpasādhāraṇadharmopalabdhito bhrāntyā sarpa evāyamiti niścayarūpaṃ jñānaṃ jāyate 
viśeṣasvarūpānavagāhanāt 
tadviśeṣaṃ gṛhītvā 
ayathārthato'bhimānaparisphuraṇatvāt tajjñānaṃ bhrāntajñānaṃ nirarthakameva bhavati 
tadaṃśān vīkṣya tatrāpi bhrāntā buddhirahāviva 
rajjāvapi tasyāmaṃśavibhāgena parīkṣya rajjusvarūpaṃ nopalabhyate 
tadanupalabdhau rajjūpalabdhirapi sarpa iti buddhivad bhramamātrā kutrāpi līyate 
atha yathā rajjujñānaṃ bhrāntaṃ tathā te'pyavayavāḥ 
tatkhaṇḍacchedādiṣu dṛśyamāneṣu teṣāṃ svarūpaṃ na nirdhāryate 
tadanirdhāraṇāt tadupalabdhyākāravuddhirapi rajjubuddhivad bhramamātraiva 
sarvāṇyāśritavastūni svarūpe suvicārite 
āśritānyanyato yāvat saṃvṛtijñānagocaraḥ 
 yathāvayavādivibhāgena pṛthagrajjvādiṣu vicāryamāṇeṣu svarūpānupalabdhito rajjvādibuddhirapi sarpa iti buddhivada bhrāntā tathā digbhāgādīnapekṣya  
ghaṭapaṭādayo vyavahārajñānagocaro yāvat sarve cidātmakā eva āśritā eva  
teṣvantato vibhajyamāneṣu pratyekaghaṭādayo vyavahārāśritā bhavanti 
anyata iti paramārthaḥ 
niraṃśānāmacintyatvādantyo'pyavastunā samaḥ 
 yattvāśritavastūnāṃ sarveṣāmantyaṃ paramāṇudravyaṃ niravayavamekaṃ tasyāpyacintyasvarūpatvenānupalabhyatvāt tadapi khapuṣpamālāśaśaśṛṅgādibhiḥ  
samamavastukameva sidhyate  
kiṃca kathamacintyannakṣaṇatvahetunā paramāṇudravyaṃ sadapyekaṃ nāstīti jñātuṃ śakyate 
yataḥ sattve digbhāganānātvāt 
 tathā hi yathā satāṃ ghaṭapaṭaśakaṭādīnāṃ dravyāṇi prākpatyagādinānādigbhāgavattvān nānāvayavīni vidyante yadi paramāṇudravyamapyasti tadāvaśya  
digbhāganānātvāt prākpratyagādinānāvayavāḥ svīkartavyāḥ  
satsu tu nānāvayaveṣu paramāṇudravyamekaṃ na sidhyate 
vidyamāneṣu bahuṣu dravyavibhāgeṣvekatvaṃ nāsti 
paramāṇvanupalabdheḥ paramāṇudravyatvakathanamidaṃ tyaktavyam 
bhrāntamātramataḥ prājñairna cintyaṃ paramārthataḥ 
kasmāt  evaṃ trailokye bhrāntamātramasti tasmāt 
prājñaiḥ śreyaskāmibhiratra paramārthacintā na kartavyā 
yadyetanmate tāni ghaṭādibāhyavastūnyacintyarūpatvādabhāvataḥ saṃkalpitānīti satyam 
tadupalabdhyākārabhrāntajñānamidamastyeva 
yathāsatsvapi māryāgandharvanagarādiṣu tadupalabdhyākārajñānamivetīṣyate 
bhrāntaṃ tadapyasamyakvād yathā bhānaṃ tathāsti na 
anarthakaṃ bhāsamānaṃ tatsadṛśātmakaṃ bhavet 
bhrāntyāpi tayā yad dravyasvarūpaṃ jñāyate tathārūpaṃ dravyaṃ tannāsti 
idaṃ prāguktam 
asati tu tasminnarthe sā svarūpeṇāśaktatvādasamyagbhavati 
asamyaktvād bhrāntarūpaiva tadvad bhavati 
tat kathaṃ jñāyate 
tathā hi loke'pi bījādijanakābhāve janyāṅkurādayaḥ santīti dharma īdṛṅ na dṛśyate 
ata eva māyāsādṛśyamasiddhamasmābhirnirdiṣṭam 
sarvamevāśritaṃ yena vidyate sūkṣmabuddhinā 
tyajetsa buddhimān suṣṭhu rāgādyahibhayaṃ yathā 
 yathoktaprakāreṇāśritamātre sati trailokye'smin yo ghaṭādisthūlabuddhiṃ vihāya sūkṣmabuddhyā dravyahīnaṃ vyavahāramātraṃ niścinoti yathā rajjjau  
sarpa iti jñānādāgatabhayo viśeṣaṃ vicārya rajjuniścaye sarpānnirbhayo bhavati tathā rāgādijanakavastūni parīkṣya tenāpi rāgādikleśajālāni suṣṭhu  
akṛcchreṇa acireṇaiva tyajyante  
laukikārthavicāreṣu lokasiddhimanuvrajet 
kleśān sarvāṃs tyaktumanā yateta paramārthataḥ 
yathā laukikāka
ghaṭādyartheṣu sadrūpeṇa cintyamāneṣu ayaṃ ghaṭaḥ paṭaḥ śakaṭaḥ iti vyavahārānābadhnanti tathā pūrvasiddhato vyavahāraḥ kartavyaḥ 
tataḥ paraṃ rāgādikleśāṃs tyaktukāmena yathoktaparamārthalakṣaṇena vastūni parīkṣitavyāni 
tathā parīkṣyamāṇeṣu vastuṣu kāmādikteśajālāni na punarutpadyante 
