namas tuṅgaśiraścumbicandracāmaracārave//
trailokyanagarārambhamūlastambhāya śambhave//
harakaṇṭhagrahānandamīlitākṣīṃ namāmy umām//
kālakūṭaviṣasparśajātamūrchāgamām iva//
namaḥ sarvavide tasmai vyāsāya kavivedhase//
cakre puṇyaṃ sarasvatyā yo varṣam iva bhāratam//
prāyaḥ kukavayo loke rāgādhiṣṭhitadṛṣṭhayaḥ//
kokilā iva jāyante vācālāḥ kāmakāriṇaḥ//
santi śvāna ivāsaṃkhyā jātibhājo gṛhe gṛhe//
utpādakā na bahavaḥ kavayaḥ śarabhā iva//
anyavarṇaparāvṛttyā bandhacihnanigūhanaiḥ//
anākhyātaḥ satāṃ madhye kaviśrauro vibhāvyate//
śleṣaprāyam udīcyeṣu pratīcyeṣu gauḍeṣv arthamātrakam//
utprekṣā dākṣiṇātyeṣu gauḍeṣv akṣaraḍambaraḥ//
navo'rtho jātir agrāmyā śleṣo'kliṣṭhaḥ sphuṭo rasaḥ//
vikaṭākṣarabandhaś ca kṛtsnam ekatra duṣkaram//
kiṃ kaves tasya kāvyena sarvavṛttāntagāminī//
katheva bhāratī yasya na vyāpnoti jagatrayam//
ucchvāsānte'py akhinnāste yeṣāṃ vaktre sarasvatī//
katham ākhyāyikākārā na te vandyāḥ kavīśvarāḥ//
kavīnām agalad darpo nūnaṃ vāsavadattayā//
śaktyeva pāṇḍuputrāṇāṃ gatayā karṇagocaram//
pdābandhojjvalo hārī kṛtavarṇakramasthitiḥ//
bhaṭṭāraharicandrasya gadyabandho nṛpāyate//
avināśinam agrāmyam akarot sātavāhanaḥ//
viśuddhajātibhiḥ kośaṃ ratnair iva subhāsitaiḥ//
kīrtiḥ pravarasenasya prayātā kumudojjvalā//
sāgarasya paraṃ pāraṃ kapiseneva setunā//
sūtradhārakṛtārambhair nāṭakair bahubhūmikaiḥ//
sapatākair yaśo lebhe bhāso devakulair iva//
nirgatāsu na vā kasya kālidāsasya sūktiṣu//
prītir madhurasāndrāsu mañjarīṣv iva jāyate//
samuddīpitakandarpo kṛtagaurīprasādhanā//
haralileva no kasya vismayāya bṛhatkathā//
āḍhyarājakṛtotsāhair hṛdayasthaiḥ smṛtair api//
jihvāntaḥ kṛṣyamāṇeva na kavitve pravartate//
tathāpi nṛpater bhaktyābhīto nirvahaṇākulaḥ//
karomy ākhyāyikāmbhodhau jihvāplavanacāpalam//
sukhaprabodhalalitā suvarṇaghaṭanojjvalaiḥ//
śabdair ākhyāyikā bhāti śayyeva pratipādakaiḥ//
jayati jvalatpratāpajvalanaprākārakṛtajagadrakṣaḥ//
sakalapraṇayimanorathasiddhiśrīparvato harṣaḥ//
evam anuśrūyate purā kila bhagavān svalokam adhitiṣṭhanparameṣṭhī vikāsini padmaviṣṭare samupaviṣṭaḥ sunāsīrapramukhair gīrvāṇagaṇaiḥ parivṛto brahmodyāḥ kathāḥ kurvann anyāś ca niravadyāvidyāgoṣṭhīrbhāvayan kadācid āsāṃ cakre
tathāsīnaṃ ca taṃ tribhuvanapratīkṣyaṃ [sarve] manudakṣacākṣuṣaprabhṛtayaḥ prajāpatayaḥ sarve ca saptarṣipuraḥsarā mahāmunayaḥ siṣevire ke cid ṛcaḥ stuticaturāḥ samudacārayan
ke cid apacitibhāñji yajūṃṣyapaṭhan
kecit praśaṃsāsāmāni jaguḥ | apare vivṛtakratukriyātantrān mantrān vyācacakṣire
vidyāvisaṃvādakṛtāś ca tatra teṣām anyonyasya vidyāvivādāḥ prādurabhavan
athātiroṣaṇaḥ prakṛtyā mahātapā munir atres tanayas tārāpater bhrātā nāmnā durvāsā dvitīyena mandapālanāmnā muninā saha kalahāyamānaḥ sāma gāyankrodhāndho visvaram akarot
sarveṣu ca śāpabhayapratipannamauneṣu suniṣv anyālāpalīlayāvadhīrayati kamalasambhave bhagavatī kumārī kiñ cid unmuktabālabhāve bhūṣitanavayauvane vayasi vartamānā,
gṛhītacāmarapracaladbhujalatā pitāmaham upavījayantī,
nirbhartsanatāḍanajātarāgābhyām iva svabhāvāruṇābhyāṃ pādapallavābhyāṃ samudbhāsamānā,
śiṣyadvayeneva padakramamukhareṇa nūpurayugalena vācālitacaraṇā,
madananagaratoraṇastambhavibhramaṃ vibhrāṇā jaṅghādvitayam,
salīlam utkakalahaṃsakulakalālāpapralāpini mekhalādāmni vinyas tavāmahastakisalayā,
vidvanmānasanivāsalagnena guṇakalāpenevāṃsāvalambinā brahmasūtreṇa pavitrīkṛtakāyā,
bhāsvan madhyanāyakam anekam uktānuyātam apavargamārgam iva hāram udvahantī,
vadanapraviṣṭasarvavidyācaraṇālaktakaraseneva pāṭalena sphuratā daśanacchadena virājamānā,
saṃkrāntakamalāsanakṛṣṇājinapratimāṃ sāmamadhuragītākarṇanāvatīrṇaśaśihariṇām iva kapolasthalīṃ dadhānā,
tiryaksāvajñamunnamitaikabhrūlatā,
śrotram ekaṃ visvaraśravaṇakaluṣitaṃ prakṣālayantīvāpāṅganirgatena locanāśrujalapravāheṇetaraśravaṇena ca vikasitasitasindhuvāramañjarījuṣā hasateva prakaṭitavidyāmadā,
sūkṣmavimalena prajñāpratānenevāṃśukenācchādītaśarīrā,
vāṅmayam iva nirmalaṃ dikṣu daśanajyotsnālokaṃ vikirantī devī sarasvatī śrutvā jahāsa
dṛṣṭvā ca tāṃ tathā hasantīṃ sa muniḥ 'āḥ pāpakāriṇi,
durgṛhītavidyālavāvalepadurvidagdhe,
mām upahasasi'ity uktvā śiraḥkampaśīryamāṇabandhaviśārārorumiṣatpiṅgalimno jaṭākalāpasya rociṣā siñcann iva roṣadahanadraveṇa daśadiśaḥ,
kṛtakālasannidhānām ivāndhakāritalalāṭapaṭṭāṣṭāpadām antaḥpuramaṇḍanapatrabhaṅgamakarikāṃ bhrukuṭimābadhnan,
nirdayadaṣṭadaśanacchadabhayapalāyamānām iva vācaṃ rundhandantāṃśucchalena,
aṃsāvasraṃsinaḥ śāpaśāsanapaṭṭasyeva grathnanpranthim anyathā kṛṣṇājinasya,
svedakaṇapratibimbitaiḥ śāpaśaṅkāśaraṇāgatair iva surāsuramunibhiḥ pratipannasarvāvayavaḥ,
kopakampataralitāṅgulinā kareṇa prasādanalagnāmakṣasnālām ivākṣamālāmākṣipya kāmaṇḍalavena vāriṇā samupaspṛśya śāpajalaṃ jagrāha
atrānatre svayambhuvo'bhyāśe samupaviṣṭā devī mūrtimatī pīyūṣaphenapaṭalapāṇḍaraṃ kalpadrumadukūlavalkalaṃ vasānā,
bisatantumayenāṃśukenonnatastanamadhyabaddhagātrikāgranthiḥ,
tapobalanirjitatribhuvanajayapatākābhir iva tisṛbhir bhasmapuṇḍrakarājibhir virājitalalāṭājirā,
skandhāvalambinā sudhāphenadhavalena tapaḥprabhāvakuṇḍalīkṛtena gaṅgāsrotaseva yogapaṭṭakena viracitavaikakṣyakā,
savyena brahmotpattipuṇḍarīkamukulam iva sphaṭikakamaṇḍaluṃ kareṇa kalayantī,
dakṣiṇamskṣamālākṛtaparikṣepaṃ kambunirmitormikādanturitaṃ tarjanataraṅgitatarjanīkam utksipantī karam,
'āḥ pāpa,
krodhopahata,
durātman,
ajña,
anātmajña,
brahmabandho,
munikheṭa,
apasada,
nirākṛta,
katham ātmaskhalitavilakṣaḥ surāsuramunimanujavṛndavandanīyāṃ tribhuvanamātaraṃ bhagavatīṃ sarasvatīṃ śaptum abhilṣasi'ity abhidadhānā,
roṣavimuktavetrāsanair oṅkāramukharitamukhair utkṣepadolāyamānajaṭabhārabharitadigbhiḥ parikarabandhabhramitakṛṣṇājināṭopacchāyāśyāmāyamānadivasair amarṣaniḥśvāsadolāpreṅkholitabrahmalokaiḥ somarasam iva svedavisaravyājena sravadbhir agnihotrapavitrabhasmeralalāṭaiḥ kuśatantucārucāmaracīracīvaribhir āṣāḍhimiḥ praharaṇīkṛtakamaṇḍalumaṇḍalair mūrtaiś caturbhir vedaiḥ saha vṛṣīm apahāya sāvitrī samuttasthau
tato 'marṣaya bhagavan,
abhūmir eṣā śāpasya'ity anunāthyamāno'pi vibudhaiḥ,
'upādhyāya,
skhalitam ekaṃ kṣamasva'iti baddhāñjalipuṭaiḥ prasādyamāno'pi svaśiṣyaiḥ,
'putra,
mā kṛthāstapasaḥ pratyūham'iti nivāryamāṇo'py atriṇā,
roṣāveśavivaśo durvāsāḥ 'durvinīte,
ity uktvā tac chāpodakaṃ visasarja
pratiśāpadānodyatāṃ sāvitrīṃ 'sakhi,
saṃhara roṣam,
asaṃskṛtamatayo'pi jātyaiva dvijanmāno mānanīyāḥ'ity ahidadhānā sarasvatyeva nyavārayat
atha tāṃ tathā śaptāṃ sarasvatīṃ dṛṣṭvāpitāmho bhagavān kamalotpattilagnamṛṇālamūtrām iva dhavalayajñopavītinīṃ tanum udvahan,
udgacchadacchāṅgulīyakamarakatamayūkhalatākalāpena tribhuvanopaplavapraśamakuśāpīḍadhārīṇeva dakṣiṇena kareṇa nivārya śāpakalakalam,
ativimaladīrghair bhāvikṛtayugārambhasūtrapātam iva dikṣu pātayan daśanakiraṇaiḥ,
sarasvatīprasthānamaṅgalapaṭaheneva pūrayannāśāḥ svareṇa,
sudhīram uvāca 'brahman,
na khalu sādhu sevito'yaṃ panthā yenāsi pravṛttaḥ
nihanty eṣa parastāt
uddāmaprasṛtendriyāśvasamutthāpitaṃ hi rajaḥ kaluṣayati dṛṣṭimanakṣajitām
kiyad dūraṃ vā cakṣur īkṣate
viśuddhayā hi dhiyā paśyanti kṛtabuddhayaḥ sarvān arthān asataḥ sato vā
nisargavirodhinī ceyaṃ payaḥpāvakayor iva dharmakrodhayor ekatra vṛttiḥ
ālokam apahāya kathaṃ tamasi nimajjasi
kṣamā hi mūlaṃ sarvatapasām
paradoṣadarśanadakṣā dṛṣṭir iva kupitā vuddhir na ta ātmarāgadoṣaṃ paśyati
kva mahātapobhāravaiva dhikatā,
kva purobhāgitvam
atiroṣaṇaś cakṣuṣmān andha eva janaḥ
na hi kopakaluṣitā vimṛśati matiḥ kartavyam akartavyaṃ vā
kupitasya prathamam andhakārī bhavati vidyā,
tato bhrukuṭiḥ
ādāvindriyāni rāgaḥ samāskandati,
caramaṃ cakṣuḥ
ārambhe tapo galati,
paścātsvedasalilam
pūrvam ayaśaḥ sphurati,
anantaram adharaḥ
kathaṃ lokavināśāya te viṣapādapasyeva jaṭāvalkalāni jātāni
anucitā khalv asya muniveśasya hārayaṣṭir iva vṛttam uktā cittavṛttiḥ
śailūṣa iva vṛthā vahasi kṛtrimam upaśamaśūnyena cetasā tāpasākalpam
alpam api na te paśyāmi kuśalajātam
anenātilaghimnādyāpy upary eva plavase jñānodanvataḥ
na khalv anelamūkā eḍā jaḍā vā sarva ete maharṣayaḥ
roṣadoṣaniṣadye svahṛdaye nigrāhye kim artham asi nigṛhītavānanāgasaṃ sarasvatīm
etāni tāny ātmapramādaskhalitavailakṣyāṇi,
yair yāti vācyatām vidagdho janaḥ'ity uktvā punar āha 'vatse sarasvati viṣādaṃ mā gāḥ
eṣā tvām anuyātyati sāvitrī vinodayiṣyati cāsmad virahaduḥkhitām
ātmajamukhakamalāvalokanāvadhiś ca te śāpo'yaṃ bhaviṣyati'iti
etāvad abhidhāya visarjitasurāsuramunimanujamaṇḍalaḥ sasaṃbhramopagatanāradaskandhavinyastahastaḥ samucitāhnikakaraṇāyodatiṣṭat
sarasvaty api śaptā kiñ cid adhomukhī dhavalakṛṣṇaśārāṃ kṛṣṇājinalokhām iva dṛṣṭim urasi pātayantī,
surabhiniḥśvāsaparimalalagnair mūrtaiḥ śāpākṣarair iva ṣaṭcaraṇacakrair ākṛṣyamāṇā,
śāpaśokaśithilitahastā,
adhomukhībhūtenopadiśyamānamartyalokāvataraṇamārgeva nakhamayūkhajālakena,
nūpuravyāhārāhūtair bhavanakalahaṃsakulair brahmalokanivāsihṛdayair ivānugamyamānā samaṃ sāvitryā gṛham agāt
atrāntare sarasvatyavataraṇavārtām iva kathayituṃ madhyamaṃ lokam avatatārāṃśumālī
krameṇa ca mandāyamāne mukulitabisinīvisaravyasanaviṣaṇṇasarasi vāsare,
madhumadam uditakāminīkopakuṭilakaṭākṣakṣipyamāṇa iva kṣepīyaḥ ksitidharaśikharam avatarati taruṇatarakapilapanalohite lokaikacakṣuṣi bhagavati,
prasnutamukhamāheyīyūthakṣaratkṣīradhārādhavaliteṣv āsannacandrodayoddāmakṣīrodalaharīkṣāliteṣv iva divyāśramopaśalyeṣu,
aparāhṇapracāracalite cāmariṇi cāmīkarataṭatāḍanāruṇitaradane radati surarsavantīrodhāṃsi svairam airāvate,
prasṛtān ekavidyādharābhisārikāsahasracaraṇālaktakarasānulipta iva prakaṭayati ca tārāpathe pāṭalatām,
tārāpathaprasthitasiddhadattadinakarāstamayārghyāvarjite rañjitakakubhikusumbhabhāsi sravati pinākipraṇatim uditasaṃdhyāsvedasalila iva raktacandanadrave,
vandārumunivṛndārakavṛndabadhyamānasaṃdhyāñjalivene brahmotpattikamalasevāgatasakalakamalākara iva rājati brahmaloke,
samuccāritatṛtīyasavanabrahmaṇi brahmaṇi,
jvalitavaitānajvalanajvālājaṭālājireṣv ārabdhadharmasādhanaśibiranīrājaneṣv iva saptarṣimandireṣu,
aghamarṣaṇam uṣitakilbiṣaviṣagadollāghalaghuṣu yatiṣu,
saṃdhyopāsanāsīnstapasvipaṅktipūtapuline plavamānanalinayoniyānahaṃsahāsadanturitormiṇi mandākinījale,
jaladevatātapatre patrarathakulakalatrāntaḥpurasaudhe nijamadhumadhurāmodini kṛtamadhupamudi mumudiṣamāṇe kumudavane,
divasāvasānatāmyattāmarasamadhuramadhusapītiprīte susupsati mṛdumṛṇālakāṇḍakaṇḍūyanakuṇḍalitakandhare dhutapakṣarājivījitarājīvasarasi rājahaṃsayūthe,
taṭalatākusumadhūlidhūsaritasarīti sarati siddhapurapuraṃdhridhammillamallikāgandhagrāhiṇi sāyantane tanīyasi niśāniḥśvāsanibhe nabhasvati,
saṅkocodañcaduccakesarakoṭisaṅkaṭakuśeśayakośakoṭarakuṭīśāyini paṭcaraṇacakre,
nṛttoddhūtadhūrjaṭijaṭāṭavīkuṭajakuḍmalanikaranibhe nabhasthalaṃ stabakayati tārāgaṇe,
saṃdhyānubandhatāmre pariṇamattālaphalatvaktviṣi kālameghamedure medinīṃ mīlayati navavayasi tamasi,
taruṇataratimirapaṭalapāṭanapaṭīyasi samunmiṣati yāminīkāminīkarṇapūracampakakalikākadambake pradīpaprakare,
pratanutuhinakiraṇakiraṇalāvaṇyālokapāṇḍunyāśyānanīlanīramuktakālindīkūlavālukāpulināyamāne śātakratave kraśayati timiramāśāmukhe,
khamuci mecakitavikacitakuvalayasarasi śaśadharakaranikarakacagrahāvile vilīyamāne māninīmanasīva śarvarīśabarīcikuracaye cāṣapakṣatviṣi tamasi,
udite bhagavaty udayagiriśikharakaṭakakuharaharisvaranakharanitrahahetinihatanijahariṇagalitarudhiranicayanicitam iva lohitaṃ vapurudayarāgadharamadharam iva vibhāvarīvadhvā dhārayati śvetabhānau,
acalacyutacandrakāntajaladhārādhauta iva dhvaste dhvānte,
golokagalitadugdhavisaravāhini dantamayamakaramukhamahāpraṇāla ivāpūrayituṃ pravṛtte payodhim indumaṇḍale,
spaṣṭe pradoṣasamaye sāvitrī śūnyahṛdayām iva kim api dhyāyantīṃ sāsrāṃ sarasvatīm avādīt'sakhi,
tribhuvanopadeśadānadakṣāyās tava puro jihvā jihveti me jalpantī
jānāsy eva yādṛśyo visaṃsthulā guṇavaty api jane durjanavannirdākṣiṇyāḥ kṣaṇabhaṅginyo duratikramaṇīyā na ramaṇīyā daivasya vāmā vṛttayaḥ
niṣkrāraṇā ca nikārakaṇikāpi kalupayati manasvino'pi mānasam asadṛśajanādāpatantī
anavaratanayanajalasicyamānaś ca tarur iva vipallavo'pi sahasradhā prarohati śokaḥ
atisukumāraṃ ca janaṃ santāpaparamāṇavo mālatīkusumam iva mlānimānayanti
mahatāṃ copari nipatann aṇur api sṛṇir iva kariṇāṃ kleśaḥ kadarthanāyālam
sahajasnehapāśagranthibandhanāś ca bāndhavabhūtā dustyajā janmbhūmayaḥ
dārayati dāruṇaḥ krakacapāta iva hṛdayaṃ saṃstutajanavirahaḥ
api ca purākṛte karmaṇi balavati śubhe'śubhe vā phalakṛti tiṣṭhaty adhiṣṭhātari praṣṭhe pṛṣṭhataś ca ko'vasaro vidusi śucām
idaṃ ca te tribhuvanamaṅgalaikakamalamamaṅgalabhūtāḥ katham iva mukham apavitrayanty aśrubindavaḥ
tad alam
adhunā kathaya katamaṃ bhuvo bhāgamalaṅkartum icchasi
kasminn avatitīrṣati te puṇyabhāji pradeśe hṛdayam
kāni vā tīrthāny anugrahītum abhilaṣasi keṣu vā dhanyeṣu tapovanadhāmasu tapasyantī sthātum icchasi
sajjo'yam upacaraṇacaturaḥ sahapāṃśu krīḍāparīcayapeśalaḥ preyānsasvījanaḥ kṣititalāvataraṇāya
ananyaśaraṇā cādyaiva prabhṛti pratipadyasva manasā vācā kriyayā ca sarvavidyāvidhātāraṃ dhātāraṃ ca svaśreyase svacaraṇarajaḥpavitritatridaśāsuraṃ sudhāsūtikalikākalpitakarṇāvataṃsaṃ devadevaṃ tribhuvanaguruṃ tryambakam
alpīyasaiva kālena sa te śāpaśokaviratiṃ vitariṣyati'
iti
evam uktā muktamuktāphaladhavalalocanajalalavā sarasvatī pratyavādīt'priyasakhi,
tvayā saha vicarantyā na me kāñ cid api pīḍām utpādayiṣyati brahmalokavirahaḥ śāpaśoko vā
kevalaṃ kamalāsanasevāsukhamārdrayati me hṛdayam
api ca tvam eva vetsi me bhvi dharmadhāmāni samādhisādhanāni yogayogyāni ca sthānāni sthātum' ity evam abhidhāya virarāma raṇaraṇakopanītaprajāgarā cānimīlitalocanaiva tāṃ niśāmanayat
apare dyur udite bhagavati tribhuvanaśekhare khaṇakhaṇāyamānakharasvarasvalīnakṣatanijaturagamukhakṣiptena kṣatajeneva pāṭalitavapusyudayācalacūḍāmaṇau jaratkṛkavākucūḍāruṇāruṇapuraḥsare virocane nātidūravartī vivicya pitāmahavimānahaṃsakulapālaḥ paryaṭann aparavaktram uccair agāyat 'taralayasi dṛśaṃ kim utsukāmakaluṣamānasavāsalālite//
avatara kalahaṃsi vāpikāṃ punar api yāsyasi paṅkajālayam'tac chrutvā sarasvatī punar acintayat 'aham ivānena paryanuyuktā
bhavatu
mānayāmi muner vacanam'ity uktvotthāya kṛtamahītalāvataraṇasaṅkalpā parityajya viyogaviklavaṃ svaparijanaṃ jñātivargamavagaṇayyāvagaṇā triḥ pradakṣiṇīkṛtya caturmukhaṃ katham apy anunayanivartitānuyāyivrativrātā brahmalokataḥ sāvitrīdvitīyā nirjagāma
tataḥ krameṇa dhruvapravṛttāṃ dharmadhenum ivādhodhāvamānadhavalapayodharām,
uddhuradhvanim,
andhakamathanamaulimālatīmālikām,
ālīyamānavālakhityaruddharodhasam,
arundhatīdhautatāravatvacam,
tvaṅgattaṅgatarattaralataratāratārakām,
tāpasavikīrṇaviralatilodakapulakitapulinām,
āplavanapūtapitāmahapātitapitṛpiṇḍapāṇḍuritapārām,
paryantasuptasaptarṣikuśaśayanasūcitasūryagrahasūtakopavāsām,
ācamanaśuciśacīpatim ucyamānārcanakusumanikaraśārām,
śivapurāpatitanirmālyamandāradāmakām,
anādaradāritamandaradarīdṛṣadam,
anekanākanāyakanikāyakāminīkucakalaśavilulitavigrahām,
grāhagrāvagrāmaskhalanamukharitasrotasam,
suṣumṇāsrutaśaśisudhāśīkarastabakatārakitatīram,
dhiṣaṇāgnikāryadhūmadhūsaritasaikatām,
siddhaviracitavālukāliṅgalaṅghanatrāsavidrutavidyādharām,
nirmokam uktim iva gaganoragasya,
līlālalāṭikām iva triviṣṭapaviṭasya,
vikrayavīthim iva puṇyapaṇyasya,
dantārgalām iva narakanagaradvārasya,
aṃśukopṇīṣapaṭṭikām iva sumerunṛpasya,
dukūlakadalikām iva kailāsakuñjarasya,
paddhatim ivāpavargasya,
nemim iva kṛtayugacakrasya,
saptasāgararājamahiṣīṃ mandākinīmanusarantī martyalokam avatatāra
apaśyaccāmbaratalasthitaiva hārim iva varuṇasya,
amṛtanirjharam iva candrācalasya,
śaśimaṇiniṣyandam iva vinghyasya,
karpūradrumadravapravāham iva daṇḍakāraṇyasya,
lāvaṇyarasaprasravaṇam iva diśām,
sphāṭikaśilāpaṭṭaśayanam ivāmbaraśriyāḥ,
svacchaśiśirasurasavāripūrṇaṃ bhagavataḥ pitāmahasyāpatyaṃ hiraṇyabāhunāmānaṃ mahānadam,
yaṃ janāḥ śoṇa iti kathayanti
dṛṣṭvā ca taṃ rāmaṇīyakahṛtahṛdayā tasyaiva tīre vāsamarocayat
uvāca ca sāvitrīm 'sakhi,
madhuramayūravirutayaḥ kusumapāṃśupaṭalasikatilatarutalāḥ parimalamattamadhupaveṇīvīṇāraṇitaramaṇīyā ramayanti māṃ mandīkṛtamandākīnīdyuter asya mahānadasyopakaṇṭhabhūmayaḥ
pakṣapāti ca hṛdayam atraiva sthātuṃ me'iti
abhinanditavacanā ca tatheti tayā tasya paścime tīre samavātarat
ekasmiṃś ca śucau śilātalasanāthe taṭalatāmaṇḍape gṛhabuddhiṃ babandha
viśrāntā ca nāticirādutthāya sāvitryā sārdham uccitārcanakusumā sasrau
pulinapṛṣṭhapratiṣṭhāpitasaikataśivaliṅgā ca bhaktyā paramayā pañcabrahamapuraḥsarāṃ samyaṅ mudrābandhavihitaparikarāṃ dhruvāgītigarbhāmavanipavanavanagaganadahanatapanatuhinakiraṇayajamānamayīrmūrtīraṣṭāv api dhyāyantī suciramaṣṭapuṣpikāmadāt
ayatnopanatena phalamūlenāmṛtarasam apy atiśiśayiṣamāṇena ca svādimnā śiśireṇa śoṇavāriṇā śarīrasthitim akarot
ativāhitadivasā ca tasmiṃl latāmaṇḍapaśilātale kalpitapallavaśayanā suṣvāpa
anye dyur apy anenaiva krameṇa naktan dinam atyavāhayat
evam atikrāmatsu divaseṣu gacchati ca kāle kadā cid yāmamātrodgate ca ravāvuttarasyāṃ kakubhi pratiśabdapūritavanagahvaraṃ gambhīratārataraṃ turaṅgaheṣitahrādam aśṛṇot
upajātakutūhalā ca nirgatya latāmaṇḍapādvilokayantī vikacaketakīgarbhapatrapāṇḍuraṃ rajaḥsaṅghātaṃ nātidavīyasi saṃmukhamāpatantam apśyat
krameṇa ca sāmīpyopajāyamānābhivyakti tasmin mahati śapharodaradhūsare rajasi payasīva makaracakraṃ plavamānaṃ puraḥ pradhāvamānena,
pralambakuṭilakacapallavaghaṭitalalāṭajūṭakena,
dhavaladantapatrikādyutihasitakapolabhittinā,
pinaddhakṛṣṇāgurupaṅkakalkacchuraṇakṛṣṇaśabalakaṣāyakañcukena,
uttarīyakṛtaśiroveṣṭanena,
vāmaprakoṣṭaniviṣṭaspaṣṭahāṭakakaṭakena,
dviguṇapaṭṭapaṭṭikāgāḍhagranthitrathitāsidhenunā,
anavaratavyāyāmakṛśakarkaśaśarīreṇa,
vātahariṇayūtheneva muhur muhuḥ khamuḍḍīyamānena,
laṅghitasamaviṣamāvaṭaviṭapena,
koṇadhāriṇā,
kṛpāṇapāṇinā,
sevāgṛhītavividhavanakusumaphalamūlaparṇena,
apasarpāpasarpa,
puraḥ prayaccha panthānam'ity anavaratakṛtakalakalena,
yuvaprāyeṇa,
sahasramātreṇa padātibalena sanātham aśvavṛndaṃ sandadarśa
madhye ca tasya sārdhacandreṇa muktāphalajālamālinā vividharasnakhaṇḍakhacitena śaṅkhakṣīraphena pāṇḍureṇa kṣīrodeneva svayaṃ lakṣmīṃ datumāgatena gaganagatenātapatreṇa ṛtacchāyam,
acchācchenābharaṇadyutīnāṃ nivahena diśām iva darśanānurāgalagnena cakravālenānugamyamānam,
ānitambavilambinyā mālatīśekharasrajā sakalabhuvanavijayārjitayā rūpapatākayeva virājamānam,
utsarpibhiḥ śikhaṇḍasvaṇḍikāpadmarāgamaṇer aruṇair aṃśujālair adṛZyamānavanadevatāvidhṛtair bālapallavair iva pramṛjyamānamārgareṇuparuṣavapuṣam,
bakulakuḍmalamaṇḍalīmuṇḍamālamaṇḍanamanohareṇa kuṭilakuntalastabakamālinā maulinā mīlitātapaṃ pibantam iva divasam,
paśupatijaṭāmukuṭamṛgākadvitīyaśakalaghaṭitasyeva sahajalakṣmīsamāliṅgitasya lalāṭapaṭṭasya manaḥśilāpaṅkapiṅgalena lāvaṇynea limpantam ivāntarikṣam,
abhinavayauvanārambhāvaṣṭambhapragalbhadṛṣṭipātatṛṇīkṛtatribhuvanasya cakṣuṣaḥ prathimnā vikacakumudakuvalayakamalasaraḥsahasrasañchāditadaśadiśaṃ śaradam iva pravartayantam,
āyatanayananadīsīmāntasetubandhena lalāṭataṭaśaśimaṇiśilātalagalitena kāntisalilasrotaseva drāghīyasā ghoṇāvaṃśena obhamānam,
atisurabhisahakārakarpūrakakkolalavaṅgapārijātakaparimalamucā mattamadhukarakulakolāhalamukhareṇa mukhena sanandanavanaṃ vasantam iva vamantam,
āsannasuhṛtparihāsabhāvanottānitamukhamugdhahasitair daśanajyotsnāsnapitadiṅmukhaiḥ punaḥpunar nabhasi sañcāriṇaṃ candrālokam iva kalpayantam,
kadambamukulasthūlamuktāphalayugalamadhyādhyāsitamarakatasya trikaṇṭakakarṇābharaṇasya preṅkhataḥ prabhayā samutsarpantyā kṛtasakusumaharitakrndapallavakarṇāvataṃsam ivopalakṣyamāṇam,
āmoditamṛgamadapaṅkalikhatapatrabhaṅgabhāsvaraṃ bhujayugalamuddāmamakarākrāntaśikharam iva makaraketuketudaṇḍadvayaṃ dadhānam,
dhavalabrahamasūtrasīmantitaṃ sāgaramathanasāmarṣagaṅgāsrotaḥsandānitam iva mandaraṃ deham udvahantam,
karpūrakṣodamuṣṭicchuraṇapāṃśuleneva kāntoccakucacakravākayugalavipulapulinenoraḥsthalena sthūlabhujāyāmapuñjitaṃ puro vistārayantam iva dikcakram,
purastādīṣadadhonābhinihitaikakoṇakamanīyena pṛṣṭhataḥ kakṣyādhikakṣiptapallavenobhayataḥsaṃvalanaprakaṭitorutribhāgena hārītaharitā niviḍanipīditenādharavāsasā vibhajyamānatanutaramadhyabhāgam,
anavarataśramopacitamāṃsakaṭhinavikaṭamakaramukhasaṃlagnajānubhyāṃ viśālavakṣaḥsthalopalavedikottimbhanaśilāstambhābhyāṃ cārucandanasthāsakasthūlakāntibhyāmūrudaṇḍābhyām upahasantam ivairāvattakarāyāmam,
atibharitorubhāravahanakhedeneva tanutarajaṅghākāṇḍam,
kalpapādapapallavadvayasyeva pāṭalasyobhayapārśvāvalambinaḥ pādadvayasya dolāyamānair nakha,auīljaor aśvamaṇḍanacāmaramālām iva racayantam,
abhimukham uccair udañcadbhir aticiram upari viśrāmyabhir iva valitavikaṭaṃ patadbhiḥ khuraiḥ khaṇḍitabhuvi pratikṣaṇadaśanagrahamuktikhaṇakhaṇāyitakharakhalīne dīrghaghrāṇalīnalālikalalāṭalulitacārucāmīkaracakrake śiñjānaśātakaimbhajayanaśobhini manoraṃhasi golāṅgūlakapolakālakāyalomni nīlasindhuvāravarṇe vājini mahati samārūḍham,
ubhayataḥ paryāṇapaṭṭaśliṣṭahastābhyāmāsannaparicārakābhyāṃ dodhūyamānadhavalacāmarikāyugalam,
agrataḥ paṭhato bandinaḥ subhāṣitam utkaṇṭakitakapolaphalakena lagnakarṇotpalakesarapakṣmaśakaleneva mukhaśaśinā bhāvayantam,
anaṅgayugāvatāram iva darśayantam,
candramayīm iva mṛṣṭim utpādayantam,
vilāsaprāyam iva jīvalokaṃ janayantam,
anurāgamayam iva sargāntaram āracayantam,
śṛṅgāramayam iva divasam āpādayantam,
rāgarājyam iva pravartayantam,
ākarṣaṇāñjanam iva cakṣuṣoḥ,
vaśīkaraṇamattram iva manasaḥ,
svasthāveśacūrṇam ivendrayāṇām,
asantoṣam iva kautukasya,
siddhayogam iva saubhāgyasya,
punar janmadivasam iva manmathasya,
rasāyanam iva yauvanasya,
ekarājyam iva rāmanīyakasya kīrtistambham iva rūpasya,
mūlakoṣam iva lāvaṇyasya,
puṇyakarmapariṇāmam iva saṃsārasya,
prathamāṅ kuram iva kāntilatāyāḥ,
sargābhyāsaphalam iva prajāpateḥ; pratāpam iva vibhramasya,
yaśaḥpravāham iva vaidagdhyasya,
aṣṭādaśavarṣadeśīyaṃ yuvānamadrāksīt
parśve ca tasya dvitīyam aparasaṃśliṣṭaturaṅgam,
prāṃśumuttaptatapanīyastambhākāram,
pariṇatavayasam api vyāyāmakaṭhinakāyam,
nīcanakhaśmaśrukacam,
śuktikhalatim,
īṣattundilam,
romaśoraḥsthalam,
anulbaṇodāraveśatayā jarām api vinayam iva śikṣayantam,
guṇān api garimāṇam ivānayantam,
mahānubhāvatām api śiṣyatām ivānayantam,
ācārasyācāryakam iva kurvāṇam,
dhavalavārabāṇadhāriṇam,
dhautadukūlapaṭṭikāpariveṣṭitamauliṃ puruṣam
atha sa yuvā puroyāyināṃ yathādarśanaṃ pratinivṛtya vismitamanasāṃ kathayatāṃ padātīnāṃ sakāśād upalabhya divyākṛti tatkanyāyugalam upajātakutūhalaḥ pratūrṇaturago didṛkṣustaṃ latāmaṇḍapoddeśam ājagāma dūrād eva ca turagād avatatāra
nivāritaparijanaś ca tena dvitīyena sādhunā saha caraṇābhyām eva savinayam upasasarpa
kṛtopasaṃgrahaṇau tau sāvitrī samaṃ sarasvatyā kisalayāsanadānādinā sakusumaphalārghāvasānena vanavāsocitenātithyena yathākramam upajagrāha
āsīnayoś ca tayor āsīnā nāticiram iva sthitvā taṃ dvitīyaṃ pravayasamuddiśyāvādīt 'ārya,
sahajalajjādhanasya pramadājanasya prathamābhibhāpaṇamaśālīnatā,
viśeṣato vanamṛnīmugdhasya kulakumārījanasya
kevalam iyam ālokanakṛtārthāya cakṣuṣe spṛhayantī prerayatyudanataśravaṇakutūhalinī śrotravṛttiḥ
prathamadarśane copāyanam ivopanayati sajjanaḥ praṇayam
apragalbham api janaṃ prabhavatā praśrayeṇārpitaṃ mano madhv iva vācālayati
ayasnenaiva cātinamre sādhau dhanuṣīva guṇaḥ parāṃ koṭimāropayati visrambhaḥ
janayanti ca vismayam atidhīradhiyām apy adṛṣṭapūvā dṛśyamānā jagati sraṣṭuḥ sṛṣṭyatiśayāḥ,
yatas trobhuvanābhibhāvi rūpam idam asya mahān ubhāvasya
saujanyaparatattrā ceyaṃ devānāṃ prayasyātibhadratā kārayati kathāṃ na tu yuvatijane sahotthā taralatā
tatkathayāgamanenāpuṇyabhākkatamo vijṛmbhitavirahavyathah śūnyatāṃ nīto deśaḥ
kva vā gantavyam
kasya vāyam apahṛtaharahuṅkārāhaṅkāroo'para ivānanyajo yuvā
kiṃ nāmnaḥ samṛddhatapasaḥ pitur ayam amṛtavarṣī kaustubhamaṇir iva harer hṛdayam āhlādayati
kā cāsya tribhuvananamasyā prabhātasaṃdhyeva mahatas tejaso jananī
kāni vāsya puṇyabhāñji bhajantyamikhyāmakṣarāṇi
āryaparijñāne'py ayam eva kramaḥ kautukānurodhino hṛdayasya'
ity uktavatyāṃ tasyāṃ prakaṭitapraśrayo'sau prativyājahāra 'āyuṣmati,
satāṃ hi priyaṃ vadatā kulavidyā
na kevalam ānanaṃ hṛdayam api ca te candram ayam iva sudhāśīkaraśītalair ānandayati vacobhiḥ
saurjanyajanmabhūmayo bhūyasā śubhena sajjananirmāṇaśilpakalā bhāvādṛśyo jāyante
dūre tāvad anyonyasyālāpanam abhijātaiḥ saha dṛśo'pi miśrībhūtā mahatīṃ bhūmīm āropayanti
śrūyatām ayaṃ khalu bhūṣaṇaṃ bhārgavavaṃśasya bhagavato bhūrbhuvaḥsvastritayatilakasya,
adabhraprabhāvastambhitajambhāribhujastambhasya,
surāsuramukuṭamaṇiśilāśayanadurlalitapādapaṅkeruhasya,
nijatejaḥprasarapluṣṭapulomnaścyavanasya bahirvṛtti jīvitaṃ dadhīco nāma tanayaḥ
jananyasya jitajagato'nekapārthivasahasrānuyātasya śaryātasya sutā rājaputrī tribhuvanakanyāratnaṃ sukanyā nāma
tām khalu devīm antarvatnīṃ viditvā vaijanane māsi prasavāya pitā patyuḥ pārśvāt svagṛham ānāyayat
asūta ca sā tatra devī dīrghāyuṣamenam
anehasāvardhata tatrevāyam ānanditajñātivargo bālastārakāraja iva rājīvalocano rājagṛhe
bhartṛbhavanam āgacchantyām api duhitari nāsecanakadarśanam imam amuñcanmātām aho manovinodanaṃ naptāram,
aśikṣatāyaṃ tatraiva sarvā vidyāḥ sakalāś ca kalāḥ
kālena copārūḍhayauvanam imam ālokyāham ivāsāv apy anubhavatu mukhakajalāvalokanānandamasyeti mātāmahaḥ kathaṃ katham apy enaṃ piturantikamadhunā vyasarjayat
mām api tasya devasya sugṛhītanāmnaḥ śaryātasyājñākāriṇaṃ vikukṣināmānaṃ bhṛtyaparamāṇumavadhārayatu bhavatī
pituḥ pādamūlam āyantaṃ mayā sābhisāramakarotsvāmī
tad dhi naḥ kulakramāgataṃ rājakulam
uttamānāṃ ca cirantanatā janayaty anujīviny api jane kiyan mātram api mandāksam
akṣīṇaḥ khalu dākṣiṇyakośo mahatām
itaś ca gavyūtimātram iva pāreśoṇaṃ tasya bhagavataś cyavanasya svanāmnā nirmitavyapadeśaṃ cyāvanaṃ nāma caitrarathakalpaṃ kānanaṃ nivāsaḥ
tad avadhiś ceyaṃ nau yātrā
yadi ca gṛhītakṣaṇaṃ dākṣiṇyamanavahelaṃ vā hṛdayam asmākam upari bhūmir vā prasādānām ayaṃ janaḥ śravaṇārho vā,
tāto na vimānanīyo'yaṃ naḥ prathamaḥ praṇayaḥ kutūhalasya
vayam api śuśrūṣavo vṛttāntam āyuṣmatyoḥ
neyam ākṛtir divyatāṃ vyabhicarati
gotranāmanī tu śrotum abhilaṣati nau hṛdayam
tat kathaya katamo vaṃśaḥ spṛhaṇīyatāṃ janmanā nītaḥ
kā ceyam atra bhavatī bhavatyāḥ samīpe samavāya iva virodhināṃ padārthānām
tathā hi
sannihitabālāndhakārā bhāsvanmūrtiś ca,
puṇḍarīkamukhī hariṇalocanā ca,
bālātapaprabhādharā kumudahāsinī ca,
kalahaṃsasvanā samunnatapayodharā ca,
kamalakomalakarā himagiriśilāpṛthunitambā ca,
karabhorurvilambitagamanā ca,
amuktakumārabhāvā snigdhatārakā ca'iti
sā tvavādīt 'ātya,
śroṣyasi kālena
bhūyaso divasān atra sthātum abhilaṣati nau hṛdayam
alpīyāṃś cāyamadhvā
paricaya eva prakaṭīkariṣyati
āryeṇa na vismaraṇīyo'yam anuṣaṅgadṛṣṭo janaḥ'ity abhidhāya tūṣṇīm abhūt
dadhīcas tu navāmbhobharagambhīrāmbhodharadhvānanibhayā bhāratyā nartayanvanalatābhavanabhājo bhujagabhujaḥ sudhīram uvāca 'ārya,
kariṣyati prasādam āryārādhyamānā
paśyāmas tāvat tātam
uttiṣṭha
vrajāmaḥ'iti
tatheti ca tenābhyanujñātaḥ śanakair utthāya kṛtanamaskṛtir uccacāla
turagārūḍhaṃ ca taṃ prayāntaṃ sarasvatī suricam uttambhitapakṣmaṇā niścalatārakeṇa likhiteneva cakṣuṣā vyalokayat
uttīrya śoṇamacireṇaiva kālena dadhīcaḥ pitur āśramapadaṃ jagāma
gate ca tasmin sā tām eva diśam ālokayantī suciram atiṣṭat
kṛcchrād iva sa ñjahāra dṛśam
atha muhūrtam iva sthitvā smṛtvā ca tāṃ tasya rūpasampadaṃ punaḥ punar vyasmayatāsyā hṛdayam
bhūyo'pi cakṣur ācakāṅkṣa tad darśanam
avaśeva kenāpy anīyata tām eva diśaṃ dṛṣṭiḥ
aprahitam api manas tenaiva sārdham agāt
ajāyata ca navapallava iva bālavanalatāyāḥ kuto'py asyā anurāgaś cetasi
tataḥ prabhṛti sālasyeva śūnyeva sanidreva divasamanayat
astam upayāti ca pratyakparyastamaṇḍale lāṅgalikāstabakatāmratviṣi kamalinīkāmuke kaṭhorasārasaśiraḥśoṇaśociṣi sāvitre trayīmaye tejasi,
taruṇataratamālaśyāmale ca malinayati vyoma vyomavyāpini timirasañcaye,
sañcaratsiddhasundarīnūpuraravānusāriṇi ca mandaṃ mandaṃ mandākinīhaṃsa iva samutsarpati śaśini gaganatalam,
kṛtasaṃdhyāpraṇāmā niśāmukha eva nipatya vimuktāṅgī pallavaśayane tasthau
sāvitry api kṛtvā yathā kriyamāṇaṃ sāyantanaṃ kriyākalāpam ucite śayanakāle kisalayaśayanamabhajata
jātanidrā ca suṣvāpa
itarā tu muhur muhur aṅgavalanair vilulitakisalayaśayanatalā nimīlitalocanāpi nābhajata nidrām
acintayac ca 'martyalokaḥ khalu sarvalokānām upari,
yasminn evaṃ vidhāni sambhavanti tribhuvanabhūṣaṇāni sakalaguṇagrāmagurūṇi ratnāni
tathā hi
tasya mukhalāvaṇyapravāhasya niṣyandavindur induḥ
tasya ca cakṣuṣo vikṣepā vikacakumudakuvalayakamalākarāḥ
tasya cādharamaṇer dīdhitayo vikasitabandhūkavanarājayaḥ
tasya cāṅgasya parabhāgopakaraṇamanaṅgaḥ
puṇyabhāñji tāni cakṣūṃṣi cetāṃsi yauvanāni vā straiṇāni,
yeṣām asau vipayo darśanasya
kṣaṇaṃ nu darśayatā ca tamanyajanmajaniteneva me phalitam adharmeṇa
kā pratipattir idānīm'iti cindtayanty eva kathaṃ katham apy upajātanidrā cirāt kṣaṇam aśeta
suptā ca taṃ cīrghalocanaṃ svapne dadarśa
svapnāsāditadvitīyadarśanā cākarṇākṛṣṭakārmukeṇa manasi nirdayamatāḍyata pratibuddhā makaraketunā
madanaśaratāḍitāyāś ca tasyā vārtām ivopalabdhum aratirājagāma
tathā hi
tataḥ prabhṛti kusumadhūlidhavalābhirvanalatābhiratāḍitāpi vedanām adhatta
mandamandamārutavidhutaiḥ kusumarajobhiradūṣitalocanāpy aśrujalaṃ mumoca
haṃsapakṣatālavṛntavāntavātavitataiḥ śoṇaśīkarair asiktāpy ārdratām agāt
preṅkhatkādambamithunair anūḍhāpy aghūrṇata vanakamalinīkalloladolābhiḥ
vighaṭamānacakravākayugalavisṛṣṭair aspṛṣṭāpi śyāmatāmāsasāda virahaniḥśvāsadhūmaiḥ
puṣpadhūlidhūsarair adaṣṭāpi vyaceṣṭata madhukarakulaiḥ
atha gaṇarātrāpagame navartamānas tenaiva vartmanā taṃ deśam āgatya tathaiva nivāritaparijanaś chatradhāradvitīyo vikukṣir ḍuḍhauke
sarasvatī tu taṃ dūrād eva saṃmukham āgacchantaṃ prītyā sasaṃbhramam utthāya vanamṛgīvodgrīvā vilokayantī mārgapariśrāntam asnapayad iva dhavalitadaśadiśā dṛśā
kṛtāsanaparigrahaṃ tu taṃ prītyā sāvitrī papraccha 'ārya,
kac cit kuśalī kumāraḥ'iti
so'bravīt 'āyuṣmati,
kuśalī
smarati ca bhavatyoḥ
kevalam amīṣu divaseṣu tanīyasīm iva tanuṃ baibharti
avijñāyamānāṃ cānimittāṃ śūnyatām ivādhatte
api ca
anvakṣam āgamiṣyaty eva mālatīti nāmnā vāṇinī vārtā vo vijñātum
ucchvasitaṃ sā kumārasya'iti
tac chrutvā punar api sāvitrī samabhāṣata 'atimahānubhāvaḥ khalu kumāro yad evam avijñāyamāne kṣaṇadṛṣṭe'pi jane paricitim anubadhnāti
tasya hi gacchato yadṛcchayā katham apy aṃśukam iva mārgalatāsu mānasam asmāsu suhūrtam āsaktam āsīt
aśūnyaṃ hi saujanyam ābhijātyena vaḥ svāmisūnoḥ
alasaḥ khalu loko yad evaṃ sulabhasauhārdāni yena kena cin na krīṇāti mahatāṃ manāṃsi
so'yam audāryatiśayaḥ ko'pi mahātmanām itarajanadurlabho yenopakaraṇīkurvantitribhuvanam'iti
vikukṣir uccāvacair ālāpaiḥ suciram iva sthitvā yathābhilaṣitaṃ deśam ayāsīt
apare dyur udyati bhagavati dyumaṇāv uddāmadyutāv abhidrutatārake tiraskṛtatamasi tāmarasavyāsavyasanini sahasraraśmau śoṇamuttīryāyāntī,
taraladehaprabhāvitānacchalenātyacchaṃ sakalaṃ śoṇasalilam ivānayantī,
sphuṭitātimuktakakusumastabakasamatviṣi saṭāle mahati mṛgapatāv iva gaurī turaṅgame sthitā,
salīlam urovadhrāropitasya tiryag utkarṇaturagākarṇyamānanūpurapaṭuraṇitasyātibahalena piṇḍālaktakena pallavitasya kuṅkumapiñjaritapṛṣṭasya caraṇayugalasya prasaradbhir atilohitaiḥ prabhāpravāhair ubhayatastāḍanadohadalobhāgatāni kisalayitāni raktāśokavanānīvākarṣayantī,
sakalajīvalokahṛdayahaṭhaharaṇāghoṣaṇayeva raśanayā śiñjānajaghanasthalā,
dhautadhavalanetranirmitena nirmokalaghutareṇāprapadīnena kañcukena tirohitatanulatā,
chātakañcukāntaradṛśyamānair āśyānacandanadhavalair avayavaiḥ svacchasalilābhyantaravibhāvyamānamṛṇālakāṇḍeva sarasī,
kusumbharāgapāṭalaṃ pulakabandhacitraṃ caṇḍātakam antaḥsphuṭaṃ sphaṭikabhūmir iva ratnanidhānamādadhānā,
hāreṇāmalakīphalanistalamuktāphalena sphuritasthūlagrahagaṇaśārā śāradīva śvetaviralajaladharapaṭalāvṛtā dyauḥ,
kucapūrṇakalaśayor upari ratnaprālambamālikāmaruṇaharitakiraṇakisalayinīṃ kasyāpi puṇyavato hṛdayapraveśavanamālikām iva baddhāṃ dhārayantī,
prakoṣṭhaniviṣṭasyaikaikasya hāṭakakaṭakasya marakatamakaravedikāsanāthasya haritīkṛtadigantābhir mayūkhasantatibhiḥ sthalakamalinībhir iva lakṣmīśaṅkayānugamyamānā,
bahalatāmbūlakṛṣṇikāndhakāritenādharasampuṭena mukhaśaśipītaṃ sasaṃdhyārāgaṃ timiram iva vamantī,
vikacanayanakuvalayakutūhalālīnayālikulasaṃhatyā nīlāṃśukajālikayeva niruddhārdhavadanā,
nīlīrāganihitanīlimnā śikhigalaśitinā vāmaśravaṇāśrayiṇā dantapatreṇa kālameghapallavena vidyud iva dyotamānā,
bakulaphalānukāriṇībhis tisṛbhir muktābhiḥ kaliptena bālikāyugalenādhomukhenālokajalavarṣiṇā siñcantīvātikomale bhujalate,
dakṣiṇakarṇavataṃsitayā ketakīgarbhapalāśalekhayā rajanikarajihvālatayeva lāvaṇyalobhena lihyamānakapolatalā,
tamālaśyāmalena mṛgamadāmodganisyandinā tilakabindunā mudritam iva manobhavasarvasvaṃ vadanam udvahantī,
lalāṭalāsakasya sīmantacumbinaś catulatilakamaṇer udañcatā caṭulenāṃśujālena raktāṃśukeneva kṛtaśirovaguṇṭhanā,
pṛṣṭhapreṅkhadanādarasaṃyamanaśithilajūṭikābandhā nīlacāmarāvacūlinīva cūḍāmaṇimakarikāsanāthā makaraketuketupatākā,
kuladevateva candramasaḥ,
punaḥ sañjīvanauṣadhir iva puṣpadhanuṣaḥ,
veleva rāgasāgarasya,
jyotsneva yauvanacandrodayasya,
mahānadīva ratirasāmṛtasya,
kusumodgatir iva suratataroḥ,
bālavidyeva vaidagdhyasya,
kaumudīva kānteḥ,
dhṛtir iva dhairasya,
guruśāleva gauravasya,
bījabhūmir iva vinayasya,
goṣṭīva tuṇānām,
manasviteva mahānubhāvatāyāḥ,
tṛptir iva tāruṇyasya,
kuvalayadaladāmadīrghalocanayā pāṭalādharayā kundakuḍmalasphuṭadaśanayā śirīṣamālāsukumārabhujayugalayā kamalakomalakarayā bakulasurabhiniḥśvasitayā campakāvadātayā kusumamayyeva tāmbūlakaraṅkavāhinyā mahāpramāṇāśvatarārūḍhayānugamyamānā,
katipayaparicārakaparikarā mālatī samadṛśyata
dūrād eva ca dadhīcapremṇā sarasvatyā luṇṭhiteva manorathaiḥ,
ākṛṣṭeva kutūhalena,
pratyudgatevotkalikābhiḥ,
āliṅgitevotkaṇṭhayā,
antaḥpraveśiteva hṛdayena,
snapitevānandāśrubhiḥ,
vilupteva smitena,
vījitevocchvasitaiḥ,
ācchāditeva cakṣuṣā,
abhyariciteva vadanapuṇḍarīkeṇa,
sakhīkṛtevāśayā savidham upayayau
avatīrya ca turagād dūrād evāvanatena mūrdhnā praṇāmamakarot
āliṅgitā ca tābhyāṃ savinayam upāvśat
sapraśrayaṃ tābhyāṃ sambhāṣitā ca puṇyabhājam ātmānam amanyata
akathayac ca dadhīcasandiṣṭaṃ śirasi vinihitenāñjalinā namaskāram
agṛhṇāc cākārataḥ prabhṛtyagrāmyatayā tais tair api peśalair ālāpaiḥ sāvitrīsarasvatyor manasī
krameṇa cātīte madhyandinasamaye śoṇam avatīrṇāyāṃ sāvitryāṃ snātum utsāritaparijanā sākūtā mālatī kusumaprastaraśāyinīṃ samupasṛtya sarasvatīm ābabhāṣe 'devi,
vijñapyaṃ naḥ kiñ cid asti rahasi
ato muhūrtam avadhānadānena prasādaṃ kriyamāṇam icchāmi'iti
sarasvatī tu dadhīcasandeśāśaṅkinī kiṃ vakṣyatīti stanavinihitavāmakaranakhakiraṇadanturitam udbhidyamānakutūhalāṅkuranikaram iva hṛdayam uttarīyadukūlavalkalaikadeśena sañchādayantī,
galatāvataṃsapallavena śrotuṃ śravaṇeneva dhāvamānenānavarataśvāsasandohadolāyitāṃ jīvitāśām iva samāsannalatāmavalambamānā,
samutphullasya mukhaśaśino lāvaṇyapravāheṇa śṛṅgāraraseneva plāvayantī jīvalokam,
śayankusumaparimalalagnair madhukarakadambakair madanānaladāhaśyāmalair manorathair iva nirgatya mūrtair utkṣipyamāṇā,
kusumaśayanīyātsmaraśarasaṃjvariṇī mandaṃ mandam udagāt
'upāṃśu kathaya'iti kapolatalapratibimbitāṃ lajjayeva karṇamūlaṃ mālatīṃ praveśayantī madhurayā girā sudhīram uvāca 'sakhi mālati kim artham evam abhidadhāsi
kāham avadhānadānasya śarīrasya prāṇānāṃ vā
sarvasyāprārthito'pi prabhavatthevātivelaṃ cakṣusyo janaḥ
sā na kā cid yā na bhavasi me svasā sakhī priṇayinī prāṇasamā ca
niyujyatāṃ yāvataḥ kāryasya kṣamaṃ kṣodīyaso garīyaso vā śarīrakam idam
anavaskaram āśravaṃ me tvayi hṛdayam
prītyā pratisarā vidheyāsmi te
vyāvṛṇu varavarṇini vivakṣitam'iti
sā tv avādīt 'devi,
jānāsy eva mādhuryaṃ viṣayāṇām,
lolupatāṃ cendriyagrāmasya,
unmāditāṃ ca navayauvanasya,
pāriplavatāṃ ca manasaḥ
prakhyātaiva manmathasya durnivāratā
ato na mām upālambhenopasthātum arhasi
na ca bāliśatā capalatā cāraṇatā vā vācālatāyāḥ kāraṇam
na kiṃ cin na kārayaty asādhāraṇā svāmibhaktiḥ
sā tvaṃ devi yadaiva dṛṣṭāsi devena tata evārabhyāsya kāmo guruḥ,
candramā jīviteśaḥ,
malayamaruducchvāsahetuḥ,
ādhayo'ntaraṅgasthāneṣu,
santāpaḥ param asuhṛt,
prajāgara āptaḥ,
manorathāḥ sarvagatāḥ,
niḥśvāsā vigrahāgresarāḥ,
mṛtyuḥ pārśvavartī,
raṇaraṇakaḥ sañcārakaḥ,
saṅkalpā buddhyupadeśavṛddhāḥ
kiṃ vā vijñāpayāmi
anurūpo devyā ity ātmasambhāvanā,
śīlavān iti prakram aviruddham,
dhīra ity avasthāviparītam,
subhaga iti tvadāyattam,
sthiraprītir iti nipuṇopakṣepaḥ,
jānāti sevitum ity asvāmibhāvocitam,
icchati dāsabhāvam āmaraṇāt kartum iti dhūrtālāpaḥ,
bhavanasvāminī bhavasīty upapralobhanam,
puṇyabhāginī bhajati bhartāraṃ tādṛśam iti svāmipakṣapātaḥ,
tvaṃ tasya mṛtyur ity apriyam,
aguṇajñāsītuy adhikṣepaḥ,
svapne'sya bahuśaḥ kṛtaprasādāsīty asākṣikam,
prāṇarakṣārtham arthayata iti kātaratā,
tatrāgamyatām ity ājñā,
vārito'pi balād āgacchatīti paribhavaḥ
tad evam agocare girām asīti śrutvā devī pramāṇam'ity abhidhāya tūṣṇīm abhūt
atha sarasvatī prītivisphāritena cakṣuṣā pratyavādīt 'ayi,
na śaknomi bahu bhāṣitum
eṣāsmi te smitavādini vacasi sthitā
gṛhyantām amī prāṇāḥ'iti
mālatī tu 'yad ājñāpayasy atiprasādaḥ'iti vyāhṛtya praharṣaparavaśā praṇamya prajavinā turageṇa tatāra śoṇam
agāc ca dadhīcamānetuṃ cyavanāśramapadam
itarā tu sakhīsnehena sāvitrīm api viditavṛttāntām akarot
utkaṇṭhābhārabhṛtā ca tāmyatā cetasā kalpāyitaṃ kathaṃ katham api divasaśeṣamanaiṣīt
astam upagatavati bhagavati gabhastimati,
stimitataram avatarati tamasi,
prahasitām iva sitāṃ diśaṃ paurandarīṃ darīm iva kesariṇi muñcati candramasi,
sarasvatī śucini cīnāṃśukasukumāre taraṅgiṇi dukūlakomale śayana iva śoṇasaikate samupaviṣṭa svapnakṛtaprārthanāpādapatanalagnāṃ dadhīcacaraṇanakhacandrikām iva lalāṭikāṃ dadhānā,
gaṇḍasthalādarśapratibimbitena 'cāruhāsini,
ayam asāv āhṛto hṛdayadayito janaḥ'iti śravaṇasamīpavartinā nivedyamānamadanasandeśevendunā,
vikīryamāṇanakhakiraṇacakravālena bālavyajanīkṛtacandrakalākalāpeneva kareṇa vījayantī svedinaṃ spaṣṭakpolapaṭṭam,
'atra dadhīcādṛte na kena cit praveṣṭavyam'iti tiraścīnaṃ cittabhuvā pātitāṃ vilāsavetralatām iva bālamṛṇālikāmadhistanaṃ manasi 'aham api nāma sarasvatī yatrāmunā manojanmanā jaghanyeva paravaśīkṛtā
tatra kā gaṇanetarāsu tapasvinīṣv atitaralāsu taruṇīṣu'iti
ājagāma ca madhumāsa iva surabhigandhavahaḥ,
haṃsa iva kṛtamṛnāladhṛtiḥ,
śikhaṇḍīva ghanaprītyunmukhaḥ,
malayānila ivāhitasarasacandanadhavalatanulatotkampaḥ,
kṛṣyamāṇa iva kṛtakarakacagraheṇa grahapatinā,
preryamāṇa iva kandarpoddīpanadakṣeṇa dakṣiṇānilena,
uhyamāna ivotkalikābahalena ratirasena,
parimalasampātinā madhupapaṭalena paṭeneva nīlenācchāditāṅgayaṣṭiḥ,
antaḥsphurata mattamadanakarikarṇaśaṅkhāyamānena pratimendunā prathamasamāgamavilāsavilakṣasmiteneva dhavalīkriyamāṇaikakapolodaro mālatīdvitīyo dadhīcaḥ
āgatya ca hṛdayagatadayitānūpuraravamiśrayeva haṃsagadgadayā girā kṛtasambhāṣaṇo yathā manmathaḥ samājñāpayati,
tathā tām abhirāmāṃ rāmāmaramayat
upajātavisrambhā cātmānam akathayad asya sarasvatī
tena tu sārdham ekaṃ divasam ivānayat saṃvatsaram adhikam
atha daivayogāt sarasvatī babhāra garbham
asūta cānehasā sarvalakṣaṇābhirāmaṃ tanayam
tasmai ca jātamātrāyaiva 'samyak sarahasyāḥ sarve vedāḥ sarvāṇi ca śāstrāṇi sakalāś ca kalāḥ matprasādāt svayam āvirbhaviṣyanti'iti varamadāt
sadbhartṛślāghayā darśayitum iva hṛdayenādāya dadhīcaṃ pitāmahādeśāt samaṃ sāvitryā brahmalokam āruroha
gatāyāṃ ca tasyāṃ dadhīco'pi hṛdaye hrādinyevābhihato bhārgavavaṃśasambhūtasya bhrātur brāhmaṇasya jāyāmakṣamālābhidhānāṃ munikanyakām ātmasūnoḥ saṃvardhanāya niyujya virahāturas sapase vanam agāt
yasminn evāvasare sarasvatyasūta tanayaṃ tasminn evākṣamālāpi sutaṃ prasūtavatī
tau tu sā nirviśeṣaṃ sāmānyastanyā śanaiḥ śanaiḥ śiśū samavardhayat
ekas tayoḥ sārasvatākhya evābhavat,
dvitīyo'pi vatsanāmābhavat
āsīc ca tayoḥ sodaryayor iva spṛhaṇīyā prītiḥ
atha sārasvato mātur mahimnā yauvanārambha evāvirbhūtāśeṣavidyāsambhāras tasmin savayasi bharātari preyasi prāṇasame suhṛdi vatse vāṅmayaṃ samastam eva sañcārayāmāsa
cakāra ca kṛtadāraparigrahasyāsya tasminn eva pradeśe prītyā prītikūṭanāmānaṃ nivāsam
ātmanāpy āṣāḍhī,
kṛṣṇājinī,
valkalī,
akṣavalayī,
mekhalī,
jaṭī ca bhūtvā tapasyato janayitur eva jagāmāntikam
atha tasmāt pravardhamānādipuruṣajanitātmacaraṇonnatinirgatapraghāṣaḥ,
parameśvaraśirodhṛtaḥ,
sakalakalāgamagambhīraḥ,
mahāmunimānyaḥ,
vipakṣakṣobhakṣamaḥ,
kṣititalalabdhāyatiḥ,
askhalitapravṛttā bhāgīrathīpravāha iva pāvanaḥ prāvartata vipulo vaṃśaḥ
yasmād ajāyanta vātsyāyanā nāma gṛhamunayaḥ,
āśritaśrautā apy anālambitālīkabakakākavaḥ,
kṛtakukkuṭavṛttā apy abauḍālavṛttayaḥ,
vivarjitajanapaṅktayaḥ,
parihṛtakapaṭakīrakucīkūrcākūtāḥ,
agṛhītagahvarāḥ,
nyakkṛtanikṛtayaḥ,
prasannaprakṛtayaḥ,
vigatavikṛtayaḥ,
paraparivādaparācīnacetasaḥ,
varṇatrayavyāvṛttiviśuddhāndhasaḥ,
dhīradhiṣaṇāvadhūtādhyeṣaṇāḥ,
asaṅkasukasvabhāvāḥ,
praṇatapraṇayinaḥ,
śamitasamastaśākhāntarasaṃśītayaḥ,
uddhāṭitasamagragranthārthagranthayaḥ,
kavayaḥ,
vāgminaḥ,
vimatsarāḥ,
sarasabhāṣitavyasaninaḥ,
vidagdhaparīhāsavedinaḥ,
paricayapeśalāḥ,
nṛtyagītavāditreṣv abāhyāḥ,
aitihyasyāvitṛṣṇāḥ,
sānukrośāḥ,
satyaśucayaḥ,
sādhusaṃmatāḥ,
sarvasattvasauhārdadravārdrahṛdayāḥ,
tathā sarvaguṇopetā rājasenānabhibhūtāḥ,
kṣamābhāja āśritanandanāḥ,
anistriṃśā vidyādharāḥ,
ajaḍāḥ kalāvantaḥ,
adoṣās tārakāḥ,
aparopatāpino bhāsvantaḥ,
anuṣmāṇo hutabhujaḥ,
akusṛtayo'bhoginaḥ,
astambhāḥ puṇyālayāḥ,
aluptakratukriyā dakṣāḥ,
avyālāḥ kāmajitaḥ,
asādhāraṇā dvijātayaḥ
kaurukucī teṣu caivam utpadyamāneṣu,
saṃsarati saṃsāre,
yātsu yugeṣu,
avatīrṇe kalau,
vahatsu vatsareṣu,
vrajatsu vāsareṣu,
atikrāmati ca kāle,
prarāvaparamparābhiranavaratam āpatati vikāśini vātsyāyanakule,
krameṇa kuberanāmā vainateya iva gurupakṣapātī dvijo janma lebhe
tasyābhavann acyuta īśāno haraḥ pāśupataś ceti catvāro yugārambhā iva brahmatejojanyamānaprajāvistārā nārāyaṇabāhudaṇḍā iva saccakranandakāstanayāḥ
tatra pāśupatasyaika evābhavadbhūbhāra ivācalakulasthitiś caturudadhigambhīro'thapatir iti nāmnā samagrāgrajanmacakracūḍāmaṇir mahātmā sūnuḥ
so'janayadbhṛguṃ haṃsaṃ śuciṃ kaviṃ mahīdattaṃ dharmaṃ jātavedasaṃ kāni ca gāhamānaḥ,
punar api tām eva vaipaścitīm ātmavaṃśocitāṃ prakṛtimabhajat
mahataś ca kālāt tām eva bhūyo vātsyāyanavaṃśāśrayām ātmano janmabhuvaṃ brāhmaṇādhivāsam agamat
tatra ca ciradarśanād abhinavībhūtasnehasadbhāvaiḥ sasaṃstavaprakaṭitajñāteyair āptair utsavadivasa ivābhinanditābhigamano bālamitramaṇḍalasya madhyagato mokṣasukham ivānvabhavad iti
iti śrībāṇabhaṭṭakṛtau harṣacarite vātsyāyanavaṃśavarṇanaṃ nāma prathama ucchvāsaḥ
harṣacaritam dvitīya ucchvāsaḥ/ atigambhīre bhūpe kūpa iva janasya niravatārasya//
dadhati samīhitasiddhiṃ guṇavantaḥ pārthivā ghaṭakāḥ//
rāgiṇi naline lakṣmīṃ divaso nidadhāti dinakaraprabhavām//
anapekṣitaguṇadoṣaḥ paropakāraḥ satāṃ vyasanam//
atha tatrānvaratādhyayanadhvanimukharāṇi,
bhasmapuṇḍrakapāṇḍuralalāṭaiḥ kapilaśikhājālajaṭilaiḥ kṛśānubhir iva kratulobhāgatair baṭubhir adhyāsya mānāni,
sekasukumārasomakedārikāharitāyamānapraghanāni,
kṛṣṇājinavikīrṇaśuṣyatpuroḍāśīyāmākataṇḍulāni,
bālikāvikīryamāṇanīvārabalīni,
śuciśiṣyatānīyamānaharitakuśapūlīpalāśasamindhi,
indhanagomayapiṇḍakūṭasaṅkaṭāni,
ābhikṣīyakṣīrakṣāriṇīnāmāgnihotradhenūnāṃ khuravalayair vilikhitājiravitardikāni,
kamaṇḍalavyamṛtpiṇḍamardanavyagrayatijanāni,
vaitānavedīśaṅkavyānām audumbarīṇāṃ śākhānāṃ rāśibhiḥ pavitritaparyantāni,
vaiśvadevapiṇḍapaṅktipāṇḍuritapradeśāni,
havirdhūmadhūsaritāṅganaviṭapikisalayāni,
vatsīyavatsapālakalālitalalattaralatarṇakāni,
krīḍatkṛṣṇaśāracchāgaśāvakaprakaṭitapaśubandhaprabandhāni,
śukasārikārabdhādhyayanadīyamānopādhyāyaviśrāntisukhāni,
sākṣās trayītapovanānīva ciradṛṣṭānāṃ bāndhavānāṃ prīyamāṇo bhramanbhavanāni sukham atiṣṭhat
tatrasthasya cāsya kadā cit kusumasamayayugam upasaṃharann ajṛmbhata grīṣmābhidhānaḥ samphullamallikādhavalāṭṭahāso mahākālah
pratyagranirjitasyāstam upagatavato vasantasāmantasya bālāpatyeṣv iva payaḥpāyiṣu navodyāneṣu darśitamneho mṛdur abhūt
abhinavoditaś ca sarvasyāṃ pṛthivyāṃ sakalakusumabandhanamokṣamakarotpratapann uṣṇasamayaḥ
svayamṛturājasyābhiṣekārdrāś cāmarakalāpā ivāgṛhyanta kāminīnāṃ cikuracayāḥ kusumāyudhena
himadagdhasakalakamalinīkopeneva himālayābhimukhīṃ yātrāmadādaṃśumālī
atha lalāṭantape tapati tapane likhitalalātilkāpuṇḍrakair alakacīracīvarasaṃvītaiḥ svedodabindubhuktākṣavalayavāhibhir dinakarārādhananiyamā ivāgṛhyanta lalanālalāṭendubhiḥ
candanadhūsarābhir asūryampaśyābhiḥ kumudinībhir iva divasamasupyata sundarībhiḥ
nidrālasā ratnālokam api nāsahanta dṛśaḥ,
kimuta jaraṭhamātapam
aśiśirasamayena cakravākamithunābhinanditāḥ sarita iva tanimānam ānīyanta soḍupāḥ śarvaryaḥ
abhinavapaṭupāṭalāmodasurabhiparimalaṃ na kevalaṃ jalam,
janasya pavanam api pātum abhūd abhilāṣo divasakarasantāpāt
krameṇa ca kharakhagamayūkhe,
khaṇḍitaśaiśave,
śuṣyatsarasi,
sīdatsrotasi,
mandanirjhare,
jhillikājhāṅkāriṇi,
kātarakapotakūjitānubandhabadhiritaviśve,
viśvasatpatatriṇi,
karīṣaṅkaṣamaruti,
viralavīrudhi,
rudhirakutūhalikesarikiśorakalihyamānakaṭhoradhātakīstabake,
tāmyatstamberamayūthavamathutimyanmahāmahīdharanitambe,
dinakaraḍhūyamānadviradadīnavadanāśyānadānaśyāmikālīnamūkamadhulihi,
lohitāyamānamandārasindūritasīmni,
salilasyandasandohasandehamuhyanmahāmahiṣaviṣāṇakoṭivilikhyamānasphuṭatsphāṭikadṛṣadi,
dharmamarmaritagarmuti,
taptapāṃśukukūlavikaraṇakātaravikire,
vivaraśaraṇaśvāvidhe,
taṭārjunakurarakūjājvaravivartamānottānaśapharaśārapaṅkaśeṣapalvalāmbhasi,
dāvajanitajagannīrājane,
rajanīrājayakṣmaṇi,
kathorībhavati nidāghakāle,
pratidiśamāṭīkamānā ivoṣareṣu prapāvāṭakuṭīpaṭalaprakaṭaluṇṭhakāḥ,
prapakkakapikacchūgucchacchaṭācchoṭanacāpalair akāṇḍakaṇḍūlā iva karṣantaḥ śarkarilāḥ karkarasthalīḥ,
sthūladṛṣaccūrṇamucaḥ,
mucukundakandaladalanadanturāḥ,
samantataḥ patanmukharacīrīgaṇamukhaśīkaraśīkyamānatanavaḥ,
taruṇatarataraṇitāpatarale taranta iva taraṅgiṇi mṛgatṛṣṇikātaraṅgiṇīnāmalīkavāriṇi,
śuṣyacchamīmarmaramāravamārgalaṅghanalāghavajavajaṅghālāḥ,
raiṇavāvartamaṇḍalīrecakarāsarasarabhasārabdhanartanārambhārabhaṭīnaṭāḥ,
dāvadagdhasthalīmaṣīmalanamalināḥ,
śikṣitakṣapaṇakavṛttaya iva vanamayūrapicchacayānuccinvantaḥ,
saprayāṇaguñjā iva śiñjānajaratkarañjanañjarībījajālakaiḥ,
saprarohā ivātapāturavanamahiṣanāsānikuñjasthūlaniḥśvāsaiḥ,
sāpatyā ivoḍḍīyamānajavanavātaharīṇaparīpāṭīpeṭakaiḥ,
sabhrukuṭaya iva dahyamānakhaladhānabusakūṭakuṭiladhūmakoṭibhiḥ,
sāvicivīcaya iva mahoṣmamuktibhiḥ,
lomaśā iva śīryamāṇaśālmaliphalatūlatantubhiḥ,
dadruṇā iva śuṣkapatnaprakarākṛṣṭibhiḥ,
sirālā iva tṛṇaveṇīvikaraṇaiḥ,
ucchmaśrava iva dhūyamānanakyavaśūkaśakalaśaṅkubhiḥ,
daṃṣṭrālā iva calitaśalalasūcīśataiḥ,
jihvālā iva vaiśvānaraśikhābhiḥ,
utsarpatsarpakañcukacūḍālāḥ,
brahmastambharasābhyavaharaṇāya kavalagraham ivoṣṇaiḥ kamalamadhubhir abhyasyantaḥ,
sakalasalilocchoṣaṇadharmaghoṣaṇāpaṭahair iva śuṣkaveṇuvanāsphoṭanapaṭuravaistribhuvanabhīṣikām udbhāvayantaḥ,
cyutacalacāṣapakṣaśreṇīśāritasṛtayaḥ,
tviṣimanmayūkhalatālātaploṣakalmāṣavapuṣa iva sphuṭitaguñjāphalasphuliṅgāṅgārāṅkitāṅgāḥ,
giriguhāgambhīrajhāṅkārabhīṣaṇabhrāntayaḥ,
bhuvanabhasmīkaraṇābhicāracarupacanacaturā rudhirāhutibhir iva pāribhadradrumastabakavṛṣṭimistarpayantastāravānvanavibhāvasūn,
aśiśirasikatātārakitaraṃhasaḥ,
taptaśailavilīyamānaśilājaturasalavaliptadiśaḥ,
dāvadahanapacyamānacaṭakāṇḍakhaṇḍakhacitatarukoṭarakīṭapaṭalapuṭapākagandhakaṭavaḥ,
prāvartantonmattā mātariśvānaḥ
sarvataś ca bhūribhastrāsahasrasandhukṣaṇakṣubhitā iva jaraṭhājagaragambhīragalaguhāvāhivāyubhiḥ,
kva cit svacchandatṛṇacāriṇo hariṇāḥ,
kva cit tarutalavivaravivartino babhravaḥ,
kva cij jaṭāvalambinaḥ kapilāḥ,
kva cic chakunikulakulāyapātinaḥ śyenāḥ,
kva cid vilīnalākṣārasalohitacchavayo'dharāḥ,
kva cid āsāditaśakunipakṣakṛtapaṭugatayo viśikhāḥ,
kva cid dagdhaniḥśeṣajanmahetavo nirvāṇāḥ,
kva cit kusumavāsitāmbarasurabhayo rāgiṇaḥ,
kva cit sadhūmodgārā mandarucayaḥ,
kva cit sakalajagadgrāsaghasmaroḥ sabhasmakāḥ,
kva cit sarvarasabhujaḥ pīvānaḥ,
kva cid dagdhaguggulavo raudrāḥ,
kva cij jvalitanetradahanadagdhasakusumaśāramadanāḥ kṛtasthāṇusthitayaḥ,
caṭulaśikhānartanārambhārabhaṭīnaṭāḥ,
śuṣkakāsārasṛtibhiḥ sphuṭaṇṇīrasanīvārabījalājavarṣibhir jvālāñjalibhir acaryanta iva gharmaghṛṇim,
aghṛnā iva haṭhahūyamānakaṭhorasthalakamaṭhavasāvisragandhagṛdhnavaḥ,
svam api dhūmamambhodasamudbhūtibhiyeva bhakṣayantaḥ,
satilāhutaya iva sphuṭadbahalabālakīṭapaṭalāḥ kakṣeṣu,
śvitriṇa iva ploṣavicaṭadvalkaladhavalaśambūkaśuktayaḥ śuṣkeṣu saraḥsu,
svedina iva vilīyamānamadhupaṭalagolagalitamahūcchiṣṭavṛṣṭayaḥ kānaneṣu,
khalataya iva pariśīryamāṇaśikhāsaṃhatayo mahoṣareṣu,
gṛhītaśilākavalā iva jvalitasūryamaṇiśakaleṣu śiloccayeṣu,
pratyadṛśyanta dāruṇā dāvāgnayaḥ
tathābhūte ca tasminn atyugre grīṣmasamaye kadā cid asya svagṛhāvasthitasya bhuktavato'parāhṇasamaye bhrātā pāraśavaś candrasenanāmā praviśyākathayat 'eṣa khalu devasya catuḥsamudrādhipateḥ sakalarājacakracūḍāmaṇiśreṇīśāṇakoṇakaṣaṇanirmalīkṛtacaraṇanakhamaṇeḥ sarvacaktravartināṃ dhaureyasya mahārājādhirājaparameśvaraśrīharṣadevasya bhrātrā kṛṣṇānāmnā bhavatām antikaṃ prajñātatamo dīrghādhvagaḥ prahito dvāramadhyāste'iti
so'bravīt 'āyuṣman,
avilambitaṃ praveśayainam'iti
atha tenānīyamānam,
atidūrāgamanagurujaḍajaṅgham,
kārdamikacelacīrikāniyamitoccaṇḍacaṇḍātakam,
pṛṣṭhapraṅkhatpaṭaccarakarpaṭaghaṭitagalitagranthim,
atinibiḍasūtrabandhanimnitāntarālakṛtavyavacchedayā lekhamālikayā parikalitamūrdhānam,
praviśantaṃ lekhahārakamadrākṣīt
aprākṣīc ca dūrād eva 'bhadra,
bhadramaśeṣabhuvananiṣkāraṇabandhostatrabhavataḥ kṛṣṇsya'iti
saḥ 'bhadram'ity uktvā praṇamya nātidūre samupāviśat
viśrāntaś cābravīt eṣa khalu svāmino mānanīyasya lekhaḥ prahitaḥ'iti vimucya cārpayat
atha bāṇaḥ sādaraṃ gṛhītvā svayam evāvācayat 'mekhalakāt sandiṣṭam avadhārya phalapratibandhī dhīmadbhir apaharaṇīyaḥ kālātipāta ity etāvad atrārthajātam
itaradvārtāsaṃvādanamātrakam'avadhṛtalekhārthaś ca samutsāritaparijanaḥ sandeśaṃ pṛṣṭavān
mekhalakas tv avādīt 'evam āha medhāvinaṃ svāmī jānāty eva mānyo yathaikagotratā vā,
samānajātitā vā,
samaṃ saṃvardhanaṃ vā,
ekadeśanivāso vā,
darśanābhyāso vā,
parasparānurāgaśravaṇaṃ vā,
samānaśīlatā vā,
snehasya hetavaḥ
tvayi tu vinā kāraṇenādṛṣṭe'pi pratyāsanne bandhāv iva baddhapakṣapātaṃ kim api snihyati me hṛdayaṃ dūrasthe'pīndor iva kumudākare
bhavantam antareṇānyathā cānyathā cāyaṃ cakravartī durjanair grāhita āsīt
na ca tat tathā
na santy eva te yeṣāṃ satām api satāṃ na vidyante mitnodāsīnaśatravaḥ
śiśrucāpalaparācīnacetovṛttitayā ca bhavataḥ kena cid asahiṣṇunā yat kiñ cid asadṛśam udīritam itaro lokas tathaiva tad gṛhṇāti vakti ca
salilānīva khalu gatānugatikāni lolāni bhavanty avivekināṃ manāṃsi bahumukhaśravaṇaniścalīkṛtaniścayaḥ kiṃ karotu pṛthivīpatiḥ
tattvānveṣibhiś cāsmābhir dūrasthito'pi pratyakṣīkṛto'si
vijñaptaś cakravartī tvadarthaṃ yathā prāyeṇa prathame vayasi sarvasyaiva cāpalaiḥ śaiśavam aparādhīti
tatheti ca pratipannaṃ svāminā
ato bhavatā rājakulam akṛtakālakṣepam āgantavyam
avakeśīvādṛṣṭaparameśvaro bandhumadhyam adhivasannāsi me bahumataḥ
na ca sevāvaiṣamyaviṣādinā vā parameśvaropasarpaṇabhīruṇā vā bhavatā bhavitavyam
yato yady api svecchopajātaviṣayo'pi na yāti vaktuṃ /dehīti mārgaṇaśataiś ca dadāti duḥsvam//
mohāt samākṣipati jīvanam apy akāṇḍe /kaṣṭaṃ manobhava iveśvaradurvidagdhaḥ//
tathāpy anye te bhūpatayaḥ,
anya evāyaṃ nyakvṛtanṛganalaniṣadhanahuṣāmbarīṣadaśarathadilīpanābhāgabharatabhagīrathayayātir amṛtamayaḥ svāmī
nāsyāhaṅkārakālakūṭaviṣadigdhaduṣṭā dṛṣṭayaḥ,
na garvagurugaragalagrahagadagadgadā giraḥ,
nātismayoṣmāpasmāravismṛtasthairyāṇi sthānakāni,
noddāmadarpadāhajvaravegaviklavā vikārāḥ,
nābhimānamahāsaṃnipātanirmitāṅgabhaṅgāni gatāni,
na madārditavakrīkṛtauṣṭhyūtaniṣṭurākṣarāṇi jalpitāni
tathā ca,
asya vimaleṣu sādhuṣu ratnabuddhiḥ,
muktādhavaleṣu prasādhanadhīḥ,
nābharaṇabhāreṣu
dānavatsu karmasu sādhanaśraddhā,
na karikīṭeṣu
sarvāgresare yaśasi mahāprītiḥ,
na jīvitajarattṛṇe
gṛhītakarāsv āśāsu prasādhanatābhiyogaḥ,
na nijakalatracarmaputrikāsu
guṇavati dhanuṣi sahāyabuddhiḥ,
na piṇḍopajīvini sevakajane
api ca
asya mitropakaraṇam ātmā,
bhṛtyopakaraṇaṃ prabhutvam,
paṇḍitopakaraṇaṃ vaidagdhyam,
bāndhavopakaraṇaṃ lakṣmīḥ,
kṛpaṇopakaraṇamaiś varyam,
dvijopakaraṇaṃ sarvasvam,
sukṛtasaṃsmaraṇopakaraṇaṃ hṛdayam,
dharmopakaraṇam āyuḥ,
sāhasopakaraṇaṃ śarīram,
asilatopakaraṇaṃ pṛthivī,
vinodopakaraṇaṃ rājakam,
pratāpopakaraṇaṃ pratipakṣaḥ
nāsyālpapuṇyair avāpyeta sarvātiśāyisukharasaprasūtiḥ pādapallavacchāyā'iti
śrutvā ca tam eva candrasenaṃ samādiśat 'kṛtakaśipuṃ viśrāntasukhinamenaṃ kāraya'iti
atha gate ca tasmin,
paryaste ca vāsare,
saṅghaṭṭamānaraktapaṅkajasampuṭapīyamāna iva kṣayiṇi kṣāmatāṃ vrajati bālavāyasāsyāruṇe'parāhṇātape,
śithilitanijavājijave japāpīḍapāṭale'stācalaśikharaskhalite khañjatīva kamalinīkaṇḍakakṣatapādapallave pataṅge,
puraḥ parāpatati preṅkhadandhakāraleśalambālake śaśivirahaśokaśyāma iva śyāmāmukhe,
kṛtasaṃdhyopāsanaḥ śayanīyam agāt
acintayac caikākī 'kiṃ karomi
anyathā sambhāvito'smi rājñā
nirnimittabandhunā ca sandiṣṭam evaṃ kṛṣṇena
kaṣṭā ca sevā
viṣamaṃ ca bhṛtyatvam
atigambhīraṃ mahadrājakulam
na ca tatra me pūrvajapravartitā prītiḥ,
na kulakram āgatā gatiḥ,
nopakārasmaraṇānurodhaḥ,
na bālasevāsnehaḥ,
na gotragauravam,
na pūrvadarśanadākṣiṇyam,
na prajñāsaṃvibhāgopapralobhanam,
na vidyātiśayakutūhalam,
nākārasaundaryādaraḥ,
na sevākākukauśalam,
na vidvadgoṣṭhībandhavaidagdhyam,
na vittavyayavaśīkaraṇam,
na rājavallabhaparicayaḥ
avaśyaṃ gantavyam
sarvathā bhagavān purārātir bhuvanagururgatasya me sarvaṃ sāṃpratam ācariṣyati'ity avadhārya gamanāya matimakarot
athānyasminn ahany utthāya,
prātar eva snātvā,
dhṛtadhautadhavaladukūlavāsāḥ,
gṛhītākṣamālaḥ,
prāsthānikāni sūktāni mantrapadāni ca bahuśaḥ samāvarya,
devadevasya virūpākṣasya kṣīrasnapanapuraḥsarāṃ surabhikusumadhūpagandhadhvajabalivilepanapradīpakabahulāṃ vidhāya pūjāṃ paramayā bhaktyā,
prathamahutataralatilatvagvighaṭanacaṭulamukharaśikhāśekharaṃ prājyājyāhutipravardhitadakṣiṇārciṣaṃ bhagavantam āśuśukṣaṇiṃ hutvā,
datvā dyumnaṃ yathāvidyamānaṃ dvijebhyaḥ,
pradakṣiṇīkṛtya prāṅbhukhīṃ naicikīm,
śuklāṅgarāgaḥ,
śuklamālyaḥ,
śuklavāsāḥ,
rocanācitradūrvāgrapallavagrathitagirikarṇikākusumakṛtakarṇapūraḥ,
śikhāsaktasiddhārthakaḥ,
pituḥ kanīyasyā svasrā mātreva snehārdrahṛdayayā śvetavāsasā sākṣād iva bhagavatyā mahāśvetayā mālatyākhyayā kṛtasakalagamanamaṅgalaḥ ,
dattāśīrvādo bāndhavavṛddhābhiḥ,
abhinanditaḥ parijanajarantībhiḥ,
vanditacaraṇair abhyanujñāto gurubhiḥ,
abhivāditair āghrātaḥ śirasi kulavṛddhaiḥ,
vardhitagamanotsāhaḥ śakunaiḥ,
mauhūrtikamatena kṛtanakṣatradohadaḥ,
śobhane muhūrte haritagomayopaliptājirasthaṇḍilasthāpitam asitetarakusumamālāparikṣiptakaṇṭhaṃ piṣṭapañcāṅgulapāṇḍuraṃ mukhanihitanavacūtapallavaṃ pūrṇakalaśam udīkṣamāṇaḥ,
praṇamya kuladevatābhyaḥ,
kusumaphalapāṇibhir apratirathaṃ japadbhir nijadvijair anugamyamānaḥ,
prathamacalitadakṣiṇacaraṇaḥ,
prītikūṭān niragāt
prathame'hani gharmakālakaṣṭaṃ nirudakaṃ niṣpatrapādapaviṣamaṃ pathikajananamaskriyamāṇapraveśapādapotkīrṇakātyāyanīpratiyātanaṃ śuṣkam api pallavitam iva tṛṣitaśvāpadakulalambitalolajihvālatāsahasraiḥ pulakitam ivācchabhallagolāṅbhūlalihyamānam adhugolacalitasaraghāsaṅghātai romāñcitam iva dagdhasthalīrūḍhasthūlābhīrukandalaśataiḥ śanaściṇḍikākānanam atikramya mallakūṭanāmānaṃ grāmam agāt
tatra ca hṛdayanirviśeṣeṇa bhrātrā suhṛdā ca jagatpatināmnā sampāditasaparyaḥ sukham avasat
athāpare dyur uttirya bhagavatīṃ bhāgīrathīṃ yaṣṭigrahakanāmni vanagrāmake niśāmanayat
anyasmin divase skandhāvāram upamaṇitāram anvajiravati kṛtasaṃniveśam āsasāda
atiṣṭac ca nātidūre rājabhavanasya
nirvartitasnānāśanavyatikaro viśrāntaś ca mekhalakena saha yāmamātrāvaśeṣe divase bhuktavati bhūbhuji prakhyātānāṃ kṣitibhujāṃ bahūñ śibirasaṃniveśān vīkṣamāṇaḥ śanaiḥ śanaiḥ paṭṭabandhārtham upasthāpitaiś ca ḍiṇḍimādhirohalaṇāyāhṛtaiś cābhinavabaddhaiś ca vikṣepopārjitaiś ca kauśalikāgataiś ca nāgavīthipālapreṣitaiś ca prathamadarśanakutūhalopanītaiś ca dūtasaṃpreṣaṇapreṣitaiś ca pallīparivṛḍhaḍahukitaiś ca svecchāyuddhakrīḍākautukākāritaiś ca dīyamānaiś cācchidyamānaiś ca mucyamānaiś ca yāmasthāpitaiś ca sarvadvīpavijigīṣayā giribhir iva sāgarasetubandhārtham ekīkṛtair dhvajapaṭapaṭupaṭahaśaṅkhacāmarāṅgarāgaramaṇīyaiḥ puṣyābhiṣekadivasair iva kalpitair vāraṇendraiḥ śyāmāyamānam,
anavaratacalitakhurapuṭaprahatamṛdaṅgair nartayadbhir iva rajalakṣmīm upahasadbhir iva saṅghaṭṭahetor harṣaheṣitenoccaiḥ śravasamutpatadbhir iva divasakararathaturagaruṣā pakṣāyamāṇamaṇḍanacāmaramālair gaganatalaṃ turaṅgais taraṅgāyamānam,
anyatra preṣitaiś ca preṣyamāṇaiś ca preṣitapratinivṛttaiś ca bahuyojanagamanagaṇanasaṃkhyākṣarāvalībhir iva varāṭikāvalībhir ghaṭitamukhamaṇḍanakais tārakitair iva saṃdhyātapacchedair aruṇacāmarikāracitakarṇapūraiḥ saraktotpalair iva raktaśāliśāleyair anavaratajhaṇajhaṇāyamānacārucāmīkaraghurughurukamālikair jaratkarañjavanair iva raṇitaśuṣkabījakośīśataiḥ śravaṇopāntapreṅkhatpañcarāgavarṇorṇācitrasūtrajūṭajaṭālaiḥ kapikapolakapilaiḥ kramelakakulaiḥ kapilāyamānam,
anyatra śarajjaladharair iva sadyaḥsutapayaḥpaṭaladhavalatanubhiḥ kalpapādapair iva muktāphalajālakajāyamānālokaluptacchāyāmaṇḍalair nārāyaṇanābhipuṇḍarīkair ivāśliṣṭagaruḍapakṣaiḥ kṣīrododdeśair iva dyotamānavikaṭavidrumadaṇḍaiḥ śeṣaphaṇāphalakair ivoparisphuratsphītamāṇikyakhaṇḍaiḥ śvetagaṅgāpulinair iva rājahaṃsopasevitair abhibhavadbhir iva nidāghasamayam upahasadbhir iva vivasvataḥ pratāpam āpibadbhir ivātapaṃ candralokamayam iva jīvalokaṃ janayadbhiḥ kumudamayam iva kālaṃ durvadbhir jyotsnāmayam iva vāsaraṃ viracayadbhiḥ phenamayīm iva divaṃ darśayadbhir akālakaumudīsahasrāṇīva sṛjadbhir upahasadbhir iva śātakratavīṃ śriyaṃ śvetāyamānair ātapatrakhaṇḍaiḥ śvetāyamānam,
kṣaṇadṛṣṭanaṣṭāṣṭadiṅmukhaṃ ca muṣṇadbhir iva bhuvanam ākṣepotkṣepadolāyitaṃ dinaṃ gatāgatānīva kārayadbhir iva kunṛpatisamparkakalaṅkakālīṃ kāleyīṃ sthitiṃ vikacaviśadakāśavanapāṇḍuradiśaṃ śaratsamayam ivopapādayadbhir bisatantumayam ivāntarikṣam āvirbhāvayadbhiḥ śaśikaraśucīnāṃ calatāṃ cāmarāṇāṃ sahasrair dolāyamānam,
api ca haṃsayūthāyamānaṃ karikarṇaśaṅkhaiḥ,
kalpalatāvanāyamānaṃ kadalikābhiḥ,
māṇikyavṛkṣakavanāyamānaṃ māyūrātapatraiḥ,
mandākinīpravāhāyamānam aṃśukaiḥ,
kṣīrodāyamānaṃ kṣaumaiḥ,
kadalīvanāyamānaṃ marakatamayūkhaiḥ,
janyamānānyadivasam iva padmarāgabālātapaiḥ,
utpadyamānāparāmbaram ivendranīlaprabhāpaṭalaiḥ,
ārabhyamāṇāpūrvaniśam iva mahānīlamayūkhāndhakāraiḥ,
syandamānānekakālindīsahasram iva garuḍamaṇiprabhāpratānaiḥ,
aṅgārakitam iva puṣparāgaraśmibhiḥ,
kaiś cit praveśam alabhamānair adhomukhaiś caraṇanakhapatitavadanapratibimbanibhena lajjayā svāṅgānīva viśadbhiḥ kaiś cid aṅgulīlikhitāyāḥ kṣiter vikīryamāṇakaranakhakiraṇakadambakavyājena sevācāmarāṇīvārpayadbhiḥ kaiś cid uraḥsthaladolāyamānendranīlataralaprabhāpaṭṭaiḥ svāmiprakopapraśamanāya kaṇṭhabaddhakṛpāṇapaṭṭair iva kaiś cid ucchvāsasaurabhabhrāmyadbhramarapaṭalāndhakāritamukhir apahṛtalakṣmīśokadhṛtalambaśmaśrubhir ivānyaiḥ śekharoḍḍīyamānamadhupamaṇḍalaiḥ praṇāmaviḍambanābhayapalāyamānamaulibhir iva nirjitair api saṃmānitair ivānanyaśaraṇair antarāntarā niṣpatatāṃ praviśatāṃ cāntarapratīhārāṇām anumārgapradhāvitānekārthijanasahasrāṇām anuyāyinaḥ puruṣān aśrāntaiḥ punaḥ punaḥ pṛcchadbhiḥ 'bhadra,
adya bhaviṣyati bhuktāsthānaṃ dāsyati darśanaṃ parameśvaraḥ,
niṣpatiṣyati vā bāhyāṃ kakṣyām'iti darśanāśayā divasaṃ nayadbhir bhujanirjitaiḥ śatrumahāsāmantaiḥ samantād āsevyamānam,
anyaiś ca pratāpānurāgāgatair ānādeśajair mahīpālaiḥ pratipālayadbhir śanakālam adhyāsyamānam,
ekāntopaviṣṭaiś ca jainair ārhataiḥ pāśupataiḥ pārāśaribhir varṇibhiś ca sarvadeśajanmabhiś ca janapadaiḥ sarvāmbhodhivelāvanavalayavāsibhiś ca mlecchajātibhiḥ sarvadvīpāntarāgataiś ca dūtamaṇḍalair upāsyamānam,
sarvaprajānirmāṇabhūmim iva prajāpatīnāṃ lokatrayasāroccayaracitaṃ caturtham iva lokam,
mahābhārataśatair apy akathanīyasamṛddhisambhāram,
kṛtayugasahasrair iva kalpitasaṃniveśam,
svargārbudair iva vihitarāmaṇīyakam,
rājalakṣmīkoṭibhir iva kṛtaparigrahaṃ rājadvāram agamat
abhavac cāsya jātavismayasya manasi 'katham ivedam iyatpramāṇaṃ prāṇijātaṃ janayatāṃ prajāsṛjāṃ nāsīt pariśramo mahābhūtānāṃ vā parikṣayaḥ,
pramāṇūnāṃ vā paricchedaḥ,
kālasya vāntaḥ,
āyuṣo vā vyuparamaḥ,
ākṛtīnāṃ vā parisamāptiḥ'iti
mekhalakas tu dūrād eva dvārapālalokena pratyabhijñāyamānaḥ 'tiṣṭhatu tāvatkṣaṇamātram atraiva puṇyabhāgī'iti tamabhidhāyāpratihataḥ puraḥ prāviśat
atha sa muhūrtād iva prāṃśunā,
karṇikāragaireṇa,
vīdhrakakañcukacchannavapuṣā,
samunmiṣanmāṇikyapadakabandhabandhuraśastabandhakṛśāvalagnena,
himaśailaśilāviśālavakṣasā,
haravṛṣakakudakūṭavikaṭāṃsataṭena,
urasā capalahṛṣīkahariṇakulasaṃyamanapāśam iva hāraṃ bibhratā,
'kathayataṃ yadi somavaṃśasambhavaḥ sūryavaṃśasambhavo vā bhūpatir abhūd evaṃ vidhaḥ'iti praṣṭum ānītābhyāṃ somasūryābhyām iva śravaṇagatābhyāṃ maṇikuṇḍalābhyāṃ samudbhāsamānena,
vahadvadanalāvaṇyavisaraveṇikākṣipyamāṇair adhikāragauravād dīyamānamārgeṇeva dinakṛtaḥ kiraṇaiḥ,
prasādalabdhayā vikacapuṇḍarīkamuṇḍamālikayeva dīrghayā dṛṣṭyā dūrād evānandayatā,
naiṣṭhuryādhiṣṭhāne'pi pratiṣṭitena pade praśrayam ivāvanamneṇa maulinā pāṇḍuram uṣṇīṣam uddhahatā,
vāmena sthūlamuktāphalacchuraṇadanturatsaruṃ karakisalayena kalayatā kṛpāṇam,
itareṇāpanītataralatāṃ tāḍitīm iva latāṃ śātakaumbhīṃ vetrayaṣṭim unmṛṣṭāṃ dhārayatā puruṣeṇānugamyamāno nirgatyāvocat eṣa khalu mahāpratīhārāṇām anantaraś cakṣuṣyo devasya pāriyātranāmā dauvārikaḥ
samanugṛhṇātv enam anurūpayā pratipattyā kalyāṇābhiniveśī'iti
dauvārikaḥ samupasṛtya kṛtapraṇāmo madhurayā girā savinayam abhāṣata 'āgacchata
praviśata darśanāya
kṛtaprasādo devaḥ 'iti
bāṇas tu 'dhanyo'smi,
yad evam anugrāhyaṃ māṃ devo manyate'ity uktvā tenopadiśyamānamārgaḥ prāviśad abhyantaram
atha vanāyujaiḥ ,
āraṭṭajaiḥ,
kāmbojaiḥ,
bhāradvājaiḥ,
sandhudeśajaiḥ,
pārasīkaiś ca,
śoṇaiś ca,
śyāmaiś ca,
śvetaiś ca,
piñjaraiś ca,
haridbhiś ca,
tittirikalmāṣaiś ca,
pañcabhadraiś ca,
mallikākṣaiś ca,
kṛttikāpiñjaraiś ca,
āyatanirmāṃsamukhaiḥ,
anutkaṭakarṇakośaiḥ,
suvṛttaślakṣṇasughaṭitaghaṇṭikābandhaiḥ,
yūpānupūrvīvakrāyatodagragrīvaiḥ,
upacayaśvayatskandhasandhibhiḥ,
nirbhugnoraḥsthalaiḥ,
asthūlapraguṇaprasṛtair lohapīṭhakaṭhinakhuramaṇḍalaiḥ,
atijavatruṭanabhayād anirmitāntrāṇīvodarāṇi vṛttāni dhārayadbhi,
udyaddroṇīvibhajyamānapṛthujaghanaiḥ,
jagatīdolāyamānabālapallavaiḥ,
katham apy ubhayato nikhātadṛḍhabhūripāśasaṃyamananiyantritaiḥ,
āyatair api paścāt pāśabandhaprasāritaikāṅghribhir āyatatarair ivopalakṣyamāṇaiḥ,
bahuguṇasūtragrathitagrīvāgaṇḍakair āmīlitalocanaiḥ,
dūrvārasaśyāmalaphenalavaśabalāndaśanagṛhītamuktānpharapharitatvacaḥ kaṇḍūjuṣaḥ pratīkānpracālayadbhiḥ,
sālasavalitavāladhibhiḥ,
ekaśaphaviśrāntisrastaśithilitajaghanādhaiḥ,
nidrayā pradhyāyadbhiś ca,
skhalitahuṅkāramandamandaśabdāyamānaiś ca tāḍitakhuradharaṇīraṇitamukharaśikharakhuralikhitakṣmātalair ghāsamabhilaṣadbhiś ca,
prakīryamāṇayavasagrāsarasamatsarodbhūtakṣobhaiś ca,
prakupitacaṇḍacaṇḍālahuṅkārakātaratarataralatārakaiś ca,
kuṅkumapramṛṣṭipiñjarāṅgatayā satatasaṃnihitanīrājanānalair iva lakṣyamāṇair uparivitatavitānaiḥ,
puraḥ pūjitābhimatadaivataiḥ,
bhūpālavallabhais turaṅgair āracitāṃ mandurāṃ vilokayan,
kutūhalākṣiptahṛdayaḥ kiñ cid antaram atikrānto hastavāmenātyuccatayā niravakāśam ivākāśaṃ kurvāṇam,
mahatā kadalīvanena parivṛtaparyantaṃ sarvato madhukaramayībhir madasrutibhir nadībhir ivāpatantībhir āpūryamāṇam,
āśāmukhavisarpiṇā bakulavanānām iva vikasatāmāmodena limpantaṃ ghrāṇendriyaṃ dūrād avyaktam ibhadhiṣṇyāgāram apaśyat
apṛcchac ca 'atra devaḥ kiṃ karoti'iti
asāv akathayat 'eṣa khalu devasyaupavāhyo bāhyaṃ hṛdayaṃ jātyantarita ātmā vāraṇapatiḥ
tasyāvasthānamaṇḍapo'yaṃ mahān dṛśyate'iti
sa tam avādīt 'bhadra,
śrūyate darpaśātaḥ
yady evam adoṣovā paśyāmi tāvad vāraṇendram eva
ato'rhasi mām atra prāpayitum
atiparavān asmi kutūhalena'iti
so'bhavatv evam
āgacchatu bhavān
ko doṣaḥ
paśyatu tāvad vāraṇendram'iti
gatvā ca taṃ pradeśaṃ dūrād eva gambhīragalagarjitair viyati cātakakadambair bhuvi ca bhavananīlakaṇṭhakulaiḥ kalakekākalakalamukharamukhaiḥ kriyamāṇakalakolāhalam,
vikacakadambasaṃvādimadasurāsair abhabharitabhuvanam,
kāyavantam ivākālameghakālam,
aviralamadhubindupiṅgalapadmajālakitāṃ sarasīm ivābhyavagāḍhāṃ daśāṃ caturthīm utsṛjantam,
anavaratam avataṃsaśaṅkhair āmandrakarṇatāladundubhidhvanibhiḥ pañcamīpraveśamaṅgalārambham iva gāyantam,
aviratacalanacitratripadīlalitalāsyalayair dolāyamānadīrghadehābhogatayā medinīvidalanabhayena bhāram iva laghayantaṃ digbhittitaṭeṣu kāyam iva kaṇḍūyamānam,
āhavāyodastahastatayā digvāraṇānivāhvayamānam,
brahmastambham iva sthūlaniśitadantena karapatreṇa pāṭayantam,
amāntaṃ bhavanābhyantare bahir iva nirgantum īhamānam,
sarvataḥ sarasakiśalayalatālāsibhir leśikaiś ciraparicayopacitair vanair iva vikṣiptasaśaivalabisavisaraśabalasalilaiḥ sarobhir iva cādhoraṇair ādhīyamānanidāghasamayasamucitopacāranandam,
api ca pratigajadānapavanād ānadūrotkṣiptenānekasamaravijayagaṇanālokhābhir iva valivalayarājibhis tanīyasībhis taraṅgitodareṇātisthavīyasā hastārgaladaṇḍenārgalayantam iva sakalaṃ sakulaśailasamudradvīpakānanaṃ kakubhāṃ cakravālam,
ekaṃ karāntarārpitenotpalāśena kadalīdaṇḍenāntargataśīkarasicyamānamūlaṃ muktapallavam ivāparaṃ līlāvalambinā mṛṇālajālakena samararasoccaromāñcakaṇṭakitam iva dantakāṇḍaṃ vahantam,
visarpantyā ca dantakāṇḍayugalakasya kāntyā saraḥkrīḍāsvāditānīva kumudavanāni bahudhā vamantaṃ nijayaśorāśim iva diśām arpayantaṃ kukarikīṭapāṭanadurlalitān siṃhān ivopahasantaṃ kalpadrumadukūlamukhapaṭam iva cātmanaḥ kalpayantam,
hastakāṇḍadaṇḍoddharaṇalīlāsu ca lakṣyamāṇena raktāṃśukasukumāratalena tālunā kavalitāni raktapadmavanānīva varṣantam abhinavakisalayarāśim ivodgirantam,
kamalakavalapītaṃ madhurasam iva svabhāvapiṅgalena vamantaṃ cakṣuṣā,
cūtacampakalavalīlavaṅgakakkolavācālitair dānapaṭṭakair vilabhamānam iva sarvakānanāni pārijātakavanānīvopabhuktāni punaḥ punaḥ karaṭābhyāṃ bahalamadāmodavyājena visṛjantam,
aharniśaṃ vibhramakṛtahastasthitibhir ardhakhaṇḍitapuṇḍrekṣukāṇḍakaṇḍūyanalikhitair alikulavācālitair dānapaṭṭakair vilabhamānam iva sarvakānanāni karipatīnām,
aviralodabindusyandinā himaśilāśakalamayena vibhramanakṣatramālāguṇena śiśirīkriyamāṇam,
sakalavāraṇendrādhipatyapaṭṭabandhabandhur abhivoccais tarāṃ śiro dadhānam,
muhur muhuḥ sthagitāpāvṛtadiṅmukhābhyāṃ karṇatālavṛntabhyāṃ vījayantam iva bhartṛbhaktyā dantaparyaṅkikāsthitāṃ rājalakṣmīm,
āyatavaṃśakramāgatena gajādhipatyacihnena cāmareṇeva calatā vāladhinā virājamānam,
svacchaśiśiraśīkaracchalena digvijayapītāḥ sarita iva punaḥ punar mukhena muñcantam,
kṣaṇam avadhānadānanispandīkṛtasakalāvayavānām anyadviradaḍiṇḍim ākarṇanāṅgavalanānām ante dīrghaphūtkāraiḥ paribhavaduḥkham ivāvedayantam,
alabdhayuddham ivātmānam anuśocantam,
avajñāgṛhītamuktakavalakupitārohāraṭanānurodhena madatandrīnimīlitanetratribhāgaṃ kathaṃ katham api mandamandam anādarād ādadānaṃ kavalān,
avajagdhatamālapallavasrutaśyāmalarasena prabhūtatayā madapravāham iva mukhenāpy utsṛjantam,
dalantam iva darpeṇa,
śvasantam iva śauryeṇa,
mūrcchantam iva madena,
truṭyantam iva tāruṇyena,
dravantam iva dānena,
valgantam iva balena,
mādyantam iva mānena,
udyantam ivotsāhena,
tāmyantam iva tejasā,
limpantam iva lāvaṇyena,
siñcantam iva saubhāgyena,
snigdhaṃ nakheṣu,
paruṣaṃ romaviṣaye,
guruṃ mukhe,
sacchiṣyaṃ vinaye,
mṛduṃ śirasi,
dṛḍhaṃ paricayeṣu,
hrasvaṃ skandhabandhe,
dīrgham āyuṣi,
daridram udare,
satatapravṛttaṃ dāne,
balabhadraṃ madalīlāsu,
kulakalatram āyattatāsu,
jinaṃ kṣamāsu,
vahnivarṣaṃ krodhamokṣeṣu,
garuḍaṃ nāgoddhṛtiṣu,
nāradaṃ kalahakutūhaleṣu,
śuṣkāśanipātam avaskandeṣu,
makaraṃ vāhinīkṣobheṣu,
āśīviṣaṃ daśanakarmasu,
varuṇaṃ hastapāśākṛṣṭiṣu,
yamavāgurāmarātisaṃveṣṭaneṣu,
kālaṃ pariṇatiṣu,
rāhuṃ tīkṣṇakaragrahaṇeṣu,
lohitāṅgaṃ vakracāreṣu,
alātacakraṃ maṇḍalabhrāntivijñāneṣu,
manorathasampādakaṃ cintāmaṇiparvataṃ vikramasya,
dantamuktāśailastambhanivāsaprāsādam abhimānasya,
ghaṇḍācāmaramaṇḍanamanoharam icchāsañcaraṇavimānaṃ manasvitāyāḥ,
madāniketanam ahaṅkārasya,
sagaṇḍaśailaprasravaṇaṃ krīḍāparvatam avalopasya,
sadantatoraṇaṃ vajramandiraṃ darpasya,
uccakumbhakūṭāṭṭālakavikaṭaṃ sañcāri giridūrgaṃ rājyasya,
kṛtānekabāṇavivarasahasraṃ lohaprākāraṃ pṛthivyāḥ,
śilīmukhaśatajhāṅkāritaṃ pārijātapādapaṃ pārijātapādapaṃ bhūnandanasya,
tathā ca saṅgītagṛhaṃ karṇatālatāṇḍavānām,
āpānamaṇḍapaṃ madhupamaṇḍalānām,
antaḥpuraṃ śṛṅgārābharaṇānām,
madanotsavaṃ madalīlālāsyānām,
akṣuṇṇapradoṣaṃ nakṣatramālāmaṇḍalānām,
akālaprāvṛṭkālaṃ madamahānadīpūrakaranīhārāṇām,
mithyājaladharaṃ garjitāḍambarāṇām,
darpaśātam apaśyat
āsīc cāsya cetasi 'nūnam asya nirmāṇe girayo grāhitāḥ paramāṇutām
kuto'nyathā gauravam idam
āścaryam etat
vindhyasya dantāvādivarāhasya karaḥ'iti vismayamānam eva taṃ dauvāriko'bravīt'paśya
mithyaivālikhitāṃ manorathaśatair niḥśeṣanaṣṭāṃ śriyaṃ /cintāsādhanakalpanākuladhiyāṃ bhūyo vane vidviṣām//
āyātaḥ katham apy ayaṃ smṛtipathaṃ śūnyībhavaccetasāṃ /nāgendraḥ sahate na mānasagatān āśāgajendrān api//
tad ehi
punar apy enaṃ drakṣyasi
paśya tāvad devam' ity abhidhīyamānaś ca tena madajalapaṅkilakapolapaṭṭapatitāṃ mattām iva madaparimalena mukulitāṃ katham api tasmād dṛṣṭim ākṛṣya tenaiva dauvārikeṇopadiśyamānavarṣmā samatikramya bhūpālasahasrasaṅkulāni triṇi kakṣyāntarāṇi caturthe bhuktāsthānamaṇḍapasya purastādajire sthitam,
dūrād ūrdhvasthitena prāṃśunā karṇikāragaureṇa vyāyāmavyāyatavapuṣā śastriṇā maulena śarīraparicārakalokena paṅktisthitena kārtasvarastambhamaṇḍaleneva parivṛtam,
āsannopaviṣṭaviśiṣṭeṣṭalokam,
haricandanarasaprakṣālite tuṣāraśīkaraśītalatale dantapāṇḍurapāde śaśimaya iva muktāśailaśilāpaṭṭaśayane samupaviṣṭam,
śayanīyaparyantavinyaste samarpitasakalavigrahabhāraṃ bhuje,
diṅmukhavisarpiṇi dehaprabhāvitāne vitatamaṇimayūkhe gharmasamayasubhage sarasīva mṛdumṛṇālajālajaṭilajale sarājakaṃ ramamāṇam,
tejasaḥ paramāṇubhir iva kevalair nirmitam,
anicchantam api balād āropayitum iva siṃhāsanaṃ sarvāvayaveṣu sarvalakṣaṇair gṛhītam,
gṛhītabrahmacaryam āliṅgitaṃ rājalakṣmyā,
pratipannāsidhārādhāraṇavratam avisaṃvādinaṃ rājarṣim,
viṣamarājamārgavinihitapadaskhalanabhiyeva sulagnaṃ dharme,
sakalabhūpālaparityaktena bhīteneva labdhavācā sarvātmanā satyena sevyamānam,
āsannavāravilāsinīpratiyātanābhiś caraṇanakhapātinībhir digbhir iva daśabhiḥ praṇamyamānam,
dīrghair digantapātibhir dṛṣṭipātair lokapālānāṃ kṛtākṛtam iva pratyavekṣamāṇam,
maṇipādapīṭhapṛṣṭapratiṣṭitakareṇoparigamanābhyanujñāṃ mṛgyamāṇam iva divasena,
apraṇamadbhir giribhir api dūyamānaṃ śauryoṣmaṇā,
phenāyamānam iva candanadhavalaṃ lāvaṇyajaladhim udvahantam,
ekarājyaurjityena nijapratibimbāny api nṛpacakracūḍāmaṇidhṛtānyasahamānam iva,
darpaduḥkhāsikayā cāmarānilanibhena bahudheva śvasantiṃ rājalakṣmīṃ dadhānam,
sakalam iva catuḥsamudralāvaṇyamādāyotthitayā śriyā samupaśliṣṭam,
ābharaṇaprabhājālajāyamānānīndradhanuḥsahasrāṇīndraprābhṛtaprahitāni vilabhamānam iva rājñām,
sambhāṣaṇeṣu parityaktam api madhu varṣantam,
kāvyakathāsvapītam apy amṛtam udvamantam,
visrambhabhāṣiteṣv anākṛṣṭam api hṛdayaṃ darśayantam,
prasādeṣu niścalām api śriyaṃ sthāne sthāne sthāpayantam,
vīragoṣṭīṣu pulakitena kapolasthalenānurāgasandeśam ivopāṃśu raṇaśriyaḥ śṛṇvantam,
atikrāntasubhaṭakalahālāpeṣu snehavṛṣṭim iva dṛṣṭim iṣṭe kṛpāṇe pātayantam,
parihāsasmiteṣu gurupratāpabhītasya rājakasya svaccham āśayam iva daśanāṃśubhiḥ kathayantam,
sakalalokahṛdayasthitam api nyāye tiṣṭantam,
agocare guṇānām abhūmau saubhāgyānām aviṣaye varapradānānām aśakya āśiṣāmamārge manorathānām atidūre daivasyādiśy upamānānām asādhye dharmasyādṛṣṭapūrve lakṣmyā mahattve sthitam,
aruṇapādapallavena sugatamantharoruṇā vajrāyudhaniṣṭur aprakoṣṭhapṛṣṭhena vṛṣaskandhena bhāsvadbimbādhareṇa prasannāvalokitena candramukhena kṛṣṇakeśena vapuṣā sarvadevatāvatāram ivaikatra darśayantam,
api ca māṃsalamayūkhamālāmalinitamahītale mahati mahārhe māṇikyamālāmaṇḍitamekhale mahānīlamaye pādapīṭhe kalikālaśirasīva salīlaṃ vinyastavāmacaraṇam ākrāntakāliyaphaṇācakravālaṃ bālam iva puṇḍarīkākṣam,
kṣaumapāṇḍureṇa caraṇanakhadīdhitipratānena prasaratā mahīṃ mahādevīpaṭṭabandheneva,
mahimānam āropayantam,
apraṇatalokapālakopenevātilohitau sakalanṛpatimaulimālāsvatipītam padmarāgaratnātapam iva vamantau sarvatejasvimaṇḍalāstamayasaṃdhyām iva dhārayantāv aśeṣarājakaśekharakusumamadhurasasrotāṃsīva sravantau samastasāmantasīmantottaṃsasraksaurabhabhrāntair bhramaramaṇḍalair amitrottamāṅgair iva muhūrtam apy avirahitau saṃvāhanatatparāyāḥ śriyo vikacaraktapaṅkajavanavāsabhavanānīva kalpayantau jalajaśaṅkhamīnamakarasanāthatalatayā kathitacaturambhodhibhogacihnāv iva caraṇau dadhānam,
diṅnāgadantamusalābhyām iva vikaṭamakaramukhapratibandhabandhurābhyām udvelalāvaṇyapayonidhipravāhābhyām iva phenāhitaśobhābhyāṃ hṛdayāropitabhūbhāradhāraṇamāṇikyastambhābhyām ūrudaṇḍābhyāṃ virājamānam,
amṛtaphenapiṇḍapāṇḍunā mekhalāmaṇimayūkhakhacitena nitambabimbavyāsaṅginā vimalapayodhautena netrasūtraniveśaśobhinādharavāsasā vāsukinirmokeṇeva mandaraṃ dyotamānam,
aghanena satārāgaṇenoparikṛtena dvitīyāmbareṇa bhuvanābhogam iva bhāsamānam,
ibhapatidaśanamusalasahasrollekhakaṭhinamasṛṇenāparyāptāmbaraprathimnā vividhavāhinīsaṃkṣobhakalakalasaṃmardasahiṣṇunā kailāsam iva mahatā sphaṭikataṭenoruṇoraḥkavāṭena rājamānam,
śrīsarasvatyorurovadanopabhogavibhāgasūtreṇeva pātitena śeṣeṇeva ca tadbhujastambhavinyastasamastabhūbhāralabdhaviśrāntisukhaprasuptena hāradaṇḍena pariveṣṭitakandharam,
jīvitāvadhigṛhītasarvasvamahādānadīkṣācīreṇeva hāramuktāphalānāṃ kiraṇanikareṇa prāvṛtavakṣaḥsthalam,
ajajigīṣayā bālair bhujair ivāparaiḥ prohadbhir bāhūpadhānaśāyinyāḥ śriyaḥ karṇotpalamadhurasadhārāsantānair iva galadbhir bhujajammanaḥ pratāpasya nigamanamārgair ivāvirbhavadbhir aruṇaiḥ keyūraratnakiraṇadaṇḍair ubhayataḥ prasāritamaṇimayapakṣavitānam iva māṇikyamahīdharam,
sakalalokālokamārgārgalena caturudadhiparikṣepakhātaśilāprākāreṇa sarvarājahaṃsabandhavajrapañjareṇa bhuvanalakṣmīpraveśamaṅgalamahāmaṇitoraṇenātidīrghadordaṇḍayugalena diśāṃ dikpālānāṃ ca yugapadāyatim apaharantam,
sodaryalakṣmīcumbanalobhena kaustubhamaṇer iva mukhāvayavatāṃ gatasyādharasya galatā rāgeṇa pārijātapallavaraseneva siñcantaṃ diṅmukhāni,
anantarāntarā suhṛtparihāsasmitaiḥ prakīryamāṇavimaladaśanaśikhāpratānaiḥ prakṛtimūḍhāyā rājaśriyāḥ prajñālokam iva darśayantam,
mukhajanitendusandehāgatāni kumudinīvanānīva preṣayantam,
sphuṭasphaṭikadhavaladaśanapaṅktikṛtakumudavanaśaṅkāpraviṣṭāṃ śarajjyotsnām iva visarjayantam,
madirāmṛtapārijātagandhagarbheṇa bharitasakalakakubhā mukhāmodenāmṛtamathanadivasam iva sṛjantam,
vikacamukhakamalakarṇikākośenānavaratam āpīyamānaśvāsasaurabham ivādhomukhena nāsāvaṃśena,
cakṣuṣaḥ kṣīrasnigdhasya dhavalimnā diṅmukhāny apūrvavadanacandrodayodvelakṣīrodaplāvitānīva kurvāṇam,
vimalakapolaphalakapratibimbitāṃ cāmaragrāhiṇīṃ vigrahiṇīm iva mukhanivāsinīṃ sarasvatīṃ dadhānam,
aruṇena cūḍāmaṇiśociṣā sarasvatīrṣyākupitalakṣmīprasādanalagnena caraṇālaktakeneva lohitāyitalalāṭataṭam,
āpāṭalāṃśutantrīsantānavalayinīṃ kuṇḍalamaṇikuṭilakoṭibālavīṇām anavaratavalitacaraṇānāṃ vādayatām upavīṇayatām iva svaravyākaraṇavivekaviśāradaṃ śravaṇāvataṃsamadhukarakulānāṃ kalakvaṇitam ākarṇayantam,
utphullamālatīmayena rājalakṣmyāḥ kacagrahalīlālagnena nakhajyotsnāvalayeneva mukhaśaśipariveśamaṇḍalena muṇḍamālāguṇena parikalitakeśāntam,
śikhaṇḍābharaṇabhuvā muktāphalālokena marakatamaṇikiraṇakalāpena cānyonyasaṃvalanavṛjinena prayāgapravāhaveṇikāvariṇevāgatya svayam abhiṣicyamānam,
śramajalavilīnabahalakṛṣṇāgurupaṅkatilakakalaṅkakalpitena kālimnā prārthanācāṭucaturacaraṇapatanaśataśyāmikākiṇeneva nīlāyamānalalāṭendulekhābhiḥ kṣubhitamānasodgatair utkalikākalāpair iva hārair ullasadbhir avaṣṭabhyamānābhir vilāsavalganacaṭulair bhrūlatākalpair īrṣyayā śriyam iva tarjayantībhir āyāmibhiḥ śvasitair aviralaparimalair malayamārutamayaiḥ pāśair ivākarṣantībhir vikaṭabakulāvarāṭakaveṣṭitamukhair bṛhadbhiḥ stanakalaśaiḥ svadārasantoṣarasam ivāśeṣam uddharantībhiḥ kucotkampikāvikārapreṅkhitānāṃ hārataralamaṇīnāṃ rāśmabhir ākṛṣya hṛdayam iva haṭhātpraveśayantībhiḥ prabhāmucābharaṇamaṇīnāṃ mayūkhaiḥ prasāritair bahubhir iva bāhubhir āliṅgantībhir jṛmbhānubandhabandhuravadanāravindāvaraṇīkṛtair uttānaiḥ karakisalayaiḥ sarabhasapradhāvitāni mānasānīva nirundhatībhir madanāndhamadhukarakulakīryamāṇakarṇakusumarajaḥkaṇakūṇitakoṇāni kusumaśaraśaranikaraprahāramūrcchāmukulitānīva locanāni caturaṃ sañcārayantībhir anyonyamatsarādāvirbhavadbhaṅgurabhrukuṭivibhramakṣiptaiḥ kaṭākṣaiḥ karṇendīva rāṇīva tāḍayantībhir animeṣadarśanasukharasarāṃśi mantharitapakṣmaṇā cakṣuṣā pītam iva komalakapolapālīpratibimbitaṃ vahantībhir abhilāṣalīlānirnimittasmitaiś candrodayān iva madanasāhāyakāya sampādayantībhir aṅgabhaṅgavalanānyonyaghaṭitottānakaraveṇikābhiḥ sphuṭanamukharāṅgulīkāṇḍakuṇḍalīkriyamāṇanakhadīdhitinivahanibhenā kiñ cit karakāmakārmukāṇīva ruṣā bhañjatībhir vāravilāsenībhir vilupyamānasaubhāgyam iva sarvataḥ,
sparśasvinnavepamānakarakisalayagalitacaraṇāravindāṃ caraṇagrāhiṇīṃ vihasya koṇena līlālasaṃ śirasi tāḍayantam,
anavaratakarakalitakoṇatayā cātmanaḥpriyāṃ vīṇām iva śriyam api śikṣayantam,
niḥsneha iti dhanair anāśrayaṇīya iti doṣair nigraharuciritīndrayair durupasarpa iti kalinā nīrasa iti vyasanair bhīrur ity ayaśasā durgrahacittavṛttir iti cittabhuvā strīpara iti sarasvatyā ṣaṇḍha iti parakalatraiḥ kāṣṭāmunir iti yatibhir dhūrta iti veśyābhir neya iti suhṛdbhiḥ karmakara iti vipraiḥ susahāya iti śastrayodhair ekam api anekadhā gṛhyamāṇam,
śantanor mahāvāhinīpatim,
bhīṣmāj jitakāśinam,
droṇāc cāpalālasam,
guruputrād amoghamārgaṇam,
karṇān mitrapriyam,
yudhiṣṭirād bahukṣamam,
bhīmād anekanāgāyutabalam,
dhanañjayān mahābhārataraṇayogyam,
kāraṇam iva kṛtayugasya,
bījam iva vibudhasargasya,
utpattidvīpam iva darpasya,
ekāgāram iva karuṇāyāḥ,
bījam iva vibudhasargasya,
utpattidvīpam iva darpasya,
ekāgāram iva karuṇāyāḥ,
prātiveśikam iva puruṣottamasya,
svaniparvatam iva parākramasya,
sarvavidyāsaṅgītakagṛham iva sarasvatyāḥ,
dvitīyāmṛtamathanādivasam iva lakṣmīsamutthānasya,
baladarśanam iva vaidagdhyasya,
ekasthānam iva sthitīnām,
sarvasvakathanam iva kānteḥ,
apavargam iva rūpaparamāṇusargasya,
sakaladuścaritaprāyaścittam iva rājyasya,
sarvabalasandohāvaskandam iva kandarpasya,
upāyam iva purandaradarśanasya,
āvartanam iva dharmasya,
kanyāntaḥpuram iva kalānām,
paramapramāṇam iva saubhāgyasya,
rājasargasamāptyavabhṛthasnānadivasam iva sarvaprajāpatīnām,
gambhīraṃ ca prasannaṃ ca trāsajananaṃ ca ramaṇīyaṃ ca kautukajananaṃ ca puṇyaṃ ca cakravartinaṃ harṣamadrākṣīt
dṛṣṭvā cānugṛhīta iva nigṛhīta iva sābhilāṣa iva tṛpta iva romāñcamucāmukhena muñcannmucāmukhena muñcannānandabāṣpavāribindūn dūrād eva vismayasmeraḥ samacintayat 'so'yaṃ sujanmā sugṛhītanāmā tejasāṃ rāśiḥ caturudadhikedārakuṭumbī bhoktā brahmastambhaphalasya sakalādirājacaritajayajyeṣṭhamallo devaḥ parameśvaro harṣaḥ
etena ca khalu rājanvatī pṛthvī,
nāsya harer iva vṛṣavirodhīni bālacaritāni,
na paśupater iva dakṣodvegakārīṇyaiś varyavilasitāni,
na śatakrator iva gotravināśapiśunāḥ pravādāḥ,
na yamasyevātivallabhāni daṇḍagrahaṇāni,
na varuṇasyeva nistriṃśagrāhasahasrarakṣitā ratnālayāḥ,
na dhanadasyeva niṣphalāḥ sannidhilābhāḥ,
na jinasyevārthavādaśūnyāni darśanāni,
na candramasa iva bahuladoṣopahatāḥ śriyaḥ
api cāsya tyāgasyārthinaḥ,
prajñāyāḥ śāstrāṇi,
kavitvasya vācaḥ,
sattvasya sāhasasthānāni,
utsāhasya vyāpārāḥ,
kīrter diparyāpto viṣayaḥ
asmiṃś ca rājani yatīnāṃ yogapaṭṭakāḥ,
pustakarmaṇāṃ pārthivavigrahāḥ,
ṣaṭpadānāṃ dānagrahaṇakalahāḥ,
vṛttānāṃ pādacchedāḥ,
aṣṭāpadānāṃ caturaṅgakalpanā,
pannagānāṃ dvijagurudveṣāḥ,
vākyavidām adhikaraṇavicārāḥ'iti
samupasṛtya copavītī svastiśabdam akarot
athottareṇa nātidūre rājadhiṣṇyasya gajaparicārako madhuram aparavaktram uccair agāyat 'karikalabha vimuñca lolatāṃ cara vinayavratam ānatānanaḥ//
mṛgapatinakhakoṭibhaṅguro gurur upari kṣamate na te'ṅkuśaḥ'rājā tu tac chrutvā dṛṣṭvā ca taṃ giriguhāgatasiṃhabṛṃhitagambhīreṇa svareṇa pūrayann iva nabhobhāgam apṛcchat 'eṣa sa bāṇaḥ'iti
'yathājñāpayati devaḥ
so'yam'iti vijñāpito dauvārikeṇa
'na tāvad enam akṛtaprasādaḥ paśyāmi'iti tiryaṅ nīladhavalāṃśukaśārāṃ tiraskariṇīm iva bhramayann apāṅganīyamānataralatārakasyāyāminīṃ cakṣuṣaḥ prabhāṃ parivṛtya preṣṭhato niṣaṇṇasya mālavarājasūnor akathayat 'mahānayaṃ bhujaṅgaḥ'iti
tūṣṇīm bhāvena tvagamitanarendravacasi tasmin mūke ca rājaloke muhūrtam iva sthitvā bāṇo vyajñāpayat 'deva avijñātatattva iva,
aśraddadhāna iva,
neya iva,
aviditalokavṛttānta iva ca kasmād evam ājñāpayasi
svairiṇo vicitrāś ca lokasya svabhāvāḥ pravādāś ca
mahadbhis tu yathārthadarśibhir bhavitavyam
nārhasi mām anyathā sambhāvayitum aviśiṣṭam iva
brāhmaṇo'smi jātaḥ somapāyināṃ vaṃśe vātsyāyanānām
yathākālam upanayanādayaḥ kṛtāḥ saṃskārāḥ
samyakpaṭhitaḥ sāṃgo vedaḥ
śrutāni yathāśakti śāstrāṇi
dāraparigrahād abhyagāriko'smi
kāme bhujaṅgatā
lokadvayāvirodhibhis tu cāpalaiḥ śaiśavam aśūnyam āsīt
atrānapalāpo'smi
anenaiva ca gṛhītavipratīsāram iva me hṛdayam
idānīṃ tu sugata iva śāntamanasi manāv iva kartari varṇāśramavyavasthānāṃ samavartinīva ca sākṣād daṇḍabhṛti deve śāsati saptāmburāśiraśanām aśeṣadvīpamālinīṃ mahīṃ ka ivāviśaṅkaḥ sarvavyasanabandhor avinayasya manasāpyabhinayaṃ kalpayiṣyati
āsatāṃ tāvan mānuṣyakopetāḥ
tvatprabhāvād alayo'pi bhītā iva madhu pibanti,
rathāṅganāmāno'pi lajjanta ivābhyanuvṛttivyasanaiḥ priyāṇām,
kapayopi cakitā iva capalāyante,
śarāravo'pi sānukrośā iva śvāpadagaṇāḥ piśitāni bhuñjate
sarvathā kālena māṃ jñāsyati svāmi svayam eva
anapācīnacittavṛttigrāhiṇyo hi bhavanti prajñāvatāṃ prakṛtayaḥ'ity abhidhāya tūṣṇīm abhūt
bhūpatir api 'evam asmābhiḥ śrutam'ity abhidhāya tūṣṇīm evābhavat
sambhāṣaṇāsanadānādinā tu prasādena nainam anvagrahīt
kevalam amṛtavṛṣṭibhiḥ snapayann iva snehagarbheṇa dṛṣṭipātamātreṇāntargatāṃ prītim akathayat
astābhilāṣiṇi ca lambamāne savitari visarjitarājaloko'bhyantaraṃ prāviśat
bāṇopi nirgatya dhautārakūṭakomalātapatviṣi nirvāti vāsare,
astācalakūṭakirīṭe niculamañjarībhāṃsi tejāṃsi muñcati viyanmuci marīcimati,
romanthamantharakuraṅgakuṭumbakādhyāsyamānamradiṣṭagoṣṭhīnapṛṣṭhāsv araṇyasthalīṣu,
śokākulakokakāminīkūjitakaruṇāsu taraṅgiṇītaṭīṣu,
vāsaviṭapopaviṣṭavācāṭacakravāleṣv ālavālāvarjitasekajalakuṭeṣu niṣkuṭeṣu,
divasavihṛtaprityāgataṃ prasnutastanaṃ stanandhaye dhayati dhenuvargam udgatakṣīraṃ kṣudhitatarṇakavrāte,
krameṇa cādharādharadhātudhunīpūraplāvita iva lohitāyamānamahasi majjati saṃdhyāsindhuyānapātre pātaṅge maṇḍale,
kamaṇḍalujalaśuciśayacaraṇeṣu caityapraṇatipareṣu pārāśariṣu,
yajñapātrapavitrapāṇau prakīrṇabarhiṣy uttejasi jātavedasi havīṃṣi vaṣaṭkurvati yāyajūkajane,
nidrāvidrāṇadroṇakulakalilakulāyeṣu kāpeyavikalakapikuleṣv ārāmataruṣu,
nirjigamiṣati jarattarukoṭarakuṭīkuṭumbini kauśikakule,
munikarasahasraprakīrṇasaṃdhyāvandanodabindunikara iva danturayati tārāpathasthalīṃ sthavīyasi tārakānikurambe,
ambarāśrayiṇi śarvariśabarīśikhaṇḍe,
khaṇḍaparaśukaṇṭhakāle kavalayati bāle jyotiḥśeṣaṃ sāṃdhyam andhakārāvatāre,
timiratarjananirgatāsu dahanapraviṣṭadinakarakaraśākhāsv iva sphurantīṣu dīpalekhāsu,
ararasampuṭasaṃkrīḍanakathitāvṛttiṣv iva gopureṣu,
śayanopajoṣajuṣi jaratīkathitakathe śiśayiṣamāṇe śiśujane,
jaranmahiṣamaṣīmalīmasatamasi janitapuṇyajanaprajāgare vijṛmbhamāṇe bhīṣaṇatame tamīmukhe,
mukharitavitatajyadhanuṣi varṣati śaranikaramanavaratamaśeṣasaṃsāraśemuṣīmuṣi makaradhvaje,
ratākalpārambhaśobhini śambhalībhāṣitabhāji bhajati bhūṣāṃ bhujiṣyājane,
sairandhrībadhyamānaraśanājālajalpākajaghanāsu janīṣu,
vaśikaviśikhāvihāriṇīṣv ananyajānuplavāsu pracalitāsv abhisārikāsu,
viralībhavati varaṭānāṃ veśantaśāyinīnāṃ mañjuni mañjīraśiñjitajaḍe jalpite,
nidrāvidrāṇadrāghīyasi drāvayatīva ca virahihṛdayāni sārasarasite,
bhāvivāsarabījāṅkuranikara iva ca vikīryamāṇe jagati pradīpaprakare nivāsasthānam agāt
akaroc ca cetasi 'atidakṣiṇaḥ khalu devo harṣo yad evam anekabālacaritacāpalocitakaulīnakopito'pi manasā snihyaty eva mayi
yady aham akṣigataḥ syām,
na me darśanena prasādaṃ kuryāt
icchati tu māṃ guṇavantam
upadiśanti hi vinayamanurūpapratipattyupapādanena vācā vināpi bhartavyānāṃ svāminaḥ
api ca dhiṅmāṃ svadoṣāndhamānasamanādarapīḍitam evam atiguṇavati rājany anyathā cānyathā ca cintayantam
sarvathā karomi tathā,
yathā yathāvasthitaṃ jānāti mām ayaṃ kālena'ity evam avadhārya cāparedyurniṣkramya kaṭakāt suhṛdāṃ bāndhavānāṃ ca bhavaneṣu tāvad atiṣṭhat,
yāvad asya svayam eva gṛhītasvabhāvaḥ pṛthivīpatiḥ prasādavānabhūt
aviśac ca punar api narapatibhavanam
svalpair eva cāhobhiḥ paramaprītena prasādajanmano mānasya premṇo visrambhasya draviṇasya narmaṇaḥ prabhāvasya ca parāṃ koṭimānīyata narendreṇeti
iti śrībāṇabhaṭṭakṛte harṣacarite rājadarśanaṃ nāma dvitīya ucchvāsaḥ
harṣacaritam tṛtīya ucchvāsaḥ/ nijavarṣāhitasnehā bahubhaktajanānvitāḥ//
sukālā iva jāyante prajāpuṇyena bhūbhujaḥ//
sādhūnām upakartuṃ lakṣmīṃ draṣṭuṃ vihāyasā gantum//
na kutūhali kasya manaś caritaṃ ca mahātmanāṃ śrotum//
atha kadā cid viralitabalāhake,
cātakātaṅkāriṇi,
kvaṇatkādambe,
darduradviṣi,
mayūramadamuṣi,
haṃsapathikasārthasarvātithau,
dhautāsinibhanabhasi,
bhāsvarabhāsvati,
śuciśaśini,
taruṇatārāgaṇe,
galatsunāsīraśarāsane,
sīdatsaudāmanīdāmni,
dāmodaranidrādruhi,
drutavaidūryavarṇārṇasi,
ghūrṇamānamihikālaghumeghamoghamaghavati,
nimīlannīpe,
niṣkusumakuṭaje,
nirmukulakandale,
komalakamale,
madhusyandīndīvare,
kahlārāhlādini,
śephālikāśītalīkṛtaniśi,
yūthikāmodini,
modamānakumudāvadātadaśadiśi,
saptacchadadhūlidhūsarasamīre,
stabakitabandhurabandhūkābadhyamānākāṇḍasaṃdhye,
nirājitavājini,
uddāmadantini,
darpakṣībaukṣake,
kṣīyamāṇapaṅkacakravāle,
bālapulinapallavitasindhurodhasi,
pariṇāmāśyānaśyāmāke,
janitapriyaṅgumañjarīrajasi,
kaṭhoratrapusatvaci,
kusumasmeraśare,
śaratsamayārambhe rāñjaḥ samīpād bāṇo bandhūn draṣṭuṃ punar api taṃ brāhmaṇādhivāsam agāt
samupalabdhabhūpālasaṃmānātiśayaparituṣṭās tasya jñātayaḥ ślāghamānā niryayuḥ
krameṇa ca kāṃś cid bhivādayamānaḥ,
kaiś cid abhivādyamānaḥ,
kaiś cic chirasi cumbyamānaḥ,
kāṃś cin mūrdhni samājighran,
kaiś cid āliṅgyamānaḥ,
kāṃś cid āliṅgan,
anyair āśiṣānugṛhyamāṇaḥ,
parān anugṛhṇan,
bahubandhumadhyavartī paraṃ mumude
saṃbhrāntaparijanopanītaṃ cāsanam āsīneṣu guruṣu bheje
bhajamānaś cārcādisatkāraṃ nitarāṃ nananda
prīyamāṇena ca manasā sarvāṃs tān paryapṛcchat 'kac cid etāvato divasān mukhino yūyam
apratyūhā vā samyakkaraṇaparitoṣitadvijacakrā krātavī kriyate kriyā
yathāvad avikalamantrabhāñji bhuñjate vā havīṃṣi hutabhujaḥ
yathākālam adhīyate vā baṭavaḥ
pratidinam avicchinno vā vedābhyāsaḥ
kac cit sa eva cirantano yajñavidyākarmaṇy abhiyogaḥ,
tāny eva vyākaraṇe parasparaspardhānubandhāvandhyadivasadarśitādarāṇi vyākhyānamaṇḍalāni,
saiva vā purātanī parityaktāny akartavyā pramāṇagoṣṭhī,
sa eva vā mandīkṛtetaraśāstraraso mīmāṃsāyām atirasaḥ
kac cit ta eva vābhinavasubhāṣitasudhāvarṣiṇaḥ kāvyālāpāḥ'iti
atha te tam ūcuḥ 'tāta,
santoṣajuṣāṃ satatasannihitavidyāvinodānāṃ vaitānavahnimātrasahāyānāṃ kiyan mātraṃ naḥ kṛtyaṃ sukhitayā sakalabhuvanabhuji bhujaṅgarājadehadīrghe rakṣati kṣitiṃ kṣitibhujo bhuje
sarvathā sukhina eva vayam,
viśeṣeṇa tu tvayi vimuktakausīdye parameśvarapārśvavartini vetrāsanam adhitiṣṭhati
sarve ca yathāśakti yathāvibhavaṃ yathākālaṃ ca sampādyante viprajanocitāḥ kriyākalāpāḥ'iti
evam ādibhir ālāpaiḥ skandhāvāravārtābhiś ca śaiśavātikrāntakrīḍānusmaraṇaiḥ pūrvajakathābhiś ca vinoditamanās taiḥ saha suciram atiṣṭhat
utthāya ca madhyandine yathākriyamāṇāḥ sthitīr akarot
bhuktavantaṃ ca taṃ sarve jñātayaḥ paryavārayan
atrāntare dukūlapaṭṭaprabhve śikhaṇḍyapāṅgapāṇḍunī pauṇḍre vāsasī vasānaḥ,
snānāvasānasamaye banditayā tīrthamṛdā gorocanayā ca racitatilakaḥ,
tailāmalakamasṛṇitamauliḥ,
anuccacūḍācumbinā nibiḍena kusumāpīḍakena samudbhāsamānaḥ,
sakṛdupayuktatāmbūlavimalādharakāntiḥ,
ekaśalākāñjanajanitalocanaruciḥ,
acirabhuktaḥ,
vinītam āryaṃ ca veṣaṃ dadhānaḥ,
pustakavācakaḥ sudṛṣṭirājagāma
nātidūravartinyāṃ cāsandyāṃ niṣasāda
sthitvā ca muhūrtam iva tatkālāpanītasūtraveṣṭanam api nakhakiraṇair mṛdumṛṇālasūtrair iva veṣṭitaṃ pustakaṃ puronihitaśaraśalākāyantrake nidhāya,
pṛṣṭhataḥ sanīḍasanniviṣṭābhyāṃ madhukarapārāvatābhyāṃ datte sthānake,
prābhātikaprapāṭhakacchedacihnīkṛtam antarapatram utkṣipya,
gṛhītvā ca katipayapatralaghvīṃ kapāṭikām,
kṣālayann iva maṣīmalinānyakṣasarasvatīnūpuraravair iva gamakair madhurair ākṣipanmanāṃsi śrotṝṇāṃ gītyā pavamānaproktaṃ purāṇaṃ papāṭha
tasmiṃś ca tathā śrutisubhagagītigarbhaṃ paṭhati sudṛṣṭau nātidūravartī bandī sūcī bāṇas tāramadhureṇa gītidhvanim anuvartamānaḥ svareṇedam āryāyugalam apaṭhat 'tad api munigītam atipṛthu tad api jagadvyāpi pāvanaṃ tad api//
harṣacaritādabhinnaṃ pratibhāti hi me purāṇam idam//
vaṃśānugamavivādi sphuṭakaraṇaṃ bharatamārgabhajanaguru//
śrīkaṇṭhaviniryātaṃ gītam idaṃ harṣarājyam iva//
'tac chrutvā bāṇasya catvāraḥ pitāmahamukhapadmā iva vedābhyāsapavitritamūrtayaḥ,
upāyāḥ iva sāmaprayogalalitamukhāḥ,
gaṇapatir adhipatis tārāpatiḥ śyāmala iti pitṛvyaputrā bhrātaḥ,
prasannavṛttayo gṛhītavākyāḥ kṛtagurupadanyāsā nyāyavedinaḥ sukṛtasaṃgrahābhyāsaguravo labdhasādhuśabdā loka iva vyākaraṇe'pi,
sakalapurāṇarājarśicaritābhijñāḥ,
mahābhāratabhāvitātmānaḥ,
viditasakaletihāsāḥ,
mahāvidvāṃsaḥ,
mahākavayaḥ,
mahāpuruṣavṛttāntakustūhalinaḥ,
subhāṣitaśravaṇarasarasāyanāvitṛṣṇāḥ,
vayasi vacasi yaśasi tapasi mahasi vipuṣi yajuṣi ca prathamāḥ,
pūrvam eva kṛtasaṅgarāḥ,
vivakṣavaḥ smitasudhādhavalitakapolodarāḥ,
parasparasya mukhāni vyalokayan
atha teṣāṃ kanīyānkamaladaladīrghalocanaḥ śyāmalo nāma bāṇasya preyānprāṇānām api vaśayitā dattasaṃjñastaiḥ sapraṇayaṃ daśanajyotsnāsnapitakakubhā mukhendunā babhāṣe 'tāta bāṇa,
dvijānāṃ rājā gurudāragrahaṇamakārṣīt
purūravā brāhamaṇadhanatṛṣṇayā dayitenāyuṣā vyayujyata
nahuṣaḥ parakalatrābhilāṣī mahābhujaṅga āsīt
yayātir āhitabrāhmaṇīpāṇigrahaṇaḥ papāta
sudyumnaḥ strīmaya evābhavat
somakasya prakhyātā jantuvadhanirghṛṇatā
māndhātā mārgaṇavyasanena saputrapautro rasātalam agāt
purukutsaḥ kutsitaṃ karma tapasyann api mekalakanyakāyām akarot
kuvalayāśvo bhujaṅgalokaparigrahād aśvataraganyām api na parijahāra
pṛthuḥ prathamapuruṣakaḥ paribhūtavān pṛthivīm
nṛgasya kṛkalāsabhāve varṇasaṅkaraḥ samadṛśyata
saudāsena narakṣitā paryākulīkṛtā kṣitiḥ
nalam avaśākṣahṛdayaṃ kalir abhibhūtavān
saṃvaraṇo mitraduhitari viklavatām agāt
daśaratha iṣṭarāmonmādena mṛtyum avāpa
kārtavīryo gobrāhmaṇātipīḍanena nidhanam ayāsīt
marutta iṣṭabahusuvarṇako'pi devadvijabahumato na babhūva
śantanurativyasanādekākī viyukto vāhinyā vipine vilalāpa
pāṇḍur vanamadhyagato matsya iva madanarasāviṣṭaḥ prāṇān mumoca
yudhiṣṭhiro gurubhayaviṣaṇṇahṛdayaḥ samaraśirasi satyam utsṛṣṭavān
itthaṃ nāsti rājatvam apakalaṅkamṛte devadevād amutaḥ sarvadvīpabhujo harṣāt
asya hi bahūny āścaryāṇi śrūyante
tathā hi atra balajitā niścalīkṛtāś calantaḥ kṛtapakṣāḥ kṣitibhṛtaḥ
atra prajāpatinā śeṣabhogimaṇḍalasyopari kṣamā kṛtā
atra puruṣottamena sindhurājaṃ pramathya lakṣmīr ātmīkṛtā
atra balinā mocitabhūbhṛdveṣṭano mukto mahānāgaḥ
atra devenābhiṣiktaḥ kumāraḥ
atra svāminaikaprahārapātitārātinā prakhyāpitā śaktiḥ
atra narasiṃhena svahastaviśasitārātinā prakaṭīkṛto vikramaḥ
atra parameśvareṇa tuṣāraśailabhuvo durgāyā gṛhītaḥ karaḥ
atra lokanāthena diśāṃ mukheṣu parikalpitā lokapālāḥ sakalabhuvanakośaś cāgrajanmanāṃ vibhakta iti
evam ādayaḥ prathamakṛtayugasyeva dṛśyante mahāsamārambhāḥ
ato'sya sugṛhītanāmnaḥ puṇyarāśeḥ pūrvapuruṣavaṃśānukrameṇāditaḥ prabhṛti caritam icchāmaḥ śrotum
sumahān kalo naḥ śuśrūṣamāṇānām
ayaskāntamaṇaya iva lohāni nīrasaniṣṭurāṇi kṣullakānām apy ākarṣanti manāṃsi mahatāṃ guṇāḥ,
kim uta svabhāvasarasamṛdūnītareṣām
kasya na dvitīyamahābhārate bhaved asya carite kutūhalam
ācaṣṭāṃ bhavān
bhavatu bhārgavo'yaṃ vaṃśaḥ śucinānena rājarṣicaritaśravaṇena sutarāṃ śucitaraḥ'ity evam abhidhāya tūṣṇīm abhūt
bāṇas tu vihasyābravīt 'ārya,
na yuktyanurūpam abhihitam
aghaṭamānamanoratham iva bhavatāṃ kutūhalam avakalpayāmi
śakyāśakyaparisaṃkhyānaśūnyāḥ prāyeṇa svārthatṛṣaḥ
paraguṇānurāgiṇī priyajanakathāśravaṇarasarabhasamohitā ca manye mahatām api matir apaharati pravivekam
paśyatv āryaḥ kva paramāṇuparimāṇaṃ baṭuhṛdayam,
kva samastabrahmastambhayāpi devasya caritam,
kva parimitavarṇavṛttayaḥ katipaye śabdāḥ,
kva saṃkhyātigās tadguṇāḥ
sarvajñasyāpy ayam aviṣayaḥ,
vācaspater apy agocaraḥ,
sarasvatyā apya atibhāraḥ,
kimutāsmadvidhasya
kaḥ khalu puruṣāyuṣaśatenāpi śaknuyad avikalam asya caritaṃ varṇayitum
ekadeśe tu yadi kutūhalaṃ vaḥ,
sajjā vayam
iyam adhigatakatipayākṣaralavalaghīyasī jihvā kvopayogaṃ gamiṣyati
bhavantaḥ śrotāraḥ
varṇyate harṣacaritam
kim anyat
adya tu pariṇataprāyo divasaḥ
paścāl lambamānakapilakiraṇajaṭābhārabhāsvaro bhagavān bhārgavo rāma iva samantapañcakarudhiramahāhrade nimajjati saṃdhyārāgapaṭale pūṣā
śvo nivedayitāsmi'iti
sarve ca te 'tathā'iti pratyapadyanta
nāticirād utthāya saṃdhyām aupāsituṃ śoṇam ayāsīt
atha madhumadapallavitamālavīkapolakomalātape mukulite'hni kamalinīmīlanād iva lohitatame tamolihi ravau lambamāne,
ravirathaturagamārgānusāreṇa yamamahiṣa iva dhāvati nabhasi tamasi,
krameṇa ca gṛhatāpasakuṭīrakapaṭalāvalambiṣu raktātapacchedaiḥ saha saṃhṛteṣu valkaleṣu,
kalikalmaṣamuṣi puṣṇati gaganam agnihotradhāmadhūme,
saniyame yajamānajane maunavratini,
vihāravelāvilole paryaṭati patnījane,
vikīryamāṇaharitaśyāmākaśālipūlikāsu dugdhāsu homakapilāsu,
hūyamāne vaitānatanūnapāti,
pūtaviṣṭaropaviṣṭe kṛṣṇājinajaṭile jaṭini,
japati baṭujane,
brahmāsanādhyāsini dhyāyati yogigaṇe,
tāladhvanidhāvamānānantāntevāsini alasavṛddhaśrotriyānumatena galadgranthadaṇḍakodgariṇi saṃdhyāṃ samavadhārayati vaṭharaviṭabaṭusamāje,
samunmajjati ca jyotisi tārakākhye khe,
prāpte pradoṣārambhe bhavanam āgatyopaviṣṭaḥ snigdhair bandhubhiś ca sārdhaṃ tayaiva goṣṭhyāṃ tasthau
nītaprathamayāmaś ca gaṇapater bhavane parikalpitaṃ śayanīyam asevata
itareṣāṃ tu sarveṣāṃ nimīlitadṛśām apy anupajātanidrāṇāṃ kamalavanānām iva sūryodayaṃ pratipālayatāṃ kutūhalena katham api sā kṣapā kṣayam agacchat
atha yāminyās turye yāme pratibuddhaḥ sa eva bandī ślokadvayam agāyat 'paścād aṅghriṃ prasārya trikanativitataṃ drāghayitvāṅgam uccair /āsajyābhugnakaṇṭho mukham urasi saṭāṃ dhūlidhūmrāṃ vidhūya//
ghāsagrāsābhilāṣād anavaratacalatprothatuṇḍas turaṅgo /mandaṃ śabdāyamāno vilikhati śayanād utthitaḥ kṣamāṃ khureṇa//
kurvann āghugnapṛṣṭho mukhanikaṭakaṭiḥ kandharām ātiraścīṃ /lolenāhanyamānaṃ tuhinakaṇamucā cañcatā kesareṇa//
nidrākaṇḍūkaṣāyaṃ kaṣati nibiḍitaśrotraśuktis turaṅgas /tvaṅgatpakṣmāgrapratanubusakaṇaṃ koṇamakṣṇaḥ khureṇa//
bāṇas tu tac chrutvā samutsṛjya nidrām utthāya prakṣālya vadanam upāsya bhagavatīṃ saṃdhyām udite bhagavati savitari gṛhītatāmbūlas tatraivātiṣṭhat
atrāntare sarve'sya jñātayaḥ samājagmuḥ parivārya cāsāñcakruḥ
asāv api pūrvoddhātena viditābhiprāyas teṣāṃ puro harṣacaritaṃ kathayitum ārebhe śrūyatām asti puṇyakṛtām āvāsa iva vasudhām avatīrṇaḥ,
satatam asaṅgīrṇavarṇavyavahārasthitiḥ kṛtayugavyavasthaḥ,
sthalakamalabahalatayā potronmūlyamānamṛṇālair udgītamedinīsāraguṇair iva kṛtamadhukarakolāhalair halair ullikhyamānakṣetraḥ,
kṣīrodapayaḥpāyipayodasiktābhir iva puṇḍrekṣuvāṭasantatibhir nirantaraḥ,
pratidiśam apūrvaparvatakair iva khaladhānadhāmabhir vibhajyamānaiḥ sasyakūṭaiḥ saṅkaṭasīmāntaḥ,
urvarāvarīyobhiḥ śāleyair alaṅkṛtaḥ,
pākaviśarārurājamāṣanikarakirmīritaiś ca sphuṭitamudgaphalakośīkapiśitair godhūmadhāmabhiḥ sthalīpṛṣṭhair adhiṣṭitaḥ,
mahiṣapṛṣṭhapratiṣṭhitagāyadgopālapālitaiś ca kīṭapaṭalalampaṭacaṭakānusṛtair avaṭughaṭitaghaṇṭāghaṭīraṭitaramaṇīyair aṭadbhir aṭavīṃ haravṛṣabhapītam āmayāśaṅkayā bahudhā vibhaktaṃ kṣīrodam iva kṣīraṃ kṣaradbhir bāṣpacchedyatṛṇatṛptair godhanair dhavalitavipinaḥ,
vividhamakhahomadhūmāndhaśatamanyumuktair locanair iva sahasrasaṃkhyaiḥ kṛṣṇaśāraiḥ śārīkṛtoddeśaḥ,
dhavaladhūlīmucāṃ ketakīvanānāṃ rajobhiḥ pāṇḍurīkṛtaiḥ pramathanāthoddhūlanabhasmadhūsaraiḥ śivapuradsy eva praveśaiḥ pradeśair upaśobhitaḥ,
śākakandalaśyāmalitagrāmopakaṇṭhakāśyapīpṛṣṭhaḥ,
pade pade karabhapālībhiḥ pīlupallavaprasphoṭitaiḥ karapuṭapīḍitamātuluṅgīdalarasopaliptaiḥ svecchāvicitakuṅkumakesarakṛtapuṣpaprakaṃraiḥ pratyagraphalarasapānasukhasuptapathikair vanadevatādīyamānāmṛtarasaprapāgṛhair iva drākṣāmaṇḍapaiḥ sphuṭatphalānāṃ ca gījalagnaśukacañcurāgāṇām iva samārūḍhakapikulakapolasandihyamānakusumānāṃ daḍimīnāṃ vanair vilobhanīyopanirgamaḥ,
vanapālapīyamānanārikelarasāsavaiś ca pathikalokalupyamānapiṇḍakharjūrair golāṅgūlalihyamānamadhurāmodapiṇḍīrasaiś cakoracañcujarjaritārukair upavanair abhirāmaḥ,
tuṅgārjunapālīparivṛtaiś ca gokulāvatārakaluṣitakūlakīlālair adhvagaśataśaraṇyair araṇyadharābandhair avandhyavanarandhraḥ,
karabhīyakumārakapālyamānair auṣṭrakair aurabhrakaiś ca kṛtasambādhaḥ,
diśi diśi ravirathaturagāvilobhanāyeva viloṭhanamṛditakuṅkumasthalīrasasamālabdhānām utprothapuṭair unmukhair udaraśāyikiśorakajavajananāya prabhañjanam iva cāpibantīnāṃ bātahariṇīnām iva svacchandacāriṇīnāṃ vaḍavānāṃ vṛndair vicaradbhir ācitaḥ,
anavaratakratudhūmāndhakārapravṛttair haṃsayūthair iva bāṇair dhavalitabhuvanaḥ,
saṅgītagatamurajaravamattair mayūrair iva vibhavair mukharitajīvalokaḥ,
śaśikarāvadātavṛttair muktāphalair iva guṇibhiḥ prasādhitaḥ,
pathikaśatavilupyamānasphītaphalair mahātarubhir iva sarvātithibhir abhigamanīyaḥ,
mṛgamadaparimalavāhimṛgaromācchāditair himavatpādair iva mahattaraiḥ stharīkṛtaḥ,
proddṇḍasahasrapatropaviṣṭadvijottamair nārāyaṇanābhimaṇḍalair iva toyāśayair maṇḍitaḥ,
mathitapayaḥpravāhaprakṣālitakṣitibhiḥ kṣīrodamathanārambhair iva mahāghoṣaiḥ pūritāśaḥ śrīkaṇṭho nāma janapadaḥ
yatra tretāgnidhūmāśrupātajalakṣālitā ivākṣīyanta kudṛṣṭayaḥ
pācyamānacayaneṣṭakā dahanadagdhānīva nādṛśyanta duritāni
chidyamānayūpadāruparaśupāṭita iva vyadīryatādharmaḥ
makhaśikhidhūmajaladharadhārādhauta iva nānāśa varṇasaṅkaraḥ
dīyamānānekagosahasraśṛṅgakhaṇḍyamāna ivāpalāyata kaliḥ
surālayaśilāghaṭṭanaṭaṅkanikaranikṛttā iva vyadīryanta vipadaḥ
mahādānavidhānakalakalābhidrutā iva prādravann upādravāḥ
dīpyamānasattramahānasasahasrasantāpitā iva vyalīyanta vyādhayaḥ
vṛṣavivāhaprahatapuṇyapaṭahapaṭuravatrāsitā iva nopāsarpann apasṛtyavaḥ
santatabrahmaghoṣabadhirīkṛtā ivāpajagmurītayaḥ
dharmādhikāraparibhūtam iva na prābhavaddurdaivam
tatra caivaṃvidhe nānārāmābhirāmakusumagandhaparimalasubhago yauvanārambha iva bhuvanasya,
kuṅkumamalanapiñjaritabahumahiṣisahasraśobhito'ntaḥpuraniveśa iva dharmasya,
marududhūyamānacamaribālavyajanaśatadhavalitaprānta ekadeśa iva surarājyasya,
jvalanmakhaśikhisahasradīpyamānadaśadigantaḥ śibirasanniveśa iva kṛtayugasya,
padmāsanasthitabrahmarṣidhyānādhīyamānasakalākuśalapraśamaḥ prathamo'vatāra iva brahmalokasya,
kalakalamukhīramahāvāhinīśatasaṅkulo vipakṣa ivottarakurūṇām,
īśvaramārgaṇasantāpānabhijñasakalajano vijigīṣur iva tripurasya,
sudhārasasiktadhavalagṛhapaṅktipāṇḍuraḥ pratinidhir iva candralokasya,
madhumattamattakāśinībhūṣaṇaravabharitabhuvano nāmābhihāra iva kuberanagarasya,
sthāṇvīśvarākhyo janapadaviśeṣaḥ
yas tapovanam iti munibhiḥ,
kāmāyatanam iti veśyābhiḥ,
saṅgītaśāleti lāsakaiḥ,
yamanagaram iti śatrubhiḥ,
cintāmaṇibhūmir ity arthibhiḥ,
vīrakṣetram iti śāstropajīvibhiḥ,
gurukulam iti vidyārthibhiḥ,
gandharvanagaram iti gāyanaiḥ,
viśvakarmamandiram iti vijñānibhiḥ,
lābhabhūmir iti vaidehakaiḥ,
dyūtasthānam iti bandibhiḥ,
sādhusamāgama iti sadbhiḥ,
vajrapañjaram iti śaraṇāgataiḥ,
viṭagoṣṭhīti vidagdhaiḥ,
sukṛtapariṇāma iti pathikaiḥ,
asuravivaram iti vātikaiḥ,
śākyāśrama iti śamibhiḥ,
apsaraḥpuram iti kāmibhiḥ,
mahotsavasamāja iti cāraṇaiḥ,
vasudhāreti ca viprair agṛhyata
yatra ca mātaṅgagāminyaḥ śīlavatyaś ca,
gauryo vibhavaratāś ca,
śyāmāḥ padmarāgiṇyaś ca,
dhavaladvijaśucivadanā madirāmodiśvasanāś ca,
candrakāntavapuṣaḥ śirīṣakomalāṅgyaś ca,
abhujaṅgagamyāḥ kañcukinyaś ca,
pṛthukalatraśriyo daridramadhyakalitāś ca,
lāvaṇyavatyo madhurabhāṣiṇyaś ca,
apramattāḥ prasannojjvalarāgāś ca,
akautukāḥ prauḍhāś ca pramadāḥ
yatra ca pramadānāṃ cakṣur eva sahajaṃ muṇḍamālāmaṇḍanaṃ bhāraḥ kuvalayadaladāmāni
alakapratibimbāny eva kapolatalagatāny akliṣṭāḥ śravaṇāvataṃsāḥ punar uktāni tamālakisalayāni
priyakathā eva subhagāḥ karṇālaṅkārā āḍambaraḥ kuṇḍalāni
kapolā eva satatamālokakārakā vibhavo niśāsu maṇipradīpāḥ
niḥśvāsākṛṣṭamadhukarakulāny eva ramaṇīyaṃ mukhāvaraṇaṃ kulastrījanācāro jālikā
vāṇyeva madhurā vīṇā bāhyavijñānaṃ tantrītāḍanam
hāsā evātiśayasurabhayaḥ paṭavāsā nirarthakāḥ karpūrapāṃsavaḥ
adharakānticisara evojjvalataro'ṅgarāgo nirguṇo lāvaṇyakalaṅkaḥ kuṅkumapaṅkaḥ
bāhava eva komalatamāḥ parihāsaprahāravetralatā niṣprayojanāni mṛṇālāni
yauvanoṣmasvedabindava eva vidagdhāḥ kucālaṅkṛtayo hārās tu bhārāḥ
śroṇya eva viśālasphāṭikaśilātalacaturasrā rāgiṇāṃ viśramakāraṇam animittaṃ bhavanamaṇivedikāḥ
kamalalobhanilīnāny alikulāny eva mukharāṇi padābharaṇakāni niṣphalānīndranīlanūpurāṇi
nūpuraravāhūtā bhavanakalahaṃsā eva samucitāḥ sañcaraṇasahāyā aiśvaryaprapañcāḥ parijanāḥ
tatra ca sākṣāt sahasrākṣa iva sarvavarṇadharaṃ dhanur dadhānaḥ,
merumaya iva kalyāṇaprakṛtitve,
mandaramaya iva lakṣmīsamākarṣaṇe,
jalanidhimaya iva maryādāyām,
ākāśamaya iva śabdaprādurbhāve,
śaśimaya iva kalāsaṃgrahe,
vedamaya ivākṛtrimālāpatve,
dharaṇimaya iva lokadhṛtikaraṇe,
pavanamaya iva sarvapārthivarajovikāraharaṇe,
gurur vacasi,
pṛthur arurasi,
viśālo manasi,
janakas tapasi,
suyātras tejasi,
sumantro rahasi,
budhaḥ sadasi,
arjuno yaśasi,
bhīṣmo dhanuṣi,
niṣadho vapuṣi,
śatrughnaḥ samare,
śūraḥ śūrasenākramaṇe,
dakṣaḥ prajākarmaṇi,
sarvādirājatejaḥpuñjanirmita iva rājā puṣpabhūtir iti nāmnā babhūva
pṛthunā gaur iyaṃ kṛteti yaḥ spardhamāna iva mahīṃ mahiṣīṃ cakāra
nisargasvairiṇī svarucyanurodhinī ca bhavati hi mahatāṃ matiḥ
yatas tasya kena cid anupadiṣṭā sahajaiva śaiśavād ārabhyānyadevatāvimukhī bhagavati bhaktir abhūt
akṛtavṛṣabhadhvajapūjāvidhir na svapne'py āhāram akarot
ajam,
ajaram,
amaragurum,
asurapuraripum,
aparimitagaṇapatim,
acaladuhitṛpatim,
akhilabhuvanakṛtacaraṇanatim,
paśupatiṃ prapanno'nyadevatāśūnyam amanyata trailokyam
bhartṛcittānuvartinyaś cānujīvināṃ prakṛtayaḥ
tathā hi
gṛhe gṛhe bhagavān apūjyata khaṇḍaparaśuḥ
vavur asya homālavālavilīyamānabahalaguggulugandhagarbhāḥ snapanakṣīraśīkarakṣodakṣāriṇo bilvapallavadāmadalodvāhinaḥ puṇyaviṣayeṣu vāyavaḥ
śivasaparyāsamucitair upāyanaiḥ prābhṛtaiś ca paurāḥ pādopajīvinaḥ sacivā bhujabalanirjitāś ca karadīkṛtā mahāsāmantāstaṃ siṣevire
tathā hi
kailāsakūṭadhavalaiḥ kanakapatralatālaṅkṛtaviṣāṇakoṭibhir mahāpramāṇaiḥ saṃdhyābalivṛṣaiḥ sauvarṇaiś ca snapanakalaśair arghabhājanaiś ca dhūpapātraiś ca maṇiyaṣṭipradīpaiś ca brahmasūtraiś ca mahārhamāṇikyakhaṇḍakhacitaiś ca mukhakoṣaiḥ paritoṣam asya manasi cakruḥ
antaḥpurāṇy api svayam ārabdhabāleyataṇḍulakaṇḍanāni devagṛhopalepanalohitatarakarakisalayāni kusumagrathanavyagrasamastaparijanāni tasyābhilaṣitam anvavartanta
tathā ca
paramamāheśvaraḥ sa bhūpālo lokataḥ śuśrāva bhuvi bhagavantam aparam iva sākṣād dakṣamakhamathanaṃ dākṣiṇātyaṃ bahuvidhavidyāprabhāvaprakhyātair guṇaiḥ śiṣyair ivānekasahasrasaṃkhyair vyāptam artyalokaṃ bhairavācāryanāmānaṃ mahāśaivam
upanayanti hi hṛdayam adṛṣṭam api janaṃ śītalasaṃvādāḥ
yataḥ sa rājā śravaṇasamakālam eva tasmin bhairavācārye bhagavati dvarīya iva kapardini dūragate'pi garīyasīṃ babandha bhaktim
ācakāṅkṣa ca manorathair apy asya sarvathā darśanam
atha kadā cit paryaste'stācalacumbini vāsare'ntaḥpuravartinaṃ rājānam upasṛtya pratīhārī vijñāpitavatī 'deva,
dvāri parivrāḍ āste kathayati ca bhairavācāryavacanād devam anuprāpto'smi'iti
rājā tu tac chrutvā sādaram 'kvāsau ānayātraiva
praveśayainam'iti cābravīt
tathā cākarot pratīhārī
na cirāc ca praviśantaṃ prāṃśum ājānubhujam,
bhaikṣakṣāmam api sthūlāsthibhir avayavaiḥ pīvaram ivopalakṣyamāṇam,
pṛthūttamāṅgam uttuṅgavalibhaṅgasthapuṭalalāṭam,
nirmāṃsagaṇḍakūpakam,
madhubindupiṅgalaparimaṇḍalākṣam,
īṣadāvakraghoṇam,
atipralambaikakarṇapāśam,
alābubījavikaṭonnatadantapaṅktim,
turagānūkaślathādharalekham,
lambacibukāyatataralapanam,
aṃsāvalambinā kāṣāyeṇa yogapaṭṭakena viracitavaikakṣakam,
hṛdayamadhyanibaddhagranthinā ca rāgeṇeva khaṇḍaśaḥ kṛtena dhāturasāruṇena karpaṭena kṛtottarāsaṅgam,
punar utkabalapragrahaveṣṭananiścalamūlena baddhamṛtpariśodhanavaṃśatvaktitaunā kaupīnasanāthaśikhareṇa kharjūrapuṭasamudgakagarbhīkṛtabhikṣākapālakena dāravaphalakatrayatrikoṇatriyaṣṭiniviṣṭakamaṇḍalunā bahirupapāditapādukāvasthānena sthūladaśāsūtraniyantritapustikāpūlikena vāmakaradhṛtena yogabhārakeṇādhyāsitaskandham,
itarakaragṛhītavetrāsanaṃ maskariṇamadrākṣīt
kṣitipatir apy upagatam ucitena cainam ādareṇānvagrahīt
āsīnaṃ ca papraccha 'kva bhairavācāryaḥ'iti
sādaranarapativacanamuditamanāstu parivrāṭ tam upanagaraṃ sarasvatītaṭavanāvalambini śūnyāyatane sthitam ācacakṣe
bhūyaś cābabhāṣe 'arcayati hi mahābhāgaṃ bhagavān āśīrvacasā'ity uktvā copaninye yogabhārakādākṛṣye bhairavācāryaprahitāni ratnavanti bahalālokaliptāntaḥpurāni pañca rājatāni puṇḍarīkāṇi
narapatis tu priyajanapraṇayabhaṅgakātaro dākṣiṇyamanurudhyamāno grahaṇalāghavaṃ ca laṅghayitum asamartho dolāyamānena manasā sthitvā kathaṃ katham apy atisaujanyanighnastānighnastāni jagrāha
jagāda ca 'sarvaphalaprasavahetuḥ śivabhaktir iyaṃ no manorathadurlabhāni phalati phalāni
yenaivam asmāsu prīyate tatrabhagavān bhuvanagurur bhairavācāryaḥ
śvo draṣṭāsmi bhagavantam'ity uktvā ca maskariṇaṃ vyasarjayat
anayā ca vārtayā parāṃ mudamavāpa
aparedyuś ca prātarevotthāya vājinam adhiruhya samucchritaśvetātapatraḥ samuddhūyamānadhavalacāmarayugalaḥ katipayair eva rājaputraiḥ parivṛto bhairavācaryaṃ savitāram iva śaśī draṣṭuṃ pratasthe
gatvā ca kiñ cid antaraṃ tadīyam evābhmukham āpatantam anyatamaṃ śiṣyam adrākṣīt
aprākṣīc ca 'kva bhagavān āste'iti
so'kathayat 'asya jīrṇamātṛgṛhasyottareṇa bilvavāṭikāmadhyāste'iti
gatvā ca taṃ pradeśam avatatāra turagāt
praviveśa ca bilvavāṭikām
atha mahataḥ kārpaṭikavṛndasya madhye prātar eva snātam,
dattāṣṭapuṣpikam,
anuṣṭhitāgnikāryam,
kṛtabhasmarekhāparihāraparikare haritagomayopaliptakṣititalavitate vyāghracarmaṇy upaviṣṭam,
kṛṣṇakambalaprāvaraṇanibhenāsuravivarapraveśāśaṅkayā pātālāndhakārāvāsam ivābhyasyantam,
unmiṣatā vidyutkapilenātmatejasā mahāmāṃsavikrayakrītena manaḥśilāpaṅkeneva śiṣyalokaṃ limpantam,
jaṭīkṛtaikadeśalambamānarudrākṣaśaṅkhaguṭkenordhvabaddhena śikhāpāśena badhnantam iva vidyāvalepadurvidagdhānupari sañcarataḥ siddhān,
dhavalakatipayaśiroruheṇa vayasā pañcapañcāśataṃ varṣāṇy atikrāmantam,
khālityakṣīyamāṇaśaṅkhalomalekham,
lomaśakarṇaśaṣkulīpradeśam,
pṛthulalāṭataṭam,
tiraścyā bhasmalalāṭikayā bahuśaḥ śirordhvadhṛtadagdhaguggulusantāpasphuṭitakapālāsthipāṇḍurarājiśaṅkām iva janayantam,
sahajalalāṭavalibhaṅgasaṅkocitakūrcabhāgāṃ babhrubhāsaṃ bhrūsaṅgatyā nirantarāyāminīm ekām iva bhrūlekhāṃ bibhrāṇam,
īṣatkācakācarakanīnikena raktāpāṅganirgatāṃśupratānena madhyadhavalabhāsendrāyudhenevātidīrgheṇa locanayugalena parito mahāmaṇḍalam ivānekavarṇarāgam ālikhantaṃ sitapītalohitapatākāvalīśabalaṃ śivabalim iva dikṣu vikṣipantam,
tārkṣyatuṇḍakoṭikubjāgraghoṇam,
dūravidīrṇasṛkkisaṃkṣiptakapolam,
kiñ cid danturatayā sadāhṛdayasannihitaharamaulicandrātapeneva nirgacchatā dantālokena dhavalayantaṃ diśāṃ jālakam,
jihvāgrasthitasarvaśaivasaṃhitātibhāreṇeva manākpralambitauṣṭham,
pralambaśravaṇapālīpreṅkhitābhyāṃ sphāṭikakuṇḍalābhyāṃ śukrabṛhaspatibhyām iva surāsuravidyāsiddhiśraddhayānubadhyamānam,
baddhavividhauṣadhimantrasūtrapaṅktinā salohavalayenaikaprakoṣṭhena śaṅkhakhaṇḍaṃ pūṣṇo dantam iva bhagavatā bhavena bhagnaṃ bhaktyā bhūṣaṇīkṛtaṃ kalayantam,
akhilalarasakūpodañcanaghaṭīyantamālām iva rudrākṣamālāṃ dakṣiṇena pāṇinā bhramayantam,
urasi dolāyamānenāpiṅgalāgreṇa kūrcakalāpena saṃmārjayantam ivāntargataṃ nijarajonikaram,
atinibiḍanīlalomamaṇḍalanicitaṃ ca dhyānalabdhena jyotiṣā dagdham iva hṛdayadeśaṃ dadhānam,
īṣatpraśithilavalivalayabadhyamānatundam,
upacīyamānasphiṅmāṃsapiṇḍakam,
pāṇḍurapavitrakṣaumāvṛtakaupīnam,
sāvaṣṭambhaparyaṅkabandhamaṇḍalitenāmṛtaphenaśvetarucā yogapaṭṭakena vāsukinevāpratihatānekamantraprabhāvāvirbhūtena pradakṣiṇīkriyamāṇam,
aruṇatāmarasasukumāratalasya pādayugalasya nirmalair nakhamayūkhajālakair jarjarayantam iva mahānidhānoddharaṇarasena rasātalam,
toyakṣālitaśucinā dhautapādukāyugalena haṃsamithuneneva bhāgīrathītīrthayātrāparicayāgatenāmucyamānacaraṇāntikam,
śikharanikhātakubjakālāyasakaṇṭakena vaiṇavena viśākhikādaṇḍena sarvavidyāsiddhivighnavināyakāpanayanāṅkuśeneva satatapārśvavartinā virājamānam,
abahubhāṣiṇam,
mandahāsinam,
sarvopakāriṇam,
kumārabrahmacāriṇam,
atitapasvinam,
mahāmanasvinam,
kṛśakrodham,
akṛśānurodham,
mahānagaram ivādīnaprakṛtiśobhitam,
merum iva kalpatarupallavarāśisukumāracchāyam,
kailāsam iva paśupaticaraṇarajaḥpavitritaśirasam,
śivalokam iva māheśvaragaṇānuyātam,
jalanidhim ivānekanadanadīsahasraprakṣālitaśarīram,
jāhnavīpravāham iva bahupuṇyatīrthasthānaśucim,
dhāma dharmasya,
tīrthaṃ tathyasya,
kośaṃ kuśalasya,
pattanaṃ pūtatāyāḥ,
śālāṃ śīlasya,
kṣetraṃ kṣamāyāḥ,
śāleyaṃ śālīnatāyāḥ,
sthānaṃ sthiteḥ,
ādhāraṃ dhṛteḥ,
ākaraṃ karuṇāyāḥ,
niketanaṃ kautukasya,
ārāmaṃ rāmaṇīyakasya,
prāsādaṃ prasādasya,
agāraṃ gauravasya,
samājaṃ saujanyasya,
sambhavaṃ sadbhāvasya,
kālaṃ kaleḥ,
bhagavantaṃ sākṣād iva virūpākṣaṃ bhairavācāryaṃ dadarśa
bhairavācāryas tu dūrād eva rājānaṃ dṛṣṭvā śaśinam iva jalanidhiś cacāla
prathamatarotthitaśiṣyalokaś cotthāya pratyujjagāmasamarpitaśrīphalopāyanaś ca jhnukarṇasamudnīryamāṇagaṅgāpravāhahrādagambhīrayā girā svastiśabdam akarot
narapatir api prītivistāryamāṇadhavalimnā cakṣuṣā pratyarpayann iva bahutarāṇi puṇḍarīkavanāni lalāṭapaṭṭaparyastena codaṃśunā śikhāmaṇinā maheśvaraprasādam iva tṛtīyanayanodgamena prakāśayann āvarjitakarṇapallavapalāyamānamadhukaraḥ śivasevāsamunmūlitāśeṣapāpalavamucyamāna iva dūrāvanataḥ praṇāmam abhinavaṃ cakāra
ācāryo'pi 'āgaccha
atropaviśa'iti śārdūlacarmātmīyam adarśayat
upadarśitapraśrayas tu rājā mattahaṃsakalagadgadasvarasubhagāṃ madhurasamayīṃ mahānadīm iva pravartayan vācaṃ vyājahāra 'bhagavan,
nārhasi mām anyanṛpaskhalitaiḥ khalīkartum
aśeṣarājakopekṣitāyā hatalakṣmyāḥ khalv ayaṃ śīlāparādho draviṇadaurātmyaṃ vā yad evam ācarati mayi guruḥ
abhūmir ayam upacārāṇām
alam atiyantraṇayā
dūrasthito'pi manorathaśiṣyo'yaṃ jano bhavatām
mānanīyaṃ ca guruvannollaṅghanam arhati guror āsanam
āsatāṃ ca bhavanta evātra'iti vyāhṛtya parijanopanīte vāsasi niṣasāda
bhairavācāryo'pi prītyānatikramaṇīyaṃ nṛpavacanam anuvartamānaḥ pūrvavattadeva vyāghrājinam abhajata
āsīne ca sarājake parijane śiṣyajane ca samucitam arghyādikaṃ cakre
krameṇa ca nṛpamādhuryahṛtāntaḥkaraṇaḥ śaśikaranikaravimalā daśanadīdhitīḥ sphurantīḥ śivabhaktir iva sākṣād darśayann uvāca 'tāta,
atinamrataiva te kathayati guṇānāṃ gauravam
sakalasampatpātram asi
vibhavānurūpās tu pratipattayaḥ
janmanaḥ prabhṛtyadattadṛṣṭir asmi svāpateyeṣu
yataḥ sakaladoṣakalāpānalendhanair dhanair avikrītaṃ kva cic charīrakam asti
bhaikṣarakṣitāḥ santi prāṇāḥ
durgṛhītāni kati cid vidyante vidyākṣarāni
bhagavacchivabhaṭṭārakapādasevayā samupārjitā kiyaty api sannihitā puṇyakaṇikā
svīkriyatāṃ yad atropayogārham
pratanuguṇagrāhyāṇi kusumānīva hi bhavanti satāṃ manāṃsi
api ca
vidvatsaṃmatāḥ śrūyamāṇā api sukhayanti sādhavaḥ śabdā iva,
sudhīre'pi hi manasi yaśāṃsi kurvanti vivaraṃ,
viśataḥ kutūhalasya phenadhavalaiḥ srotobhir ivāpahriyamāṇo guṇagaṇair ānīto'smi kalyāṇinā'iti
rājā tu taṃ pratyavādīt 'bhagavan,
anurakteṣv api śarīrādiṣu sādhūnāṃ svāmina eva praṇayinaḥ
yuṣmaddarśanād upārjitam eva cāparimitaṃ kuśalajātam
anenaivāgamanena spṛhaṇīyaṃ padamāropito'smi' iti vividhābhiś ca kathābhiś ciraṃ sthitvā gṛham agāt
anyasmin divase bhairācāryo'pi rājānaṃ draṣṭuṃ yayau
yasmai ca rājā sāntaḥpuraṃ saparijanaṃ sakoṣam ātmānaṃ niveditavān
sa ca vihasyovāca 'tāta,
kva vibhavaḥ,
kva ca vayaṃ vanavardhitāḥ
dhanoṣmaṇā mlāyaty alaṃ lateva manasvitā
khadyotānām ivāsmākam iyam aparopatāpinī rājate tejasvitā
bhavādṛśā eva bhājanaṃ bhūteḥ'iti sthitvā ca kañ cit kālaṃ jagāma
parivrāṭ tenaiva krameṇa pañca pañca rājatāni puṇḍarīkāṇy upāyanīcakāra
ekadā tu śvetakarpaṭāvṛtaṃ kim apy ādāya prāviśat
upaviśya ca pūrvavatsthitvā muhūtam abravīt mahābhāga,
bhavantam āha bhagavān yathāsmacchiṣyaḥ pātālasvāmināmā brāhmaṇaḥ
tena brahmarākṣasahastād apahṛto mahāsiraṭṭahāsanāmā
so'yaṃ bhavadbhujayogyo gṛhyatām'ity abhidhāyāpahṛtakarpaṭāvacchādanātparivārādācakarṣadaradgaganam iva piṇḍatāṃ nītam,
kālindīpravāham iva stambhitajalam,
nandakajigīṣayā kṛṣṇakopitaṃ kāliyam iva kṛpāṇatāṃ gatam,
lokavināśāya prakāśitadhārāsāraṃ pralayakālameghakhaṇḍam iva nabhastalātpatitam,
dṛśyamānavikaṭadantamaṇḍalaṃ hāsam iva hiṃsāyāḥ,
haribāhudaṇḍam iva kṛtadṛḍhamuṣṭigraham,
sakalabhuvanajīvitāpaharaṇakṣameṇa kālakūṭeneva nirmitam,
kṛtāntakopānalataptenevāyasā ghaṭitam,
atitīkṣṇatayā pavanasparśenāpi ruṣeva kvaṇantam,
maṇisabhākuṭṭimapatatpratibimbacchadmanātmānam api dvidheva pāṭayantam,
ariśiraśchedalagnaiḥ kacair iva kiraṇaiḥ karālitadhāram,
muhur muhus taḍitdunmeṣataralaiḥ prabhācakracchuritair jarjaritātapam,
khaṇḍaśaśchindantam iva divasam,
kaṭākṣim iva kālarātreḥ,
karṇotpalam iva kālasya,
oṅkāram iva kroryasya,
alaṅkāram ahaṅkārasya,
kulamitraṃ kopasya,
dehaṃ darpasya,
susahāyaṃ sāhasasya,
apatyaṃ mṛtyoḥ,
āgamanamārgaṃ lakṣmyāḥ,
nigamanamārgaṃ kīrteḥ,
kṛpāṇam
avanipatis tu taṃ gṛhītvā kareṇāyudhaprītyā pratimānibhenāliṅgann iva suciraṃ dadarśa
sandideśa ca 'vaktavyo bhagavān paradravyagrahaṇāvajñādurvidagdham api hi me mano yuṣmadviṣaye na śaknoti vacanavyatikram avyabhicāram ācaritum'iti
parivrāṭ tu gṛhīte tasmin parituṣṭaḥ 'svasti bhavate,
sādhayāmaḥ'ity uktvā nirayāsīt
nṛpaś ca prakṛtyā vīrarasānurāgī tena kṛpāṇenāmanyata karatalavartinīṃ medinīm
atha vrajatsu divaseṣv ekadā bhairavācāryo rājānam upahvare sopagraham avādīt 'tāta,
svārthālasāḥ paropakāradakṣāś ca prakṛtayo bhavanti bhavyānām
bhavādṛśāṃ cārthidarśanaṃ mahotsavaḥ praṇayanam ārādhanam arthagrahaṇam upakāraḥ
bhūmir asi sarvalokamanorathānāṃ yenābhidhīyase
śrūyatām
bhagavato mahākālahṛdayanāmno mahāmantrasya kṛṣṇasragambarānulepenākalpena kalpakathitena mahāśmaśāne japakoṭyā kṛtapūrvasevo'smi
tasya vetālasādhanācasānā siddhiḥ
asahāyaiś ca sā duravāpā
tvaṃ cālam asmai karmaṇe
tvayi ca gṛhītabhare bhaviṣyanty apare sahāyās trayaḥ
ekaḥ sa evāsmākaṃ ṭīṭibhanāmā bālamitraṃ maskarī yo bhavantam upatiṣṭhate
dvitīyaḥ sa pātālasvāmī
aparo macchiṣya eva karṇatālanāmā drāviḍaḥ
yadi sādhu manyase tato nīyatām ayaṃ diṅnāgahastadīrgho gṛhītāṭṭahāso niśām ekām ekadiṅmukhārgalatāṃ bāhuḥ'iti
kṛtavacasi tasminn andhakāraṃ praviṣṭa iva dṛṣṭaprakāśaḥ prāptopakārāvakāśaḥ pramuditenāntarātmanā narendraḥ samabhāṣata 'bhagavan,
paramanugṛhīto'smy anena śiṣyajanasāmānena nideśena kṛtaparigraham ivātmānam avaimi'iti
nananda ca tena narendravyāhṛtena bharavācāryaḥ
cakāra ca saṅketam 'asyām evāgāminyām asitapakṣacaturdaśīkṣapāyām iyatyāṃ velāyām amuṣmin mahāśmaśānasamīpabhāji śūnyāyatane śastradvitīyenāyuṣmatā draṣṭavyā vayam'iti
athātikrānteṣv ahaḥsu prāptāyāṃ ca tasyām eva kṛṣṇacaturdaśyāṃ śaivena vidhinā dīkṣitaḥ kṣitipo niyamavān abhūt
kṛtādhivāsaṃ ca sampāditagandhadhūpamālyādipūjaṃ khaḍgam aṭṭahāsam akarot
tataḥ pariṇate divase kenāpi karmasādhanāya kṛtarudhirabalividhānāsv iva lohitāyamānāsu dikṣu,
rudhirabalilampaṭāsu ca vetālajihvāsv iva lambamānāsu ca ravidīdhitiṣu,
narendrānurāgeṇa gṛhītāparadiśi svayam iva dikpālatām cikīrṣati savitari,
yātudhānīṣv iva vardhamānāsu tarucchāyāsu,
pātālatalavāsiṣu vighnāya dānaveṣv iva vottiṣṭhatsu tamomaṇḍaleṣu,
nabhasi puñjībhavati raudraṃ karma didṛkṣamāṇa iva nakṣatragaṇe,
vigāḍhāyāṃ śarvaryām,
suptajane niḥśabdastimite niśīthe,
rājā sāntaḥpuraṃ parijanaṃ vañcayitvā vāmakarasphuratsarur dakṣiṇakraenotkhātam khaṅgam aṭṭahāsam ādāya visarpatā ca khaṅgaprabhāpaṭalena nīlāṃśukapaṭeneva darśanabhayād avaguṇṭhitanikhilagātrayaṣṭir anādiṣṭayāpy anugamyamāno rājalakṣmyā pṛṣṭhataḥ parimalalagnamadhukaraveṇivyājena keśeṣv iva karmasiddhim ākarṣann ekākī nagarān niragāt
agāc ca tam uddeśam
atha pratyujjagmus te trayo drauṇikṛpakṛtavarmāna iva sauptike sannaddhāḥ,
snātāḥ,
sragviṇo gṛhītavikaṭaveśāḥ,
kusumaśekharasañcāribhiḥ kriyamāṇamantraśikhābandhā iva guñjadbhiḥ ṣaṭcaraṇaiḥ,
uṣṇīṣapaṭṭakāL lalāṭamadhyaghaṭitavikaṭasvastikāgranthīn mahāmudrābandhān iva dhārayanto mūrdhabhiḥ,
ekaśravaṇavivaravitatavimaladantapatraprabhālokalepadhavalitakapolair mukhair āpibanta iva niśācarāpacayacikīrṣayā śārvaram andhakāram,
itarakarṇāvalambināṃ ratnakuṇḍalānām acchācchayā rucā gorocanayeva mantraparijaptayā samālabdhāḥ,
svapratibimbagarbhān karmasiddhaye dattapuruṣopahārān ivollāsayanto niśitān nistriṃśān,
niṃstriśāṃśusantānasīmantitatimirām ātmīyātmīyadigbhāgasaṃrakṣaṇāya tridheva triyāmāṃ pāṭyantaḥ,
sārdhacandraiḥ kaladhautabudbudāvalitaralatārāgaṇair niśāyā iva paruṣāsidhārānikṛtaiḥ khaṅgair gṛhītaiś carmaphalakair akāṇḍaśarvarīm aparāṃ ghaṭayantaḥ,
kāñcanaśṛṅkhalākalāpaniyamitanibiḍaniṣpravāṇayaḥ,
ṭīṭibhakarṇatālapātālasvāmino niveditavantaś cātmānam
avanipatistu 'ko'tra kaḥ'iti trīnapṛcchat
ācacakṣire ca svaṃ svaṃ nāma trayo'pi te
tair eva cānugamyamāno jagāma tāṃ balidīpālokajarjaritagugguludhūpadhūmagṛhyamāṇadigbhāgatayā vikṣipyamāṇarakṣāsarṣapārdhadagdhāndhakārapalāyamānaniśām iva samupakalpitasarvopakaraṇāṃ niḥśabdām ca gambhīrāṃ ca bhīṣaṇāṃ ca sādhanabhūmim
tasyāṃ ca kumudadhūlidhavalena bhasmanā likhitasya mahato maṇḍalasya madhye sthitaṃ dīptataratejaḥprasaram,
pṛtupariveśaparikṣiptam iva śaratsavitāram,
mathyamānakṣīrodāvartavartinam iva mandaram,
raktacandanānulepino raktasragambarābharaṇasyottānaśayasya śavasyorasyupaviśya jātajātavedasi mukhakuhare prārabdhāgnikāryam,
kṛṣṇāṅgarāgam,
kṛṣṇapratisaram,
kṛṣṇavāsasam,
kṛṣṇatilāhutinibhena vidyādharatvatṛṣṇayā mānuṣanirmāṇakāraṇakāluṣyaparamāṇūn iva kṣayam upanayantam,
āhutidānaparyastābhiḥ pretamukhasparśadūṣitaṃ prakṣālayantam ivāśuśukṣaṇiṃ karanakhadīdhitibhiḥ,
dhūmālohitena cakṣuṣā kṣatajāhutim iva hutabhuji pātayantam,
īṣadvivṛtādharapuṭaprakaṭitasitadaśanaśikhareṇa dṛśyamānamūrtamantrākṣarapaṅktineva mukhena kim api japantam,
homaśramasvedasalilapratibimbitābhir āsannadīpikābhir dahantam iva siddhaye sarvāvayavān,
aṃsāvalambinā bahuguṇena vidyārājeneva brahmasūtreṇa parigṛhītaṃ bhairavācāryam apaśyat
upasṛtya cākaron namaskāram
abhinanditaś ca tena svavyāpāram anvatiṣṭhat
atrāntare pātālasvāmī śātakratavīm āśām aṅgīcakāra
karṇatālaḥ kauberīm
parivrāṭ prācetasīm
rājā tu traiśaṅkavena jotiṣāṅkitāṃ kakubham alaṅkṛtavān
evaṃ cāvasthiteṣu dikpāleṣu dikpālabhujapañjarapraviṣṭe visnabdhaṃ karma sādhayati bhairavaṃ bhairavācārye'ticiraṃ kṛtakolāhaleṣu niṣphalaprayatneṣu pratyūhakāriṣu śānteṣu kauṇapeṣu galatyardharātrasamaye maṇḍalasya nātidavīyasy uttareṇākasmāt pralayamahāvarāhadaṃṣṭrāvivaram iva darśayantī kṣitir adīryata
sahasaiva ca tasmād vivarādāśāvāraṇotkṣisa ivālānalohastambhaḥ,
mahāvarāhapīvaraskandhapīṭho narakāsura iva bhuvo garbhād udbhūtaḥ,
balidānava iva bhittvotthitaḥ pātālam,
indranīlaprāsāda ivoparijvalitaratnapradīpaḥ,
snigdhanīlaghananibiḍakuṭilakuntalakāntamaulir unmīlanmālatīmuṇḍamālaḥ,
gadgadatayā svarasya svabhāvapāṭalatayā ca cakṣuṣaḥ kṣība iva yauvanamadena,
valgadgaladāmakaḥ,
karasampuṭamṛditayā mṛdā diṅnāgakumbhābhāvaṃsakūṭau punaḥ punaḥ paripaṅkayan,
sāndracandanakardamadattair avyavasthāsthāsakair atisitajaladharaśakalaśārita iva śāradākāśaikadeśaḥ,
ketakīgarbhapatrapāṇḍurasya caṇḍātakasyopari kṣāmatarīkṛtakukṣiḥ kakṣyābandhaṃ vidhāya vilāsavikṣiptena dhavalavyāyāmaphālīpaṭāntena dharaṇitalagena dhāryamāṇa iva pṛṣṭhataḥ śeṣeṇa,
sthirasthūlorudaṇḍaḥ,
bhūmibhaṅgabhayeneva mantharāṇi sthāpayanpadāni,
nirbharagarvaguru katham api śailam iva gātram udvahandarpeṇa,
muhur muhur urasi dviguṇite doṣṇi vāme tiryag utkṣipte ca dakṣiṇe jaṅghākāṇḍe kuṇḍalite caṇḍasphoṭanaṭāṅkāraiḥ karmavighnanirghātān iva pātayann ekendriyavikalam iva jīvalokaṃ kurvankuvalayaśyāmalaḥ puruṣa ujjagāma
jagāda ca vihasya narasiṃhanādanirghoṣaghorayā bhāratyā 'bho vidyādharīśraddhākāmuka kim ayaṃ vidyālavāvalepaḥ sahāyamado vā yad asmai janāyāvidhāya baliṃ bāliśa iva siddhim abhilaṣasi
kā te durbuddhir iyam
etāvatā kālena kṣetrādhipatir asya mannāmnaiva labdhavyapadeśasya deśasya nāgataste śrotropakaṇṭhaṃ śrīkaṇṭhanāmā nāgo'ham
anicchati mayi kā śaktir grahagaṇasyāpi gantuṃ gagane
bhūnātho'py ayam anāthas tapasvī yas tvādṛśaiḥ śaivāpasadair upakaraṇīkriyate
sahasvedānīṃ sahāmunā durnarendreṇa durnarendradurnayasya phalam'ity abhidhāya ca niṣṭhuraiḥ prakoṣṭhaprahārais trīn api ṭīṭibhaprabhṛtīn abhimukhaṃ pradhāvitān saśarīrāvaraṇakṛpāṇān apātayat
athāpūrvādhikṣepaśravaṇād aśastravraṇair apy amarṣasvedacchalenānekasamarapītam asitam asidhārājalam iva vamadbhir avayavair api romāñcanibhena muktaśaraśataśalyanikarabharalaghum ivātmānaṃ raṇāya kurvadbhir aṭṭahāsenāpi pratibimbitatārāgaṇena spaṣṭadṛṣṭadhavaladantamālam avajñayā hasateva kathyamānasattvāvaṣṭambhaḥ parikarabandhavibhramabhramitakaranakhakiraṇacakravālena vyapagamanāśaṅkayā nāgadamanamantramaṇḍalabandheneva rundhandaśa diśo naranāthaḥ sāvajñam avādīt 'are kākodara kāka,
mayi sthite rājahaṃse na jihreṣi baliṃ yācitum
amībhiḥ kiṃ vā paruṣabhāṣitaiḥ
bhuje vīryaṃ nivasati satām,
na vāci
pratipadyasva śastram
ayaṃ na bhavasi
agṛhītahetiṣv aśikṣito me bhujaḥ prabhartum'iti
nāgas tu 'anādṛtataram ehi
kiṃ śastreṇa
bhujābhyām eva bhanajmi bhavato dapam'ity abhidhāyāsphoṭayāmāsa
narapatir api nirāyudham āyudhena yudhi lajjamāno jetum utsṛjya sacarmaphalakam aṭṭahāsam asim ardhorukasyopari babandha bāhuyuddhāya kakṣyām
yuyudhāte ca nirdayāsphoṭanasphuṭitabhujarudhiraśīkarasicyamānau śilāstambhair iva patadbhir bāhudaṇḍaiḥ śabdamayam iva kurvāṇau bhuvanaṃ tau
nacirāc ca pātayāmāsa bhūtale bhujaṅgaṃ bhūpatiḥ
jagrāha ca keśeṣu
uccakhāna ca śiraśchettum aṭṭahāsam
apaśyac ca vaikakṣakamālāntareṇāsya yajñopavītam
upasaṃhṛtaśastravyāpāraś cāvādīt 'durvinīta,
asti te durnayanirvāhabījam idam
yato viśrabdham evācarasi cāpalāni'ity uktvotsasarja tam
anantaram ca sahasaivātibahalāṃ jyotsnāṃ dadarśa daradi vikasatāṃ kamalavanānām iva ca ghrāṇāvalepinam āmodam ajighrat
jhaṭiti ca nūpuraśabdam aśṛṇot
vyāpārayāmāsa ca śabdānusāreṇa dṛṣṭim
atha karatalasthitasyāṭṭahāsasya madhye taḍitam iva nīlajaladharodare sphurantīm,
prabhayā pibantīm iva triyāmām,
tāmarasahastām,
komalāṅgulirāgarājijālakāni ca caraṇalagnāni velābālavidrumalatāvanānīvākarṣantīm,
karapaṅkajasaṅkocāśaṅkayā śaśāṅkamaṇḍalam iva khaṇḍaśaḥ kṛtaṃ nirmalacaraṇanakhanivahanibhena bibhratīm,
gulphāvalambinūupurapuṭatayā sthitanibiḍakaṭakāvalibandhanād iva paribhraśyāgatām,
bahuvidhakusumaśakuniśataśobhitāt pavanacalitatanutaraṅgād atisvacchād aṃśukād udadhisalilād ivottarantīm,
udadhijanmapremṇā trivalicchalena tripathagayeva pariṣvaktamadhyām,
atyunnatastanamaṇḍalām,
dṛśyamānadiṅnāgakumbhām iva kakubham,
madalagnair āvatakaraśīkaranikaram iva śarattārāgaṇatāraṃ hāram urasā dadhānām,
dhavalacāmarair iva ca mandamandaniḥśvāsadolāyitair hārakiraṇair upavījyamānām,
svabhāvalohitena madāndhagandhebhakumbhāsphālanasaṃkrāntasindūreṇeva karadvayena dyotamānām,
haraśikhaṇḍendudvitīyakhaṇḍeneva kuṇḍalīkṛtena jyotsnāmucā dantapatreṇa vibhrājamānām,
kaustubhagabhastistabakeneva ca śravaṇalagnenāśokakisalayenālaṅkṛtām,
mahatā mātaṅgamadamayena tilakenādṛśyacchatracchāyāmaṇḍalenevāvirahitalalāṭām,
āpādatalād āsīmantāc ca candrātapadhavalena candanenādirājayaśaseva dhavalīkṛtām,
dharaṇitalacumbinībhiḥ kaṇṭhakusumamālābhiḥ saridbhir iva sāgarādhiṣṭhābhir adhiṣṭhitām,
mṛṇālakomalair avayavaiḥ kamalasambhavatvamanakṣaram ācakṣāṇāṃ striyam apaśyat
asaṃbhrāntaś ca papraccha 'bhadre,
kāsi kasyāsi
kim arthaṃ vā darśanapatham āgatāsi'iti
sā tu strījanaviruddhenāvaṣṭambhenābhibhavantīvābhāṣata tam 'vīra,
viddhi māṃ nārāyaṇoraḥsthalīlīlāvihārahariṇīm,
pṛthubharatabhagīrathādirājavaṃśapatākām,
subhaṭabhujajayastambhavilāsaśālabhañjikām,
raṇarudhirataraṅgiṇītaraṅgakrīḍādohadadurlalitarājahaṃsīm,
sitanṛpacchatraṣaṇḍaśikhaṇḍinīm,
atiniśitaśastradhārāvanabhramaṇavibhramasiṃhīm,
asidhārājalakamalinīṃ śriyam
apahṛtāsmi tavāmunā śauryarasena
yācasva
dadāmi te varam abhilaṣitam'iti
vīrāṇāṃ tv apunaruktāḥ paropakārāḥ
yato rājā tāṃ praṇamya svārthavimukho bhairavācāryasya siddhiṃ yayāce
lakṣmīs tu devī prītatarahṛdayā vistīryamāṇena cakṣuṣā kṣīrodenevopari paryas tenābhiṣiñcantī bhūpālam 'evam astu'ity abravīt
avādīc ca punaḥ 'anena sattvotkarṣeṇa bhagavacchivabhaṭṭārakabhaktyā cāsādhāraṇayā bhavān bhuvi sūryācandramasos tṛtīya ivāvicchinnasya pratidinam upacīyamānavṛddheḥ śucisubhagasatyatyāgadhairyaśauṇḍapuruṣaprakāṇḍaprāyasya mahato rājavaṃśasya kartā bhaviṣyati
yasminn utpatsyate sarvadvīpānāṃ bhoktā hariścandra iva harṣanāmā cakravartī tribhuvanavijigīṣur dvitīyo māndhāteva yasyāyaṃ karaḥ svyam eva kamalam apahāya grahīṣyati cāmaram'iti vacaso'nte tirobabhūva
bhūmipālas tu tad ākarṇya hṛdayenātimātram aprīyata
bhairavācāryo'pi tasyā devyās tena vacasā karmaṇā ca samyag upapāditena sadya eva kuntalī kirīṭī hārī keyūrī mekhalī mudgarī khaḍgī ca bhūtvāvāpa vidyādharatvam
provāca ca 'rājan,
adūravyāpinaḥ phalgucetasām alasānāṃ manorathāḥ
satāṃ tu bhuvi vistāravatyaḥ svabhāvenaivopakṛtayaḥ
svapne'py asambhāvitāṃ dātum imām dakṣiṇāṃ kṣamaḥ ko'yo bhavantam apahāya
sampatkaṇikām api prāpya tuleva laghuprakṛtir unnatim āyāti
tvadīyair guṇair upakaraṇīkṛtasya tvatta eva ca labdhātmalābhasya nirlajjateyam asya mūḍhahṛdayasya yad icchāmi yena kena cit kāryalavopapādanopayogena smarayitum ātmānam'iti
pratyupakāraduṣpraveśās tu bhavanti dhīrāṇāṃ hṛdayāvaṣṭambhāḥ
yatas taṃ rājā 'bhavatsiddhyaiva parisamāptakṛtyo'smi
sādhayatu mānyo yathāsamīhitaṃ sthānam'iti pratyācacakṣe
tathaoktaś ca bhūbhujā jigamiṣuḥ sudṛḍhaṃ samāliṅgya ṭīṭibhādīn kuvalayavanenevāvaśyāyaśīkarasrāviṇā sāsrena cakṣuṣā vīkṣamāṇaḥ kṣitipatiṃ punar uvāca tāta,
bravīmi yāmīti na snehasadṛśam
tvādīyāḥ prāṇāṃ iti punar uktam
gṛhyatām idaṃ śarīrakam iti vyatirekeṇārthakaraṇam
tilaśaḥ krītā vayam iti nopakārānurūpam
bāndhavo'sīti dūrīkaraṇam iva
tvayi sthitaṃ hṛdayam ity apratyakṣam
tvadvirahakāriṇī kāraṇeyaṃ naḥ siddhir ity aśraddheyam
niṣkāraṇas tavopakāra ity anuvādaḥ
smartavyā vayam ity ājñā
sarvathā kṛtaghnālāpeṣv asajjanakathāsu ca cetasi kartavyo'yaṃ svārthaniṣṭhuro janaḥ'ity abhidhāya vegacchinnahārocchalitamuktāphalanikaratāḍitatārāgaṇaṃ gaganatalam utpapāta
yayau ca sīmantitagrahagrāmaḥ siddhyucitaṃ dhāma
śrīkaṇṭho'pi 'rājan,
parākramakrītaḥ kartavyeṣu niyogenānugrāhyo grāhitavinayo'yaṃ janaḥ'ity abhidhāya rājānumoditas tad eva bhūyo bhūvivaraṃ viveśa
narapatis tu kṣīṇabhūyiṣṭhāyāṃ kṣapāyāṃ,
pravātum ārabdhe prabudhyamānakamalinīniḥśvāsasurabhau vanadevatākucāṃśukāpaharaṇaparihāsasvedinīva sāvaśyāyaśīkare parimalākṛṣṭamadhukṛti kumudanidrāvāhini niśāpariṇatijaḍe tuṣāraleśini vanānile,
virahavidhuracakravākacakraniḥśvasitasantāpitāyām ivāparajalanidhim avatarantyāṃ triyāmāyāṃ,
sākṣād āgatalakṣmīvilokanakutūhalinīṣv iva samunmīlantīṣu nalinīṣu,
unnidrapakṣiṇi kṣarati kusumavisaram iva tuhinakaṇanikaraṃ mṛdupavanalāsitalate kānane,
kamalalakṣmīprabodhamaṅgalaśaṅkheṣv iva rasatsv antarbaddhadhvananmadhukareṣu mukulāyamāneṣu kumudeṣu,
ujjihānaravirathavājivisṛṣṭaiḥ prothapavanaiḥ protsāryamāṇāsv iva vāruṇyāṃ kakubhi puñjībhavantīṣu śyāmālatākalikāsu tārakāsu,
mandaraśikharāśrayiṇi mandānilalulitakalpalatāvanakusumadhūlivicchurita iva dhūsarībhavati saptarṣimaṇḍale,
suravāraṇāṅkuśa iva cyute galati tārāmaye mṛge,
trīn api ṭīṭibhādīn gṛhītvā nāgayuddhavyatikaramalīmasāni śucini vanavāpīpayasi prakṣālyāṅgāni nagaraṃ viveśa
anyasminn ahani teṣām ātmaśarīrān antarasnānabhojanācchādanādinā prītim akarot
katipayadivasāpagame ca parivrāṭ bhūbhujā vāryamāṇo'pi vanaṃ yayau
pātālasvāmikarṇatālau tu śauryānuraktau tam eva siṣevāte
sampāditamanorathātiriktavibhavau ca subhaṭamaṇḍalamadhye niṣkṛṣṭamaṇḍalāgnau samaramukheṣu prathamam upayujyamānau kathāntareṣu cāntarāntarā rājñā samādiṣṭau vicitrāṇi bhairavācāryacaritāni śaiśavavṛttāntāṃś ca kathayantau tenaiva sārdhaṃ jarām ājagmatur iti
iti śrībāṇabhaṭṭakṛte harṣacarite rājavaṃśavarṇanaṃ nāma tṛtīya ucchvāsaḥ
caturtha ucchvāsaḥ / yogaṃ svapne'pi necchanti kurvate na karagraham//
mahānto nāmamātreṇa bhavanti patayo bhuvaḥ//
sakalamahībhṛtkampakṛdutpadyata eka eva nṛpavaṃśe//
vipule'pi pṛthupratimo danta iva gaṇādhipasya mukhe//
atha tasmāt puṣpabhūter dvijavarasvecchāgṛhītakoṣo nābhipadma iva puṇḍarīkekṣaṇāt,
lakṣmīpuraḥsaro ratnasañcaya iva ratnākarāt,
gurubudhakavikalāvattejasvibhūnandanaprāyo grahagaṇa ivodayasthānāt,
mahābhāravāhanayogyaḥ sāgara iva sagaraprabhāvāt,
durjayabalasanātho harivaṃśa iva śurān nirjagāma rājavaṃśaḥ
yasmād avinaṣṭadharmadhavalāḥ prajāsargāṃ iva kṛtamukhāt,
pratāpākrāntabhuvanāḥ kiraṇā iva tejonidheḥ,
vigrahavyāptadiṅmukhā giraya iva bhūbhṛtprabhavāt,
dharaṇidhāraṇakṣamā diggajā iva brahmakarāt,
udadhīn pātum udyatā jaladharā iva ghanāgamāt,
icchāphaladāyinaḥ kalpatarava iva nandanāt,
sarvabhavāśrayā viśvarūpaprakārā iva śrīdharād ajāyanta rājānaḥ
teṣu caivam utpadyamāneṣu krameṇodapādi hūṇaharīṇakesarī sindhurājajvaro gurjaraprajāgaro gāndhārādhipagandhadvipakūṭapākalo lāṭapāṭavapāṭaccaro mālavalakṣmīlatāparaśuḥ pratāpaśīla iti prathitāparanāmā prabhākaravardhano nāma rājādhirājaḥ
yo rājyāṅgasaṅgīny abhiṣicyamāna eva malānīva mumoca dhanāni
yaḥ parakīyeṇāpi kātaravallabhena raṇamukhe tṛṇeneva dhṛtenālajjatajīvitena
yaḥ karadhṛtadhautāsipratibimbitenātmanāpy adūyata samitiṣu sahāyena ripūṇāṃ puraḥ pradhaneṣu dhanuṣāpi namatā
yo mānī mānasenākhidyata
yaś cāntargatāparimitaripuśalyaśaṅkukīlitām iva niścalām uvāha rājalakṣmīm
yaś ca sarvāsu dikṣu samīkṛtasarittaṭāvaṭaviṭapāṭavītarutṛṇagulmavalmīkagirigahanair daṇḍayātrāpathaiḥ pṛthubhir bhṛtyopayogāya vyabhajateva vasudhāṃ bahudhā
yaṃ cālabdhayuddhadohadam ātmīyo'pi sakalaripusamutsārakaḥ parakīya iva tatāpa pratāpaḥ
yasya ca vahnimayo hṛdayeṣu jalamayo locanapuṭeṣu mārutamayo niḥśvasiteṣu kṣamāmayo'ṅgeṣu ākāśamayaḥ śūnyatāyāṃ pañcamahābhūtamayo mūrta ivādṛśyata nihatapratisāmantāntaḥpureṣu pratāpaḥ
yasya cāsanneṣu bhṛtyaratneṣu pratibimbiteva tulyarūpā samalakṣyata lakṣmīḥ
tathā ca yasya pratāpāgninā bhūtiḥ śauryeṣmaṇā siddhir asidhārājalena vaṃśavṛddhiḥ śastravraṇamukhaiḥ puruṣakāroktir dhanur guṇakiṇena karagṛhītir abhavat
yaś ca vairam upāyanaṃ vigraham anugrahaṃ samarāgamaṃ mahotsavaṃ śatruṃ nidhidaśanam arībāhulyam abhyudayam āhavāhvānaṃ varapradānam avaskandapātaṃ diṣṭavṛddhiḥ śastraprahārapatanaṃ vasudhārām amanyata
yasmiṃś ca rājani nirantarair yūpanikarair aṅkuritam iva kṛtayugena,
diṅmukhavisarpibhir adhvaradhūmaiḥ palāyitam iva kalinā,
sasudhaiḥ surālayair avatīrṇam iva svargeṇa,
surālayaśikharoddhūyamānair dhavaladhvajaiḥ pallavitam iva dharmeṇa,
bahir uparacitavikaṭasabhāsatraprapāprāgvaṃśamaṇḍapaiḥ prasūtam iva grāmaiḥ,
kāñcanamayasarvopakaraṇair vibhavair viśīrṇam iva meruṇā,
dvijadīyamānair arthakalaśaiḥ phalitam iva bhāgyasampadā
tasya ca janmāntare'pi satī pārvatīva śaṅkarasya,
gṛhītaparahṛdayā lakṣmīr iva lokaguroḥ,
sphurattaralatārakā rohiṇīva kalāvataḥ,
sarvajanajananī buddhir iva prajāpateḥ,
mahābhūbhṛtkulodgatā gaṅgeva vāhinīnāyakasya,
mānasānuvartanacaturā haṃsīva rājahaṃsasya,
sakalalokārcitacaraṇā srayīva dharmasya,
divāniśam amuktapārśvasthitir arundhatīva mahāmuneḥ,
haṃsamayīva gatiṣu,
parapuṣṭamayīvālāpeṣu,
cakravākamayīva patipremṇi,
prāvṛṇmayīva payodharonnatau,
madirāmayīva vilāseṣu,
nidhimayīvārthasañcayeṣu,
vasudhārāmayīva prasādeṣu,
kamalamayīva koṣasaṃgraheṣu,
kusumamayīva phaladāneṣu,
saṃdhyāmayīva vandyatve,
candramayīva nirūṣmatve,
darpaṇamayīva pratiprāṇigrahaṇeṣu,
sāmudramayīva paracittajñāneṣu,
paramātmamayīva vyāptiṣu,
smṛtimayīva puṇyavṛttiṣu,
madhumayīva sambhāṣaṇeṣu,
amṛtamayīva tṛṣyatsu,
vṛṣṭimayīva bhṛtyeṣu,
nirvṛtimayīva sakhīṣu,
vetasamayīva guruṣu,
gotravṛddhir iva vilāsānām,
prāyaścittaśuddhir iva strītvasya,
ājñāsiddhir iva makaradhvajasya,
vyurthānabuddhir iva rūpasya,
diṣṭavṛddhir iva rateḥ,
manorathasiddhir iva rāmaṇīyakasya,
daivasampattir iva lāvaṇyasya,
vaṃśotpattir ivānurāgasya,
varaprāptir iva kānteḥ,
sargasamāptir iva saundaryasya,
āyatir iva yauvanasya,
anabhravṛṣṭir iva vaidagdhyasya,
ayaśaḥpramṛṣṭir iva lakṣmyāḥ,
yaśaḥpuṣṭir iva cāritrasya,
hṛdayatuṣṭir iva dharmasya,
saubhāgyaparamāṇusṛṣṭir iva prajāpateḥ,
śamasyāpi śāntir iva,
vinayasyāpi vinītir iva,
ābhijātyasyāpy abhijātir iva,
saṃyamasyāpi saṃyatir iva,
dhairyasyāpi dhṛtir iva vibhramasyāpi vibhrāntir iva yaśomatī nāma mahādevī prāṇānāṃ praṇayasya visrambhasya dharmasya sukhasya ca bhūmir abhūt
yāsya vakṣasi narakajito lakṣmīr iva laāsa
nisargatā eva ca sa nṛpatir ādityabhakto babhūva
pratidinam udaye dinakṛtaḥ snātaḥ sitadukūladhārī dhavalakarpaṭaprāvṛtaśirāḥ prāṅmukhaḥ kṣitau jānubhyāṃ sthitvā kuṅkumapaṅkānulipte maṇḍalake pavitrapadmarāgapātrīnihitena svahṛdayeneva sūryānuraktena raktakamalaṣaṇḍenārcāṃ dadau
ajapac ca japyaṃ sucaritaḥ pratyuṣasi madhyandine dinānte cāpatyahetoḥ prādhvaṃ prayatena manasā jañjapūko mantram ādityahṛdayam
bhaktajanānurodhavidheyāni tu bhavanti devatānāṃ manāṃsi
yataḥ sa rājā kadā cid grīṣmasamaye yadṛcchayā sitakarakarasitasudhādhavalasya harmyasya pṛṣṭhe suṣvāpa
pārśve cāsya dvitīyaśayane devī yaśomatī śiśye
pariṇataprāyāyāṃ tu śyāmāyām,
āsannaprabhātavelāvilupyamānalāvaṇye lilambiṣamāṇe sīdattejasi tārakeśvare,
karāgraspṛṣṭakumudinīpramodajanmani śaśadharasveda iva galaty atiśītale'vaśyāyapayasi,
madhumadamattaprasuptasīmantinīniḥśvāsāhateṣu saṃkrāntamadeṣv iva ghūrṇamāneṣv antaḥ purapradīpeṣu,
rājani ca vimalanakhapratibimbitābhiḥ saṃvāhyamānacaraṇa iva tārakābhir visrabdhaprasāritair digaṅganānām ivārpitair aṅgair madhusugandhibhiḥ svahastakamalatālavṛntavātair iva śvasitair mukhaśriyā vījyamāne vimalakapolasthalasthitena sitakusumaśekhareṇeva ratikelikacagrahalambitena pratimāśaśibimbena virājite svapati devī yaśomatī sahasaiva 'āryaputra,
paritrāyasva paritrāyasva'iti bhāṣamāṇā bhūṣaṇaraveṇa vyāharantīva parijanam utkampamānāṅ gayaṣṭir udatiṣṭhat
atha tena sarvasyām api pṛthivyām aśrutapūrveṇa kimuta devīmukhe paritrāyasveti dhvaninā dagdha iva śravaṇayor ekapada eva nidrāṃ tatyāja rājā
śirobhāgāc ca kopakampamānadakṣiṇakarākṛṣṭena karṇotpaleneva nirgacchatācchadhāreṇa dhautāsinā sīmantayann iva niśām antarālavyavadhāyakam ākāśām ivottarīyāṃśukaṃ vikṣipan vāmakarapallavena karavikṣepavegagalitena hṛdayeneva bhayanimittānveṣiṇā bhramatā dikṣu kanakavalayena virājamānaḥ,
satvarāvatāritavāmacaraṇākrāntikampitaprāsādaḥ,
puraḥpatitenāsidhārāgocaragatena śaśimayūkhakhaṇḍeneva khaṇḍitena hāreṇa rājamānaḥ,
lakṣmīcumbanalagnatāmbūlarasarañjitābhyām iva nidrayā kopena cātilohitābhyāṃ locanābhyāṃ pāṭalayan paryantān āśānām,
baddhāndhakārayā tripatākayā bhrukuṭyā punar iva triyāmāṃ parivartayan 'devi,
na bhetavyam,
na bhetavyam'ity abhidadhāno vegenotpapāta
sarvāsu ca dikṣu vikṣiptacakṣur yadā nādrākṣīt kiṃ cid api tadā papraccha tāṃ bhayakāraṇam
atha gṛhadevatāsv iva pradhāvitāsu yāmikinīṣu,
prabuddhe ca samīpaśāyini parijane,
śānte ca hṛdayotkampakāriṇi sādhvase sā samabhāṃṣata 'āryaputra,
jānāmi svapne bhagavataḥ savitur maṇḍalān nirgatya dvau kumārakau tejomayau bālātapeneva pūrayantau digbhāgān vaidyutam iva jīvalokaṃ kurvāṇau mukuṭinau kuṇḍalinau aṅgadinau kavacinau gṛhītaśastrau indragopakarucā rudhireṇa snātau unmukhenottamāṅgaghaṭamānāñjalinā jagatā nikhilena praṇamyamānau kanyayaikayā ca candramūrtyeva suṣumṇaraśminirgatayānugamyamānau kṣititalam avatīrṇair
tau ca me vilapantyāḥ śastreṇodaraṃ vidārya praveṣṭum ārabdhau
pratibuddhāsmi cāryaputraṃ vikrośayantī vepamānahṛdayā'iti
etasminn eva ca kālakrame rājalakṣmyāḥ prathamālāpaḥ prathayann iva svapnaphalam upatoraṇaṃ rarāṇa prabhātaśaṅkhaḥ
bhāvinīṃ bhūtim ivābhidadhānā dadhvanur amandaṃ dundubhayaḥ
cakāṇa koṇāhatānandād iva pratyūṣanāndī
jaya jayeti prabodhamaṅgalapāṭhakānām uccair vāco'śrūyanta
puruṣaś ca vallabhaturaṅgamandurāmandire mandamandaṃ suptotthitaḥ saptīnāṃ kṛtamadhurahepāravāṇāṃ puraś cyotattuṣārasalilaśīkaraṃ kiran marakataharitaṃ yavasaṃ vaktrāparavaktre papāṭha 'nidhis taruvikāreṇa sanmaṇiḥ sphuratā dhāmnā//
śubhāgamo nimittena spaṣṭam ākhyāyate loke//
'aruṇa iva puraḥsaro raviṃ pavana ivātijavo jalāgamam//
śubham aśubham athāpi vā nṛṇāṃ kathayati pūrvanidarśanodayaḥ'//
narapatis tu tac chrutvā prīyamāṇenāntaḥkaraṇena tām avādīt 'devi,
mudo'vasare viṣīdasi
samṛddhās te gurujanāśiṣaḥ pūrṇā no manorathāḥ parigṛhītāsi kuladevatābhiḥ prasannas te bhagavān aṃśumālī nacireṇaivātiguṇavadapatyatrayalābhenānandayiṣyati bhavatīm'iti
avatīrya ca yathākriyamāṇāḥ kriyāś cakāra
yaśomaty api tutoṣa tena patyur bhāṣitena
tataḥ samatikrānte kasmiṃś cit kālāṃśe devyāṃ ca yaśomatyāṃ devo rājyavardhanaḥ prathamam eva sambabhūva garbhe
garbhasthitasyaiva ca yasya yaśaseva pāṇḍutām ādatta jananī
guṇagauravaklānteva gātram udvoḍhuṃ na śaśāka
kāntivisarāmṛtarasatṛptevāhāraṃ prati parāṅmukhī babhūva
śanaiḥ śanair upacīyamānagarbhabharālasā ca gurubhir vāritāpi vandanāya katham api sakhībhir hastāvalambenānīyata
viśrāmyantī sālabhañjikeva samīpagatastambhabhittiṣv alakṣyata
kamalalobhanilīnair alibhir iva vṛtāv uddhartuṃ nāśakac caraṇau
mṛṇālalobhena ca caraṇanakhamayūkhalagnair bhavanahaṃsair iva sañcāryamāṇā mandamandaṃ babhrāma
maṇibhittipātinīṣu pratimāsv api hastāvalambanalobhena prasārayāmāsa karakamalam,
kimuta sakhīṣu
maṇikyastambhadīdhitīr apy ālambitum ācakāṅkṣa,
kim punar bhavanalatāḥ
samādeṣṭum apy asamarthāsīd gṛhakāryāṇi kaiva kathā kartum
āstāṃ nūpurabhārakheditaṃ caraṇayugalaṃ manasāpi nodasahata saudham āroḍhum
aṅgāny api nāśaknod dhārayituṃ dūre bhūṣaṇāni
cintayitvāpi krīḍāparvatādhirohaṇam uktampitastanī tastāna
pratyutthāneṣūbhayajānuśikharavinihitakarakisalayāpi garvād iva garbheṇādhāryata
divasaṃ cādhomukhī stanapṛṣṭhasaṃkrāntenāpatyadarśanautsukyādantaḥpraviṣṭeneva mukhakamalenaivaṃ prīyamāṇā dadarśa garbham
udare tanayena hṛdaye ca bhartrā tiṣṭhatā dviguṇitām iva lakṣmīm uvāha
sakhyutsaṅgam uktaśarīrā ca śarīraparicārikāṇām aṅkeṣu sapatnīnāṃ tu śiraḥsu pādau cakāra
avatīrṇe ca daśame māsi sarvorvībhṛtpakṣapātāya vajraparamāṇubhir iva nirmitam,
tribhuvanabhāradhāraṇasamarthaṃ śeṣaphaṇāmaṇḍalopakaraṇair iva kalpitam,
sakalabhūbhṛtkampakāriṇaṃ diggajāvayavair iva vihitam aūta devaṃ rājyavardhanam
yasmiñ jāte jātapramodā nṛtyamayya ivājāyanta prajāḥ
pūritāsaṃkhyaśaṅkhaśabdamukharaṃ prahatapaṭahaśatapaṭuravaṃ gambhīrabherīninādanirbharabharitabhuvanaṃ pramodonmattamartyalokamanoharaṃ māsam ekaṃ divasam iva mahotsavam akaron narapatiḥ
athānyasminn atikrānte kasmiṃś cit kāle kandalini kuḍmalitakadambatarau rūḍhatokmatṛṇastambe stambhitatāmarase vikasitacātakacetasi mūkamānasaukasi nabhasi māsi devyā devakyā iva cakrapāṇiryaśomatyā hṛdaye garbhe ca samam eva sambabhūva harṣaḥ
śanaiḥ śanaiś cāsyāḥ sarvaprajāpuṇyair iva parigṛhītā bhūyo'py āpāṇḍutām aṅgayaṣṭir jagāma
garbhārambheṇa śyāmāyamānacārucūcukacūlikau cakravartinaḥ pātum mudritāv iva payodharakalaśau babhāra
stanyārtham ānananihitā dugdhanadīva dīrghasnigdhadhavalā mādhuryam adhatta dṛṣṭiḥ
sakalamaṅgalagaṇādhiṣṭitagātragarimṇeva gatir amandāyata
mandaṃ mandaṃ sañcarantyā nirmalamaṇikuṭṭimanimagnapratibimbanibhena gṛhītapādapallavā pūrvasevām ivārebhe pṛthivyasyāḥ
divasam adhiśayānāyāḥ śayanīyam apāśrayapatrabhaṅgaputrikāpratimā vimalakapolodaragatā prasavasamayaṃ pratipālayantī lakṣmīr ivālakṣyata
kṣapāsu saudhaśikharāgragatāyā garbhonmāthamuktāṃśuke stanamaṇḍale saṃkrāntam uḍupatimaṇḍalam upari garbhasya śvetātapatram iva kenāpi dhāryamāṇam adṛśyata
suptāyā vāsabhavane citrabhitticāmaragrāhiṇyo'pi cāmarāṇi cālayāṃcakruḥ
svapneṣu karavidhṛtakamalinīpalāśapuṭasalilaiś caturbhir api dikkaribhir akriyatābhiṣekaḥ
pratibudhyamānāyāś ca candraśālikāsālabhañjikāparijano'pi jayaśabdam asakṛd ajanayat
parijanāhvāneṣv ādiśety aśarīrā vāco niśceruḥ
krīḍāyām api nāsahatājñābhaṅgam
api ca caturṇām api mahārṇavānām ekīkṛtenāmbhasā snātuṃ vāñchā babhūva
velāvanalatāgṛhodarapulinaparisareṣu paryaṭituṃ hṛdayam abhilalāṣa
ātyayikeṣv api kāryeṣu savibhramaṃ bhrūlatā cacāla
sannihiteṣv api maṇidarpaṇesu mukham utkhāte khaḍgapaṭṭe vīkṣituṃ vyasanam āsīt
utsāritavīṇaḥ strījanaviruddhā dhanurdhvanayaḥ śrutāv asukhāyanta
pañjarakesariṣu cakṣur aramata
gurupraṇāmeṣv api stambhitam iva śiraḥ katham api nanāma
sakhyaś cāsyāḥ pramodavisphāritair locanapuṭair āsannaprasavamahotsavadhiyeva dhavalayantyo bhavanaṃ vikacakumudakamalakuvalayapalāśavṛṣṭim ayaṃ rakṣābalividhim ivānavarataṃ vidadhānā dikṣu kṣaṇam api na mumucuḥ pārśvam
ātmocitasthānaniṣaṇṇāś ca mahānto vividhauṣadhidharā bhiṣajo bhūdharā iva bhuvo dhṛtiṃ cakruḥ
payonidhīnāṃ hṛdayānīva lakṣmyā sahāgatāni grīvāsūtragranthiṣu praśastaratnāny abadhyanta
tataś ca prāpte jyeṣṭhāmūlīye māsi bahulāsu bahulapakṣadvādaśyāṃ vyatīte pradoṣasamaye samārurukṣati kṣapāyauvane sahasaivāntaḥpure samudapādi kolāhalaḥ strījanasya
nirgatya ca sasaṃbhramaṃ yaśomatyāḥ svayam eva hṛdayanirviśeṣā dhātryāḥ sutā suyātreti nāmnā rājñaḥ pādayor nipatya 'deva,
diṣṭhyā vardhase dvitīyasutajanmanā'ity vyāharantī pūrṇapātraṃ jahāra
asminn eva ca kāle rājñaḥ paramasaṃmataḥ śataśaḥ saṃvāditātīndriyādeśo darśitaprabhāvaḥ saṅkalitī jyotiṣi sarvāsāṃ grahasaṃhitānāṃ pāradṛśvā sakalagaṇakamadhye mahito hitaś ca trikālajñānabhāg bhojakas tārako nāma gaṇakaḥ samupasṛtya vijñāpitavān 'deva,
śrūyatām
māndhātā kilaivaṃvidhe vyatīpātādisarvadoṣābhiṣaṅgarahite'hani sarveṣūccasthānasthiteṣv evaṃ graheṣv īdṛśi lagne bheje janma
arvāktato'sminn antarāle punar evaṃvidhe yoge cakravartijanane nājani jagati kaś cid aparaḥ
saptānāṃ cakravartinām agraṇīś cakravarticihnānāṃ mahāratnānāṃ ca bhājanaṃ saptānāṃ sāgaraṇāṃ pālayitā saptatantūnāṃ sarveṣāṃ pravartayitā saptasaptisamaḥ suto'yaṃ devasya jātaḥ'iti
atrāntare svayam evānādhmātā api tāramadhuraṃ śaṅkhā viresuḥ
atāḍito'pi kṣubhitajalanidhijaladhvanidhīraṃ juguñjābhiṣekadundubhiḥ
anāhatāny api māṅgalatūryāṇi reṇuḥ
sarvabhuvanābhayaghoṣaṇāpaṭaha iva digantareṣu babhrāma tūryapratiśabdaḥ
vidhutakesarasaṭāś ca sāṭopagṛhītaharitadūrvāpallavakavalapraśastair mukhapuṭaiḥ samaheṣanta hṛṣṭā vājinaḥ
salīlam utkṣiptair hastapallavair nṛtyanta iva śravaṇasubhagaṃ jagarjur gajāḥ
vavau cācirāc cakrāyudham utsṛjantyā lakṣmyā niḥśvāsa iva surāmodasurabhir divyānilaḥ
yajvanāṃ mandireṣu pradakṣiṇaśikhākalāpakathitakalyāṇāgamāḥ prajajvalur anindhanā vaitānavahnayaḥ
bhuvastalāt tapanīyaśṛṅkhalābandhabandhurakalaśīkośāḥ samudagur mahānidhayaḥ
prahatamaṅgalatūryapratiśabdanibhena dikṣu dikpālair api pramodād akriyateva diṣṭavṛddhikalakalaḥ
tatkṣaṇa eva ca śuklavāsaso brahmamukhāḥ kṛtayugaprajāpataya iva prajāvṛddhaye samupatasthire dvijātayaḥ
sākṣād dharma iva śāntyudakaphalahastas tasthau puraḥ purodhāḥ
purātanyaḥ sthitaya ivādṛśyantā gatā bāndhavavṛddhāḥ
pralambaśmaśrujālajaṭilānanāni bahalamalapaṅkakalaṅkakālakāyāni naśyataḥ kalikālasya bāndhavakulānīvākulāny adhāvanta muktāni bandhanavṛndāni
tatkālāpakrāntasyādharmasya śibiraśreṇaya ivālakṣyanta lokaviluṇṭhitā vipaṇivīthyaḥ
vilasadunmukhavāmanakabadhiravṛndaveṣṭitāḥ sākṣāj jātamātṛdevatā iva bahubālakavyākulā nanṛtur vṛddhadhātryaḥ
prāvartata ca vigatarājakulasthitir adhaḥkṛtapratīhārākṛtir apanītavetrivetro nirdoṣāntaḥpurapraveśaḥ samasvāmiparijano nirviśeṣabālavṛddhaḥ samānaśiṣṭāśiṣṭajano durjñeyamattāmattapravibhāgas tulyakulayuvativeśyālāpavilāsaḥ pranṛttasakalakaṭakalokaḥ putrajanmotsavo mahān
aparedyur ārabhyaṃ sarvābhyo digbhyaḥ strīrājyānīvāvarjitāni,
asuravivarāṇīvāpāvṛtāni,
nārāyaṇāvarodhānīva pracalitāni,
apsarasām iva mahīm avatīrṇāni kulāni,
parijanena pṛthukaraṇḍaparigṛhītāḥ snānīyacūrṇāvakīrṇakusumāḥ sumanaḥsrajaḥ,
sphaṭikaśilāśakalaśuklakarpūrakhaṇḍapūritāḥ pātrīḥ,
kuṅkumādhivāsabhāñji bhājanāni ca maṇimayāni,
sahakāratailatimyattanukhadirakesarajālajaṭilāni candanadhavalapūgaphalaphālīdanturadantaśapharukāṇi,
guñjanmadhukarakulapīyamānapārijātaparimalāni pāṭalakāni ca,
sindūrapātrāṇi ca piṣṭātakapātrāṇi ca bālalatālambamānaviṭakavīṭakāṃś ca tāmbūlavṛkṣakām bibhrāṇenānugamyamānāni caraṇanikuṭṭanaraṇitamaṇinūpuramukharitadiṅmukhāni nṛtyanti rājakulam āgacchanti samantātsāmantāntaḥpurasahasrāṇy adṛśyanta
śanaiḥ śanair vyajṛmbhata ca kva cin nṛttānucitacirantanaśālīnakulaputrakalokalāsyaprathitapārthivānurāgaḥ kva cid antaḥsmitakṣitipālāpekṣitakṣībakṣudradāsīsamākṛṣyamāṇarājavallabhaḥ kva cin mattakaṭakakuṭṭanīkaṇṭhalagnavṛddhāryasāmantanṛttanirbharahasitanarapatiḥ kva cit kṣitipākṣisaṃjñādiṣṭaduṣṭadāserakagītasūcyamānasacivacauryarataprapañcaḥ kva cin madotkaṭakuṭahārikāpariṣvajyamānajaratpravrajitajanitajanahāsaḥ kva cid anyonyanirbharaspardhoddhuraviṭaceṭakārabdhāvācyavacanayuddhaḥ kva cin nṛpābalābalātkāranartyamānanṛtyānabhijñāntaḥpurapālabhāvitabhujiṣyaḥ,
saparvata iva kusumarāśibhiḥ,
sadhāragṛha iva sīdhuprapābhiḥ,
sanandanavana iva pārijātakāmodaiḥ,
sanīhāra iva karpūrareṇubhiḥ,
sāṭṭahāsa iva paṭaharavaiḥ,
sāmṛtamathana iva kalakalaiḥ,
sāvarta iva rāsakamaṇḍalaiḥ,
saromāñ ca iva bhūṣaṇamaṇikiraṇaiḥ,
sapaṭṭabandha iva candanalalāṭikābhiḥ,
saprasava iva pratiśabdakaḥ,
sapraroha iva prasādadānair utsavāmodaḥ
skandhāvalambamānakesaramālāḥ kāmbojavājina ivāskandandantas taralatārakā hariṇā ivoḍḍīyamānāḥ sagarasutā iva khanitrair nirdayaiś caraṇābhighātair dārayanto bhuvam anekasahasrasaṃkhyāś cikrīḍur yuvānaḥ
katham api tālāvacaracāraṇacaraṇakṣobhaṃ cakṣame kṣamā
kṣitipālakumārakāṇāṃ khelatām anyonyāsphālair ābharaṇeṣu bhuktāphalāni pheluḥ
sindūrareṇunā punar utpannahiraṇyagarbhagarbhaśoṇitaśoṇāśam iva brahmāṇḍakapālam abhavat
paṭavāsapāṃśupaṭalena prakaṭitamandākinīsaikatasahasram iva śuśubhe nabhastalam
viprakīryamāṇapiṣṭātakaparāgapiñjaritātapā bhuvanakṣobhaviśīrṇapitāmahakamalakiñjalkarañorājirañjitā iva rejur divasāḥ
saṅghaṭṭavighaṭitahārapatitamuktāphalapaṭaleṣu caskhāla lokaḥ
sthānasthāneṣu ca mandamandam āsphālyamānāliṅgyakena śiñjānamañjuveṇunā jhaṇajhaṇāyamānajhallarīkeṇa tāḍyamānatantrīpaṭahikena vādyamānānuttānālābuvīṇena kalakāṃsyakośīkvaṇitakāhalena samakāladīyamānānuttalatānakenātodyavādyenānugamyamānāḥ,
pade pade jhaṇajhaṇitabhūṣaṇaravair api sahṛdayair ivānuvartamānatālalayāḥ,
kokilā iva madakalakākalīkomalālāpinyo viṭānāṃ karṇāmṛtāny aślīlarāsakapadāni gāyantyaḥ,
samuṇḍamālikāḥ,
sakarṇapallavāḥ,
sacandanatilakāḥ,
samucchritābhir valayāvalīvācālābhir bāhulatikābhiḥ savitāram ivāliṅgayantyaḥ,
kuṅkumapramṛṣṭirucirakāyāḥ kāśmīrakiśorya iva valgantyaḥ,
nitambabimbalambivikaṭakuraṭakaśekharāḥ pradīptā iva rāgāgninā,
sindūracchaṭācchuritamukhamudrāḥ śāsanapaṭṭapaṅktaya ivāpratihataśāsanasya kandarpasya,
muṣṭiprakīryamāṇakarpūrapaṭavāsapāṃsulamanorathasañcaraṇarathyā iva yauvanasyoddāmakusumadāmatāḍitataruṇajanāḥ pratīhārya iva taruṇamahotsavasya,
pracalatpattrakuṇḍalā lasantyo latā iva madanacandanadrumasya,
lalitapadahaṃsakaravamukharāḥ samullasantyo vīcaya iva śṛṅgārarasasāgarasya,
vācyāvācyavivekaśūnyā bālakrīḍā iva saubhāgyasya,
ghanapaṭaharavotkaṇṭakitagātrayaṣṭayaḥ ketakya iva kusumadhūlim udgiranyaḥ,
kamalinya iva divasam utphullānanāḥ,
kumudinya iva rātrāv anupajātanidrāḥ,
āviṣṭā iva narendravṛndaparivṛtāḥ,
prītaya iva hṛdayam apaharantyaḥ,
gītaya iva rāgam uddīpayantyaḥ,
puṣṭaya ivānandam utpādayantyaḥ,
madam api madayantya iva,
rāgam api rañjayantya iva,
ānandam api ānandayantya iva,
nṛtyam api nartayamānā iva,
utsavam apy utsukayantya iva,
kaṭākṣekṣiteṣu pibantya ivāpāṅgaśuktibhiḥ,
tarjaneṣu saṃyamayantya iva nakhamayūkhapāśaiḥ,
kopābhinayeṣu tāḍayantya iva bhrūlatāvibhāgaiḥ,
caturacaṅkramaṇeṣu vikirantya iva vikārān,
paṇyavilāsinyaḥ prānṛtyan
anyatra vetrivetravitrāsitajanadattāntarālāḥ,
dhriyamāṇadhavalātapatravanā vanadevatā iva kalpatarutalavicāriṇyaḥ,
kāś cit skandhobhayapālīlambamānalambottarīyalagnahastā līlādolādhirūḍhā iva preṅkhantyaḥ,
kāś cit kanakakeyūrakoṭipāṭyamānapaṭṭāṃśukottaraṅgās taraṅgiṇya iva taraccakravākasīmantyamānasrotasaḥ,
kāś cid uddhūyamānadhavalacāmarasaṭālagnatrikaṇṭakavalitavikaṭakaṭākṣāḥ sarasya iva haṃsākṛṣyamāṇanīlotpalavanāḥ,
kāc cic calaccaraṇacyutālaktakāruṇasvedaśīkarasicyamānabhavanahaṃsāḥ saṃdhyārāgarajyamānendubimbā iva kaumudīrajanyaḥ,
kāś cit kaṇṭhanihitakāñcanakāñcīguṇāñcitakañcukivikārākuñcitabhruvaḥ kāmavāgurā iva prasāritabāhupāśā rājamahiṣyaḥ prārabdhanṛtyā vilesuḥ
sarvataś ca nṛtyataḥ straiṇasya galadbhiḥ padālaktakair aruṇitā rāgamayīva śuśoṇa kṣoṇī
samullasadbhiḥ stanamaṇḍalair maṅgalakalaśamaya iva babhūva mahotsavaḥ
bhujalatāvikṣepair mṛṇālavalayamaya iva rarāja jīvalokaḥ
samullasadbhir vilāsasmitais taḍinmaya ivākriyata kālaḥ
cañcalānāṃ cakṣuṣām aṃśubhiḥ kṛṣṇasāramayā ivāsanvāsarāḥ
samullasadbhiḥ śirīṣakusumastabakakarṇapūraiḥ śukapicchamaya iva haritacchāyo'bhūd ātapaḥ
visraṃsamānair dhammillatamālapallavaiḥ kajjalamayam ivālakṣyatāntarīkṣam
utkṣiptair hastakiśalayaiḥ kamalinīmayya iva babhāsire sṛṣṭayaḥ
māṇikyendrāyudhānām arciṣā cāṣapatramayā iva cakāśire ravimaricayaḥ
raṇatām ābharaṇagaṇānāṃ pratiśabdakaiḥ kiṅkiṇīmayya iva śiśiñjire diśaḥ
jaratyo'py unmādinya iva ramaṇyo reṇuḥ
varṣīyāṃso'pi grahagṛhītā iva nāpatrepire
vidvāṃso'pi mattā ivātmānaṃ visasmaruḥ
ninartiṣayā munīnām api manāṃsi vipusphuluḥ
sarvasvaṃ ca dadau narapatiḥ
diśi diśi kuberakoṣā ivālupyanta lokena draviṇarāśayaḥ
evaṃ ca vṛtte tasmin mahotsave śanaiḥ śanaiḥ punar apy atikrāmati kāle,
deve cottamāṅganihitarakṣāsarṣape,
samunmiṣatpratāpāgnisphuliṅga iva gorocanāpiñjaritavapuṣi,
samabhivyajyamānasahajakṣātratejasīva hāṭakabaddhavikaṭavyāghranakhapaṅktimaṇḍitagrīvake,
hṛdayodbhidyamānadarpāṅkura iva prathamāvyaktajalpitena satyasya śanaiḥ śanair oṃkāram iva kurvāṇe,
mugdhasmitaiḥ kusumair iva madhukarakulāni bandhuhṛdayāny ākarṣati,
jananīpayodharakalaśapayaḥśīkarasekād iva jāyamānair vilāsahasitāṅkurair daśanakair alaṃkriyamāṇamukhakamalake,
cāritra ivāntaḥpurastrīkadambakena pālyamāne,
mantra iva sacivamaṇḍalena rakṣyamāṇe,
vṛtta iva kulaputrakalokenāmucyamāne,
yaśasīvātmavaṃśena saṃvardhyamāne,
mṛgapatipota iva rakṣipuruṣaśastrapañjaramadhyagate,
dhātrīkarāṅgulilagne pañcaṣāṇi padāni prayacchati harṣe,
ṣaṣṭaṃ varṣam avatarati ca rājyavardhane devī yaśomatī garbheṇādhatta nārāyaṇamūrtir iva vasudhā devīṃ rājyaśriyam
pūrṇeṣu ca prasavadivaseṣu dīrgharaktanālanetrām utpalinīm iva sarasī,
haṃsamadhurasvarāṃ śaradam iva prāvṛṭ,
kusumasukumārāvayavāṃ vanarājim iva madhuśrīḥ,
mahākanakāvadātāṃ vasudhārām iva dyauḥ,
prabhāvarṣiṇīṃ ratnajātim iva velā,
sakalajananayanānandakāriṇīṃ candralekhām iva pratipat,
sahasranetradarśanayogyāṃ jayantīm iva śacī,
sarvabhūbhṛdabhyrthitāṃ gaurīm iva menā,
prasūtavatī duhitaram
yayā dvayoḥ sutayor upari stanayor ivaikāvalīlatayā nitarām arājata
asminn eva tu kāle devyā yaśomatyā bhrātā sutam aṣṭavarṣadeśīyam uddhūyamānakuṭilakākapakṣakaśikhaṇḍaṃ khaṇḍaparaśuhuṃkārāgnidhūmalekhānubaddhamūrdhānaṃ makaradhvajam iva punar jātam,
ekenendranīlakuṇḍalāṃśuśyāmalitena śarīrārdhenetareṇa ca trikaṇṭakamuktāphalālokadhavalitena saṃpṛktāvatāram iva hariharayor darśayantam,
pīnaprakoṣṭhapratiṣṭhitapuṣpalohavalayaṃ paraśurāmam iva kṣatrakṣapaṇakṣīṇaparaśupāśacihnitaṃ bālatāṃ gatam,
kaṇṭhasūtragrathitabhaṅgurapravālāṅkuraṃ hiraṇyakaśipum ivoraḥkāṭhinyakhaṇḍitanarasiṃhanakharakhaṇḍam,
gṛhītajanmāntaraṃ śaiśave'pi sāvaṣṭāmbhaṃ bījam iva vīryadrumasya bhaṇḍināmānam anucaraṃ kumārayor arpitavān
avanipates tu tasyopari putrayos tṛtīyasya netrayor iveśvarasya tulyaṃ darśanam āsīt
rājaputrāv api sakalajīvalokahṛdayānandadāyinau tena prakṛtidakṣiṇena madhumādhavāv iva malayamārutenopetau nitarāṃ rejatuḥ
krameṇa cāpareṇeva bhrātrā prajānandena saha vardhamānau yauvanam avateratuḥ sthirorustambhau ca pṛthuprakoṣṭhau dīrghabhujārgalau vikaṭoraḥkapāṭau prāṃśusālābhirāmau mahānagarasaṃniveśāv iva sarvalokāśrayakṣamau babhūvatuḥ
atha candrasūryāv iva sphurajjyotsnāyaśaḥpratāpākrāntabhuvanāv abhirāmadurnirīkṣyau,
agnimārutāv iva samabhivyaktatejobalāv ekṣībhūtau,
śilākaṭhinakāyabandhau himavadvindhyāv ivācalau,
mahāvṛṣāv iva kṛtayugayogyau,
aruṇagaruḍāv iva harivāhanavibhaktaśarīrau,
indropendrāv iva nāgendragatau,
karṇārjunāv iva kuṇḍalakirīṭadharau,
pūrvāparadigbhāgāv iva sarvatejasvinām udayāstamayasampādanasamarthau,
amāntāv ivātimānenāsannavelārgalanirodhasaṅkaṭe kukuṭīrake tejaḥparāṅmukhīṃ chāyām api jugupsamānau,
svātmapratibimbenāpi pādanakhalagnena lajjamānau,
śiroruhāṇām api bhaṅgena duḥkham avatiṣṭhamānau,
cūḍāmaṇisaṃkrāntenāpi dvitīyenātapatreṇāpatrapamāṇau,
bhagavati ṣaṇmukhe'pi svāmiśabdenāsukhāyamānaśravaṇau,
darpaṇadṛṣṭenāpi pratipuruṣeṇa dūyamānanayanau,
saṃdhyāñjalighaṭaneṣv api śūlāyamānottamāṅgau,
jaladharadhṛtenāpi dhanuṣā dodūyamānahṛdayau,
ālekhyakṣitipatibhir apy apraṇamadbhiḥ santapyamānacaraṇau,
parimitamaṇḍalasantuṣṭaṃ tejaḥ savitur apy abahumanyamānau,
bhūbhṛdapahṛtalkṣmīkaṃ sāgaram apy upahasantau,
balavantam akṛtavigrahaṃ mārutam api nindantau,
himavato'pi camarībālavyajanavījitena dahyamānau,
jaladhīnām api śaṅkhaiḥ khidyamānau,
catuḥsamudrādhipatim aparaṃ pracetasam apy asahamānau,
anapahṛtacchatrān api vicchāyān avanipālān kurvāṇau,
sādhuṣv apy asevitaprasannau,
mukhena madhu kṣarantau,
duṣṭarājavaṃśānūpmaṇā dūrasthitān api mlānim ānayantau,
anudivasaṃ śāstrābhyāsaśyāmikākalaṅkitam aśeṣarājakapratāpāgninirvāpaṇamalinam iva karatalam udvahantau,
yogyākāleṣu dhīrair dhanur dhvanibhir abhyarṇopabhogād digvadhūbhir ivālapantau,
rājyavardhana iti harṣa iti sarvasyām eva pṛthivyām āvirbhūtaśabdaprādurbhāvau,
svalpīyasaiva kālena dvīpāntareṣv api prakāśatāṃ jagmatuḥ
ekadā ca tāv āhūya bhuktavān abhyantaragataḥ pitā sasneham avādīt 'vastau,
prathamaṃ rājyāṅgaṃ durlabhāḥ sadbhṛtyāḥ
prāyeṇa pramāṇava iva samavāyeṣv anuguṇībhūya dravyaṃ kurvanti pārthivaṃ kṣudrāḥ
krīḍārasena nartayanto mayūratāṃ nayanti bāliśāḥ
darpaṇam ivānupraviśyātmīyāṃ prakṛtiṃ saṃkrāmayanti pallavikāḥ
svapnā iva mithyādarśanair asadbuddhiṃ janayanti vikārā iva vātikāḥ
cātakā iva tṛṇāvanto na śakyante grahītum akulīnāḥ
mānase mīnam iva sphurantam evābhiprāyaṃ gṛhṇanti jālikāḥ
yamapaṭṭikā ivāmbare citram ālikhanty udgītakāḥ
śalyaṃ hṛdaye nikṣipanty atimārgaṇāḥ
yataḥ sarvair doṣābhiṣvaṅgair asaṅgatau bahudhopadhābhiḥ parīkṣitau śucī vinītau vikrāntāv abhirūpau mālavarājaputrau bhrātarau bhujjāv iva me śarīrād avyatiriktau kumāraguptamādhavaguptanāmānāv asmābhir bhavator anucaratvārtham imau nirdiṣṭau,
anayor upari bhavadbhyām api nānyaparijanasamavṛttibhyāṃ bhavitavyam'ity uktvā tayor āhvānāya pratīhāram ādideśa
nācirād dvāradeśanihitalocanau rājyavardhanaharṣau pratīhāreṇa saha praviśantam,
agratojyeṣṭam aṣṭādaśavarṣavayasaṃ nātyuccaṃ nātikharvam atigurubhiḥ pdadanyāsair anekanarapatisañcaraṇacalāṃ niścalīkurvāṇam ivorvīm,
anavaratābhyastalaṅghanaghanopacayakaṭhinamāṃsamedurād ūrudvayān niṣpatatevānulbaṇajānugranthiprasūtena tanutarajaṅghākāṇḍayugalena bhāsamānam,
ullikhitapārśvaprakāśitakraśimnā mandaram iva surāsurarabhasabhramitavāsukikaṣaṇakṣīṇena madhyena lakṣyamāṇam,
ativistīrṇenorasā svāmisambhāvanānām aparimitānām avakāśam iva prayacchantam,
pralambamānasya bhujayugalasya nibhṛtalalitair vikṣepair atidustaraṃ tarantam iva yauvanodadhim,
vāmakarakaṭakamāṇikyamarīcimañjarījālinyā samudbhidyamānapratāpānalaśikhāpallavayeva cāpaguṇakiṇalekhayāṅkitapīvaraprakoṣṭham,
ālohinīm uccāṃsataṭāvalambinīm astragrahaṇavratavidhṛtāṃ rauravīm iva tvacaṃ karṇābharaṇamaṇeḥ prabhāṃ bibhrāṇam,
utkoṭikeyūrapatrabhaṅgaputrikāpratibimbagarbhakapolaṃ mukhaṃ candramasam iva hṛdayasthitarohiṇīkam udvahantam,
acapalastimitatārakeṇādhomukhena cakṣuṣā śikṣayantam iva lakṣmīlābhottānitamukhāni paṅkajavanāni vinayam,
svāmyanurāgam ivāmlātakam uttaṃsīkṛtaṃ śirasā dhārayantam,
nirdayayā kaṅkaṇabhaṅgabhītasakalakārmukārpitām iva namratāṃ prakāśayantam,
śaiśava eva nirjitair indrayair aribhir iva saṃyataiḥ śobhamānam,
praṇayinīm iva viśvāsabhūmiṃ kulaputratām anuvartamānam,
tejasvinam api śīlenāhlādakena savitāram iva śaśināntargatena virājamānam,
acalānām api kāyakārkaśyena gandhanam ivācarantam,
darśanakrītam ānandahaste vikrīṇānam iva janaṃ saubhāgyena kumāraguptam,
pṛṣṭhatas tasya kanīyāṃsam atiprāṃśutayā gauratayā ca manaḥśilāśailam iva sañcarantam,
anulbaṇamālatīkusumaśekharanibhena nirjigamiṣatā guruṇā śirasi cumbitam iva yaśasā,
parasparaviruddhayor vinayayauvanayoś cirāt prathamasaṅgamacihnam iva bhrūsaṅgatakena kathayantam,
atidhīratayā hṛdayanihitāṃ svāmibhaktim iva niścalāṃ dṛṣṭiṃ dhārayantam,
acchācchacandanarasānulepaśītalaṃ sannihitahāropadhānaṃ vakṣaḥsthalam anantasāmantasaṃkrāntiśrāntāyāḥ śriyo viśālaṃ śaśimaṇiśilāpaṭṭaśayanam iva bibhrāṇam,
cakṣuḥ kuraṅgakair ghoṇāvaṃśaṃ varāhaiḥ skandhapīṭhaṃ mahiṣaiḥ prakoṣṭhabandhaṃ vyāghraiḥ parākramaṃ kesaribhir gamanaṃ mataṅgajair mṛgayākṣapitaśeṣair bhītair utkocam iva dattaṃ darśayantaṃ mādhavaguptaṃ dadṛśatuḥ
praviśya ca tau dūrād eva caturbhiraṅgair uttamāṅgena ca gāṃ spṛśantau namaścakratuḥ
snigdhanarendradṛṣṭinirdiṣṭām ucitāṃ bhūmiṃ bhejāte
muhūrtaṃ ca sthitvā bhūpatir ādideśa tau 'adyaprabhṛti bhavadbhyāṃ kumārāv anuvartanīyau
ahārayoś caratos tiṣṭhatoḥ svapator jāgratoś cāntikaṃ kṣaṇam api na moktavyam
evaṃ vām acirāt sakalāḥ saṅkalpāḥ kalpatarava ivābhimataphalasampadutkarṣaviśeṣapradā bhaviṣyanti'ity ākarṇya 'yathājñāpayati devaḥ'iti medinīdolāyamānamaulibhyāṃ yugapadabhihite tābhyām utthāya rājyavardhanaharṣau pitaraṃ praṇematuḥ
ādāya ca tau nirjagmatuḥ
tataś cārabhya kṣaṇam api nimeṣonmeṣāv iva cakṣurgocarād anpayāntāv ucchvāsaniḥśvāsāv iva naktandivam abhimukhaṃ sthitau bhujāv iva satataṃ pārśvavartinau kumārayos tau babhūvatuḥ
atha rājyaśrīr api nṛtyagītādiṣu vidagdhāsu sakhīṣu sakalāsu kalāsu ca pratidivasam upacīyamānaparicayā śanaiḥ śanair avardhata parimitair eva ca divasair yauvanam āruroha
nipetur ekasyāṃ tasyāṃ śarā iva lakṣyabhuvi bhūbhjāṃ sarveṣāṃ dṛṣṭayaḥ
dūtapreṣaṇādibhiś ca tāṃ yayācire rājānaḥ
kadā cit tu rājāntaḥpuraprāsādasthito bāhyakakṣyāvasthitena puruṣeṇa svaprastāvāgatāṃ gīyamānām āryām aśṛṇot 'udvegamahāvarte pātayati payodharonnamanakāle//
sarid iva taṭam anuvarṣaṃ vivardhamānā sutā pitaram//
tāṃ ca śrutvā pārśvasthitāṃ mahādevīm utsāritaparijano jagāda 'devi,
taruṇībhūtā vatsā rājyaśrīḥ
etadīyā guṇavatteva kṣaṇam api hṛdayānn āpayāti me cintā
yauvanārambha eva ca kanyakānāmindhanībhavanti pitaraḥ santāpānalasya
hṛdayamandhakārayati me divasam iva payodharonntirasyāḥ
kenāpi kṛtā dharmyā nābhimatā me sthitir iyaṃ yad aṅgasambhūtāny aṅkalālitāny aprityājyāny aptyakānyakāṇḍa evāgatyāsaṃstutair nīyante
etāni tāni khalv aṅkanasthānāni saṃsārasya
seyaṃ sarvābhibhāvinī śokāgner dāhaśaktir yad aptyatve samāne'pi jātāyāṃ duhitari dūyante santaḥ
etad arthaṃ janmakāla eva kanyakābhyaḥ prayacchanti salilam aśrubhiḥ sādhavaḥ
etad bhayād akṛtadāraparigrahāḥ parihṛtagṛhavasatayaḥ śūnyāny araṇyāny adhiśerate munayaḥ
ko hi nāma saheta sacetano viraham apatyānām
yathā yathā samāpatanti dūtā varāṇāṃ varākī lajjamāneva cintā tathā tathā nitarāṃ praviśati me hṛdayam
kiṃ kriyate
tathāpi gṛhagatair anugāntavyā eva lokavṛttayaḥ
prāyeṇa ca satsv apy anyeṣu varaguṇeṣv abhijanam evānurudhyante dhīmantaḥ
dharaṇīdharāṇāṃ ca mūrdhni sthito māheśvaraḥ pādanyāsa iva sakalabhuvananamaskṛto maukharivaṃśaḥ
tatrāpi tilakabhūtasyāvantivarmaṇaḥ sūnuragrajo grahavarmā nāma grahapatir iva gāṃ gataḥ pitur anyūno guṇair enāṃ prārthayate
yadi bhavatyā api matir anumatyate tatas tasmai dātum icchāmi' ity uktavati bhartari duhitṛsnehakātaratarahṛdayā sāśrulocanā mahādevī pratyuvāca 'āryaputra,
saṃvardhanamātropayoginyo dhātrīnirviśeṣā bhavanti khalu mātaraḥ kanyakānām
pradāne tu pramāṇamāsāṃ pitaraḥ
kevalaṃ kṛpākṛtaviśeṣaḥ sudūreṇa tanayasnehād atiricyate duhitṛsnehaḥ
yathā neyaṃ yāvav jīvam āvayor ārtitā pratipadyate tathāryaputra eva jānāti'iti
rājā tu jātaniścayo duhitṛdānaṃ prati samāhūya sutāv api viditārthāv akārṣīt
śobhane ca divase grahavarmaṇā kanyāṃ prārthayituṃ preṣitasya pūrvāgatasyaiva pradhānadūtapuruṣasya kare sarvarājakulasamakṣaṃ duhitṛdānajalam apātayat
jātamudi kṛtārthe gate ca tasminn āsanneṣu ca vivāhadivaseṣūddāmadīyamānatāmbūlapaṭavāsakusumaprasādhitasarvalokam,
sakaladeśādiśyamānaśilpisārthāgamanam,
avanipālapuruṣagṛhītasamagragrāmīṇānīyamānopakaraṇasambhāram,
rājadauvārikopanīyamānānekanṛpopāyanam,
upanimantritāgatabandhuvargasaṃvargaṇavyagrarājavallabham,
labdhamadhumadapracaṇḍacarmakārakarapuṭollālitakoṇapaṭuvighaṭṭanaraṇanmaṅgalapaṭaham,
piṣṭapañcāṅgulamaṇḍyamānolūkhalamusalaśilādyupakaraṇam,
aśeṣāśāmukhāvirbhūtacāraṇaparamparāpūryamāṇaprakoṣṭhaṃ pratiṣṭhāpyamānendrāṇīdaivatam,
sitakusumavilepanavasanasatkṛtaiḥ sūtradhārair ādīyamānavivāhavedīsūtrapātam,
utkūrcakakaraiś ca sudhākarparaskandhair adhirohiṇīsamārūḍhair dhavair dhavalīkriyamāṇaprāsādapratolīprākāraśikharam,
kṣuṇṇakṣālyamānakusumbhakasambhārāmbhaḥplavapūrarajyamānajanapādapallvam,
nirūpyamāṇayautakayogyamātaṅgaturaṅgataraṅgitāṅganam,
gaṇanābhiyuktagaṇakagaṇagṛhyamāṇalagnaguṇam,
hemakāracakraprakrāntahāṭakaghaṭanaṭāṅkāravācālitālindakam,
utthāpitābhinavabhittipātyamānabahalavālukākaṇṭhakālepākulālepakalokam,
caturacitrakaracakravālalikhyamānamaṅgalyālekhyam,
lepyakārakadambakakriyamāṇamṛṇmayamīnakūrmamakaranārikelakadalipūgavṛkṣakam,
ksitipālaiś ca svayamābaddhakakṣyaiḥ svāmyarpitakarmaśobhāsampādanākulaiḥ somdīraliṭṭimabhūmīś ca masṛṇayadbhir vinihitasarasātarpaṇahastānvinyastālaktakapāṭalāṃś ca cūtāśokapallavalāñchitaśikharānudvāhavitardikāstambhānuttambhayadbhiḥ prārabdhavividhavyāpāram,
āsūryodayāc ca praviṣṭābhiḥ satībhiḥ subhagābhiḥ surūpābhiḥ suveśābhir avidhavābhḥ sindūrarajorājirājitalalāṭābhir vadhūvaragotragrahaṇagarbhāṇi śrutisubhagāni maṅgalāni gāyantībhir bahuvidhavarṇakādigdhāṅgulībhir grīvāsūtrāṇi ca citrayantībhiś citrapatralatālekhyakuśalābhiḥ kalaśāṃś ca dhavalitāñśītalaśārājiraśreṇīś ca maṇḍayantībhir abhinnapuṭakarpāsatūlapallavāṃ ca vaivāhikakaṅkaṇorṇāsūtrasaṃnāhāṃś ca rañjayantībhir balāśanāghṛtaghanīkṛtakuṅkumakalkamiśritāṃś cāṅgarāgāṃl lāvaṇyaviśeṣakṛnti ca mukhālepanāni kalpayantībhḥ kakkolamiśrāḥ sajātīphalāḥ sphuratsphītasphāṭikakarpūraśakalakhacitāntarālā lavaṅgamālā racayantībhiḥ samantāt sāmantasīmantinībhir vyāptam,
bahuvidhabhaktinirmāṇanipuṇapurāṇapaurapuraṃdhribadhyamānair baddhaiś cācāracaturāntaḥpurajaratījanitapūjārājamānarajakarajyamānai raktaiś cobhayapaṭāntalagnaparijanapreṅkholitaiś chāyāsu śoṣyamāṇaiḥ śuṣkaiś ca kuṭilakramarūpakriyamāṇapallavaparabhāgair aparair ārabdhakuṅkumapaṅkasthāsakacchuraṇair aparair udbhujabhujiṣyābhajyamānabhaṅgurottarīyaiḥ kṣaumaiś ca bādaraiś ca dukūlaiś ca lālātantujaiś cāṃśukaiś ca netraiś ca nirmokanibhair akaṭhorarambhāgarbhakomalair niḥśvāsahāryaiḥ sparśānumeyair vāsobhiḥ sarvataḥ sphuradbhir indrāyudhasahasrair iva sañchāditam,
ujjvalanicolakāvaguṇṭhyamānahaṃsakulaiś ca śayanīyais tārāmuktāphalopacīyamānaiś ca kañcukair anekopayogapāṭyamānaiś cāparimitaiḥ paṭṭapaṭīsahasrair abhinavarāgakomaladukūlarājamānaiś ca paṭavitānaiḥ stavarakanivahanirantaracchādyamānasamastapaṭalaiś ca maṇḍapair uccinnanetrapaṭaveṣṭyamānaiś ca stmbhair ujjvalaṃ ramaṇīyaṃ cautsukyadaṃ ca maṅgalyaṃ cāsīd rājakulam
devī tu yaśomatī vivāhotsavaparyākulahṛdayā hṛdayena bhartari kutūhalena jāmātari snehena duhitari upacāreṇa nimantritastrīṣu ādeśena parijane śarīreṇa sañcaraṇe cakṣuṣā kṛtākṛtapratyavekṣaṇeṣu ānandena mahotsave ekāpi bahudhā vibhaktevābhavat
bhūpatir apy upary upari visarjitoṣṭravāmījanitajāmātṛjoṣaḥ satyapyājñāsampādanadakṣe mukhekṣaṇapare parijane samaṃ putrābhyāṃ duhitṛsnehaviklavaḥ sarvaṃ svayam akarot
evaṃ ca tasminn avidhavāmaya iva bhavati rājakule,
maṅgalamaya iva jāyamāne jīvaloke,
cāraṇamayeṣv iva lakṣyamāṇeṣu diṅmukheṣu,
paṭahamaya iva kṛte'ntarikṣe,
bhūṣaṇamaya iva bhramati parijane,
bāndhavamaya iva dṛśyamāne sarge,
nirvṛttimaya ivopalakṣyamāṇe kāle,
lakṣmīmaya iva vijṛmbhamāṇe mahotsave,
nidhāna iva sukhasya phala iva janmanaḥ pariṇāma iva puṇyasya yauvana iva vibhūter yauvarājya iva prīteḥ siddhikāla iva manorathasya vartamāne,
gaṇyamāna iva janāṅgulībhiḥ,
ālokyamāna iva mārgadhvajaiḥ,
pratyudgamyamāna iva maṅgalyavādyapratiśabdakaiḥ,
āhūyamāna iva mauhūrtikaiḥ,
ākṛṣyamāṇa iva manorathaiḥ,
pariṣvajyamāna iva vadhūsakhīhṛdayair ājagāma vivāhadivasaḥ
prātar eva pratīhāraiḥ samutsāritanikhilānibaddhalokaṃ viviktam akriyata rājakulam
atha mahāpratīhāraḥ praviśya nṛpasamīpam 'deva,
jāmātur antikāt tāmbūladāyakaḥ pārijātakanāmā saṃprāptaḥ'ity abhidhāya svākāraṃ yuvānam adarśayat
rājā tu taṃ dūrād eva jāmātṛbahumānād darśitādaraḥ 'bālaka,
kac cit kuśalī grahavarmā'iti papraccha
asau tu samākarṇitanarādhipadhvanir dhāvamānaḥ kati cit padāny upasṛtya prasārya ca bāhu sevācaturaś ciraṃ vasundharāyāṃ nidhāya mūrdhānam utthāya 'deva,
kuśalī yathājñāpayasy arcayati ca devaṃ namaskāreṇa'iti vyajñāpayat
āgatajāmātṛnivedanāgataṃ ca taṃ jñātvā kṛtasatkāraṃ rājā 'yāminyāḥ prathame yāme vivāhakālātyayakṛto yathā na bhavati doṣaḥ'iti sandiśya pratīpaṃ prāhiṇot
atha sakalakamalavanalakṣmīṃ vadhūmukha iva sañcārya samavasite vāsare,
viavāhadivasaśriyaḥ pādapallava iva rajyamāne savitari,
vadhūvarānurāgalaghūkṛtapremalajjiteṣv iva vighaṭamāneṣu cakravākamithuneṣu,
saubhāgyadhvaja iva raktāṃśukasukumāravapuṣi nabhasi sphurati saṃdhyārāge,
kapotakaṇṭhakarbure varayātrāgamanarajasīva kaluṣayati diṅmukhāni timire,
lagnasampādanasajja ivojjihāne jyotirgaṇe,
vivāhamaṅgalakalaśa ivodayaśikhariṇā samutkṣipyamāṇe vardhamānadhavalacchāye tārādhipamaṇḍale vadhūvadanalāvaṇyajyotsnāparipītatamasi pradoṣe vṛthoditam upahasatsv iva rajanikaram uttānitamukheṣu kumudavaneṣv ājagāma muhur muhur ullāsitasphārasphuritāruṇacāmarair manorathair ivotthitarāgāgrapallavaiḥ puro dhāvamāniḥ pādātair utkarṇakaṭakahayapratiheṣitadīyamānasvāgatair iva vājināṃ vṛndaiś cāpūritadigbhāgaś calakarṇacāmarāṇāṃ cāmīkaramayasarvopakaraṇānāṃ varṇakalambināṃ balināṃ ghaṇṭāṭāṅkāriṇāṃ kariṇāṃ ghaṭābhiḥ ghaṭayann iva punar indūdayavilīnam andhakāraṃ nakṣatramālāmaṇḍitamukhīṃ kariṇīṃ niśākara iva paurandarīṃ diśamārūḍhaḥ prakaṭitavividhavihagavirutais tālāvacaracāraṇaiḥ puraḥsarair bālo vasanta ivopavataiḥ kriyamānakolāhalo gandhatailāvasekasugandhinā dīpikācakravālasyālokena kuṅkumapaṭavāsadhūlipaṭaleneva piñjarīkurvan sakalaṃ lokam utphullamallikāmuṇḍamālāmadhyādhyāsitakusumaśekhareṇa śirasā hasann iva sapariveśakṣapākaraṃ kaumudīpradoṣam ātmarūpanirijitamakaraketukarāpahṛtena kārmukeṇeva kausumena dāmnā viracitavaikakṣyakavilāsaḥ kusumasaurabhagarvabhrāntabhramarakulakalapralāpasubhagaḥ pārijāta iva jātaḥ śriyā saha punar avatārito medinīṃ navavadhūvadanāvalokanakutūhaleneva kṛṣyamāṇahṛdayaḥ patann iva mukhena pratyāsannalagno grahavarmā
rājā tu tam upadvāram āgataṃ caraṇābhyām eva rājacakrānugamyamānaḥ sasutaḥ pratyujjagāma
avatīrṇaṃ ca taṃ kṛtanamaskāraṃ manmatham iva mādhavaḥ prasāritabujo gāḍham āliliṅga
yathākramaṃ pariṣvaktarājyavardhanaharṣaṃ ca haste gṛhītvābhyantaraṃ ninye
svanirviśeṣāsanadānādinā cainam upacāreṇopacacāra
na cirāc ca gambhīranāmā nṛpateḥ praṇayī vidvān dvijanmā grahavarmāṇam uvāca 'tāta,
tvāṃ prāpya cirāt khalu rājyaśriyā ghaṭitau tejomayau sakalajagadgīyamānabudhakarṇānandakāriguṇagaṇau somasūryavaṃśāv iva puṣpabhūtimukharavaṃśau
prathamam eva kaustubhamaṇir iva guṇaiḥ sthito'si hṛdaye devasya
idānīṃ tu śaśīva śirasā parameśvareṇāsi voḍhavyo jātaḥ'iti
evaṃ vadaty eva tasmin nṛpam upasṛtya mauhūrtikāḥ 'deva,
samasīdati lagnavelā vrajatu jāmātā kautukagṛham'ity ūcuḥ
atha narendreṇa 'uttiṣṭa gaccha'iti gadito grahavarmā praviśyāntaḥpuraṃ jāmātṛdarśanakutūhalinīnāṃ strīṇāṃ patitāni locanasahasrāṇi vikacanīlakuvalayavanānīva laṅghayann āsasāda kautukagṛhadvāram
nivārita parijanaś ca praviveśa
atha tatra katipayāptapriyasakhīsvajanapramadāprāyaparivārām,
aruṇāṃśukāvaguṇṭhitamukhīṃ prabhātasaṃdhyām iva svaprabhayā niṣprabhān pradīpakān kurvāṇām,
atisaukumāryaśaṅkiteneva yauvanena nātinirbharam upagūḍhām,
sādhvasanirudhyamānahṛdayadeśaduḥkhamuktair nibhṛtāyataiḥ śvasitair apayāntaṃ kumārabhāvam ivānuśocantīm,
atyutkampinīṃ patanabhiyeva trapayā niṣpandaṃ dhāryamāṇām,
hastaṃ tāmarasapratipakṣam āsannagrahaṇaṃ śaśinam iva rohiṇīṃ bhayavepamānamānasām avalokayantīm,
candanadhavalatanulatāṃ jotsnādānasañcitalāvaṇyāt kumudinīgarbhād iva prasūtām,
kusumāmodanirhāriṇīṃ vasantahṛdayād iva nirgatām,
niḥśvāsaparimalākṛṣṭamadhukarakulāṃ malayamārutād ivotpannām,
kṛtakandarpānusaraṇāṃ ratim iva punar jātām,
prabhālāvaṇyamadasaurabhamādhuryaiḥ kaustubhaśaśimadirāpārijātāmṛtaprabhavaiḥ sarvaratnaguṇair aparām iva surāsuraruṣā ratnākareṇa kalpitāṃ śriyam,
snigdhena bālikālokena sitasindhuvārakusumamañjarībhir iva muktādīdhitibhiḥ kalpitakarṇāvataṃsām,
karṇābharaṇamarakataprabhāharitaśādvalena kapolasthalītalena vinodayantīm iva hāriṇīṃ locanacchāyām,
adhomukhīṃ varakautukālokanākulaṃ muhur muhuḥ kṛtamukhonnamanaprayatnaṃ sakhījanaṃ hṛdayaṃ ca nirbhartsayantīṃ vadhūm apaśyat
praviśantam eva taṃ hṛdayacauraṃ vadhvā samarpitaṃ jagrāha kandarpaḥ
parihāsasmeramukhībhiś ca nāribhiḥ kautukagṛhe yad yat kāryate jāmātā tat tatsarvam atipeśalaṃ cakāra
kṛtapariṇayānurūpaveśaparigrahāṃ gṛhītvā kare vadhūṃ nirjagāma
jagāma ca navasudhādhavalāṃ nimintritāgatais tuṣāraśailopatyakām iva tryambakāmbikāvivāhāhūtair bhūbhṛdbhiḥ parivṛtām,
sekasukumārayavāṅkuradanturaiḥ pañcasyaiḥ kalaśaiḥ komalavarṇikāvicitrair amitramukhaiś ca maṅgalyaphalahastābhir añjalikārikābhir udbhāsitaparyantām,
upādhyāyopadhīyamānendhanadhūmāyamānāgnisandhukṣaṇākṣaṇikopadraṣṭṭadvijām,
upakṛśānunihitānupahataharitakuśām,
saṃnihitadṛṣadajinājyasruksamitpūlīnivahām,
nūtanaśūrpārpitaśyāmalaśamīpalāśamiśralājahāsinīṃ vedīm
āruroha ca tāṃ divam iva sajyotsnaḥ śaśī
samutsasarpa ca vellitāruṇaśikhāpallavasya śikhinaḥ kusumāyudha iva ratidvitīyo raktāśokasya samīpam
hute ca hutabhuji dakṣiṇāvartapravṛttābhir vadhūvadanavilokanakutūhalinībhir iva jvālābhir eva saha pradakṣiṇaṃ babhrāma
pātyamāne ca lājāñjalau nakhamayūkhadhavalitatanur adṛṣṭapūrvavadhūvararūpavismayasmera ivādṛśyata vibhāvasuḥ
atrāntare svacchakapolodarasaṃkrāntam analapratibimbam iva nirvāpayantī sthūlamuktāphalavimalabāṣpabindusandohadarśitadurdinā nirvadanavikāraṃ ruroda vadhūḥ
udaśruvilocanānāṃ ca bāndhavavadhūnām udapādi mahān ākrandaḥ
parisamāpitavaivāhikakriyākalāpas tu jāmātā vadhvā samaṃ praṇanāma śvaśurau
praviveśa ca dvārapakṣalikhitaratiprītidaivataṃ praṇayibhir iva prathamapraviṣṭair alikulaiḥ kṛtakolāhalam,
alikulapakṣapavanapreṅkholitaiḥ karṇotpalaprahārabhayaprakampitair iva maṅgalapradīpaiḥ prakāśitam,
ekadeśalikhitastabakitaraktāśokatarutalabhājādhijyacāpena tiryakkūṇitanetratribhāgeṇa śaram ṛjūkurvatā kāmadevenādhiṣṭhitam,
ekapārśvanyastena kāñcanācāmarukeṇetarapārśvavartinyā ca dāntaśapharukadhāriṇyā kanakaputrikayā sākṣāl lakṣmyevoddaṇḍapuṇḍarīkahastayā sanāthena sopadhānena svāstīrṇena śayanena śobhamānam,
śayanaśirobhāgasthitena ca kṛtakumudaśobhena kusumāyudhasāhāyakāyāgatena śaśineva nidrākalaśena rājatena virājamānaṃ vāsagṛham
tatra ca hrītāyā navavadhūkāyāḥ parāṅmukhaprasuptāyā maṇibhittidarpaṇeṣu mukhapratibimbāni prathamālāpākarṇanakautukāgatagṛhadevatānanānīva maṇigavākṣakeṣu vīkṣamāṇaḥ kṣaṇadāṃ ninye
sthitvā ca śvaśurakule śīlenāmṛtam iva śvaśrūhṛdaye varṣann abhinavābhinavopacārair apunaruktāny ānandamayāni daśa dināni sthitvā dattvā rājadauvārikam iva rājakule raṇaraṇakaṃ yautakaniveditānīva śambalāny ādāya hṛdayāni sarvalokasya kathaṃ katham api visarjito nṛpeṇa vadhvā saha svadeśam agamad iti
iti śrībāṇabhaṭṭakṛtau harṣacarite cakravartijanmavarṇanaṃ nāma caturtha ucchvāsaḥ
pañcama ucchvāsaḥ/ niyatir vidhāya puṃsāṃ prathamaṃ sukham upari dāruṇaṃ duḥkham//
kṛtvālokaṃ taralā taḍid iva vajraṃ nipātayati//
pātayati mahāpuruṣān samam eva bahūn anādareṇaiva//
parivartamāna ekaḥ kālaḥ śailān ivānantaḥ//
atha kadā cid rājā rājyavardhanaṃ kavacaharam āhūya hūṇān hantuṃ hariṇān iva harir hariṇeśakiśorakam aparimitabalānuyātaṃ cirantanair amātyair anuraktaiś ca mahāsāmantaiḥ kṛtvā sābhisaram uttarāpathaṃ prāhiṇot
prayāntaṃ ca taṃ devo harṣaḥ kati cit prayāṇakāni turaṅgamair anuvavrāja
praviṣṭe ca kailāsaprabhābhāsinīṃ kakubhaṃ bhrātari vartamāno nave vayasi vikramarasānurodhini kesariśarabhaśārdūlavarāhabahuleṣu tuṣāraśailopakaṇṭheṣūtkaṇṭhamānavanadevatākaṭākṣāṃśuśāritaśarīrakāntiḥ krīḍan mṛgayāṃ mṛgalocanaḥ katipayāny ahāni bahir eva vyalambata
cakāra cākarṇāntākṛṣṭakārmukanirgatabhāsurabhallavarṣī svalpīyobhir eva divasair niḥśvāpadāny araṇyāni
ekadā tu vāsateyyās turīye yāme pratyuṣasy eva svapne caṭulajvālāpuñjapiñjarīkṛtasakalakakubhā durnivāreṇa davahutabhujā dahyamānaṃ kesariṇam adrākṣīt
tasminn eva ca dāvadahane samutsṛjya śāvakānuplutya cātmānaṃ pātayantīṃ siṃhīm apaśyat
āsīc cāsya cetasi 'loke hi lohebhyaḥ kaṭhinatarāḥ khalu snehamayā bandhanapāśāḥ,
yadākṛṣṭāstiryañ co'py evam ācaranti'iti
prabuddhasya cāsya muhur muhur dakṣiṇetaram akṣi paspande
gātreṣu cākasmād eva vepathur vipaprathe
nirnimittam evāntarbandhanasthānāc cacāleva hṛdayam
akāraṇād eva cājāyata garīyasī duḥkhāsikā
kim idam iti ca samutpannavividhavikalpavimathitamatir apagatadhṛtiś cintāvanamitavadanaḥ stimitatārakeṇa cakṣuṣā samudbhidyamānasthalakamalinīvanām iva cakāra cakorekṣaṇaḥ kṣaṇaṃ kṣauṇīm
ahni ca tasmiñ śūnyenaiva ca cetasā cikrīḍa mṛgayām
ārohati ca haritahaye madhyam ahno bhavanam āgatyobhayato mandamandaṃ saṃvāhyamānatanutālavṛntaḥ kṣititalavitatām atiśiśiramalayajarasalavalulitavapuṣam indudhavalopadhānadhārīṇīṃ vetrapaṭṭikām adhiśayānaḥ sāśaṅka eva tasthau
atha dūrād eva lekhagarbhayā nīlīrāgamecakarucā cailacīrikayā racitamuṇḍamālakam,
śramātapābhyām āropyamāṇakāyakālimānam antargatena śokaśikhināṅgāratām iva nīyamānam,
atitvarāgamanadrutatarapadoddhūyamānadhūlirājivyājena rājavārtāśravaṇakutūhalinyā medinyevānugamyamānam,
abhimukhapavanapreṅkhatpravitatottarīyapaṭaprāntavījyamānobhayapārśvam atitvarayā kṛtapakṣam ivāśuparāpatantam,
preryamāṇam iva pṛṣṭhataḥ svāmyādeśena,
kṛṣyamāṇam iva purastād āyataiḥ śramaśvāsamokṣaiḥ,
svidyallalāṭataṭaghaṭamānapratibimbakena kāryakautukād apahriyamāṇalekham iva bhāsvatā,
saṃbhramabhraṣṭair ivendriyaiḥ śūnyīkṛtaśarīram,
lekhārpitaprayojanagauravād iva same'pi vartmani śūnyahṛdayatayā skhalantam,
kālameghaśakalam iva patiṣyato durvārtāvajrasya,
dhūmapallavam iva jvaliṣyataḥ śokajvalanasya,
bījam iva phaliṣyato duṣkṛtaśāler animittabhūtadīrghādhvagaṃ kuraṅgakanāmānam āyāntam adrākṣīt
dṛṣṭvā ca pūrvanimittaparamparāvirbhāvitabhītir abhidyata hṛdayena
kuraṅgakas tu kṛtapraṇāmaḥ samupasṛtya prathamam ānanalagnaṃ viṣādam upaninye,
paścāl lekham
taṃ ca devo harṣaḥ svayam evādāyāvācayat
lekhārthenaiva ca samaṃ gṛhītvā hṛdayena santāpam avagraharūpo'bhyadhāt 'kuraṅgaka,
kiṃ māndyaṃ tātasya'iti
sa cakṣuṣā bāṣpajalabindubhir mukhena ca khañjākṣaraiḥ kṣaradbhir yugapadācacakṣe 'deva dāhajvaro mahān'iti
tac cākarṇya sahasā sahasradhevāsya hṛdayaṃ paphāla
kṛtācamanaś ca janayitur āyuṣkāmo'parimitamaṇikanakarajatajātam ātmaparibarham aśeṣaṃ brāhmaṇasād akarot
'dāpaya vājinaḥ paryāṇam'iti ca puraḥsthitaṃ śiraḥkṛpāṇaṃ bibhrāṇaṃ babhāṇa yuvānam
vepamānahṛdayaś ca saṃbhramapradhāvitaparivardhakopanītam āruhya turaṅgam ekākyeva prāvartata
akāṇḍaprayāṇasaṃjñāśaṅkhakṣubhitaṃ tu saṃbhramāt sajjībhūtam udbhūtamukharakhuraravabharitasakalabhuvanavivaram āgatyāgatya sarvābhyo digbhyo dhāvamānam aśvīyam aḍhaukata
prasthitasya cāsya pradakṣiṇetaraṃ prayānto vināśam upasthitaṃ rājasiṃhsasya hariṇāḥ prakaṭayaṃbabhūvuḥ
aśiśiraraśmimaṇḍalābhimukhaś ca hṛdayam avadārayann iva dāvaśuṣke dāruṇi dāruṇaṃ rarāṇa vāyasaḥ
kajjalamaya iva bahudivasam upacitabahalamalapaṭalamalinitatanur abhimukham ājagāma śikhipicchālāñchano nagnāṭakaḥ
durnimittair anbhinandyamānagamanaś ca nitarām aśaṅkata hṛdayena pitṛsnehāhitamradimnā ca tat tad upekṣamāṇas turaṅgamaskandhabaddhalakṣyaṃ cakṣuravicalaṃ dadhāno duḥsamavasitahasitasaṅkathas tūṣṇībhūtena bhūpālalokenānugamyamāno bahuyojanasampiṇḍitam adhvānam ekenaivāhnā samalaṅghayat
upalabdhanarendramāndyavārtaviṣaṇṇa iva naṣṭatejasy adhomukhībhavati bhagavati bhānumati bhaṇḍipramukhena praṇayinā rājaputralokena bahuśo vijñāpyamāno'pi nāhāram akarot
puraḥpravṛttapratīhāragṛhyamāṇagrāmīṇaparamparāprakaṭitapraguṇavartmā ca vahann eva ninye niśām
anyasminn ahani madhyandine vigatajayaśabdam,
astam itatūryanādam,
upasaṃhṛtagītam,
utsāritotsavam,
apragītacāraṇam,
aprasāritāpaṇapaṇyam,
sthānasthāneṣu pavanabalakuṭilābhiḥ koṭihomadhūmalekhābhir ullasantībhir yamamahiṣaviṣāṇakoṭibhir ivollikhyamānam,
kṛtāntapāśavāgurābhir ivāveṣṭyamānam,
upari kālamahiṣālaṅkārakālāyasakiṅkiṇībhir iva kaṭu kvaṇantībhir divasaṃ vāyasamaṇḍalībhir bhramantībhir āvedyamānapratyāsannāśubham,
kva cit pratiśāyitasnigdhabāndhavārādhyamānāhirbudhnam,
kva cid dīpikādahyamānakulaputrakaprasādyamānamātṛmaṇḍalam,
kva cin muṇḍopahārāharaṇodyatadraviḍaprārthyamānāmardakam,
kva cid āndhoddhriyamāṇabāhuvapropayācyamānacaṇḍikam,
anyatra śirovidhṛtavilīyamānagugguluvikalanavasevakānunīyamānamahākālam,
aparatra niśitaśastrīnikṛttātmamāṃsahomaprasaktāptavargam,
aparatra prakāśanarapatikumārakakriyamāṇamahāmāṃsavikrayaprakramam,
upahatam iva śmaśānapāṃśubhir amaṅgalair iva parigṛhītam,
yātudhānair iva vidhvastam,
kalikāleneva kavalitam,
pāpapaṭalair iva sañchāditam,
adharmavikṣepair iva luṇṭhitam,
anityatādhikkārair ivākrāntam,
niyativilāsair ivātmīkṛtam,
śūnyam iva suptam iva muṣitam iva vilakṣitam iva chalitam iva mūrchitam iva skandhāvāraṃ samāsasāda
praviśann eva ca vipaṇivartmani kutūhalākulabahalabālakaparivṛtam ūrdhvayaṣṭiviṣkambhavitate vāmahastavartini bhīṣaṇamahiṣādhirūḍhapretanāthasanāthe citravatipaṭe paralokavyatikaram itarakarakalitena śarakāṇḍena kathayantaṃ yamapaṭṭikaṃ dadarśa
tenaiva ca gīyamānaṃ ślokam aśṛṇot 'mātāpitṛsahasrāṇi putradāraśatāni ca//
yuge yuge vyatītāni kasya te kasya vā bhavān//
//
'iti tena cādhikataram avadīryamāṇahṛdayaḥ krameṇa rājadvāraṃ pratiṣiddhasakalalokapraveśaṃ yayau
turagād avatīrṇaś cābhyantarān niṣkrāmantam aprasannamukharāgam unmuktam ivendriyaiḥ suṣeṇanāmānaṃ vaidyakumārakam adrākṣīt
kṛtanamaskāraṃ cāprākṣīt 'suṣeṇa,
asti tātasya viśeṣo na vā'iti
mandaṃ mandaṃ dvārapālaiḥ praṇamyamānaś ca dīyamānasarvasvam,
pūjyamānakuladevatam,
prārabdhāmṛtacarupacanakriyam,
kriyamāṇaṣaḍāhutihomam,
hūyamānapṛṣadājyalavaliptapracaladūrvāpallavam,
paṭhyamānamahāmāyūrīpravartyamānagṛhaśāntinirvartyamānabhūtarakṣābalividhānam,
prayatavipraprastutasaṃhitājapam,
japyamānarudraikādaśīśabdāyamānaśivagṛham,
atiśuciśaivasampādyamānavirūpākṣakṣīrakalaśasahasrasnapanam,
ajiropaviṣṭaiś cānāsāditasvāmidarśanadūyamānamānasair abhyantaraniṣpatitanikaṭavartiparijananivedyamānavārtair vārtībhūtasnānabhojanaśayanair ujjhitātmasaṃskāramalinaveśair likhitair iva niścalair narapatibhir nīyamānanaktandivaṃ duḥkhadīnavadanena ca praghaneṣu baddhamaṇḍalenopāṃśuvyāhṛtaiḥ kena cic cikitsakadoṣān udbhāvayatā,
kena cid asādhyavyādhilakṣaṇapadāni paṭhatā,
kena cid duḥsvapnān āvedayatā,
kena cit piśācavārtāṃ vivṛṇvatā,
kena cit kārtāntikādeśān prakāśayatā,
kena cid upaliṅgāni gāyatā,
anyenānityatāṃ bhāvayatā saṃsāraṃ cāpavadatā kalikālavilasitāni ca nindatā daivaṃ copālabhamānenāpareṇa dharmāya kupyā rājakuladevatāś cādhikṣipatā,
apareṇa kliṣṭakulaputrakabhāgyāni garhayatā,
bāhyaparijanena kathyamānakaṣṭapārthivāvasthaṃ rājakulaṃ viveśa
aviralabāṣpapayaḥpariplutalocanena pitṛparijanena vīkṣyamāṇo vividhauṣadhidravyadravagandhagarbham utkvathatāṃ kvāthānāṃ sarpiṣāṃ tailānāṃ ca pacyamānānāṃ gandham ājighrann avāpa tṛtīyaṃ kakṣyāntaram
tatra cātiniḥśabde gṛhāvagrahaṇīgrāhibahuvetriṇi,
triguṇatiraskariṇītirohitasuvīthipathe,
pihitapakṣadvārake,
parihṛtakapāṭaraṭite,
ghaṭitagavākṣarakṣitamaruti,
dūyamānaparicārake,
caraṇatāḍanasvanatsopānaprakupitapratīhāre,
nibhṛtasaṃjñānirdiśyamānasakalakarmaṇi,
nātinikaṭopaviṣṭakṅkaṭini,
koṇasthitāhvānacakitācamanavāhini,
candraśālikālīnamūkamaulaloke,
mahādhividhurabāndhavāṅganāvargagṛhītapracchannapragrīvake,
sañjavanapuñjitodvignaparijane,
praviṣṭakatipayapraṇayini,
gambhīrajvarārambhabhītabhiṣaji,
durmanāyamānamantriṇi,
mandāyamānapurodhasi,
sīdatsuhṛdi,
vidrāṇavipaściti,
santaptāptasāmante,
vicittacāmaragrāhiṇi,
duḥkhakṣāmaśirorakṣiṇi,
kṣīyamāṇaprasādavittamanorathasampadi,
svāmibhaktiparityaktāhārahīyamānabalāvikalavallabhabhūbhṛti,
kṣititalapatitasakalarajanījāgarūkarājaputrakumārake,
kulakram āgatakulaputrakanivahohyamānaśuci śokasaṅkucitakañcukini,
nirānandavandini,
niḥśvasannirāśāsannasevake,
niḥsṛtatāmbūladhūsarādharavārayoṣiti,
vilakṣavaidyopadiśyamānapathyāharaṇāvahitapaurogave,
anujīvipīyamānoccaṣakadhārāvārivinodyamānāsyaśoṣaruji,
rājābhilāṣabhojyamānabahubhuji,
bheṣajasāmagrīsampādanavyagrasamagravyavahāriṇi,
muhur muhur āhūyamānatoyakarmāntikānumitaghorāturatṛṣi,
tuṣāraparikaritakarakaśiśirīkriyamāṇodaśviti,
śvetārdrakarpaṭārpitakarpūraparāgaśītalīkṛtaśalāke,
nāśyānapaṅkalipyamānanavabhāṇḍagatagaṇḍūṣagrahaṇamastuni,
timyatkomalakamalinīpalāśaprāvṛtamṛdumṛṇālake,
sanālanīlotpalapūlīsanāthasalilapānabhājanabhuvi,
dhārānipātanirvāpyamāṇakvathitāmbhasi,
paṭupāṭalaśarkarāmodamuci,
mañcakāśritasikatilakarkarīviśrāntāntaracakṣuṣi,
sarasaśaivalavalayitagaladgolayantrake,
galvarkaśālājirollāsitalājasaktunipītamasārapārīparigṛhītakarkaśarkare,
śiśirauṣadharasacūrṇāvakīrṇsphaṭikaśuktiśaṅkhasañcaye,
sañcitapracuraprācīnāmalakamātuluṅgadrākṣādāḍimādiphale,
pratigrāhitavipraviprakīryamāṇaśāntyudakavipruṣi,
preṣyāpeṣyamāṇalalāṭalepopadigdhadṛṣadi dhavalagṛhe sthitam,
paralokavijayāya nīrājyamānam iva jvarajvalanenānavarataparivartanais taraṅgiṇi śayanīye śeṣam iva viṣoṣmaṇā kṣīrodanvati viceṣṭamānam,
muktāphalavālukādhūlidhavalitaṃ jaladhim iva kṣayakāle śuṣyantam,
kālena kailāsam iva daśānanenoddhriyamāṇam,
aviratacandanacarcāparāṇāṃ paricārakāṇām atyuṣṇāvayavasparśabhasmībhūtodarair iva dhavalaiḥ karaiḥ spṛśyamānaṃ lokāntaraprasthitam,
sthāsnunā svayaśasaiva candanānulepanacchalenāpṛcchyamānam,
avicchinnadīyamānakamalakumudendīvaradalaṃ kālakaṭākṣapatanaśabalam iva śarīram udvahantam,
nibiḍadukūlapaṭṭanipīḍitakeśāntakathyamānakaṣṭavedanānubandhaṃ mūrdhānaṃ dhārayantam,
durdharavedanonnamannīlaśirājālakakarālena ca kālāṅgulilikhyamānalekhākhyātamaraṇāvadhidivasasaṃkhyāneneva lalāṭaphalakena bhayam upajanayantam,
āsannayamadarśanodvegād iva ca kiṃ cid antaḥpraviṣṭatārakaṃ cakṣur dadhānam,
śuṣyaddaśanapaṅktiprasūtadhūsaradīdhititaraṅgiṇīṃ mṛgatṛṣṇikām ivoṣṇāṃ niśvāsaparamparām udvahantam,
atyuṣṇaniśvāsadagdhayeva śyāmāyām anayā rasanayā nivedyamānadāruṇasannipātārambham,
uraḥsthalasthāpitamaṇimauktikahāracandanacandrakāntaṃ kṛtāntadūtadarśanayogyam ivātmānaṃ kurvāṇam,
aṅgabhaṅgavalanotkṣiptabhujayugalam,
paryastahastanakhamayūkhair dhārāgṛham iva tāpaśāntaye racayantam,
nediṣṭhasalilamaṇikuṭṭimādarśodareṣu nipatadbhiḥ pratibimbair api santāpātiśayam iva kathayantam,
spṛśantīṃ praṇayinīm iva viśrāmabhūmiṃ mūrchām api bahu manyamānam,
antakāhvānākṣarair iva sabhayabhiṣagdṛṣṭair ariṣṭair āviṣṭam,
mahāprasthānakāle svasantāpasantānam āptahṛdayeṣu sañcārayantam,
aratiparigṛhītam īrṣyayeva chāyayā mucyamānam,
udyogam ivopadravāṇām,
sarvāstramokṣam iva kṣāmatāyāḥ,
hastīkṛtaṃ vihastatayā,
viṣayīkṛtaṃ vaiṣamyeṇa,
kṣetrīkṛtaṃ kṣyeṇa,
gocarīkṛtaṃ glānyā,
lakṣyīkṛtaṃ dakṣiṇāśayā,
pītam iva pīḍābhiḥ,
jagdham iva jāgareṇa,
nigīrṇam iva vaivarṇyena,
grāsīkṛtaṃ gātrabhaṅgena,
hriyamāṇam iva vipadbhiḥ,
vaṇṭyamānam iva vedanābhiḥ,
luṇṭhyamānam iva duḥkhaiḥ,
āditsitaṃ daivena,
nirūpitaṃ niyatyā,
ghrātam anityatvena,
abhibhūyamānam abhāvena,
parikalitaṃ parāsutayā,
dattāvakāśaṃ kleśasya,
nivāsaṃ vaimanasyasya,
samīpe kālasya,
antike'ntyocchvāsasya,
mukhe mahāpravāsasya,
dvāri dīrghanidrāyāḥ,
jihvāgne jīviteśasya vartamānam,
viralaṃ vāci,
calitaṃ cetasi,
vihvalaṃ vapuṣi,
kṣīṇam āyuṣi,
pracuraṃ pralāpe,
santataṃ śvasite,
jitaṃ jṛmbhikābhiḥ,
parādhīnam ādhibhiḥ,
anubaddhamanubandhikābhiḥ,
pārśvopaviṣṭayānavaratarodanocchūnanayanayā gṛhītacāmarikayāpi niśvasitair eva vījayantyā vividhauṣadhidhūlidhūsaritaśarīrayā muhur muhuḥ 'āryaputra svapiṣi'iti vyāharantyā devyā yaśomatyā śirasi vakṣasi ca spṛśyamānaṃ pitaram adrākṣīt
dṛṣṭvā ca prathamaduḥkhasampātamathyamānamatir āśaṅkita iva bhāgadheyebhyaḥ samabhavat
antakapuravartinam eva ca pitaram amanyata
nirākṛta iva cāntaḥkaraṇena kṣaṇam āsīt
avadhūtaś ca dhairyeṇa,
kṣetrīkṛtaḥ kṣobheṇa,
riktīkṛto ratyā,
viṣayīkṛto viṣādena,
pāvakam ayam iva hṛdayam udvahan,
viṣam aviṣadūṣitānīva muhyantīndriyāṇi bibhrāṇaḥ,
tamasā rasātalam api viśeṣayan,
śūnyatvenākāśam apy atiśayāno nāvindata kartavyam
pasparśa ca hṛdayena bhiyam uttamāṅgena ca gām
avanipatis tu dūrād eva dṛṣṭvātidayitaṃ tanayaṃ tad avastho'pi nirbharasnehāvarjitaḥ pradhāvamāno manasā prasārya bhujau 'ehy ehi'ity āhvayañ śarīrārdhena śayanād udagāt
sasaṃbhramam upasṛtaṃ cainaṃ vinayāvanamram unnamayya balād urasi niveśya viśann iva premṇā niśākaramaṇḍalamadhyam,
majjann ivāmṛtamaye mahāsarasi,
srāpayann iva mahati haricandanarasaprasravaṇe,
abhiṣicyamāna iva tuṣārādridraveṇa,
pīḍayann aṅgair aṅgāni,
kapolena kapolam avaghaṭṭayan,
nimīlayan pakṣmāgragrathitājasrāsravisrāviṇī vilocane vismṛtajvarasaṃjvaraḥ suciram āliliṅga kathaṃ katham api cirād vimuktam apasṛtya kṛtanamaskāraṃ praṇatajananīkam upāgatam āsīnaṃ ca śayanāntike pibann iva vigatanimeṣaniścalena cakṣuṣā vyalokayat
pasparśa ca punaḥ punar vepathumatā pāṇitalena kṣayakṣāmakaṇṭhaś ca kṛcchrādivāv ādīt 'vatsa,
kṛśo'si'iti
bhaṇḍis tv akathayat 'deva,
tṛtīyam ahaḥ kṛtāhārasyāsyādya'iti
tac chrutvā bāṣpavegagṛhyamāṇākṣaraṃ kathaṃ katham apy āyataṃ niḥśvasyovāca 'vatsa,
jānāmi tvāṃ pitṛpriyam atimṛduhṛdayam
īdṛśeṣu vidhurayati dhīmato'pi dhiyam atidurdharo bāndhavasnehaḥ sarvapramāthī yato nārhasy atimātram ātmānaṃ śuce dātum
uddāmadāhajvaradagdho'pi dahye khalv aham adhikataram anenāyuṣmadādhinā
niśitam iva śastraṃ takṣṇoti māṃ tvadīyas tanimā
sukhaṃ ca rājyaṃ ca vaṃśaś ca prāṇāś ca paralokaś ca tvayi me sthitāḥ
yathā mama tathā sarvāsāṃ prajānām
tvadvidhānāṃ pīḍāḥ pīḍayanti sakalam eva bhuvanatalam
na hy alpapuṇyabhājāṃ vaṃśam alaṅkurvanti bhavādṛśāḥ
phalam asy anekajanmāntaropārjitasyākaluṣasya karmaṇaḥ
karatalagatam iva kathayanti caturṇām apy arṇavānām ādhipatyaṃ te lakṣaṇāni
tvajjanmanaiva kṛtārtho'smi
nirabhilāṣo'smi jīvitavye
bhiṣaganurodhaḥ pāyayati mām auṣadham
api ca sarvaprajāpuṇyaiḥ sakalabhuvanatalaparipālanārtham utpatsyamānānāṃ bhavādṛśāṃ janmagrahaṇopāyaḥ pitarau
prajābhis tu bandhumanto rājānaḥ,
na jñātibhiḥ
tad uttiṣṭha
kuru punar eva sarvāḥ kriyāḥ
kṛtāhāre ca tvayy aham api svayam upayokṣye pathyam'ity evam abhihitasya cāsya dhakṣyann iva hṛdayam atitarāṃ śokānalaḥ sandudhukṣe
kṣaṇamātraṃ ca sthitvā pitrā punar āhārārtham ādiśyamāno dhavalagṛhād avatatāra
cakāra ca cetasi 'akāṇḍe khalv ayaṃ samupasthito mahāpralayo vyabhra iva vajrapātaḥ
sāmānyo'pi tāvac chokaḥ socchvāsaṃ maraṇam,
anupadiṣṭauṣadho mahāvyādhiḥ,
abhasmīkaraṇo'gnipraveśaḥ,
anuparatasyaiva narakavāsaḥ,
nirjyotir aṅgāravarṣam,
aśakalīkaraṇaṃ krakacadāraṇam,
avraṇo vajrasūcīpātaḥ
kimuta viśeṣāśritaḥ
kim atra karavāṇi'iti
rājapuruṣeṇādhiṣṭhitaś ca gatvā svadhāma dhūmamayān iva kṛtāśrupātān,
agnimayān iva janitahṛdayadāhān,
viṣamayān iva dattamūrchāvegān,
mahāpātakamayān ivotpāditaghṛṇān,
kṣāramayān ivānītavedanān,
kati cit kavalān agṛhnāt
ācāmaṃś ca cāmaragrāhiṇam ādideśa 'vijñāyāgaccha katham āste tātaḥ'iti
gatvā ca pratinivṛtya ca 'deva tathaiva'iti vijñāpitas tenāgṛhītatāmbūla evottāmyatā manasāstābhilāṣiṇi savitari sarvān āhūyopahvare vaidyāḥ kim asminn evaṃvidhe vidheyam adhuneti viṣaṇṇahṛdayaḥ papraccha
te tu vyajñāpayan 'deva,
dharyam avalambasva
katipayair eva vāsaraiḥ punaḥ svāṃ prakṛtim āpannaṃ śroṣyasi pitaram'iti
teṣāṃ tu bhiṣajāṃ madhye paunarvasavo yuvāṣṭādaśavarṣadeśīyas tasminn eva rājakule kulakram āgato gataḥ pāram aṣṭāṅgasyāyurvedasya bhūbhujā sutanirviśeṣaṃ lālitaḥ prakṛtyaivātipaṭīyasyā prajñayā yathāvad vijñātā vyādhisvarūpāṇāṃ rasāyano nāma vaidyakumārakaḥ sāsras tūṣṇīm adhomukho'bhūt
pṛṣṭaś ca rājasūnunā 'sakhe rasāyana,
kathaya tathyaṃ yady asādhviva paśyasi'iti
so'bravīt 'deva,
śvaḥ prabhāte yathāvasthitam āvedayitāsmi'iti
atraiva cāntare bhavanakamalinīpālaḥ kokam āśvāsayann aparavaktram uccair apaṭhat vihaga kuru dṛḍhaṃ manaḥ svayaṃ tyaja śucam āssva vivekavartmani//
saha kamalasarojinīśriyā śrayati sumeruśiro virocanaḥ//
tac cākarṇya,
vāṅnimittajñaḥ pitari sutarāṃ jīvitāśāṃ śithilīcakāra
gateṣu ca bhiṣakṣu kṣatadhṛtiḥ kṣapāmukhe kṣitipālasamīpam eva punar āruroha
tatra ca 'dāho mahān
āhara hārān hariṇi,
maṇidarpaṇān me dehe dehi vaidehi,
himalavair limpa lalāṭaṃ līlāvati,
ghanasārakṣodadhūlīr nidhehi dhavalākṣi,
nikṣipa cakṣuṣi candrakāntaṃ kāntimati,
kapole kalaya kuvalayaṃ kalāvati,
candanacarcāṃ racaya cārumati,
pāṭaya paṭamārutaṃ pāṭalike,
mandaya dāham indumati,
aravindair janaya jalārdrayā mudaṃ madirāvati,
samupanaya mṛṇālāni mālati,
taralaya tālavṛntam āvantike,
mūrdhānaṃ dhāvamānaṃ badhāna bandhumati,
kandharāṃ dhāraya dhāraṇike,
urasi saśīkaraṃ karaṃ kuru kuraṅgavati,
saṃvāhaya bāhu balāhike,
pīḍaya pādau padmāvati,
gṛhāṇa gāḍham anaṅgasene,
kā velā vilāsavati naiti nidrā,
kathāḥ kathaya kumudvati'ity evaṃ prāyān pitur ālāpān anavaratam ākarṇayan dūyamānahṛdayo duḥkhadīrghāṃ jāgradeva niśām anaiṣīt
uṣasi cāvatīrya rājadvāradeśopasarpiṇā parivardhakenopasthāpite'pi turaṅge caraṇābhyām evājagāma svamandiram
tatra ca tvaramāṇo bhrātur āgamanārtham upary upari kṣiprapātino dīrghādhvagān prajavinaś coṣṭrapālān prāhiṇot
prakṣālitavadanaś ca parijanopanītam api pratikarma nāgrahīt
agrataḥ sthitānāṃ rājaputrayunāṃ vimanasāṃ 'rasāyano rasāyanaḥ'iti jalpitam avyaktam aśrauṣīt
paryapṛcchac ca tān 'bhadrāḥ kathayata kiṃ rasāyanaḥ'iti
pṛṣṭāś ca te sarve samam eva tūṣṇīṃ babhūvur bhūyo bhūyaś cānubadhyamānā duḥkhena kathaṃ katham apy ācacakṣire'deva,
pāvakaṃ praviṣṭaḥ'iti
tac ca śrutvā pluṣṭa ivāntas tāpena sadyo vivarṇatām agāt
āsīc cāsya cetasi 'kāmaṃ svayaṃ na bhavati na tu śrāvayaty apriyaṃ vacanam aratikaram itara ivābhijāto janaḥ
kṛcchre ca yathānenānuṣṭhitam ujjvalīkṛtam adhikataraṃ jvalanapraveśena kalyāṇaprakṛti kārtasvaram iva kaulaputram asya 'iti
punaś cācintayat 'samucitam evātha vā snehasyedam
kim asya tāto na tātaḥ,
kiṃ vāmbā na jananī,
vayaṃ na bhrātaraḥ
anyasminn api tāvat svāmini durlabhībhavati bhavantyasavo dhriyamāṇā hrīhetavo loke kimutāmṛtamaye'nujīvināṃ nirvyājabāndhave'vandhyaprasāde sugṛhītanāmni tāte
saṃprati sāṃpratam ācaritam anenātmānaṃ dahatā kiṃ vāsyākalpam avasthitasya stheyaso yaśomayasya dahyate
patitaḥ sa kevalaṃ dahane
dagdhās tu vayam
dhanyaḥ khalv asāv agraṇīḥ puṇyabhājām
apuṇyabhāktvidam eva rājakulaṃ kulaputreṇa yat tādṛśā viyuktam
api ca mamāpi kaḥ khalv eteṣāṃ prāṇānāṃ kāryāti bhāraḥ kṛtaśeṣo vā,
kā vā vyāpṛtatā,
yena nādyāpi niṣṭurāḥ prāṇāḥ pratiṣṭhante,
ko vāntarāyo hṛdayasya yena sahasradhā na dalati'iti
duḥkhārtaś ca na jagāma rājasadma
samutsasarja ca sarvakāryāṇi
śayanīye nipatya uttarīyavāsasā sottamāṅgam ātmānam avaguṇṭhyātiṣṭhat
itthaṃbhūte ca deve harṣe rājani ca tadavasthe sarvasya lokasya kapoleṣu kīlitā iva karāḥ,
locaneṣu lepyamayya ivāśrusrutayaḥ,
nāsāgreṣu grathitā iva dṛṣṭayaḥ,
karṇeṣūtkīrṇā iva ruditadhvanayaḥ,
jihvāsu sahajānīva hākaṣṭāni,
lapaneṣu pallavitānīva śvasitāni,
adhareṣu likhitānīva paridevitapadāni,
hṛdayeṣu nidhānīkṛtānīva duḥkhāny abhavan
uṣṇāśrudāhabhīteva nābhajata netrodarāṇi nidrā
niḥśvāsavātavidhutā iva vyalīyanta hāsāḥ
niravaśeṣadagdheva ca santāpena na prāvartata vāṇī
kathāsv api nāśrūyanta parihāsāḥ
kvāgamann iti nājñāyanta gītagoṣṭhyaḥ
janmāntarātītānīva nāsmaryanta lāsyāni
svapne'pi nāgṛhyanta prasādhanāni
vārtāpi nālabhyatopabhogānām
nāmāpi nākīrtyat āhārasya
khapuṣpapratimāny āsannāpānamaṇḍalāni
lokāntaram ivānīyanta bandivācaḥ
yugāntara ivāvartanta nirvṛtayaḥ
punar ivādahyata śokāgninā makaraketuḥ
divāpi nāmucyanta śayanāni
śanaiḥ śanaiś ca mahāpuruṣavinipātapiśunāḥ samaṃ samantāt samudabhavan bhuvane bhūyāṃso bhūpater abhāvāya bhayam utpādayanto bhūtānāṃ mahotpātāḥ
tathā hi
dolāyamānasakalakulācalacakravālā patyā sārdhaṃ gantukām eva prathamam acaladdhritrī
dhanvantarer ivāntartasmin smarantaḥ parasparāsphālanavācālavīcayo vijughūrṇire'ṇavāḥ
bhūbhṛdbhāvabhītānāṃ vitataśikhākalāpavikaṭakuṭilāḥ keśapāśā ivordhvībabhūvur dhūmaketavaḥ kakubhām
dhūmaketukarālitadiṅmukhaṃ dikpālārabdhāyuṣkāmahomadhūmadhūmram ivābhavad bhuvanam
bhraṣṭabhāsi taptakālāyasakumbhababhruṇi bhānumaṇḍale bhayaṅkarakabandhakāyavyājena ko'pi pārthivaprāṇitārthī puruṣopahāram ivopajahāra
jvalitapariveśamaṇḍalābhogabhāsvaro jighṛkṣājṛmbhamāṇasvarbhānubhayād uparacitāgniprākāra iva pratyadṛśyata śvetabhānuḥ
avanipatipratāpaprasādhitāḥ prathamatarakṛtapāvakapraveśā ivādahyantānuraktā diśaḥ
srutaśoṇitaśīkarāsārāruṇitatanur anumaraṇāya prāvṛtapāṭalāṃśukapaṭevādṛśyata vasudhāvadhūḥ
narādhipavināśasaṃbhramabhītair lokapālair iva kālāyasakavāṭapuṭair akālakālameghapaṭalair arudhyanta digdvārāṇi
pretapatiprayāṇaprahatāḥ paṭavaḥ paṭahā ivāraṭanto hṛdayasphoṭanāḥ pasphāyire nirghātānāṃ ghorā nirghoṣāḥ
nikaṭībhavadyamamahiṣakhurapuṭodbhūtā iva dyumaṇidhāma dhūsarīcakruḥ kramelakakacakapilāḥ pāṃśuvṛṣṭayaḥ
virasavirāviṇīnām unmukhīnāṃ śikhino jvālāḥ pratīcchanvya iva patantīr ulkā nabhaso vavāśire śivānāṃ rājayaḥ
rājadhāmani dhūmāyamānakabarīvibhāgavibhāvitavikārāḥ prakīrṇakeśapāśaprakāśitaśokā iva prākāśanta pratimāḥ kuladevatānām
upasiṃhāsanam ākulaṃ kālarātrividūyamānavṛjinaveṇībandhavibhramaṃ bibhrāṇaṃ babhrāma bhrāmaraṃ paṭalam
aṭatām antaḥpurasyopari kṣaṇam api na śaśāma vyākrośī vāyasānām
śvetātapatramaṇḍalamadhyāj jīvitam iva rājyasya sarasapiśitapiṇḍalohitaṃ cañcaccañcur uccair uccakhāna khaṇḍaṃ māṇikyasya kūjañ jaradgṛdhraḥ
mahotpātadūyamānaś ca katham api nināya niśām
anyasminn ahani samīpam asya rājakulād drutagativaśaviśīryamāṇālaṅkārajhāṃkāriṇi vijayaghoṣaṇeva viṣādasyākulacaraṇacalattulākoṭikvaṇitavācālitābhir udgrīvābhiḥ kiṃ kim iti pṛcchyamāneva dūrād eva bhavanahaṃsībhiḥ,
skhalitaviśālaśroṇiśiñjānaraśanānurāviṇibhiś ca bāṣpāndhā samupadiśyamānamārgeva gṛhasārasībhiḥ,
adṛṣṭakavāṭapaṭṭasaṅghaṭṭasphuṭitalalāṭapaṭṭarudhirapaṭalena paṭānteneva raktāṃśukasya mukham ācchādya prarudatī,
santāpabalavilīnakanakavalayarasadhārām iva vetralatām utsṛjantī,
mukhamaruttaraṅgitām uttarīyāṃśukapaṭīṃ sphurantīṃ phaṇinīva nirmokamañjarīm ākarṣantī,
namrāṃsasraṃsinānilavilolena nīlatamena tamālapallavacīracīvareṇeva śokocitena dhammillaracanārahitena śiroruhasañcayena cañcatā prāvṛtakucā,
kucatāḍanapīḍayā samucchūnātāmraśyāmatalaṃ muhur muhur atyuṣṇāśrupramārjanapradagdham iva karakiśalayaṃ dhunānā,
cakṣur nirjhare śīryati snapayantīva śokāgnipraveśāya svakapolatalapratibimbitam āsannalokaṃ,
lolalocanapravṛttais taralais tārakāṃśubhiḥ śyāmāyamānam ātmaduḥkhena divasam api dahantīva 'kva kumāraḥ,
kva kumāraḥ'iti pratipuruṣaṃ pṛcchantī veleti nāmnā yaśomatyāḥ pratīhāryājagāma
viṣaṇṇalokalocanapratyudgatā copasṛtya kuṭṭimanyastahastayugalā galantībhiḥ siñcatīva śuṣyantaṃ daśanadīdhitidhārābhir ādhūsaram adharam adhomukhī vijñāpitavatī 'deva,
paritrāyasva paritrāyasva
jīvatyeva bhartari kim apy adhyavasitaṃ devyā'iti
tatas tad aparam ākarṇya cyuta iva sattvena,
druta iva duḥkhena,
ācānta iva cintayā,
tulita iva tāpena,
aṅkīkṛta ivātaṅkenāpratipattir āsīt
āsīc cāsya cetasi 'pratipannasaṃjñasya bahuśo'pi hṛdaye duḥkhābhiṣaṅgo nipatann aśmanīva lohaprahāraḥ kaṭhine hutabhujam utthāpayati na tu bhasmasāt karoti me niranukrośasya kāyam'iti
utthāya ca tvaramāṇo'ntaḥpuram agāt
tatra ca martum udyatānāṃ rājamahiṣīṇām aśṛṇod dūrād eva 'tāta cūta,
cintayātmānaṃ pravasati te jananī
vatsa jātīguccha,
gacchāmy āpṛcchasva mām
mayā vinādyānāthā bhavasi bhagini bhavanadāḍimalate
raktāśoka,
marṣaṇīyāḥ pādaprahārāḥ karṇapūrapallavabhaṅgāparādhāś ca
putraka antaḥpurabālabakulaka vāruṇīgaṇḍūṣagrahaṇadurlalita,
dṛṣṭo'si
vatse priyaṅgulatike,
gāḍham āliṅga māṃ durlabhā bhavāmi te
bhadra bhavanadvārasahakāraka,
dātavyo nivāpatoyāñjalir apatyam asi
bhrātaḥ pañjaraśuka,
yathā na vismarasi mām,
kiṃ vyāharasi dūrībhūtāsmi te
śārike,
svapne naḥ samāgamaḥ punar bhūyāt
mātaḥ,
mārgalagnaṃ kalya samarpayāmi gṛhamayūrakam
amba,
sutavallālanīyam idaṃ haṃsamithunaṃ mandapuṇyayā mayā na sambhāvito'sya cakravākayugalasya vivāhotsavaḥ
mātṛvatsale,
nivartasva gṛhahariṇike
samupanaya sauvidalla vallabhavallakīṃ pariṣvaje tāvad enām
candrasene,
sudṛṣṭaḥ kriyatām ayaṃ janaḥ
bindumati,
iyaṃ te'ntyā vandanā
ceṭi,
muñca caraṇau
ārye kātyāyanike,
kiṃ rodiṣi
dhātreyi,
dhārayātmānaṃ kiṃ pādayoḥ patasi
bhagini,
gṛhāṇa mām apaścimāṃ kaṇṭhe
kaṣṭaṃ na dṛṣṭā priyasakhī malayavatī
kuraṅgavati,
ayam āmantraṇāñjaliḥ
sānumati,
ayam antyaḥ praṇāmaḥ
kuvalayavati,
eṣa te'vasānapariṣvaṅgaḥ
sakhyaḥ,
kṣantavyāḥ praṇayakalahāḥ'ity evaṃ prāyān ālāpān
dahyamānaśravaṇaś ca taiḥ praviśann eva niryāntīṃ dattasarvasvāpateyāṃ gṛhītamaraṇaprasādhanām,
jānakīm iva jātavedasaṃ patyuḥ puraḥ pravekṣyantīm,
pratyagrasnānārdradehatayā śriyam iva bhagavatīṃ sadyaḥ samudrād utthitām,
kusumbhababhruṇī vāsasī divam iva tejasī sāṃdhye dadhānām,
tāmbūladigdharāgāndhakārādharaprabhāpaṭalapāṭalaṃ paṭṭāṃśukam iva vidhavāmaraṇacihnamaṅgalagnam udvahantīm,
raktakaṇṭhasūtreṇa kucāntarāvalambinā sphuṭitahṛdayavigalitarudhiradhārāśāṅkāṃ kurvatīm,
tiryakkuṭilakuṇḍalakoṭikaṇṭakākṛṣṭatantunā hāreṇa valitena sitāṃśukapāśeneva kaṇṭham utpīḍayantīm,
sarasakuṅkumāṅgarāgatayā kavalitām iva didhakṣatā citārciṣmatā,
citānalārcanakusumair iva dhavaladhavalair aśrubindubhir aṃśukotsaṅgam apūrayantīm,
gṛhadevatāmantraṇabalim iva valayair vigaladbhiḥ pade pade vikirantīm,
āprapadīnāṃ kaṇṭhe guṇakusumamālāṃ yam adolām ivārūḍhām,
antarguñjanmadhukaramukhareṇāmantryamāṇalocanotpalām iva karṇotpalena,
pradakṣiṇīkriyamāṇām iva maṇinūpurabandhubhir baddhamaṇḍalaṃ bhramadbhir bhavanahaṃsaiḥ,
saṃnihitaprāṇasamaṃ maraṇāya cittam iva citraphalakam avicalaṃ dhārayantīm,
arcābaddhoddhūyamānadhavalapuṣpadāmakām,
pativratāpatākām iva patiprāsayaṣṭim iṣṭām upagūhamānām,
bandhor iva nijacāritradhavalasya nṛpātapatrasya puro netrodakam utsṛjantīm,
patyuḥ pādapatanasamudvamadabhyadhikabāṣpāmbhaḥpravāhapratiruddhadṛśaḥ katham api pratipannādeśān sacivān sandiśantīm,
anunayanivartitavidhuravṛddhabandhuvargavardhamānadhvanibhir gṛhākrandair ākṛṣyamāṇaśravaṇām,
bhartṛbhāṣitanibhaiḥ pañjarasiṃhabṛhitair hriyamāṇahṛdayām,
dhātryā bhartṛbhaktyā ca nijayā prasādhitām,
jaratyā mūrcchayā ca saṃstutayā vāryamāṇām,
sakhyā pīḍayā ca vyasanasaṅgatayā samāliṅgitām,
parijanena santāpena ca gṛhītasarvāvayavena parītām,
kulaputrair ucchvasitaiś ca mahattarair adhiṣṭhitām,
kañcukibhir duḥkhaiś cātivṛddhair anugatām,
bhūpālavallabhān kauleyakān api sāsram ālokayantīm,
sapatnīnām api pādayoḥ patantīm,
citraputrikā apy āmantryamāṇām,
gṛhapatantriṇām apy añjaliṃ purastād uparacayantīm,
paśūn apy āpṛcchyamānām,
bhavanapādapān api pariṣvajamānāṃ mātaraṃ dadarśa
dūrād eva ca bāṣpāyamāṇadṛṣṭir abhyadhāt 'amba,
tvam api māṃ mandapuṇyaṃ tyajasi
prasīda
nivartasva'ity abhidadhāna eva ca sasneham iva nūpuramaṇimarīcibhiś cumbyamānacūḍaś caraṇayor apatat
devī tu yaśomatī tathā tiṣṭhati pādanihitaśirasi vimanasi kanīyasi preyasi tanaye guruṇā giriṇevaodvegāvegenāvaṣṭabhyamānā,
mūrcchāndhatamasaṃ rasātalam iva praviśantī,
bāṣpapravāheṇeva ciranirodhasampiṇḍatena snehasambhāreṇa nirbharāvirbhūtenābhibhūyamānā,
kṛtaprayatnāpi nivārayituṃ na śaśāka bāṣpotpatanam
utkaṭakucotkampaprakaṭitāsahyaśokākūtā ca gadgadikāgṛhyamāṇagalavikalā niḥsāmānyamanyutaralīkriyamāṇādharoddeśā punar uktaruktasphuraṇanibiḍitanāsāpuṭā nimīlya nayane nayanāmbhaḥsekaplavena plāvayantī vimalau kapolau sañcchādya karanakhamayūkhamālākhacitatanunā tanvantaranirgacchadacchāsrasrotasevāṃśukapaṭāntena kiṃ cid uttānitaṃ vadanenduṃ dūyamānamānasā smaranti prasrutastanī prasavadivasād ārabhya sakalam aṅkaśāyinaḥ śaiśavam asya jñātigṛhagatahṛdayā amba,
tāta,
na paśyataṃ pāpāṃ paralokaprasthitāṃ mām evam atiduḥkhitām'iti muhur muhur ākrandantī pitarau,
'hā vatsa,
viśrāntabhāgadheyayā na dṛṣṭo'si'iti preṣṭhaṃ tanayam asaṃnihitaṃ krośantī,
'anāthā jātā'iti śvaśurakulavartinīṃ duhitaram anuśocantī,
'niṣkaruṇa,
kim aparāddhaṃ tavāmunā janena'iti daivam upālabhamānā,
nāsti matsamā sīmantinī duḥkhabhāginī'iti nindantī bahuvidham ātmānam,
'muṣitāsmi nṛśaṃsa tvayā'ity akāṇḍe kṛtāntaṃ garhamāṇā muktakaṇṭham aticiraṃ prākṛtapramadeva prārodīt
praśānte ca manyuvege sasneham utthāpayāmāsa sutam
hastena cāsya praruditasya pakṣapālīpuñjyamānanakhakiraṇanivahāṃ drutām ivādhikataraṃ kṣarantīṃ dṛṣṭim unmamārja
svayam api kaṭhorarāgaparipīyamānena dhavalimnā mucyamānodare kvathadasraśvayatparyante śuklaśīkaratāratārakitapakṣmaṇī sūkṣmatarāśrubinduparipāṭīpatanānubandhavidhure locane punaḥ punar āpūryamāṇe pramṛjya bāṣpārdragaṇḍagṛhītām ca śravaṇaśikharam āropya śokalambām alakalatām adhaḥsrastavilolabālikāvyākulitāṃ ca samutsārya tiraścīṃ cikurasaṭām aśrupravāhapūritam ārdraṃ ca kiṃ cic cyutam utkṣipya hastena stanottarīyaṃ taraṅgitam iva magnāṃśukapaṭāntatanutāmralekhālāñchitalāvaṇyakuñjikāvarjitarājatarājahaṃsāsya samudgīrṇena payasā prakṣālya mukhakamalaṃ kalamūkalokavidhṛte vāsaḥśakale śucini samunmṛjya pāṇī sutavadanavinihitanibhṛtanayanayugalā ciraṃ sthitvā punaḥ punar āyataṃ ni(ḥ)śvasyāvādīt 'vatsa,
nāsi na priyo nirguṇo vā parityāgārho vā
stanyenaiva saha tvayā pītaṃ me hṛdayam
asmiṃś ca samaye prabhūtaprabhuprasādāntaritā tvāṃ na paśyati dṛṣṭiḥ
api ca putraka,
puruṣāntaravilokanavyasaninī rājyopakaraṇam akaruṇā vā nāsmi lakṣmīḥ kṣmā vā
kulakalatram asmi cāritramātradhanā dharmadhavale kule jātā
kiṃ vismṛto'si māṃ samaraśataśauṇḍasya puruṣaprakāṇḍasya keśariṇā iva keśariṇīṃ gṛhiṇīm
vīrajā vīrajāyā vīrajananī ca mādṛśī parākramakrītā katham anyathā kuryāt
evaṃvidhena pitrā te bharatabhagīrathanābhāganibhena narendravṛndārakeṇa gṛhītaḥ pāṇiḥ
āsevitaḥ sevāsaṃbhrāntānantasāmantasīmantinīsamāvarjitajāmbūnadaghaṭābhiṣekaḥ śirasā
labdho manorathadurlabho mahādevīpaṭṭabandhasatkāralābho lalāṭena
āpītau yuṣmadvidhaiḥ putrair amitrakalatrabandīvṛndavidhūyamānacāmaramaruccalacīnāṃśukadharau payodharau
sapatnīnāṃ śiraḥsu nihitaṃ namannikhilakaṭakakuṭumbinīkirīṭamāṇikyamālārcitaṃ caraṇayugalakam
evaṃ kṛtārthasarvāvayavā kim aparam apekṣe kṣīṇapuṇyā
martum avidhavaiva vāñchāmi
na ca śaknomi dagdhasya bhartur āryaputravirahitā ratir iva nirarthakān pralāpān karutum
pituś ca te pādadhūlir iva prathamaṃ gaganagamanam āvedayantī bahumatā bhaviṣyāmi śūrānurāgiṇīnāṃ surāṅganānām
pratyagradṛṣṭadāruṇaduḥkhadagdhāyāś ca me kiṃ dhakṣyati dhūmadhvajaḥ
maraṇāc ca me jīvitam evāsmin samaye sāhasam
atiśītalaḥ patiśokānalād akṣayasnehendhanād asmād analaḥ
kailāsakalpe pravasati jīveśvare jarattṛṇakaṇikālaghīyasi jīvite lobha iti kva ghaṭate
api ca jīvantīm api māṃ narapatimaraṇāvadhīraṇamahāpātakinīṃ na sprakṣyanti putra putrarājyasukhāni
duḥkhadagdhānāṃ ca bhūtir amaṅgalā cāpraśastā ca nirupayogā ca bhavati
vatsa,
viśvastānāṃ yaśasā sthātum icchāmi loke na vapuṣā
tad aham eva tvāṃ tāvat tāta prasādayāmi na punar manorathaprātikūlyena kadarthanīyāsmi
'ity uktvā pādayor apatat
sa tu sasaṃbhramama apanīya caraṇayugalam avanamitatanur ubhayakaravidhṛtavapuṣam avanitalagataśirasam udanamayan mātaram
durnivāratāṃ ca śucaḥ samavadhārya kulayoṣiducitāṃ ca tām eva śreyasīṃ manyamānaḥ kriyāṃ kṛtaniścayāṃ ca tāṃ jñātvā tūṣṇīm adhomukho'bhavat
abhinandati hi snehakātarāpi kulīnatā deśakālānurūpam
devy api yaśomatī pariṣvajya samāghrāya ca śirasi nirgatya caraṇābhyām eva cāntaḥpurāt paurākrandapratiśabdanirbharābhir uparudhyamāneva digbhiḥ sarasvatītīraṃ yayau
tatra ca strīsvabhāvakātarair dṛṣṭipātaiḥ pravikasitaraktapaṅkajapuñjair ivārcayitvā bhagavantaṃ bhānumantam iva mūrtir aindavī citrabhānuṃ prāviśat
itaro'pi mātṛmaraṇavihvalo bandhuvargaparivṛtaḥ pituḥ pārśvaṃ prāyāt
apaśyac ca svalpāvaśeṣaprāṇavṛttiṃ parivarttyamānatārakaṃ tārakarājam ivāstam abhilaṣantaṃ janayitāram
asahyaśokodrekābhidrutaś ca tyājitaḥ snehena dhairyam
āśliṣyāsya sakaladurmadamahīpālamaulimālālālitau pādapadmāv antastāpān mukhacandram iva dravibhavantaṃ daśanajyotsnājālam iva jalatām apadyamānaṃ locanalāvaṇyam iva viliyamānaṃ mukhasudhārasam iva syandamānam acchāccham aśrusnotasāṃ santānaṃ mahāmeghamayavilocana iva varṣann itaravadvimuktārāvaś ciraṃ ruroda
rājā tu tam uparudhyamānadṛṣṭir avirataruditaśabdāśritaśravaṇaḥ pratyabhijñāya śanaiḥ śanair avādīt 'putra,
nārhasy evaṃ bhavitum
bhavadvidhā na hy amahāsattvāḥ
mahāsattvatā hi prathamam avalambanaṃ lokasya paścād rājabījitā
sattvavatāṃ cāgraṇīḥ sarvātiśayāśritaḥ kva bhavān,
kva vaiklavyam
'kulapradīpo'si'iti divasakarasadṛśatejasas te laghūkaraṇam iva
'puruṣasiṃho'si'iti śauryapaṭuprajñopabṛṃhitaparākramasya nindeva
'kṣitir iyaṃ tava'iti lakṣaṇākhyātacakravartipadasya punar uktam iva
'gṛhyatāṃ śrīḥ'iti svayam eva śriyā gṛhītasya viparītam iva
'adhyāsyatām ayaṃ lokaḥ'ity ubhayalokavijigīṣor apuṣkalam iva
'svīkriyatāṃ koṣaḥ'iti śaśikaranikaranirmalayaśaḥsañcayaikābhiniveśino nirupayogam iva
'ātmīkriyatāṃ rājakam'iti guṇagaṇātmīkṛtajagato gatārtham iva
'uhyatāṃ rājyabhāraḥ'iti bhuvanatrayabhārocitasyānucitaniyoga iva
'prajāḥ parirakṣyantām'iti dīrghadordaṇḍārgalitadiṅmukhasyānuvāda iva
'parijanaḥ paripālyatām'iti lokapālopamasyānuṣaṅgikam iva
'śastrābhyāsaḥ kāryaḥ'iti dhanurguṇakiṇakalaṅkakālīkṛtaprakoṣṭhasya kim ādiśyate
'nigrāhyatāṃ cāpalam'iti nūtanataravayasi nigṛhītendriyasya niravakāśeva me vāṇī
'niravaśeṣatāṃ śatravo neyāḥ'iti sahajasya tejasa eveyaṃ cintā
'ity evaṃ vadann evāpunar unmīlanāya nimimīla rājasiṃho locane
asminn evāntare pūṣāpy āyuṣeva tejasā vyayujyata
tataś ca lajjamāna iva narapatijīvitāpaharaṇajanitād ātmāparādhād adhomukhaḥ samabhavat
bhūpālābhāvaśokaśikhineva cāntastāpyamānas tāmratāṃ prapede
mandaṃ mandam apriyapraśnārtham iva sthitim anuvartamāno laukikīm avātaraddivaḥ
ditsur iva janeśāya jalāñjalim aparajalanidhisamīpam upasasarpa
sadyodattanṛpajalāñjalir duḥkhadahanadagdham iva karasahasram ālohitam adhatta
eva ca mahānarādhipanidhananidhīyamānavipulavairāgya iva śāntavapuṣi viśati giriguhāgahvaraṃ gabhastimālini,
samupohyamānamahājanāśrudurdinārdrīkṛta iva nirvāty ātape,
rodanatāmrasakalalokalocanaruceva lohitāyati jagati,
uṣṇāyamānānekanaraniśvāsasantāpapluṣṭa iva ca nīlāyamāne divase,
nṛpānugamanapracalitayeva lakṣmyā mucyamānāsu kamalinīṣu,
patiśuceva parivṛtacchāyāyāṃ śyāmāyamānāyāṃ bhuvi,
kulaputreṣv iva parityaktakalatreṣu kṛtakaruṇapralāpeṣu vanāntān āśrayatsu duḥkhiteṣu cakravākeṣu,
chatrabhaṅgabhīteṣv iva nigūḍhakośeṣu kuśeśayeṣu,
sphuṭitadigvadhūhṛdayarudhiraplava iva galite raktātape,
krameṇa ca lokāntaram upagatavaty anurāgaśeṣe jāte tejasām adhīśe,
gaganatalavitanyamānabahalarāgapāṭalāyāṃ pretapatākāyām iva pravṛttāyāṃ saṃdhyāyām,
śavaśibikālaṅkārakṛṣṇacāmaramālāsv iva sphurantīṣu darśanapratikūlāsu timiralekhāsu,
asitāgurukālakāṣṭhāyāṃ kenāpi citāyām iva racitāyāṃ rajanyām,
dantāmalapatraprasādhitakarṇikāsu kesaramālākalpitamuṇḍamālikāsu anumartum ivodyatāsu prahasitamukhīṣu kumudalakṣmīṣu,
avatarantridaśāvimānakiṅkiṇīkvaṇita iva śrūyamāṇe śākhiśikharakulāyalīyamānaśakunikulakūjite,
nākapathaprasthitapārthivapratyudgatapuruhūtātapatra iva pūrvasyāṃ diśi dṛśyamāne candramasi,
narendraḥ svayaṃ samarpitaskandhair gṛhītvā śavaśibikāṃ śibisamaḥ sāmantaiḥ pauraiś ca purohitapuraḥsaraiḥ saritaṃ sarasvatīṃ nītvā narapatisamucitāyāṃ citāyāṃ hutāśasatkriyayā yaśaḥśeṣatām anīyata
devo'pi harṣaḥ puñjībhūtena sakaleneva jīvalokena lokena rājakulasambaddhenāśeṣeṇa śokamūkena parivṛto'ntarvartināpi śokānalataptena snehadraveṇa bahir iva sicyamāno nirvyavadhānāyāṃ dharaṇyām upaviṣṭa iva tāṃ niśīthinīṃ bhīmarathībhīmām akhilāṃ sarājako jajāgāra
ajani cāsya cetasi
'tāte dūrībhūte saṃpraty etāvān khalu jīvalokaḥ,
lokasya bhagnāḥ panthānaḥ,
manorathānāṃ khilībhūtāni bhūtisthānāni,
sthagitāny ānandasya dvārāṇi,
suptā satyavāditā,
luptā lokayātrā,
vilīnā bāhuśālitā,
pralīnā priyālāpitā,
proṣitāḥ puruṣakāravihāravikārāḥ,
samāptā samaraśauṇḍatā,
dhvastā paraguṇaprītiḥ,
viśrāntā viśvāsabhūmayaḥ,
apadāny apadānāni,
nirupayogāni śāstrāṇi,
niravalambanā vikramaikarasatā,
kathāvaśeṣā viśeṣajñatā,
dadātu jano jalāñjalim aurjityāya,
pratipadyatāṃ pravrajyāṃ prajāpālatā,
badhnātu vaidhavyaveṇīṃ varamanuṣyatā,
samāśrayatu rājaśrīr āśramapadam,
paridhattāṃ dhavale vāsasī vasumatī,
vahatu valkale vilāsitā,
tapasyatu tapovaneṣu tejasvitā,
prāvṛṇotu cībare vīratā,
kva gamyatāṃ punas tasya kṛte kṛtajñatayā,
kva punaḥ prāpsyati tādṛśān mahāpuruṣanirmāṇaparamāṇūn parameṣṭhī,
śūnyāḥ saṃvṛttā daśa diśo guṇānām,
jagaj jātam andhakāraṃ dharmasya,
niṣphalam adhunā janma śastropajīvinām
tātena vinā kutastyās tādṛśyo divasam asamasamararasasamārabdhakalahakathākanṭakitasubhaṭakapolabhittayo vīragoṣṭhyaḥ
api nāma svapne'pi dṛśyeta dīrgharaktanayanaṃ punas tanmukhasarojam,
janmāntare'pi punaḥ pariṣvajyeta tallohastambhābhyadhikagarimagarbhaṃ bhujayugalam
lokāntare'pi putrety ālapataḥ śrūyeta sā sudhārasam udgirantī mathyamānakṣīrasāgarodgāragambhīrā bhāratī'iti
etāni cānyāni ca cintayata evāsya katham api sā kṣayam iyāya yāminī
tataḥ śuceva muktakaṇṭham āraṭatsu kṛkavākukuleṣu,
gṛhagiritaruśikharebhyaḥ pātayatsv ātmānaṃ mandiramayūreṣu parityaktanivāseṣu ca vanāya prasthiteṣu patraratheṣu,
sadyastanūbhūte tāmyati tamasi,
mandībhūtātmasneheṣv abhāvam abhilaṣatsu pradīpeṣu,
sphuradaruṇakiraṇavalkalaprāvṛtavapuṣi pravrajyām iva pratipanne nabhasi,
prabhātasamayena samuttīryamāṇāsu pārthivāsthiśakalakalāsv iva kalaviṅkakandharādhūsarāsu tārakāsu,
bhūbhṛddhātugarbhakumbhadhāriṣu vividhasaraḥsarittīrthābhimukheṣu prathiteṣu vanakarikuleṣu,
śāvaśucisikthapaṭalapāṇḍure piṇḍa ivāparapayodnidhipulinaparisare pātyamāne śaśini,
krameṇa nṛpacitānaladhūmavisaradhūsarīkṛtatejasīva narapatiśokapāvakadāhakiṇakalaṅkakālīkṛtacetasīva proṣitasamastāntaḥpurapuraṃdhrimukhacandravṛndodvegāvidrāṇavapuṣīva prathamāstamitarohiṇīraṇaraṇakavimanasīva cāstam upagate rajanikare,
rājatīva deve divam ārūḍhe savitari,
parivṛtte rājya iva rajanīprabandhe,
prabuddharājahaṃsamaṇḍalaprabodhyamānaḥ paṅkajākara iva cacāla copasnānāya devo harṣaḥ
tataś ca nūpuraravavirāmamūkamandamandirahaṃseṣu,
śokākulakatipayakañcukim ātmavaśeṣeṣu śuddhānteṣu,
patitayuthapa iva vanagajayūthe kakṣyāntaravartini pitṛparijane,
viṣādiny upari rudanniṣādini ca stambhaniṣaṇṇe niṣpandamande rājakuñjare,
mandurāpālakākrandakathite cājirabhāji rājavājini,
viśrāntajayaśabdakalakale ca śūnye ca mahāsthānamaṇḍape dahyamānadṛṣṭir nirjagāma rājakulāt
agāc ca sarasvatītīraṃ tasyāṃ snātvā pitre dadāv udakam
apasnātaś cāniṣpīḍitamaulir eva paridhāyodgamanīyadukūlavāsasī niśvāsaparo nirātapatro nirutsāraṇaḥ samupanīte'pi saptau caraṇābhyām eva nāsāgrāsaparo nirātapatro nirutsāraṇaḥ samupanīte'pi saptau caraṇābhyām eva nāsāgrāsaktena raktatāmarasatāmreṇa cakṣuṣā hṛdayāvaśeṣasyāpi pitur dāhaśaṅkayā śokāgnim iva udgirann atāmbūlasyāpi suciraprakṣālitasya kalpatarukisalayasyeva svabhāvapāṭalasyādharapallavasya prabhayā māṃsarudhirakavalān iva hṛdayābhighātād udvamann uṣṇaniśvāsamokṣair bhavanam ājagāma
rājevallabhās tu bhṛtyāḥ suhṛdaḥ sacivāś ca tasminn evāhani nirgatya priyaṃ putradāram utsṛjyodbāṣpair bandhubhir vāryamāṇā api bahunṛpaguṇagaṇahṛtahṛdayāḥ ke cid ātmānaṃ bhṛguṣu babandhuḥ,
ke cit tatraiva tīrtheṣu tasthuḥ,
ke cid anaśanair āstīrṇatṛṇakuśā vyathamānamānasāḥ śucam asamām aśamayan,
ke cic chalabhā iva vaiśvānaraṃ śokāvegavivaśā viviśuḥ,
ke cid dāruṇaduḥkhadahanadahyamānahṛdayā gṛhītavācas tuṣāraśikhariṇaṃ śaraṇam upayayuḥ,
ke cid vindhyopatyakāsu vanakarikulakaraśīkarāsārasicyamānatanavaḥ pallavaśayanaśayinaḥ santāpam aśamayan,
ke cit saṃnihitān api viṣayān utsṛjya sevāvimukhāḥ paricchinnaiḥ piṇḍakair aṭavībhuvaḥ śūnyā jagṛhuḥ,
ke cit pavanāśanā dharmadhanā dhamaddhamanayo munayo babhūvuḥ,
ke cid gṛhītakāṣāyāḥ kāpilaṃ matam adhijagire giriṣu,
ke cid ācoṭalapralambacīvarāmbarasamvītāḥ svāmyanurāgam ujjvalaṃ cakruḥ
anye tapovanahariṇajihvāñcalollihyamānamūrtayo jarāṃ yayuḥ
apare punaḥ pāṇipallavapramṛṣṭair ātāmrarāgair nayanpuṭaiḥ kamaṇḍalubhiś ca vāri vahanto gṛhītavratā muṇḍā viceruḥ
devam api harṣaṃ tadavasthaṃ pitṛśokavihvalīkṛtam,
śriyaṃ śāpa iti mahīṃ mahāpātakam iva rajyaṃ roga iti bhogān bhujaṅgā iti nilayaṃ niraya iti bandhuṃ bandhanam iti jīvitam ayaśa iti dehaṃ droha iti kalyatāṃ kalaṅga iti āyur apuṇyaphalam iti āhāraṃ viṣam iti viṣam amṛtam iti candanaṃ dahana iti kāmaṃ krakaca iti hṛdayasphoṭanam abhyudaya iti ca manyamānam,
sarvāsu kriyāsu vimukham,
pitṛpitāmahaparigrahāgatāś cirantanāḥ kulaputrāḥ vaṃśakramāhitagauravāś ca grāhyagiro guravaḥ śrutismṛtītihāsaviśāradāś ca jaraddvījātayaḥ śrutābhijanaśīlaśālino mūrdhābhiṣiktāś cāmātyā rājāno yathāvad adhigatātmatattvāś ca saṃstutā maskariṇaḥ samaduḥkhasukhāś ca samāśritāḥ sanābhayaś cittajñāś ca pradhānā sacivāḥ niṣkāraṇabāndhavāś ca munayaḥ saṃsārāsāratvakathanakuśalā brahmavādinaḥ śokāpanayananipuṇāś ca paurāṇikāḥ paryavārayan
asvatantnīkṛtaś ca tair manasāpi nālabhata śokānupravaṇam ācaritum
anunīyamānaś ca kathaṃ katham apy āhārādikāsu kriyāsv ābhimukhyam abhajata
bhrātṛgatahṛdayaś cācintayat api nāma tātasya maraṇaṃ mahāpralayasadṛśam idam upaśrutya āryo bāṣpajalasnāto na gṛhṇīyād valkale,
nāśrayed vā rājarṣir āśram apadam,
na viśed vā puruṣasiṃho giriguhām,
asrasalilanirbharabharitnayananalinayugalo vā paśyed anāthāṃ pṛthivīm,
prathamavyasanaviṣamaviṣavihvalaḥ smared ātmānaṃ vā puruṣottamaḥ,
anityatayā janitavairāgyo vā na nirākuryād upasarpantīṃ rājyalakṣmīm,
dāruṇaduḥkhadahanaprajvalitadeho vā pratipadyetābhiṣekam,
ihāgato vā rājabhir abhidhīyamāno na parācīnatām ācaret
atipitṛpakṣapātī khalv āryaḥ
sarvadā tātaślāghayā mām abhidhatte 'tāta harṣa,
kasya cid abhūd bhaviṣyati vā punaḥ kāñcanatālataruprāṃśu kāyapramāṇam idam
īdṛk ca divasakaraprītyā divasam unmukhavikasitaṃ mukhamahākamalam
etau ca vajrastambhabhāsvarau bhujakāṇḍau
ete ca hasitamadālasahaladharavibhramā vilāsāḥ
ko'nyo mānī vikrānto vadānyo vā'iti
etāni cānyāni ca cintayan darśanotsukahṛdayo bhrātur āgamanam udīkṣamāṇaḥ kathaṃ katham apy atiṣṭhad iti
iti śrībāṇabhaṭṭakṛtau harṣacarite mahārājamaraṇavarṇanaṃ nāma pañcama ucchvāsaḥ
ṣaṣṭha ucchvāsaḥ/ uccityoccitya bhuvi prahitanigūḍhātmadūtanītānām//
vijigīṣur iva kṛtāntaḥ śūrāṇāṃ samgrahaṃ kurute//
//
visrabdhadhātadoṣaḥ svavadhāya khalasya vīrakopakaraḥ//
navatarubhaṅgadhvanir iva harinidrātaskaraḥ kariṇaḥ//
//
atha prathamapretapiṇḍabhuji bhukte dvijanmani,
gateṣūdvejanīyeṣv aśaucadivaseṣu,
cakṣurdāhadāyini diyamane dvijebhyaḥ śayanāsanacāmarātapatrāmatrapatraśastrādike nṛpanikaṭopakaraṇakalāpe,
nīteṣu tīrthasthānāni saha janahṛdayaiḥ kīkaseṣu,
kalpitaśokaśalye sudhānicayacite citācaityacihne,
vanāya visarjite mahājijiti rājagajendre,
krameṇa ca mandeṣv ākrandeṣu,
viralībhavatsu ca vilāpeṣu,
viśrāmyaty aśruṇi,
śithilībhavatsu śvasiteṣu,
avispaṣṭeṣu hākaṣṭākṣareṣu,
utsāryamāṇāsu ca vyasanaśayyāsu,
upadeśaśravaṇakṣameṣu śrotreṣu,
anurodhāvadhānayogyeṣu hṛdayeṣu,
gaṇanīyeṣu nṛpaguṇeṣu,
pradeśavṛttitām āśrayati śoke,
kṛteṣu kaviruditakeṣu,
jāte ca svapnāvaśeṣadarśane hṛdayāvaśeṣāvasthāne,
citrāvaśeṣākṛtau kāvyāvaśeṣanāmni naranāthe devo harṣaḥ kadā cid utsṛṣṭavyāpāraḥ puñjībhūtavṛddhabandhuvargāgresareṇāvanatamūkamukhena mahājanena maulenākāla ātmāne veṣṭyamānam adrākṣīt
dṛṣṭvā cākaron manasi 'kim anyad āryam āgatam āvedayaty ayaṃ śokaparābhūto lokākaraḥ'iti
vepamānahṛdayaś ca papraccha praviśāntam adhikatarapracāram anyatamaṃ puruṣam 'aṅga,
kathaya kim āryaḥ prāptaḥ'iti
sa mandam abravīt 'deva,
yathādiśasi dvāri'iti śrutvā ca sodaryasnehanihitaniratiśayamanyumṛdūkṛtamanāḥ katham api na vavāma bāṣpavāripravāhotpīḍena saha jīvitam
anantaraṃ ca dvārapālamuktena prathamapraviṣṭena parijanenevākrandena kathyamānam,
dūradrutāgamanamuṣitabāhulyena vicchinnacchatradhāreṇa lambitāmbaravāhinā bhraṣṭabhṛṅgāragrāhiṇā cyutācamanadhāriṇā tāmyattāmbūlikena khañjatkhaṅgagrāhiṇā katipayaprakāśadāserakaprāyeṇa bahuvāsarāntaritasnānabhojanaśayanaśyāmakṣāmavapuṣā parijanena parivṛtam,
aviralamārgadhūlidhūsaritaśarīratayā śaraṇīkṛtam ivāśaraṇayā kramāgatayā vasundharayā,
hūṇanirjayasamaraśaravraṇabaddhapaṭṭakair dīrghadhavalaiḥ samāsannarājyalakṣmīkaṭākṣapātair iva śabalīkṛtakāyam,
avanipatiprāṇaparitrāṇārtham iva ca śokahutabhuji hutamāṃsair atikṛśair avayavair āvedyamānaduḥkhabhāram,
apagatacūḍāmaṇini malinākulakuntale śekharaśūnye śirasi śucam āruḍhāṃ mūrtimatīm iva dadhānam,
ātapagalitasvedarājinā rudateva pitṛpādapatanotkaṇṭhatena lalāṭapaṭṭena lakṣyamāṇam,
prathīyasā baṣpapayaḥpravāhenābhimatapatimaraṇamūrcchitām iva mahīm anavarataṃ siñcantam,
anantasantatāśrupravāhanipatananimnīkṛtāv iva duḥkhakṣāmau kapolāv udvahantam,
atyuṣṇamukhamārutamārgagatena dravateva galitatāmbūlarāteṇādharabimbenopalakṣitam,
pavitrikāmātrāvaśeṣendranīlikāṃśuśyāmāyamānam aciraśrutapitṛmaraṇamahāśokāgnidagdham iva śravaṇapradeśam udvahantam,
asphuṭābhivyaktavyañjanenāpy adhomukhastimitanayananīlatārakāmayūkhamālākhacitena śokaprarūḍaśmaśruśyāmaleneva mukhaśaśinā lakṣyamāṇam,
keśariṇam iva mahābhūbhṛdvinipātavihvalaṃ niravalambanam,
divasam iva tejaḥpatipatanaparimlānaśriyaṃ śyāmībhūtam,
nandanam iva bhagnakalpapādapaṃ vicchāyam,
digbhāvam iva proṣitadikkuñjaraṃ śūnyam,
girim iva guruvajrapātadāritaṃ kampamānam,
krītam iva kraśimnā,
kiṅkarīkṛtam iva kāruṇyena,
dāsīkṛtam iva daurmanasyena,
śiṣyīkṛtam iva śocitavyena,
ātmīkṛtam ivādhinā,
mūkīkṛtam iva maunena,
piṣṭam iva pīḍayā,
svinnam iva santāpena,
uccitam iva cintayā,
luptam iva vilāpena,
dhṛtam iva vairāgyeṇa,
pratyākhyātam iva pratisaṃkhyānena,
avajñātam iva prajñayā,
dūrīkṛtam iva durabhibhavatvena,
abodhyena vṛddhabuddhīnām,
asādhyena sādhubhāṣitānām,
agamyena gurugirām,
aśakyena śāstraśaktīnām,
apathena prajñāprayatnānām,
agocareṇa suhṛdanurodhānām,
aviṣayeṇa viṣayopabhogānām,
agamyena gurugirām,
aśakyena śāstraśaktīnām,
apathena prajñāprayatnānām,
agocareṇa suhṛdanurodhānām,
aviṣayeṇa viṣayopabhogānām,
abhūmibhūtena kālakramopacayānāṃ śokena kvalīkṛtaṃ jyeṣṭhaṃ bhrātaram apaśyat
āvegodgatakṛtsnasnehotkalikākalāpotkṣipyamāṇakāya iva ca parakśaḥ samudgāt
atha taṃ dūrād eva dṛṣṭvā devo rājyavardhanaś cirakālakalitaṃ bāṣpavegaṃ mumukṣuḥ sudūraprasāritena saṅkalpayann iva sarvaduḥkhāni dīrgheṇa dordaṇḍadvayena gṛhītvā kaṇṭhe muktakanṭhaṃ punaḥ patitakṣaume kṣāme vakṣasi punaḥ kaṇṭhe punaḥ skandhabhāge punaḥ kapolodare nidhāya tathā tathā ruroda yathā sabandhanānīvodapāṭyantahṛdayāni
aśrusrotaḥ śirā iva amucyata locaneṣu lokena
smṛtanṛpatinā rājavallabhenāpi pratiśabdanibhena nirbharam ivārudyata
sucirāc ca kathaṃ katham api nirvṛṣṭanayanajalaḥ parjanya iva śaradi svayam evopaśaśāma
upaviṣṭaś ca parijanopanītena toyena tatkaranakhamayūkhapuñjatayā mahājalaplavajāyamānaphenalokham iva punah punaḥ pramṛṣṭam api pakṣmāgrasaṅgaladbinduvṛndamandonmeṣamuṣitadarśanaṃ kathaṃ katham api cakṣur akṣālayat
tāmbūlikopasthāpitena ca vāsasā candrātapaśakalenevoṣṇoṣṇabāṣpadagdhaṃ vadanam unmamārja
tūṣṇīm eva ca ciraṃ sthitvotthāya snānabhūmim agāt
tasyāṃ ca sthitvā vibhūṣaṃ visrastavyastakuntalaṃ maulim anādarān niṣpīḍya sāvaśeṣamanyusphuritena jijīviṣateva jaladhautasubhagam ātmānam api cucumbiṣatevādhareṇa kṣālitasya cakṣuṣaḥ śvetimnā ca śāradaśaśikaravikasitaviśadakumudavanadalāvalibalivikṣepair iva digdevatārcanakarma kurvāṇaś catuḥśālavitardikāyāṃ nīcāpāśrayavinihitaikopabarhāyāṃ paryaṅkikāyāṃ nipatya joṣam asthāt
devo'pi harṣas tathaiva snātvā dharaṇitalanihitakuthāprasāritamūrtir adūra evāsya tūṣṇīm eva samavātiṣṭata
dṛṣṭvā dṛṣṭvā dūyamānamānasam agrajanmānaṃ samasphuṭad ivāsya sahasradhā hṛdayam
aurasadarśanaṃ hi yauvanaṃ śokasya
lokasya tu narapatimaraṇadivasād api dāruṇaḥ sa babhūva divasaḥ
sarvasminn eva nagare na kena cid apaci na kena cid asnāyi nābhoji sarvatra sarveṇārodi
kevalam anena krameṇāticakrāma divasaḥ
sa ca pratyagratvaṣṭṛṭaṅkataṣṭatanur iva vahadvahalarudhirarasamāṃsacchavir aparapārāvārapayasi mamajja mañjiṣṭhāruṇo'ruṇasārathiḥ
mukulāyamānakamalinīkoṣavikalaṃ cakāṇa cañcarīkakulaṃ kamalasarasi
savidhavirahavyādhividhuravadhūbādhyamānaṃ babandha bandhāv iva vibuddhabandhūkabhāsi bhāsvati sāsrāṃ dṛśaṃ cakravākacakravālam
sañcarantyāḥ samadhukararavaṃ kairavākaraṃ kalahaṃsaramaṇīramaṇīyaṃ māṇikyakāñcīkiṅkiṇījālam ivāṇa śriyaḥ
prakaṭakalaṅkam udayamānaṃ viśaṅkaṭaviṣāṇotkīrṇapaṅkasaṅkaraśaṅkaraśakuraśakkarakakudakūṭasaṅkāśam akāśatākāśe śaśāṅkamaṇḍalam
asyāṃ ca velāyām anatikramaṇavacanair upasṛtya pradhānasāmantair vijñāpyamānaḥ kathaṃ katham apy abhukta
prabhātāyāṃ ca śarvaryāṃ sarveṣu praviṣṭeṣu rājasu samīpasthitaṃ harṣadevam uvāca 'tāta,
bhūmir asi guruniyogānām
śaiśava evāgrāhi guṇavatpatākeva bhavatā tātasya cittavṛttiḥ
yato bhavantam evaṃvidhaṃ vidheyaṃ vidhividhānopanatanairghṛṇyam idaṃ kim api bibhāṇiṣati me hṛdayam
nāvalambanīyā bālabhāvasulabhā premavilopā vāmatā
vaidheya iva mā kṛthāḥ pratyūham īhite'smin
śṛṇu
na khalu na jānāsi lokavṛttam
lokatrayatrātari māndhātari mṛte kiṃ kṛtaṃ purukutsena bhrūlatādiṣṭāṣṭādaśadvīpe dilīpe vā raghuṇā mahāsurasamaramadhyādhyāsitatridaśarathe daśarathe vā rāmeṇa goṣpadīkṛtacaturudanvadante duṣyante vā bharatena
tiṣṭantu tāvad ete tātenaiva śatasamadhikādhvaradhūmavisaradhūsaritavāsavavayasi sugṛhītanāmni tatrabhavati parāsutāṃ gate pitari kiṃ nākāri rājyam
yaṃ ca kila śokaḥ samabhibhavati taṃ kāpuruṣam ācakṣate śāstravidaḥ
striyo hi viṣayaḥ śucām
tathāpi kiṃ karomi
svabhāvasya seyaṃ kāpuruṣatā vā straiṇaṃ vā yad evam āspadaṃ pitṛśokahutabhujo jātosmi
mama hi bhūbhṛti paryaste niravaśeṣataḥ prasravaṇānīva snutāny aśrūṇy astamite mahati tejasy andhakārībhūtadaśāśasya praṇaṣṭaḥ prajñālokaḥ prajvalitaṃ hṛdayam,
ātmadāhabhīta iva svapne'pi nopasarpati vivekaḥ,
balīyasā santāpena jātuṣam iva vilīnam akhilaṃ dhairyam,
pade pade diddharopāhateva hariṇī muhyati matiḥ,
puruṣadveṣiṇīva dūreṇa pariharantī smṛtiḥ,
ambeva tātenaiva saha gatā dhṛtiḥ,
vārddhuṣikaprayuktanīva vittāni pratidivasaṃ vardhante duḥkhāni,
śokānaladhūmasambhārasambhūtāmbhodharabharitam iva varṣati nayanavāridhārāvisaraṃ śarīram
sarvaḥ pañcajanaḥ pañcatvam uparataḥ prayāti vitatham etad vadati bālo lokaḥ
tāto hutāśanatām eva kevalām āpanno yanaiva dahati mām
idam asāmparayikam iva hṛdayam avaṣṭabhya vyutthitaḥ śoko durnivāraḥ vāḍava iva vārirāśim,
pavir iva parvatam,
kṣaya iva kṣapākaram,
rāhur iva ravim,
dahati dārayati tanūkaroti kavalayati ca mām
na śaknoti me hṛdayaṃ tādṛśasya sumerukalpasya kalpamahāpuruṣasya vinipātam aśrubhir eva kevalair ativāhayitum
rājye viṣa iva cakorasya me viraktaṃ cakṣuḥ
bahumṛtapaṭāvaguṇṭhanāṃ rañjitaraṅgāṃ janaṅgamānām iva vaṃśabāhyām ānāryāṃ śriyaṃ tyaktum abhilaṣati me manaḥ
kṣaṇam api dagdhagṛhe śakulir iva na pārayāmi sthātum
so'ham icchāmi manasi vāsasīva sulagnaṃ snehamalam idam amalaiḥ śikhariśikharaprasravaṇasvacchasroto'bmubhiḥ kṣālayitum āśramapade
yatas tvam antaritayauvanasukhām anabhimatām api jarām iva pūrurājñayā guror gṛhāṇa me rājyacintām
'ity evam abhidhāya khaṅgagrāhiṇo hastād ādāya nijaṃ nistriṃśam utsasarja dharaṇyām
atha tac chrutvā niśitaśikhena śūlenevāhataḥ pravidīrṇahṛdayo devo harṣaḥ samacintayat kiṃ nu khalu mām antareṇāryaḥ kena cid asahiṣṇunā kiṃ cid grāhitaḥ kupitaḥ syāt
utānayā diśā parīkṣitukāmo mām
uta śokajanmā cetasaḥ samākṣepo'yam asya
āhosvidārya evāyaṃ na bhavati
kiṃ vāryeṇānyadevābhihitam anyad evāśrāvi mayā śokaśūnyena śravaṇendriyeṇa
āryasya vānyadeva vivakṣitam anyadevāpatitaṃ mukhena
atha vā sakalavaṃśavināśāya nipātanopāyo'yaṃ vidheḥ,
mama vā nikhilapuṇyaparikṣayopakṣepaḥ karmaṇām ananukūlasamagragrahacakravālavilasitaṃ vā,
atha vā tātavināśaniḥśaṅkakalikālakrīḍitaṃ yenāyaṃ yaḥ kaś cid iva yat kiṃ ca na kāriṇaṃ mām apuṣpabhūtivaṃśasambhūtam iva,
atātatanayam iva,
anātmānujam iva,
abhaktam iva,
adṛṣṭadoṣam api śrotriyam iva surāpāne sadbhṛtyam iva svāmidrohe sajjanam iva nīcopasarpaṇe sukalatram iva vyabhicāre,
atiduṣkare karmaṇi samādiṣṭavān
tad etat tāvad anurūpaṃ yac chauryonmādamadironmattasamastasāmantamaṇḍalasamudramathanamandare tādṛśi pitari mṛte tapovanaṃ vā gamyate valkalāni va gṛhyante tapāṃsi vā sevyante
yā tu mayi rājyājñā sā dagdhe'pi dāhakāriṇī mayyavagrahaglapite dhanvanīvāṅgāravṛṣṭiḥ
tad asadṛśam idam āryasya
yady api ca vibhur anabhimānaḥ,
dvijātir aneṣaṇaḥ,
munir aroṣaṇaḥ,
kapir acapalaḥ,
kavir amatsaraḥ,
vaṇig ataskaraḥ,
priyajānir akuhanaḥ,
sādhur adaridraḥ,
draviṇavān akhalaḥ,
kīnāśo'nakṣigataḥ,
gṛgayur ahiṃsraḥ,
pārāśarī brāhmaṇyaḥ,
sevakaḥ sukhī,
kitavaḥ kṛtajñaḥ,
gopyaḥ priyavāk,
amātyaḥ satyavādī,
rājasūnur adurivinītaś ca jagati durlabhaḥ,
tathāpi mamārya evācāryaḥ
ko hi nāma tadvidhe nipatite rājagandhakuñjare janayitari īdṛśe ca viphalīkṛtaviśālaśilāstambhorubhuje bhūpajiti bhrātari tyaktarājye jyāyasi navavayasi tapovanaṃ gacchati sakalalokalocanajalapātāpavitraṃ mṛdgolakaṃ vasudhābhidhānaṃ dhanamadakhelanikhilakhalamukhavikāralakṣaṇākhyāyamānanīcācaraṇāṃ śrīsaṃjñikāṃ subhaṭakuṭumbakarmakumbhadāsīṃ caṇḍālo'pi kāmayeta
katham iva sambhāvitam atyantam anucitam idam āryeṇa
kim upalakṣitam anavadātam idaṃ mayi
kiṃ vāsya cetasaś cyutaḥ saumitrir vismṛtā vā vṛkodaraprabhṛtayaḥ
anapekṣitabhaktajanā svārthaikaniṣpādananiṣṭurā nāsīd iyam āryasyedṛśī prabhaviṣṇutā
api cārye tapovanaṃ gate jijīviṣuḥ ko hi nāma mahīṃ manasāpi dhyāyet
kuliśaśikharakharanakharapracayapracaṇḍacapeṭāpāṭitamattamātaṅgottamāṅgamadacchaṭāc churitacārukesarabhārabhāsvaramukhe kesariṇi vanavihārāya vinirgate nivāsaṃ giriguhāṃ kaḥ pāti pṛṣṭhataḥ
pratāpasahāyā hi sattvavantaḥ
kaś capalāṃ lakṣmīṃ pratyanurodho'yam āryasya yadīyam api na cīvarāntaritakucā kuśakusumasamitpalāśapūlikāṃ vahantī tatraiva tapovane vanamṛgīva nīyate jarājālinī
kiṃ vā mamānena vṛthā bahudhā vikalpitena
tūṣṇīm evāryam anugamiṣyāmi
guruvacanātikramakṛtaṃ ca kilbiṣam etat tapoane tapa evāpāsyati
ity avadhārya manasā prathamataraṃ gatas sapovanam adhomukhas tūṣṇīm avātiṣṭhata
atrāntare pūrvādiṣṭenaiva rudatā vastrakarmāntikena samupasthāpiteṣu valkaleṣu nirdayakaratalatāḍanam iva kvāpi gate hṛdaye raṭati rājastraiṇa tāram abrahmaṇyam ūrdhvadoṣṇi virudati viprajane,
pādapraṇatipare phūtkurvati pauravṛnde,
vidrāti vidrutacetasi cirantane parijane,
parijanāvalambite vepamānavapuṣi paryākulavāsasi śokagadgadavacasi galitanayanapayasi nivāraṇodyatamanasi varṣīyasi viśati bandhuvarge,
nirāśeṣu nakhalikhitamaṇikuṭṭimeṣv avāṅmukheṣu niśvasatsu sāmanteṣu,
sabālavṛddhāsu tapovanāya prasthitāsu sarvāsu prajāsu sahasaiva praviśya śokaviklavaḥ prakṣaritanayanasalilo rājyaśriyaḥ paricārakaḥ saṃvādako nāma prajñātatamo vimuktākrandaḥ sadasy ātmānam apātayat
atha saṃbhrānto bhrātrā saha svayaṃ devo rājyavardhanas taṃ paryapṛcchat 'bhadra,
bhaṇa bhaṇa kim asmadvyasanavyavasāyavardhanabaddhadhṛtiḥ,
avanipatimaraṇam uditamaniḥ,
adhṛtikaram aparam adhikataram itaḥ duḥkhātiśayaṃ samupanayati vidhiḥ'iti
sa kathaṃ katham apya kathayat 'deva,
piśācānām iva nīcātmanāṃ caritāni chidraprahārīṇi prāyaśo bhavanti
yato yasminn ahany avanipatir uparata ity abhūd vārtā tasminn eva devo grahavarmā durātmanā mālavarājena jīvalokam ātmanaḥ sukṛtena saha tyājitaḥ
bhartṛdārikāpi rājyaśrīḥ kālāyasanigaḍayugalacumbitacaraṇā caurāṅganeva saṃyatā kānyakubje kārāyāṃ nikṣiptā
kiṃ vadantī ca yathā kilānāyakaṃ sādhanaṃ matvā jighṛkṣuḥ sudurmatir etām api bhuvam ājigamiṣatīti vijñāpite prabhuḥ prabhavati'iti
tataś ca tādṛśam anupekṣaṇīyam asambhāvitam āksmikam aparaṃ vyatikaram ākarṇyāśrutapūrvatvāt paribhavasya,
paraparibhavāsahiṣṇutayā ca svabhāvasya,
darpabahulatayā ca navayauvanasya,
vīrakṣetrasambhavatvāc ca janmanaḥ,
kṛpābhūmibhūtāyāś ca svasuḥsnehāt sa tādṛśo'pi baddhamūlo'py atyantagurur ekapada evāsya nanāśa śokāvegaḥ
viveśa ca sahasā kesarīva giriguhāgṛhaṃ gambhīraṃ hṛdayaṃ bhayaṅkaraḥ kopāvegaḥ
keśiniṣūdanaśaṅkākulakāliyakulabhaṅgurabhrūbhaṅgataraṅgiṇī śyāmāyamānā yamasvaseva prathīyasi lalāṭapaṭṭe bhīṣaṇā bhrukuṭir udabhidyata
darpāt parāmṛśannakhakiraṇasalilanirjharaiḥ samarabhārasambhāvanābhiṣekam iva cakāra diṅnāgakumbhakūṭavikaṭasya bāhuśikharakopasya vāmaḥ pāṇipallavaḥ
saṅgalatsvedasalilapūritodaro nirmūlaṃ mālavonmūlanāya gṛhītakeśa iva durmadaśrīkacagrahotkaṇṭhayeva ca kampamānaḥ punar api samutsamarpa bhīṣaṇaṃ kṛpāṇaṃ pāṇir aparaḥ
śastragrahaṇam uditarājalakṣmīkriyamāṇadiṣṭavṛddhividhutasindūradhūlir iva kapilaḥ kapolayor adṛśyata roṣarāgaḥ
samāsannasakalamahīpālacūḍāmaṇicakrākramaṇajātāhaṅkāra iva ca samāruroha vāmam ūrudaṇḍam uttānitaś caraṇo dakṣiṇaḥ
niṣṭhurāṅguṣṭakaṣaṇaniṣṭhyūtadhūmalekho nirvīrorvīkaraṇāya vimuktaśikha iva lilekha maṇikuṭṭimam itaraḥ pādapadmaḥ
darpasphuṭitasarasavraṇocchalitarudhiracchaṭāvasekaiḥ śokaviṣaprasuptaṃ prabodhayann iva parākramam anujam avādīt 'āyuṣman,
idaṃ rājakulam,
amībandhavāḥ,
parijano'yam,
iyaṃ bhūmiḥ,
bhūpatibhujaparighapālitāś caitāḥ prajāḥ gato'ham adyaiva mālavarājakulapralayāya
idam eva tāvad valkalagrahaṇam idam eva tapaḥ śokāpagamopāyaś cāyam eva yad atyantāvinītārinigrahaḥ
so'yaṃ kuraṅgakaiḥ kacagrahaḥ keśariṇaḥ,
bhekaiḥ karapātaḥ kālasarpasya,
vatsakair bandigraho vyāghrasya,
alagardair galagraho garuḍasya,
dārubhir dāhādeśo dahanasya,
timirais tiraskāro raveḥ,
yo maukharāṇāṃ mālavaiḥ paribhavaḥ puṣpabhūtivaśasya ca
antaritas tāpo me mahīyasā manyunā
tiṣṭhantu sarva eva rājānaḥ kariṇaś ca tvayaiva sārdham
ayam eko bhaṇḍir ayutamātreṇa turaṅgamāṇām anuyātu mām' ity abhidhāya cānantaram eva prayāṇapaṭaham ādideśa
taṃ ca tathā samādiśantam ākarṇya jāmijāmātṛvṛttāntavijñānaprakopādhānadūyamāne manasi nivartanāpadeśena dūraprarūḍhapraṇayapīḍa iva provāca devo harṣaḥ 'kam iva doṣaṃ paśyaty āryo mamānugamanena
yadi bāla iti nitarāṃ tarhi na parityājyo'smi,
rakṣaṇīya iti bhavadbhujapañjaraṃ rakṣāsthānam,
aśakta iti kva parīkṣito'smi,
saṃvardhanīya iti viyogas tanūkaroti,
akleśasaha iti strīpakṣe nikṣipto'smi,
sukham anubhavatv iti tvayaiva saha tat prayāti,
mahān adhvanaḥ kleśa iti viraho'viṣahyataraḥ,
kalatraṃ rakṣatv iti śrīs te nistriṃśe'dhivasati,
pṛṣṭhatas tiṣṭhatv iti tiṣṭhaty eva te pratāpaḥ,
rājakam anadhiṣṭhitam iti tatsubaddham āryaguṇaiḥ,
na bāhyaḥ sahāyo mahata iti vyatiriktam eva māṃ gaṇayasi,
pralaghuparikaraḥ prayāmīti pādarajasi ko'tibhāraḥ,
dvayor gamanam asāṃpratam iti mām anugṛhāṇa gamanājñayā,
kātaro bhrātṛsneha iti sadṛśo doṣaḥ
kā ceyam ātmam bharitā bhujasya te yad ekākī kṣīrodaphenapaṭalapāṇḍuram amṛtam iva yaśaḥ pipāsati
avañcitapūrvo'smi prasādeṣu
tatprasīdatv āryo nayatu mām api 'ity abhidhāya krititalavinihitamauliḥ pādayor apatat
tam utthāpya punar agrajo jagāda 'tāta kim evam atimahārambhaparigrahaṇena garimāṇam āropyate balād atilaghīyān apy ahitaḥ
hariṇārtham atihrepaṇaḥ siṃhasambhāraḥ
tṛṇānām upari kati kavacayanty āśuśukṣaṇayaḥ
api ca tavāṣṭādaśadvīpāṣṭamaṅgalakamālinī mediny asty eva vikramasya viṣayaḥ
nahi kulaśailanivahavāhino vāyavaḥ saṃnahyanty atitarale tūlarāśau
na sumeruvaprapraṇayapragalbhā vā dikkariṇaḥ pariṇamanty aṇīyasi valmīke
grahīṣyasi sakalapṛthivīpatipralayotpātamahādhūmaketuṃ māndhāteva cārucāmīkarapatralatālaṅkārāṅkakāyaṃ kārmukaṃ kakubhāṃ vijaye
mama tu durnivārāyām asyāṃ vipakṣakṣapaṇakṣudhi kṣubhitāyāṃ kṣamyatām ayam ekākinaḥ kopakavala ekaḥ
tiṣṭhatu bhavān
'ity abhidhāya ca tasminn eva vāsare nirjagāmābhyamitram
atha tathagate bhrātari,
uparate ca pitari,
proṣitajīvite ca jāmātari,
mṛtāyāṃ ca mātari,
saṃyatāyāṃ ca svasari,
svayūthabhraṣṭa iva vanyaḥ karī devo harṣaḥ kathaṃ katham apy ekākī kālaṃ tam anaiṣīt
atikrānteṣu bahuṣu vāsareṣu kadā cit tayaiva bhrātṛgamanaduḥkhāsikayā dattaprajāgaras tribhāgaśeṣāyāṃ triyāmāyāṃ yāmikena gīyamānām imām āryāṃ śuśrāva 'dvīpopagītaguṇam api samupārjitaratnarāśisāram api//
potaṃ pavana iva vidhiḥ puruṣam akāṇḍe nipātayati//
//
tāṃ ca śrutvā sutarām anityatābhāvanayā dūyamānahṛdayaḥ prakṣīṇabhūyiṣṭāyāṃ kṣapāyāṃ kṣaṇam iva nidrām alabhata svapne cābhraṃ lihaṃ lohastambhaṃ bhahyamānam apaśyat
utkampamānahṛdayaś ca punaḥ pratyabudhyata
acintayac ca 'kiṃ nu khalu mām evam amī satatam anubadhnanti duḥsvapnāḥ
sphurati ca divāniśam akalyāṇākhyānavicakṣaṇam adakṣiṇam akṣi
sudāruṇāś cākṣudrakṣitipakṣayam ācakṣāṇāḥ kṣaṇam api na śāmyanti punar utpātāḥ
pratyahaṃ rāhur avikalakāyabandha iva kabandhavati bradhnabimbe ghaṭamāno vibhāvyate
tapaḥkaraṇakālakavalitān iva dhūsaritasamagragrahānudgiranti dhūmodgārān saptarṣayaḥ
dine dine dāruṇā diśāṃ dāhā dṛśyatne
digdāhabhasmakaṇanikara iva nipatati nabhastalāt tārāgaṇaḥ
niśi niśi itas tataḥ prajvalitābhir ulkābhir ugraṃ grahayuddham iva viyati vilokayanti vilolatārakāḥ kakubhaḥ
rājyasañcārasūcakaḥ sañcārayatīva kṣmāṃ kvāpi vahadvahalarajaḥpaṭalakalilaśarkarāśakalasūtkārī mārutaḥ
na kuśalam iva paśyāmi lagnasya
asminn asmadvaṃśe kariṇa iva karīraṃ komalam api kalayataḥ kṛtāntasya kaḥ paripanthī
sarvathā svasti bhavatv āryāya
'iti cintayitvā ca antarbhinnaṃ bhrātṛsnehakātaraṃ dravad iva hṛdayaṃ kathaṃ katham api saṃstabhyotthāya yathā kriyamāṇaṃ kriyākalāpam akarot
āsthānagataś ca sahasaiva praviśantam,
anupraviśatā viṣaṇṇavadanena lokenānugamyamānam,
asahyaduḥkhoṣṇaniśvāsadhūsaraktatantuneva malinena paṭena prāvṛtavapuṣam,
jīvitadhāraṇalajjayevāvanatamukham,
nāsāvaṃśasyāgre grathitadṛṣṭim,
duḥkhadūraprarūḍharomṇā mūkenāpi mukhena svāmivyasanam avicchinnair aśrubindubhir vijñāpayantaṃ kuntalaṃ nāma bṛhadaśvavāram,
rājyavardhanasya prasādabhūmim abhijātatamaṃ dadarśa
dṛṣṭvā bhuvā,
dāruṇāpriyaśravaṇasamaye samam iva sarveṣv aṅgeṣv agṛhyata lokapālaiḥ
tasmāc ca helānirjitamālavānīkam api gauḍādhipena mithyopacāropacitaviśvāsaṃ muktaśastram ekākinaṃ viśrabdhaṃ svabhavana eva bhrātaraṃ vyāpāditam aśrauṣīt
śrutvā ca mahātejasvī pracaṇḍakopapāvakaprasaraparicīyamānaśokāvegaḥ sahasaiva prajajvāla
tataś cāmarṣavidhutaśiraḥśīryamāṇaśikhāmaṇiśakalāṅgārakitam iva roṣāgnim udvaman,
anavaratasphuritena pibann iva sarvatejasvināyuṃṣi roṣanirbhugnena daśanacchadena,
lohitāyamānalocanālokavikṣepair digdāhān iva darśayan,
roṣānalenāpy asahyasahajaśauryoṣmadahanadahyamāneneva vitanyamānasvedasalilaśīkarāsāradurdinaḥ,
hara iva kṛtabhairavākāraḥ,
harir iva prakaṭitanarasiṃharūpaḥ,
sūryakāntaśaila ivāparatejaḥprasaradarśanaprajvalitaḥ,
kṣayadivasa ivoditadvādaśadinakaradurnirīkṣyamūrtiḥ,
mahotpātamāruta iva sakalabhūbhṛtkampakārī,
vindhya iva vivardhamānavigrahotsedhaḥ,
mahāśīviṣa iva durnarendrābhibhavaroṣitaḥ,
pārīkṣita iva sarvabhogidahanodyataḥ,
vṛkodara iva ripurudhiratṛṣitaḥ,
suragaja iva pratipakṣavāraṇapradhāvitaḥ,
pūrvāgama iva pauruṣasya,
unmāda iva madasya,
āvega ivāvalepasya,
tāruṇyāvatāra iva tejasaḥ,
sarvodyoga iva darpasya,
yugāgama iva yauvanoṣmaṇaḥ,
rājyābhiṣeka iva raṇarasasya,
nīrājanadivasa ivāsahiṣṇutāyāḥ,
parāṃ bhīṣaṇatām ayāsīt
avādīc ca
'gauḍādhipādhamam apahāya kas tādṛśaṃ mahāpuruṣaṃ tatkṣaṇa eva nirvyājabhujavīryanirjitasamastarājakaṃ muktaśastraṃ kalaśayonim iva kṛṣṇavartmaprasūtir īdṛśena sarvavīralokavigarhitena mṛtyunā śamayed āryam
anāryaṃ ca taṃ muktvā bhāgīrathīphenapaṭalapāṇḍurāḥ keṣāṃ manaḥsu rājahaṃsā iva paraśurāmaparākramasmṛtikṛto na kuryur āryaśauryaguṇāḥ pakṣapātam
katham ivātyugrasyāsyāryajīvitaharaṇe nidāgharaver iva kamalākarasalilaśoṣaṇe'napekṣitaprītayaḥ prasṛtāḥ karāḥ
kāṃ nu gatiṃ gamiṣyati,
kāṃ vā yoniṃ pravekṣyati,
kasmin vā narake nipatiṣyati
śvapāko'pi ka idam ācaret
nāmāpi gṛhṇato'sya pāpakāriṇaḥ pāpamalena lipyata iva me jihvā
kiṃ vāṅgīkṛtya kāryam āryas tena kṣudreṇānupraviśya vigataghṛṇena ghuṇeneva sakalabhuvanāhlādanacaturaś candanastambhaḥ kṣayam upanītaḥ
nūnaṃ nānena mūḍhena madhurasāsvādalubdhena madhv ivāryajīvitam ākarṣatā bhāvī bhāvī dṛṣṭaḥ kaṣṭaśilīmukhasampātopadravaḥ
nijagṛhadūṣaṇaṃ jālamārgapradīpakena kajjalam ivātimalinaṃ kevalam ayaśaḥ sañcitaṃ gauḍādhamena
na tv āśv evāstam upagatavaty api tribhuvanacūḍāmaṇau savitari vedhasādiṣṭaḥ satpathaśatror andhakārasya nigrahāya grahapaṇḍavihāraikahariṇādhipaḥ śaśī
vinayavidhāyini bhagne'pi cāṅkuśe vidyata eva vyālavāraṇasya vinayāya sakalamattamātaṅgakumbhasthalasthiraśirobhāgabhidhuraḥ kharataraḥ kesarinakharaḥ
tādṛśāḥ kuvaikaṭikā iva tejasviratnavināśakāḥ kasya na vadhyāḥ
kvedānīṃ yāsyati durbuddhiḥ
'ity etad abhidadhata evāsya pitur api mitraṃ senāpatiḥ samagravigrahaprāgraharo haritālaśailāvadātadehaḥ,
pariṇatapraguṇasālaprakāṇḍaprakāśaḥ,
prāṃśur atiśauryoṣmaṇeva paripākam āgato gatabhūyiṣṭhe vayasi vartamānaḥ,
bahuśaraśayanasuptotthito'pi hasann iva śāntanavam atidīrgheṇāyuṣā,
durabhibhavaśarīratayā jarayāpi bhītabhītayeva prakaṭitaprakampayā parāmṛṣṭaḥ katham api sāramayeṣu śiroruhesu,
śaśikaranikarasitasaralaśiroruhasaṭālaḥ saiṃhīm iva niṣkapaṭaparākramarasaracitāṃ saṃkrānto jīvann eva jātim,
aparasvāmimukhadarśanamahāpātakaparijihīrṣayeva bhrūyugalena valinaśithilapralambacarmaṇā sthagitadṛṣṭiḥ,
dhavalasthūlaguñjāpicchapracchāditakapolabhāgabhāsvareṇa vamann iva vikramakālam akāle'pi vikāśikāśakānanaviśādaṃ śaradārambhaṃ bhīmena mukhena,
mṛtam api hṛdayasthitaṃ svāminam iva sitacāmareṇa vījayann ābhilambena kūrcakalāpena,
pariṇāme'pi dhautāsidhārājalapānatṛṣitair iva vivṛtavadanair bṛhadbhir vraṇavidārair viṣamitaviśālavakṣāḥ,
niśitaśastraṭaṅkakoṭikuṭṭitabahubṛhadvraṇākṣarapaṅktinirantaratayā ca sakalasamaravijayaparvagaṇanām iva kurvan pūrvaparvata iva pādacārī,
vividhavīrarasavṛttāntarāmaṇīyakena mahābhāratam api laghayann iva,
pratipakṣakṣapaṇātinirbandhena paraśurāmam api śikṣayann iva,
abbhramaṇenānādaraśrīsamākarṣaṇavibhrameṇa mandaram api śikṣayann iva,
vāhinīnāyakamaryādānuvartanenāmbhodhim apy abhibhavann iva,
sthairyakārkaśyonnatibhir acalān api hepayann iva,
sahajapracaṇḍatejaḥprasaraparisphuraṇena savitāram api tṛnīkurvann iva,
īśvarabhārodvahanaghṛṣṭapṛṣṭhatayā haravṛṣabham api hasann iva,
araṇir amarṣāgneḥ,
eśvaryaṃ śauryasya,
mado madasya,
visarpo darpasya,
hṛdayaṃ haṭhasya,
jīvitaṃ jigīṣutāyāḥ,
ucchvasitam utsāhasya,
aṅkuśo durmadānām,
nāgadamano duṣṭabhoginām,
virāmo varam anuṣyatāyāḥ,
kulagurur vīragoṣṭhīnām,
tulā śauryaśālinām,
sīmāntadṛśvā śastragrāmasya,
nirvoḍhā prauḍhavādānām,
saṃstambhayitā bhagnānām,
pāragaḥ pratijñāyāḥ,
marmajño mahāvigrahāṇām,
āghoṣaṇāpaṭahaḥ samarārthinām,
sannidhāv eva samupaviṣṭaḥ siṃhanādanāmā svareṇaiva dundubhinirghoṣagambhīreṇa subhaṭānāṃ samararasam ānayan vijñāpitavān 'deva,
na kva cit kṛtāśrayayā malinayā malinatarāḥ kokilayā kākā iva kāpuruṣā hatalakṣmyā vipralabhyamānam ātmānāṃ na cetayante
śriyo hi doṣāndhatādayaḥ kāmalā vikārāḥ
kiṃ vā karotu varākaḥ yenātibhīrutayā nityaparāṅmukhena na tu dṛṣṭānyeva sarvātiśāyiśauryātiśayaśvayatukapilakapolapulakapallavitakopānalāni kupitānāṃ tejasvināṃ mukhāni
nāsau tapasvī jānāty evaṃ yathābhicārā iva viprakṛtāḥ sadyaḥ sakalakulapralayam upāharanti manasvinaḥ
jale'pi jvalanti tāḍitās tejasvinaḥ
sakalavīragoṣṭhībāhyasya tasyaivedam ucitam anuttāranirayanipātanipuṇaṃ karma
manasvināṃ hi pradhanapradhānadhane dhanuṣi dhriyamāṇe sati ca kamalākalahaṃsīkelikuvalayakānane kṛpāṇe kṛpaṇopāyāḥ payodhimathanaprabhṛtayo'pi śrīsamutthānasya kiṃ punar īdṛśāḥ
yeṣāṃ ca dhātrā dharitrīṃ trātuṃ niyuktāḥ svayam asamarthā iva kuliśakarkaśabhujaparighapraharaṇahetor udgiranti girayo'pi lohāni te katham iva bāhuśālino manasāpi vimalayaśobāndhavā dhyāyeyur akāryam
sarvagrahābhibhavabhāsvarāṇāṃ hi subhaṭakarāṇām agrato diggrahaṇe paṅgavaḥ pataṅgakarāḥ
mahāmahiṣaśṛṅgataraṅgabhaṅgabhaṅgurabhīṣaṇāntarālā lokapravādamātreṇa dakṣiṇāśā paramārthato bhaṭabhrukuṭiradhivāso yamasya
citraṃ ca yad unmuktasiṃhanādānāṃ sahasā sāhasarasaromāñcakaṇṭakanikareṇa saha na niryānti saṭāḥ śūrāṇāṃ raṇeṣu
dvayam eva ca catuṛsāgarasambhūtasya bhūtisambhārasya bhājanaṃ pratipakṣadāhi dāruṇaṃ vaḍavāmukhaṃ vā mahāpuruṣahṛdayaṃ vā
tejasvinaḥ sakalān anavāpy payorāśīn sahajasya kuto nivṛttir ūṣmaṇaḥ
vṛthāvitatavipulaphaṇābhāro bhujaṅgānāṃ bhartā bibharti yo bhogena mṛtpiṇḍam eva
apratihataśāsanākrānty upabhogasukharasaṃ tu rasāyā dik kuñjarakarabhārabhāsvaraprakoṣṭhā vīrabāhava eva jānanti
ravir ivonmukhapadmākaragṛhītapādapallavaḥ sukhenākhaṇḍitatejā divasān nayati śūraḥ
kātarasya tu śaśina iva hariṇahṛdayasya pāṇḍurapṛṣṭhasya kuto dvirātram api niścalā lakṣmīḥ
aparimitayaśaḥprakaravarṣī vikāsī vīrarasaḥ
puraḥpravṛttapratāpaprahatāḥ panthānaḥ pauruṣasya
śabdavidrutadviṣanti bhavanti dvārāṇi darpasya
śastrālokaprakāśitāḥ śūnyā diśaḥ śauryasya
ripurudhiraśīkarāsāreṇa bhūr iva śrīr apy anurajyate
bahunarapatimukuṭamaṇiśilāśāṇakoṇakaṣaṇena caraṇanakharājir iva rājatāpy ujjvalībhavati
anavarataśastrābhyāsena karatalānīva ripumukhāni śyāmībhavanti
vividhavraṇabaddhapaṭṭakaśataiḥ śarīram iva yaśo'pi dhavalībhavati
kavaciṣu ripūraḥkapāṭeṣu pātyamānāḥ pāvakaśikhām iva śriyam api vamanti niṣṭhurā nistriṃśaprahārāḥ
yaś cāhitahatasvajano manasvijano dviṣadyoṣidurastāḍanena kathayati hṛdayaduḥkham
paruṣāsilatānipātapavanenocchvasiti nirucchvasitaśatruśarīrāśrudhārāpātena roditi vipakṣavanitācakṣuṣā dadāti jalaṃ sa śryeyān netaraḥ na ca svapnadṛṣṭanaṣṭeṣv iva kṣaṇikeṣu śarīreṣu nibadhnanti bandhubhuddhiṃ prabuddhāḥ
sthāyini yaśasi śarīradhīr vīrāṇām
anavarataprajvalitatejaḥprasarabhāsvarasvabhāvaṃ ca maṇipradīpam iva kaluṣaḥ kajjalamalo na spṛśaty eva tejasvinaṃ śokaḥ
sa tvaṃ sattvavatām agraṇīḥ prāgraharaḥ prājñānāṃ prathamaḥ samarthānāṃ praṣṭho'bhijātānām agresaras tejasvinām ādir asahiṣṇūnām
etāś ca satatasannihitadhūmāyamānakopāgnayaḥ sulabhāsidhārātoyatṛptayo vikaṭabāhuvanacchāyopagūḍhā dhīratāyā nivāsiśiśirabhūmayaḥ svāyattāḥ subhaṭānām uraḥkavāṭabhittayaḥ
yataḥ kiṃ gauḍādhipādhamenaikena
tathā kuru yathā nānyo'pi kaś cid ācaraty evaṃ bhūyaḥ
sarvorvīśraddhākāmukānām alīkavijigīṣūṇāṃ sañcāraya cāmarāṇy antaḥpurapuraṃdhriniśvasitaiḥ
ucchindhi rudhiragandhāndhagṛdhramaṇḍalācchādanaiś chatracchāyāvyasanāni
apākuru kaduṣṇaśoṇitodakasvedaiḥ kulakṣmīkulaṭākaṭākṣacakṣūrāgarogān
upaśamaya niśitaśaraśirāvedhair akāryaśauryaśvayathūn
unmūlaya lohanigaḍāpiḍamālāmalamahauṣadhaiḥ pādapīṭhadohadadurlalitapādapaṭumāndyāni
kṣapaya tīkṣṇājñākṣarakṣārapātair jayaśabdaśravaṇakarṇakaṇḍūḥ
apanaya caraṇanakhamarīcicandanacarcālalāṭalepair anamitastimitamastakastambhavikārān
uddhara karadānasandeśasandaṃśair draviṇadarpoṣmāyamāṇaduḥśīlalīlāśalyāni
bhindhi maṇipādapīṭhadīdhitipradīpikābhiḥ śupkasubhaṭāṭopabhrukuṭibandhāndhakārān
jaya caraṇalaṅghanalāghavagalitaśirogauravārogyair mithyābhimānamahāsannipātān
mradaya satatasevāñjalimukulitakarasampuṭoṣmabhir iṣvasanaguṇakiṇakārkaśyāni
yenaiva te gataḥ pitā pitāmahaḥ prapitāmaho vā tam eva mā hāsīs tribuvanaspṛhaṇīyaṃ panthānam
apahāya kupuruṣocitāṃ śucaṃ pratipadyasva kulakramāgatāṃ kesarīva kuraṅgīṃ rājalakṣmīm
deva,
devabhūyaṃ gate narendre duṣṭagauḍabhujaṅgajagdhajīvite ca rājyavardhane vṛtte'smin mahāpralaye dharaṇīdhāraṇāyādhunā tvaṃ śeṣaḥ
samāśvāsaya aśaraṇāḥ prajāḥ kṣmāpatīnāṃ śiraḥsuśaratsaviteva lalāṭaṃ tapān prayaccha pādanyāsān
ahitānām abhinavasevādīkṣāduḥkhasantaptaśvāsadhūmamaṇḍalair nakhampacaiḥ pracalitacūḍāmaṇicakravālabālātapaiś cāyāhi kalmāṣapādatām
api ca hate pitary ekākī tapasvī mṛgaiḥ saha saṃvardhitaḥ sahajabrāhmaṇyamārdavasukumāramanāḥ kṛtaniścayaścaṇḍacāpavanāṭaniṭāṃkāranādanirmadīkṛtadiggajaṃ guñjajjyājālajanitajagajjvaraṃ samagram udyatam ekaviṃśatikṛtvaḥ kṛttavaṃśam utkhātavān rājanyakaṃ paraśurāmaḥ
kiṃ punar naisargikakāyakārkaśyakuliśāyamānamānaso mānināṃ mūrdhanyo devaḥ
tad adyaivaṃ kṛtapratijño gṛhāṇa gauḍādhamajīvitadhvastaye jīvitasaṅkalanākulakālākāṇḍayātrācihnadhvajaṃ dhanuḥ
na hy ayam arātiraktacandanacarcāśiśiropacāramantareṇa śāmyati paribhavānalapacyamānadehasya devasya duḥkhadāhajvaraḥ sudāruṇaḥ
nikārasantāpaśāntyupāyaparikṣaye hi hiḍimbācumbanāsvāditam iva ripurudhirāmṛtam amandaropāyam apāyi pavanātmajena
jāmadagnyena ca śāmyan manyuśikhiśikhāsaṃjvarasukhāyamānasparśaśītaleṣu kṣatriyakṣatajahradeṣv asnāyi
'ity uktvā vyaraṃsīt
devas tu harṣas taṃ pratyavādīt 'karaṇīyam evedam abhihitaṃ mānyena
itarathā hi me gṛhītabhuvi bhogināthe'pi dāyādadṛṣṭir īrṣyālor bhujasya
upari gacchatīcchati nigrahāya grahagaṇe'pi bhrūlatā calitum
anamatsu śaileṣv api kacagraham abhilaṣati dātuṃ karaḥ
tejodurvidagdhān arkakarān api cāmarāṇi grāhayitum īhate hṛdayam
rājaśabdaruṣā mṛgarājānām api śirāṃsi vāñchati pādaḥ pādapīṭhīkartum
svacchandalokapālasvecchāgṛhītānām ākṣepādeśāya diśām api sphuraty adharaḥ
kiṃ punar īdṛśe durjāte jāte jātāmarṣanirbhare ca manasi nāsty evāvakāśaḥ śokakriyākaraṇasya
api ca hṛdayaviṣamaśaliye musalye jīvati jālme jagadvigarhite gauḍādhipādhamacaṇḍāle jihremi śuṣkādharapuṭaḥ poṭeva pratikāraśūnyaṃ śucā sūtkartum
akṛtaripubalābalāvilolalocanodakadurdinasya me kṛtaḥ karayugalasya jalāñjalidānam
adṛṣṭagauḍādhamacitādhūmamaṇḍalasya vā cakṣuṣaḥ karayugalasya jalāñjalidānam
śrūyatāṃ me pratiśā
śapāmy āryasyaiva pādapāṃśusparśena yadi parigaṇitair eva vāsaraiḥ sakalacāpacāpaladurlalitanaraparicaraṇaraṇāyamānanigaḍāṃ na karomi medinīṃ tatas tanūnapati pītasarpiṣi pataṅga iva pātakī pātayāmy ātmānam
'ity utkvā ca mahāsandhivigrahādhikṛtam avantim antikastham ādideśa 'likhyatām
ā ravir atha cakracītkāracakitacāraṇamithunamuktasānor udayācalāt,
ā trikūṭakaṭakakuṭṭākaṭaṅkalikhitakākutsthalaṅkāluṇṭhanavyatikarāt suvelāt,
ā vāruṇīmadaskhalitavaruṇavaranārīnūpuraravamukharakuharakukṣer astagireḥ,
ā guhyakagehinīparimalasugandhigandhapāṣāṇavāsitaguhāgṛhāc ca gandhamādanāt,
sarveṣāṃ rājñāṃ sajjīkriyantāṃ karāḥ karadānāya śastragrahaṇāya vā,
gṛhyantāṃ diśaś cāmarāṇi vā,
namantu śirāṃsi dhanūṃṣi vā,
karṇapūrīkriyantām ājñā maurvyo vā,
śekharībhavantu pādarajāṃsi śirastrāṇi vā,
ghaṭantām añjalayaḥ karīghaṭābandhā vā,
mucyantāṃ bhūmaya iṣavo vā,
samālambyantāṃ vetrayaṣṭayaḥ kuntayaṣṭayo vā,
sudṛṣṭaḥ kriyatām ātmā maccaraṇanakheṣu kṛpāṇadarpaṇeṣu vā parāgato'ham iti
paṅgor iva me kuto nivṛttis tāvad yāvan na kṛtaḥ sarvadvīpāntarasañcārī sakalanarapatimukuṭamaṇiśilālokamayaḥ pādalepaḥ
'iti kṛtaniścayaś ca muktāsthāno visarjitarājalokaḥ snānārambhākāṅkṣī sabhām atyākṣīt
utthāya ca svasthavan niḥśeṣam āhnikam akārṣīt
agalac ca darpaprasara iva śrutapratijñasya śāmyadūṣmā divasastribhuvanasya
tataś ca nijādhikārāpahārabhīta iva bhagavaty api gate gatatejasy ahimatāmarasavaneṣv api nigūḍhaśilīmukhālāpeṣu trāsād iva saṅkucatsu,
vihagagaṇeṣv api samupasaṃhṛtanijapakṣavikṣepaniścaleṣu bhiyevāprakaṭībhavatsu,
bhuvanavyāpinīṃ saṃdhyāṃ pratijñām iva mānayati nataśirasi ghaṭitāñjalivane jane sakale,
svapadacyuticakitadikpāladīyamānābhraṃlihalohaprākāravalayāsv iva bahalatimiramālātirodhīyamānāsu dikṣu pradoṣāsthāne nāticiraṃ tasthau
namannṛpalokalolāṃśrukapavanakampitaśikhair dīpikācakravālair api praṇamyamāna iva prāhiṇollokaṃ pratiṣiddhaparijanapraveśaś ca śayanagṛhaṃ prāviśat
uttānaś ca mumocāṅgāni śayanatale
dīpadvītīyaṃ ca tamabhisara iva labdhāvasaras tarasā bhrātṛśoko jagrāha
jīvantam iva hṛdaye nimīlitalocano dadarśāgrajam
upary upari bhrātṛjīvitānveṣiṇa iva prasasruḥ śvāsāḥ
dhavalāṃśukapaṭānteneva cāśrujalaplavena mukham ācchādya niḥśabdam aticiraṃ ruroda
cakāra ca cetasi
kathaṃ nāmākṛtes tādṛśyā yuktaḥ pariṇāmo'yam īdṛśaḥ
pṛthuśilāsaṅdhātakarkaśakāyabandhāt tātād acalād iva lohadhātuḥ kaṭhinatara āsīd āryaḥ
kathaṃ cāsya me hatahṛdayasyāryavirahe sakṛd api yuktam ucchvasitum
iyaṃ sā prītir bhaktir anuvṛttir vā
bāliśo'pi kaḥ sambhāvayed āryamaraṇe majjīvitam
tat tādṛśam aikyam ekapada eva kvāpi gatam
ayatnenaiva hatavidhinā pṛthak kṛto'smi
dagdharoṣāntaritaśucā suciraṃ ruditam api na muktakaṇṭhaṃ gataghṛṇena mayā
sarvathā lūtātantucchaṭācchidurās tucchāḥ prītayaḥ prāṇinām
lokayātrāmātranibandhanā bāndhavatā yato'ham api nāma para ivārye svargasthe svastha ivāse
kiṃ ca daivahatakena phalam āsāditam īdṛśi parasparaprītibandhanirvṛtahṛdaye sukhabhāji bhrātṛmithne vighaṭite
tathā candramayā iva jagadāhlādino lokāntarībhūtasya lagnacitāgnaya ivāryasya ta eva dahanti guṇāḥ
ity etāni cānyāni ca hṛdayena paryadevata
prabhātāyāṃ ca śarvaryā prātar eva pratīhāram ādideśāśeṣagajasādhanādhikṛtaṃ skandaguptaṃ draṣṭum icchāmīti
atha yugapat pradhāvitabahupuruṣaparamparāhūyamānaḥ,
svamandirād apratipālitakreṇuś caraṇābhām eva saṃbhrāntaḥ,
sasaṃbhramair daṇḍibhir utsāryamāṇajanapadaḥ,
pade pade praṇamataḥ pratidiśam ibhabhiṣagvarān varavāraṇānāṃ vibhāvarīvārtāḥ pṛcchan ucchritaśikhipicchalāñchitavaṃśalatāvanagahanagṛhītadigāyāmair vindhyavanair iva vāraṇabandhavimardodyogāgataiḥ puraḥpradhāvadbhir anāyatamaṇḍalair ādhoraṇagaṇaiś ca marakataharitaghāsamuṣṭīś ca darśayadbhir navagrahagajapatīṃś ca prārthayamānaiś ca labdhābhimatamattamātaṅgamuditamānasaiś ca sudūram upasṛtya namasyadbhir ātmīyamātaṅgamadāgamāṃś ca nivedayadbhiḥ,
ḍiṇḍimādhirohaṇāya ca vijñāpayadbhiḥ,
pramādapatitāparādhāpahṛtadviradaduḥkhadhṛtadīrghaśmaśrubhir agrato gacchadbhiḥ,
abhinavopasṛtaiś ca karpaṭibhir vāraṇāptisukhapratyāśayā dhāvamānaiḥ,
gaṇikādhikārigaṇaiś ciralabdhāntarair ucchritakaraiḥ,
karmaṇyakareṇukāssaṅkathanākulair ullāsitapallavacihnābhir araṇyapālapaṅktibhiś ca,
niṣpāditanavagrahanāganivahanivedanodyatābhir uttambhitatuṅgatotravanābhir mahāmātrapeṭakaiś ca prakaṭitakarikarmacarmapuṭaiḥ,
abhinavagajasādhanasañcaraṇavārtānivedanavisarjitaiś ca nāgavanavīthīpāladūtavṛndaiḥ,
pratikṣaṇapratyavekṣitakarikavalakūṭaiḥ,
kaṭabhaṅgasaṃgrahaṃ grāmanagaranigameṣu nivedayamānaiḥ,
kaṭakakadambakaiḥ kriyamāṇakolāhalaḥ,
svāmiprasādasambhṛtena mahādhikārāviṣkāreṇa svābhāvikena cāvaṣṭambhābhogenodāsīno'py ādiśann iva,
asaṃkhyakarikarṇaśaṅkhasampatsampādanāya samudrānājñāpayann iva,
śṛṅgāragairikapaṅkāṅgarāgasaṃgrahāya girīn muṣṇann iva,
diggajādhikāraṃ kakubhāmair āvatam ivāpaharan harer harapadabhāranamitakailāsagirigurubhiḥ pādanyāsair gurubhāragrahaṇagarvam urvyāḥ saṃharann iva,
gativaśavilolasya cājānulambasya bāhudaṇḍadvayasya vikṣepair ālānaśilāstambhamālām ivobhayato nikhanan,
īṣad uttṅgalambenādharabimbenāmṛtarasasvādunā navapallavakomalena kavaleneva śrīkareṇukāṃ vilobhayan,
nijanṛpavaṃśadīrghaṃ nāsāvaṃśaṃ dadhānaḥ,
atisnigdhamadhuradhavalaviśālatayā pītakṣīrodeneva pibann īkṣaṇayugmāyāmena diśām āyāmam,
satatam avicchinnacchatracchāyāprarūḍhivaśād iva nitāntāyatanīlakomalacchavisubhagena svabhāvabhaṅgureṇa kuntalabālavallarīvellitavilāsinā lunann iva luptālokān arkakarān barbarakeṇa,
aripakṣaparikṣayaparityaktakārmukakarmāpi sakaladigantaśrūyamānaguruguṇadhvaniḥ,
ātmasthasamastamattamātaṅgasādhano'py aspṛṣṭo madena,
bhūtimān api snehamayaḥ,
pārthivo'pi guṇamayaḥ,
kariṇām iva dānavatām upari sthitaḥ,
svāmitām iva spṛhaṇīyāṃ bhṛtyatām apy aparibhūtām udvahann ekabhartṛbhaktiniścalāṃ kulāṅganām ivānanyagamyāṃ prabhuprasādabhūmim ārūḍhaḥ,
niṣkāraṇabāndhavo vidagdhānām,
abhṛtabhṛtyo bhajatām,
akrītadāso viduṣām,
skandagupto viveśa rājkulam
dūrād eva cobhayakarakamalāvalambitaṃ spṛśan maulinā mahītalaṃ namaskāram akarot
upaviṣṭaṃ natinikaṭe taṃ tadā jagāda devo harṣaḥ 'śruto vistara evāsyāryavyatikarasyāsmaccikīrṣitasya ca
ataḥ śīghraṃ praveśyantāṃ pracāranirgatāni gajasādhanāni
na kṣāmyati svalpam apy āryaparibhavapīḍāpāvakaḥ prayāṇavilambam' ity evam abhihitaś ca praṇamya vyajñāpayat 'kṛtam avadhārayatu svāmī samādiṣṭaṃ kiṃ tu svalpaṃ vijñāpyam asti bhartṛbhakteḥ
tad ākarṇayatu devaḥ
devena hi puṣpabhūtivaṃśasambhūtasyābhijanasyābhijāty asya sahajasya tejaso dikkarikarapralambasya bāhuyugalasyāsādhāraṇasya ca sodarasnehasya sarvaṃ sadṛśam upakrāntam
kākodarābhidhānāḥ kṛpaṇāḥ kṛmayo'pi na mṛṣyanti nikāraṃ kimuta bhavādṛśās tejasāṃ rāśayaḥ
kevalaṃ devarājyavardhanodantena kiyad api dṛṣṭam eva devena durjanadaurātmyam
īdṛśāḥ khalu lokasvabhāvāḥ pratigrāmaṃ pratinagaraṃ prativiṣayaṃ pratideśaṃ pratidvīpaṃ pratidiśaṃ ca bhinnā veśāś cākārāś cāhārāś ca vyāhārāś ca vyavahārāś ca janpadānām
tad iyam ātmadeśācārocitā svabhāvasaralahṛdayajā tyajyatāṃ sarvaviśvāsitā
pramādadoṣābhiṣaṅgeṣu śrutabahuvārata eva pratidinaṃ devaḥ
yathā nāgakulajanmanaḥ sārikāśrāvitamantrasyāsīn nāśo nāgasenasya padmāvatyām
śukaśrutarahasyasya ca śrīr aśīryata śrutavarmaṇaḥ śrāvastyām
svapnāyamānasya ca mantrabhedo'bhūn mṛtyave mṛttikāvatyāṃ suvarṇacūḍasya
cūḍāmaṇilagnalekhapratibimbavācitākṣarā ca cārucāmīkaracāmaragrāhiṇī yamatāṃ yayau yavaneśvarasya
lobhabahulaṃ ca bahulaniśi nidhānam utkhātakhaṅgapramāthinī mamantha māthuraṃ bṛhadrathaṃ vidūrathavarūthinī
nāgavanavihāraśīlaṃ ca māyāmātaṅgāṅgān nirgatā mahāsenasainikā vatsapatiṃ nyayaṃsiṣuḥ
atidayitalāsyasya ca śailūṣamadhyam adhyāsya mūrdhānam asilatayā mṛṇālam ivālunād agnimitrātmajasya sumitrasya mitradevaḥ
priyatantrīvādyasyālābūvīṇābhyantaraśuṣiranihitaniśitataravārayo gāndharvacchātracchadmānaḥ cicchidur aśmakeśvarasya śarabhasya śiro ripupuruṣāḥ
prajñādurbalaṃ ca baladarśanavyapadeśadarśitāśeṣasainyaḥ senānīr anāryo mauryaṃ bṛhadrathaṃ pipeṣa puṇyamitraḥ svāminam
āścaryakutūhalī ca caṇḍīpatir daṇḍopanatayavananirmitena nabhastalayāyinā yantrayānenānīyata kvāpi
kākavarṇaḥ śaiśunāriś ca nagaropakaṇṭhe kaṇṭhe nicakṛte nistriṃśena
atistrīsaṅgaratam anaṅgaparavaṃśaṃ śuṅgam amātyo vasudevo devabhūtidāsīduhitrā devīvyañjanayā vītajīvitam akārayat
asuravivaravyasaninaṃ cāpajahrur aparimitaramaṇīmaṇinūpurajhaṇajhaṇāhrādaramyayā māgadhaṃ godhanagirisuruṅgayā svaviṣayaṃ mekalādhipamantriṇaḥ
mahākālamahe ca mahāmāṃsavikrayavādavātūlaṃ vetālas tālajaṅgho jaghāna jaghanyajaṃ pradyotasya pauṇakiṃ kumāraṃ kumārasenam
rasāyanarasābhiniveśinaś ca vaidyavyañjanāḥ subahupuruṣāntaraprakāśitauṣadhaguṇā gaṇapater videharājasutasya rājayakṣmāṇam ajanayan
strīviśvāsinaś ca mahādevīgṛhagūḍhabhittibhāgbhrātā bhadrasenasyābhavan mṛtyave kāliṅgasya vīrasenaḥ
mātṛśayanīyatūlikātalaniṣaṇṇaś ca tanayonyaṃ tanayam abhiṣektukāmasya daghrasya karūṣādhipater abhavan mṛtyave
utsārakaruciṃ ca rahasi sasacivam eva dūrīcakāra cakoranāthaṃ śūdrakadūtaś candraketuṃ jīvitāt
mṛgayāsaktasya ca mathnato gaṇḍakān uddaṇḍanaḍvalanalavananilīnāś ca campādhipacamūcarabhaṭāś cāmuṇḍīpater ācemuḥ prāṇān puṣkarasya
bandirāgaparaṃ ca paraprayuktā jayaśabdamukharamukhā maṅkhā maukhariṃ mūrkhaṃ kṣatravarmāṇam udakhanan
aripure ca parakalatrakāmukaṃ kāminīveśaguptaś ca candraguptaḥ śakapatim aśātayad iti
pramattānāṃ pramadākṛtāḥ pramādāḥ śrutiviṣayam āgatā eva devasya
yathā madhumoditaṃ madhurakasamliptair lājaiḥ suprabhā putrarājyārthaṃ mahāsenaṃ kāśirājaṃ jaghāna
vyājajanitakandarpadarpā ca darpṇena kṣuradhārāparyantenāyodhyādhipatiṃ parantpaṃ ratnavatī jārūtham,
viṣacūrṇacumitamakarandena ca karṇendīvareṇa devakī devarānuraktā devasenaṃ sauhmyam,
yogaparāgavisaravarṣiṇā ca maṇinūpureṇa vallabhā sapatnīruṣā vairantyaṃ rantidevam,
veṇīnigūḍhena ca śastreṇa bindumatī vṛṣṇiṃ vidūratham,
rasadigdhamadhyena ca mekhalāmaṇinā haṃsavatī sauvīraṃ vīrasenam,
adṛśyāgadaliptavadanā ca viṣavāruṇīgaṇḍūṣapāyanena pauravī pauraveśvaraṃ somakam'ity uktvā virarāma svāmyādeśasampādanāya ca nirjagāma
devo'pi harṣaḥ sakalarājyasthitīś cakāra
tataś ca kṛtapratījñe prayāṇaṃ vijayāya diśāṃ samādiśati deve harṣe gatāyuṣāṃ pratisāmantānām udavasiteṣu bahurūpāṇy upaliṅgāni vitenire
tathā hy aviprakṛṣṭāḥ kāladūtadṛṣṭaya ivetas tataś ceruś caṭulāḥ kṛṣṇaśāraśreṇayaḥ
pracalitalakṣmīnūpurapraṇādapratimā madhusaraghāsaṃghātajhaṃkārā jahrādire'jire
vivṛtavikṛtavadanavivaravisṛtavahnivisarā vāsare'pi virasaṃ viresuś ciram aśivārtham aśivāḥ śivāḥ
śavapiśitaprarūḍhaprasarā iva kapipotakapolakapilapakṣatayaḥ kānanakapotāḥ petuḥ
āmantrayamāṇā iva dadhur akālakusumāni samam upavanataravaḥ
taralakaratalaprahāraprahatapayodharā ruruduḥ prasabhaṃ sabhāśālabhañjikāḥ
dadṛśur āsannakacagrahabhayodbhrāntottamāṅgam ivātmānaṃ kabandham ādarśodareṣu yodhāḥ
cūḍāmaṇiṣu cakraśaṅkhakamalalakṣmāṇaḥ prādur abhavan pādanyāsā rājamahiṣīṇām
ceṭīcāmarāṇy akasmād adhāvanta pāṇipallavāt
praṇayakalahe'pi dattapṛṣṭhāś ciram abhavan bhaṭāḥ parāṅmukhā māninīnām
karikapoleṣu vyaghaṭanta madhulihāṃ madhumadirāpānagoṣṭyaḥ
samāghrātayamamahiṣagandhā iva tāmyantaḥ stambakarim api harayo haritaṃ navayavasaṃ na ceruḥ
calavalayāvalīvācālabālikātālikātodyalālitā api na nanṛtur mandā mandiramayūrāḥ
niśi niśi rajanikarahariṇanihitanayan ivonmukhas tāram upatoraṇam akāraṇam akāṇīt kauleyakagaṇaḥ
gaṇayantīva gatāyuṣas tarjanataralayā tarjanyā divasam āṭa vāṭakeṣu koṭavī
kuṭṭimeṣu kuṭilahariṇakhuraveṇītaraṅgiṇyaḥ śaṣparājayo'jāyanta
janitaveṇībandhāni nirañjanarocanārocīṃṣi caṣakamadhuni mukhakamalapratibimbāny adṛśyanta bhaṭīnām
samāsannātmāpahāracakitā iva cakampire bhūmayaḥ
vadhyālaṅkāraraktacandanarasacchaṭā ivālakṣyanta śūrāṇāṃ patitāḥ śarīreṣu vikasitabandhūkakusumaśoṇitaśociṣaḥ śoṇitavṛṣṭayaḥ
paryagnīkurvāṇā iva vinaścarīṃ śriyam aviralasphuratsphuliṅgāṅgārodgāradagdhatārāgaṇā gaṇaśaḥ patantaḥ prajvalanto na vyaraṃsiṣur ulkādaṇḍāḥ
prathamam eva pratīhārīvāpaharantī pratibhavanaṃ cāmarātapatravyajanāni paruṣā babhrāma vātyeti
iti śrībāṇabhaṭṭakṛtau harṣacarite rājapratijñāvarṇanaṃ nāma ṣaṣṭha ucchvāsaḥ
harṣacarita saptama ucchvāsaḥ/ aṅganavedī vasudhā kulyā jaladhiḥ sthalī ca pātālam//
valmīkaś ca sumeruḥ kṛtapratijñasya vīrasya//
//
dhṛtadhanuṣi bāhuśālini śailā na namanti yat tad āścaryam//
ripusaṃjñakeṣu gaṇanā kaiva varākeṣu kākeṣu//
//
atha vyatīteṣu ca keṣu cid divaseṣu mauhūrtikamaṇḍalena śataśaḥ sugaṇite supraśaste'hani datte catasṛṇām api diśāṃ vijayayogye daṇḍayātrālagne salilamokṣaviśāradaiḥ śāradair ivāmbhodharaiḥ kāladhautaiḥ śātakaumbhaiś ca kumbhaiḥ snātvā viracayya paramayā bhaktyā bhagavato nīlalohitasyārcām udarciṣaṃ hutvā pradakṣiṇāvartaśikhākalāpam āśuśukṣaṇiṃ dattvā dvijebhyo ratnavanti rājatāni jātarūpamayāni ca sahasraśas tilapātrāṇi kanakapatralatālaṅkṛtaśaphaśṛṅgaśikharā gāś cārbudaśaḥ samupaviśya vitatavyāghracarmaṇi bhadrāsane vilipya prathamaviliptāyudho nijayaśodhavalenācaraṇataś candanena śarīraṃ paridhāya rājahaṃsamithunalakṣmaṇī sadṛśe dukūle parameśvaracihnabhūtām śaśikalām iva kalpayitvā sitakusumamuṇḍamālikāṃ śirasi nītvā karṇābharaṇamarakatamayūkham iva karṇagocaratām gorocanācchuritam abhinavaṃ dūrvāpallavaṃ vinyasya saha śāsanavalayena gamanamaṅgalapratisaram prakoṣṭhe paripūjitaprahṛṣṭapurohitakaraprakīryamāṇaśāntisalilasīkaranikarābhyukṣitaśirāḥ saṃpreṣya mahārhāṇi vāhanāni bahalaratnālokaliptakakumbhi ca bhūṣaṇāni bhūbhujāṃ saṃvibhajya kliṣṭakārpaṭikakulaputralokamocitaiḥ prasādadānaiś ca vimucya bandhanāni niyujya tatkālasmaranasphuraṇena kathitātmānam iva cāṣṭādaśadvīpajetavyādhikāre dakṣiṇaṃ bhujastambham ahamahamikayā sevakair iva sunimittair api samagrair agrato bhavadbhiḥ pramuditaprajājanyamānajayaśabdakolāhalo hiraṇyagarbha iva brahmāṇḍāt kṛtayugakaraṇāya bhavanān nirjagāma
nātidūre ca nagarād upasarasvati nirmite mahati tṛṇamaye,
samuttambhitatuṅgatoraṇe,
vedīvinihitapallavalalāmahemakalaśe,
baddhavanamālādāmni,
dhavaladhvjamālini,
bhramacchuklavāsasi,
paṭhaddvijanmani,
mandire prasthānam akarot
tatrasthasya cāsya grāmākṣapaṭalikaḥ sakalakaraṇiparikaraḥ 'karotu devo divasagrahaṇam adyaivāvandhyaśāsanaḥ śāsanānām'ity abhidhāya vṛṣāṅkām abhinavaghaṭitāṃ hāṭakamayīṃ mudrām upaninye
jagrāha ca tāṃ rājā
samupasthāpite ca prathamata eva mṛtpiṇḍe paribhraśya karakamalād adhomukhī mahītale papāta mudrā
mandāśyānapaṅkapaṭale mṛdumṛdi sarasvatītīre sphuṭaṃ vyarājanta rājayo varṇānām
amaṅgalāśaṅkini ca viṣīdati parijane narapatir akaron manasy etat 'atattvadarśnyo hi bhavanty avidagdhānāṃ dhiyaḥ
tathāhi ekaśāsanamudrāṅkā bhūr bhavato bhaviṣyatīti niveditam api nimittenānyathā gṛhṇanti grāmyāḥ
'ity abhinandya manasā mahānimittaṃ tat sīrasahasrasaṃmitasīmnāṃ grāmāṇāṃ śatam adād dvijebhyaḥ
nināya ca tatra taṃ divasam
pratipannāyāṃ śarvaryāṃ saṃmānitasarvarājalokaḥ suṣvāpa
atha galati gṛtīye suptasamastasattvaniḥśabde dikkuñjarajṛmbhamāṇagambhīradhvaniratāḍyata prayāṇapaṭahaḥ
agrataḥ sthitvā ca muhūrtam iva punaḥ prayāṇakrośasaṃkhyāpakāḥ spaṣṭam aṣṭāv adīyanta prahārāḥ paṭahe paṭīyāṃsaḥ
tato raṭatpaṭhe,
nandannāndīke,
guñjatkuñje,
kūjatkāhale,
śabdāyamānaśaṅkhe,
kramopacīyamānakaṭakakalakale,
parijanotthāpanavyāpṛtavyavahāriṇi,
drutadrughanaghātaghaṭyamānakoṇikākīlakolāhalakalitakakubhi,
balādhikṛtabadhyamānapāṭīpatipeṭake,
janajvalitolkāsahasrālokalupyamānatriyāmātamasi,
yāmaceṭīcaraṇacalanotthāpyamānakāmimithune,
kaṭukaṭukanirdeśanaśyannidronmiṣanniṣādini,
prabuddhahāstikaśūnyīkriyamāṇaśayyāgṛhe,
suptotthitāśvīyavidhūyamānasaṭe,
raṭatkaṭakamukharakhanitrakhanyamānakṣoṇīpāśe,
samutkrīlyamānakīlaśiñjānahiñjīre,
upanīyamānanigaḍatālakakalaravottālaturaṅgataraṅgyamāṇakhurapuṭe,
leśikam ucyamānamadasyandidantisandānaśṛṅkhalākhanakhananinādanirbharabharitadaśādiśi,
ghāsapūlakaprahārapramṛṣṭapāṃsulakaripṛṣṭhaprasāryamāṇaprasphoṭitapramṛṣṭacarmaṇi,
gṛhacintakaceṭakasaṃveṣṭyamānapaṭakuṭīkāṇḍapaṭamaṇḍapaparivastrāvitānake,
kīlakakalāpāpūryamānacipiṭacarmapuṭe,
sambhāṇḍāyamānabhāṇḍāgāriṇi,
bhāṇḍāgāravahanavāhyamānabahunālīvāhike,
niṣādiniścalānekānīkapāropyamāṇakośakalaśapīḍāpīḍasaṅkaṭāyamānasāmantaukasi,
dūragatadakṣadāserakakṣipraprakṣipyamāṇopakaraṇasambhārabhriyamāṇaduṣṭadantini,
tiryagānamajjāghanikakarakṛcchrākṛṣṭalambamānaparatantratundilacundījanajanitajanahāse,
pīḍyamānaśāraśārivaratrāguṇagrāhitagātravihārabṛhadbahubṛhadunmadakariṇi,
karighaṭāghaṭamānaghaṇṭāṭāṃkārakriyamāṇakarṇajvare,
pṛṣṭhapratiṣṭhāpyamānakaṇṭhālakakadarthitakūjatkarabhe,
abhijātarājaputrapreṣyamāṇakuprayuktākulakulīnakulaputrakalatravāhane,
gamanavelāvipralabdhavāraṇādhoraṇānviṣyamāṇanavasevake,
prasādavittapattinīyamānanarapativallabhavāravājini,
cārucārabhaṭasainyanyasyamānanāsīramaṇḍalāḍambarasthūlasthāsake,
sthānapālaparyāṇalambamānalavaṇakalāyīkiṅkiṇīnālīsanāthasaṅkalitatalasārake,
kukuṇḍalīkṛtāvarakṣaṇījālajaṭilavallabhapālāśvaghaṭāniveśyamānaśākhāmṛge,
parivardhakākṛṣyamāṇārdhajagdhaprābhātikayogyāśanaprārohake,
vyākrośīvijṛmbhamāṇaghāsikāghoṣe,
gamanasaṃbhramabhraṣṭaghramaduttuṇḍataruṇaturaṅgamatanyamānānekamandurāvimarde,
sajjīkṛtakareṇukārohāhvānasatvarasundarīdīyamānamukhālepane,
calitamātaṅgaturaṅgapradhāvitaprākṛtaprātiveśyakalokaluṇṭhyamānanirghāsasasyasañcaye,
sañcaraccelacakrākrāntacakrīvati,
cakracītkārigantrīgaṇagṛhyamāṇaprahatavartmani,
akāṇḍadīyamānabhāṇḍabharitānaḍuhi,
nikaṭaghāsalābhalubhyallambamānaprathamaprasāryamāṇasārasaurabheye,
pramukhapravartyamānamahāsāmantamahānase,
puraḥpradhāvaddhvajavāhini,
priyaśatopalabhyamānāsaṅkaṭakuṭīrakāntarālaniḥsaraṇe,
karicaraṇacalitamaṭhikotthitalokaloṣṭahanyamānameṇṭhakriyamāṇāsannasākṣiṇi,
saṅghaṭṭaviṅhaṭṭamānavyāghrapallīpalāyamānakṣudrakuṭumbake,
kalakalopadravadravaddraviṇabalīvardavidrāṇavaṇiji,
puraḥsaradīpikālokaviralāyamānalokotpīḍaprasthitāntaḥpurakariṇīkadambake,
hayārohāhūyamānalambitaśuni,
sarabhasacaraṇanipatananiścalagamanasukhāyamānakhakkhaṭastūyamānatuṅgatuṅgaṇaguṇe,
srastavesaravisaṃvādisīdaddākṣiṇātyasādini,
rajojagdhajagati prayāṇasamaye,
pratidiśam āgacchadbhir gajavadhūsamārūḍhair ādhoraṇair ūrdhvadhriyamāṇahemapatrabhaṅgaśāraśārṅgaiḥ,
antarāsanāsīnāntaraṅgagṛhītāsibhiḥ,
tāmbūlikavidhūyamānacāmarapallavaiḥ,
paścimāsanikārpitabhastrābharaṇabhindipālapūlikaiḥ,
patralatākuṭilakaladhautanalakapallavitaparyāṇaiḥ,
paryāṇapakṣakaparikEpapaṭṭikābandhaniścalapaṭṭopadhānasthirāvadhānaiḥ,
pracalapādaphalikāsphālanasphāyamānapadabandhamaṇiśilāśabdaiḥ,
uccitranetrasukumārasvasthānasthagitajaṅghākāṇḍaiś ca kārdamikapaṭakalmāṣitapiśaṅgapiṅgaiḥ,
alinīlamasṛṇasatulāsamutpāditasitasamāyogaparabhāgaiś cāvadātadehavarṇavirājamānarājāvartamecakaiḥ,
kañcukaiś cāpacitacīnacolakaiś ca tāramuktāstabakitastavarakavārabāṇaiś ca nānākaṣāyakarburakūrpāsakaiś ca śukapicchacchāyācchādanakaiś ca vyāyāmolluptapārśvapradeśapraviṣṭacāruśastraiś ca gativaśavellitahāralatāgalallolakuṇḍalonmocanapradhāvitaparijanaiś ca cāmīkarapatrāṅkurakarṇapūrakavighaṭṭamānavācālabālapāśaiś coṣṇīṣapaṭṭaviṣṭabdhakarṇotpalanālaiś ca kuṅkumarāgakomalottarīyāntaritottamāṅgaiś ca cūḍāmaṇikhaṇḍakhacitakṣaumakholaiś ca māyūrātapatrāyamāṇaśekharaṣaṭpadapaṭalaiś ca mārgāgataśārikaśārivāhavegadaṇḍaiḥ,
puraścañcaccāmarakirmīrakārdaraṅgacarmamaṇḍalamaṇḍanoḍḍīyamānacaṭulaḍāmaracārabhaṭabharitabhuvanāntaraiḥ,
āskandatkāmbojavājiśataśiñjānajātarūpāyānaravamukharitadiṅmukhaiś ca nirdayaprahatalambāpaṭahaśatapaṭuravabadhirīkṛtaśravaṇavivaraiḥ,
udhoṣyamāṇanāmabhiḥ,
unmukhapādātapratipālyamānājñāpātai rājabhir āpupūre rājadvāram
udite ca bhagavati dinakṛti rājñaḥ samāyogagrahaṇasamayaśaṃsī sasvāna saṃjñāśaṅkho muhur muhuḥ
atha nacirād iva prathamaprayāṇa eva digvijayāya diggajasamāgamam iva gamanavilolakarṇatāladolāvilāsaiḥ kurvānayā kareṇukayā siddhayātrayohyamānaḥ,
vaidūryadaṇḍavikaṭenopari pratyuptapadmarāgakhaṇḍacitatayā sūryodayadarśanakopād iva lohitāyatayā dhriyamānena maṅgalātapatreṇa,
kadalīgarbhābhyadhikamradimnā navanetranirmitena dvitīya iva bhoginām adhipatir aṅgalagnena kañukena,
amṛtamathanadivasa iva kṣīrodaphenapaṭaladhavalāmbaravāhī,
bāla eva pārijātapādapa ivākhaṇḍalabhūmimārūḍhaḥ,
vidhūyamānacāmaramarudvidhūtakarṇapūrakusumamañjarīrajasā sakalabhuvanavaśīkaraṇacūrṇeneva diśaś churayan,
abhimukhacūḍāmaṇighaṭamānapāṭalapratibimbam udayamānaṃ savitāram api pibann iva tejasā,
bahalatāmbūlasindūracchuritayā vilabhamāna iva dvīpāntarāṇy oṣṭhamudrayānurāgasya sphuran mahāhāramarīcicakravālāni cāmarānīva diśo'pi grāhayan,
rājakekṣaṇotkṣiptatribhāgayā trīn api lokān karadānāyājñāpayann iva savibhramaṃ bhrūlatayā,
drādhīyasā bāhuprākāreṇa parikṣipann iva rirakṣayā saptāpi sāgaramahākhātān,
akhilam iva kṣīrodamādhuryam ādāyodgatayā lakṣmyā samupagūḍhaḥ,
gāḍham amṛtamaya iva pīyamānaḥ kutūhalottānakaṭakalokalocanasahasraiḥ,
snehārdreṣu rājñāṃ hṛdayeṣu guṇagauraveṇa majjann iva majjām api limpann iva saubhāgyadraveṇa draṣṭṛṛṇām,
amarapatir ivāgrajavadhakalaṅkaprakṣālanākulaḥ,
pṛthur iva pṛthivīpariśodhanāvadhānasaṅkalitasakalamahībhṛtsamutsāraṇaḥ,
puraḥsarair ālokakārakaiḥ sahasrasaṃkhyair arka iva kiraṇair adhikāracāturyacañcalacaraṇair vyavasthāsthāpananiṣṭhuraiḥ bhayapalāyamānalokotpīḍāntaritā daśāpi diśo grāhayadbhir iva calitakadalikāsampātapītapracāraṃ pavanam api vinaye sthāpayadbhir iva drutacaranoddhūtadhūlipaṭalāvadhūtān dinakarakiraṇān apy utsārayadbhir iva kanakavetralatālokavikṣipyamāṇaṃ dinam api dūrīkurvadbhir iva daṇḍibhir itas tataḥ samutsāryamāṇajanasamūho nirjagāma narapatiḥ
avanamati ca vinayanamitavapuṣi bhayacakitamanasi calanaśithilamaṇikanakamukuṭakiraṇanikararuciraśirasi vilulitakusumaśekhararajasi rājacakre,
prabhāmucāṃ cūḍāmaṇīnām avāñcas tiryañca udañcaś ca jañcanto marīcayaś cāṣarāśaya iva suśakunasampādanāya celuḥ
meghāyamānareṇumeduraṃ mandiraśikhaṇḍina iva khamuḍḍīyamānāḥ komalakalpapādapapallavavandanamālākalāpā ivābadhyanta digdvāreṣu digpālaiḥ praṇamyamānaś ca netratribhāgaiś ca kaṭākṣaiś ca samagrekṣitair bhrūvañcitaiś cārdhasmitaiś ca parihāsaiś ca chekālāpaiś ca kuśalapraśnaiś ca pratipraṇāmaiś conmattabhrūvīkṣitaiś cājñādānaiś cākrīṇann iva mānamayān prāṇān praṇayadānaiḥ pravīrāṇāṃ vīro yathānurūpaṃ vibabhāja rājakam
atha prasthite rājani kalakalatrastadiṅnāgaśūtkārarava ivetas tatas tastāra tārataras tūryāṇāṃ pratidhvanir āśātaṭeṣu
diggajebhyaḥ prakupitānāṃ triprasnutānāṃ kariṇāṃ madaprasravaṇavīthībhir alikulakālībhiḥ kālindīveṇikāsahasrāṇīva sasyandire
sindūrareṇurāśibhir aruṇāyamānabimbe ravāv astamayasamayaṃ śaśaṅkire śakunayaḥ
dodhūyamānaś ca sacarācaram ācacāma cāmarasaṅghātau viśvam
aśvīyaśvāsanikṣiptaiḥ śiśvinde sindhuvāradāmaśucibhir nirantaram antarikṣaṃ phenapiṇḍaiḥ
piṇḍībhūtatagarastabakapāṇḍurāṇi papur iva parasparasaṅghaṭṭanaṣṭāṣṭadiśaṃ divasam uccacāmīkaradaṇḍāny ātapatravanāni
rajorajanīnimīlitopi mukuṭamaṇiśilāvalībālātapena vicakāsa vāsaraḥ
rājatair hiraṇmayaiś ca maṇḍanakabhāṇḍamaṇḍalair hrādamānair haritīkṛtāḥ parihrādā harito badhiratām dadhuḥ
aripratāpānalanirmūlanāyeva madoṣmaśīkaraiḥ śiśīkire kariṇaḥ kakubhāṃ cakram
cakṣupām unmeṣaṃ mumuṣus taḍiccañcalāni cūḍāmaṇīnām arcīṣi
svayam api visiṣmiye balānāṃ bhūpālaḥ sarvato vikṣiptacakṣuś cādrākṣīd āvāsasthānasakāśāt pratiṣṭhamānaṃ skandhāvāram,
adhokṣajakukṣer iva yugādau niṣpatantaṃ jīvalokam,
ambhonidhim iva kumbhabhuvo vadanāt plāvitabhuvanam udbhavantam,
arjjunabāhudaṇḍasahasrasaṃpiṇḍitonmuktam iva sahasradhā pravartamānaṃ pravāhaṃ narmadāyāḥ
'prasara tāta
bhāva,
kiṃ vilambase
tvaṅgati turaṅgamaḥ
bhadra,
bhagnacarana iva sañcarasi yāvad amī puraḥsarāḥ sarabhasam upari patanti
vāhayasi kim uṣṭram
na paśyasi nirdaya niḥśūkaśiśuṃ śayānam
vatsa rāmila,
rajasi yathā na naśyasi tathā samīpe bhava
kiṃ na paśyasi galati saktuprasevakaḥ
kim evam itvara tvarase
saurabheyasaraṇim apahāya hayamadhyaṃ dhāvasi dhīvari
viśasi gantukāmā mātaṅgamārgam
aṅga,
galati tiraścīnā caṇakagoṇī gaṇayasi na mām āraṭantam
avaṭam avaṭenāvatarasi
sukham āsva svairiṇi sauvīrakakumbho bhagnaḥ
mantharaka,
svādiṣyasi gataḥ sannikṣum
ukṣāṇaṃ prasāraya
kiyac ciraṃ cinoṣi ceṭa badarāṇi dūraṃ gantavyam
kim adyaiva vidrāsi droṇaka drāghīyasī daṇḍayātrā
vinaikena niṣṭhurakeṇa niṣkreyam asmākam
agrataḥ panthāḥ sthapuṭakaḥ
sthāvaraka,
yathā na bhanakṣi phāṇitasthālīm
garīyān gaṇḍakataṇḍulabhārako na nirvahati damyaḥ
dāsaka,
māṣīṇād amuto drāg dātreṇa mukhaghāsapūlakaṃ lunīhi
ko jānāti yavasagataṃ gatānām
dhava,
vāraya balīvardān,
vāhīkarakṣitaṃ kṣetram idam
lambitā śakaṭī,
śākvaraṃ dhurandharaṃ dhuri dhavalaṃ niyuṅkṣva
yakṣapālita,
pramadāḥ pinakṣi
akṣiṇī kiṃ te sphuṭite
hata hastipaka re,
dīvyasi karikaradaṇḍe
samada,
saṃmardakardame skhalasi
bhrātar bhāva vidhurabandho,
uddhara paṅkād anaḍvāham
ita ehi māṇavaka,
ghanebhaghaṭāsaṅghaṭṭasaṅkaṭe nāsti nissaraṇasaraṇiḥ
'ity evam ādipravartamānānekasaṃlāpaṃ kva cit svecchāmṛditoddāmasasyaghāsavighasasukhasampannānnapuṣṭaiḥ kelikalaiḥ kilakilāyamānair meṇṭhavaṇṭhavaṭharalambanaleśikaluṇṭhakaceṭacāṭacaṇḍālamāṇḍalair āṇḍīraiḥ stūyamānam,
kva cid asahāyaiḥ kleśārjitakugrāmakuṭumbisampāditasīdatsaurabheyaśambalasaṃvāhanāyāsāvegāgatasaṃyogaiḥ svayaṃgṛhītagṛhopaskaraṇaiḥ 'iyam ekā kathaṃ cid daṇḍayātrā yātu
yātu pātālatalaṃ gṛṣṇābhūter abhavaniḥ
bhavatu śivam
sevā karotu
svasti sarvaduḥkhakūṭāya kaṭakāya'iti durvidhakulaputrakair nindyamānam,
kva cid atitīkṣṇasalilasrotaḥpātinaugatair iva grathitair iva paṅktibhūtair janair atidrutaṃ dravadbhiḥ kṛṣṇakaṭhinaskandhagurulaguḍair gṛhītasauvarṇapādapīṭhīparyaṅkakaraṅkakalaśapatadgrahāvagrāhaiḥ pratyāsannapārthivopakaraṇagrahaṇagarvadurvāraiḥ sarvam eva bahiḥ kārayadbhir bhūpatibhṛtakabhārikair mahānasopakaraṇavāhibhiś ca baddhavarāhavadhravādhrīṇasair lambamānahariṇacaṭukacaṭakajūṭajaṭilaiḥ śiśuśaśakaśākapatravetrāgrasaṃgrahasaṃgrāhibhiḥ śuklakarpaṭaprāvṛtamukhaikadeśadattārdramudrāguptagorasabhāṇḍais talakatāpakatāpikāhastakatāmracarukakaṭāhasaṅgaṭapiṭakabhārikaiḥ samutsāryamāṇapurovartijanam,
kva cit 'kleśo'smākam
phalakāle'nya eva viṭāḥ samupasthāsyante'iti mukharaiḥ pade pade patatāṃ durbalabalīvardānāṃ niyuktaiḥ skhalane khalaceṭakaiḥ khedyamānāsaṃvibhaktakulaputralokam,
kva cin narapatidarśanakutūhalād ubhayataḥ prajavitapradhāvitagrāmeyakajanapadam,
mārgagrāmanirgatair āgrahārikajālmaiḥ puraḥsarajaranmahattarottambhitāmbhaḥkumbhair upāyanīkṛtadadhiguḍakhaṇḍakusumakaraṇḍair dhanaghaṭitapeṭakaiḥ sarabhasaṃ samutsarpadbhiḥ prakupitapracaṇḍadaṇḍivitrāsanavidrutair dūragatair api skhaladbhir api patadbhir api narendranihitadṛṣṭibhir asato'pi pūrvabhogapatidoṣānudbhāvayadbhir atikrāntayuktakaśatāni ca śaṃsadbhiś cirantanacāṭāparādhāmś cābhidadhānair uddhūyamānadhūlipaṭalam,
kva cid ekāntapravṛttāśvavāracakracarvyamāṇāgāmigauḍavimṛgyamāṇasasyasaṃrakṣaṇam,
aparair ādiṣṭaparipālakapuruṣaparituṣṭaiḥ 'dharmaḥ pratyakṣo devaḥ 'iti stutīr ātanvadbhir aparair lūyamānaniṣpannasasyaprakaṭitaviṣādaiḥ kṣetraśucā sakuṭumbair eva nigataiḥ prarūḍhaprāṇacchedaiḥ paritāpatyājitabhayaiḥ 'kva rājā kuto rājā kīdṛśo vā rājā'iti prārabdhanaranāthanindam,
śaśakaiś ca pade pade prajavipracaṇḍadaṇḍapāṇipeṭakānubaddhair giriguḍakair iva hanyamānair itas tataḥ sañcaridbhir aparair yugapatparāpatitamahājanagrastais tilaśo vilupyamānair anekajantujaṅghāntarālaniḥsaraṇakuśalibhiḥ kuṭilikāvyaṃsitasādibahuśvabhiḥ patalloṣṭhalaguḍakoṇakuṭhārakilakuddālakhanitradātrayaṣṭibhir api niḥsaradbhir āyuṣo balāt kṛtakalakalam,
anyatra saṅghaśo ghāsikair busadhūlīdhūsaritaghāsajālajālakitajaghanaiś ca purāṇaparyāṇaikadeśadolāyamānadātraiś ca śīrṇorṇāśakalaśithilamalinamalakuthaiś ca prabhuprasādīkṛtapāṭitapaṭaccaracalaccolakadhāribhiś ca dhāvamānair uddhūyamānadhūlipaṭalam,
kva cid ekāntapravṛttāśvavāracakracarvyamāṇāgāmigauḍavigraham,
kva cit talavartivetrivetravitrāsyamānaśākhiśikharagatavikrośadvivādibrāhmaṇam,
kva cit kuluṇṭhakapāśaviveṣṭyamānagrāmīṇakagrāmākṛṣṭakauleyakam,
kva cid anyonyavibhavaspardhoddhurarājaputravāhyamānavājisaṅghaṭṭamaṇḍitam,
anekavṛttāntatayā kautukajananam,
pralayajaladhim iva jagadgrāsagrahaṇāya pravṛttam,
pātālam iva mahābhogināṃ guptaye samutpāditam,
kailāsam iva parameśvaravasataye sṛṣṭam,
dṛśyamānasakalaprāṇiparyāyaṃ caturyugasargakośam iva prajāpatīnām,
kleśabahulam api tapaḥkaraṇam iva kramakāraṇaṃ kalyāṇānām,
evaṃ ca vīkṣamāṇaḥ kaṭakaṃ jagāma
āsannavartināṃ ca tatrabhavatām,
'māndhātrā pravartitāḥ panthāno digvijayāya
apratihataratharaṃhasā raghuṇā laghunaiva kālenākāri kakubhāṃ prasādanam
śarāsanadvitīyaḥ karadīcakāra cakraṃ kramāgatabhujabalābhijanadhanamadāvaliptānāṃ bhūbhujāṃ pāṇḍuḥ
pāṇḍavaḥ savyasācī cīnaviṣayam atikramya rājasūyasampade krudhyadgandharvadhanuṣkoṭiṭāṃkārakūjitakuñjaṃ hemakūṭaparvataṃ parājaiṣṭa
saṅkalpāntarito vijayas tarasvinām
sahimahimavadvyavahito'py uvāha bāhubalavyatikarakātaraḥ karaṃ kauraveśvarasya kiṅkara ivākṛtī drumaḥ
nātijigīṣavaḥ khalu pūrve yenālpa eva bhūbhāge bhūyāṃso bhagadattadantavakrakrāthakarṇakauravaśiśupālasālvajarāsandhasindhurājaprabhṛtayo'bhavan bhūpatayaḥ
santuṣṭo rājā yudhiṣṭhiro yo hy asahata samīpa eva dhanañjayajayajanitajagatkampaḥ kiṃpuruṣāṇāṃ rājyam
alasaś caṇḍakośo yo na prāvikṣatkṣmāṃ jitvā strīrājyam
hrasīya evāntaraṃ tuṣāragirigandhamādanayoḥ utsāhinaḥ kiṣkus turuṣkaviṣayaḥ,
pārasīkadeśaḥ prādeśaḥ,
śaśapadaṃ śakasthānam,
adṛśyamānapratiprahāre pāriyātre yātraiva śithilā,
śauryaśulkaḥ sulabho dakṣiṇāpathaḥ,
dakṣiṇārṇavakallolānilacalitacandanalatāsaurabhasundarīkṛtadarīmandirād dardurād adrernedīyasi malayo malayalagna eva ca mahendraḥ
'ity evaṃ prāyān udyogadyotakānām ālāpān pārthivakumārāṇāṃ bāhuśālināṃ śṛṇvann evāsasādāvāsam
mandiradvāri cobhayataḥ sabahumānaṃ bhrūlatābhyāṃ visarjitarājalokaḥ praviśya cāvatatāra bāhyāsthānamaṇḍapasthāpitam āsanam ācakrāma
prāstasamāyogaś ca kṣaṇam āsiṣṭa
atha tatra pratīhāraḥ pṛthvīpṛṣṭhapratiṣṭhāpitapāṇipallavo vijñāpitavāndeva,
prāgjjyotiṣeśvareṇa kumāreṇa prahito haṃsaveganāmā dūto'ntaraṅgas toraṇam adhyāste'iti
rājā tu 'tam āśu praveśya'iti sādaram ādideśa
atha dakṣatayā kṣitipālādarāc ca pratīhāraḥ svayam eva niragāt
anantaraṃ ca haṃsavegaḥ savinayam ākṛtyaiva nayanāndasampādanasubhagābhogabhadrayā samullaṅghyamānaguṇagarimā prabhūtaprābhṛtabhṛtāṃ puruṣāṇāṃ samūhena mahatānugamyamānaḥ praviveśa rājamandiram
ārād eva pañcāṅgāliṅgitāṅganaḥ praṇāmam akarot
'ehy ehi'iti sabahumānam āhūtaś ca pradhāvito'pasṛtaḥ pādapīṭhaluṭhitalalāṭalekho nyastahastaḥ pṛṣṭhe pārthivenopasṛtya bhūyo namaścakre
snigdhanarendradṛṣṭyā nirdiṣṭam aviprakṛṣṭaṃ sa pradeśam adhyāsta
tato rājā tiraścīṃ tanum īṣad iva dadhānaś cāmaragrāhiṇīm antarālavartinīṃ samutsārya saṃmukhīnas taṃ sapraśrayaṃ papraccha 'haṃsavega,
śrīmān kac cit kuśalī kumāraḥ'kumāraḥ'iti
sa tam anvavādīt 'adya kuśalī yenaivaṃ snehasnapitayā sauhārdadravārdrayā sagauravaṃ girā pṛcchati devaḥ'iti
sthitvā ca muhūrtam iva punaḥ sa caturambhodhibhogabhūtibhājanabhūtasya devasya sadbhāvagarbham apahāya hṛdayam ekam anyad anurūpaṃ prābhṛtam eva durlabhaṃ loke tathāpy asmatsvāminā sandeśam aśūnyatāṃ nayatā pūrvajopārjitaṃ vāruṇātapatram ābhogākhyam anurūpasthānanyāsena kṛtārthīkṛtam etat
asya ca kutūhalakṛnti bahūni āścaryāṇi dṛśyante
tathā hi pratidivasaṃ praviśati śautyahetoś cchāyayāḥ kiraṇasahasrād ekaikaḥ somasya raśmir asmin
yasmin praviṣṭe pradhyānāntaraṃ svādavo dantavīṇopadeśācāryā ścyotanti candrabhāsām ambhasāṃ maṇiśalākābhyo yāvadiccham acchā dhārāḥ
pracetā iva yaś caturṇām arṇavānāṃ adhipatir bhuto bhāvī vā tam idam anugṛhṇāti cchāyayā netaram
idaṃ ca na saptārcir dahati,
na pṛṣaśvo harati,
nodakam ārdrayati,
na rajāṃsi malinayanti,
na jarā jarjarayati
etat tāvad anugṛhṇātu dṛśā devaḥ sandeśam api visrabdhaṃ śroṣyati
'ity evam abhidhāya vivṛtyātmīyaṃ puruṣam abhyadhāt 'uttiṣṭha darśaya devasya'iti
sa vacanānantaram utthāya pumān ūrdhvīcakāra tad dhautadukūlakalpitāc ca nicolakād akoṣīt
ākṛṣyamāṇa eva ca yasminn atisitamahasi sarabhasam ahāsīva hareṇa,
rasātalād udalāsīva śeṣaphaṇiphaṇāphalakamaṇḍalena,
asthāyīva cakrībhūyāntarikṣe kṣīrodena,
aghaṭīva gaganāṅgane goṣṭhībandhaḥ śāradena balāhakavyūhena,
viśrāntam iva vitatapakṣatinā viyati pitāmahavimānahaṃsayuthena,
atrinetranirgatasya dhavaladhāmamaṇḍalamanoharo dṛṣṭa iva janena janmadivasaḥ kumudabandhoḥ,
pratyakṣīkṛta ivodgamanakṣaṇo nārāyaṇanābhipuṇḍarīkasya,
āhiteva kaumudīpradoṣadarśanānandatṛptir akṣṇām,
udamāṅkṣīt iva mandākinīpulinamaṇḍalaṃ mahadambarodare,
parivartita iva divasaḥ paurṇamāsīniśayā,
mandamandam indūdayasandehadūyamānamānasair vighaṭitaṃ vighaṭamānacañcucyutamṛṇālakoṭibhir āsannakamalinīcakravākamithunaiḥ,
śarajjaladharapaṭalāśaṅkāsaṅkocitakekāravamūkamukhapuṭaiḥ parāṅmukhībhūtaṃ bhavanaśikhaṇḍimaṇḍalaiḥ,
prabuddham ābaddhacandrānandoddāmoddaladdalapuṭāṭṭahāsaviśadaṃ kumudaṣaṇḍaiḥ
citrīyamāṇacetāś ca sarājako rājā daṇḍānusārādhirohiṇyā dṛṣṭyā sādaram aikṣiṣṭa tat tilakam iva tribhuvanasya,
śaiśavam iva śvetadvīpasya,
aṃśāvatāram iva śaradindoḥ,
hṛdayam iva dharmasya,
niveśam iva śaśilokasya,
dantamaṇḍalakadyutidhavalaṃ mukham iva cakravartitvasya,
mauktikajālaparikarasitaṃ sīmantacakram iva divaḥ,
bahalajyotsnāśuklodaram aindavam iva pariveśavalayam,
śauklyāpahasitaśaṅkhaśrīkaṃ śravaṇamaṇḍalam iva niścalatāṃ gatam airāvatasya,
śvetagaṅgāvartapāṇḍuraṃ padam iva tribhuvanavandanīyaṃ trivikramasya,
pracetasaś cūḍāmaṇimarīciśikhābhir iva śliṣṭābhir mānasabisatantumayībhiś cāmarikāvalībhir viracitapariveśam,
upari cakravartilakṣmīnūpurasvanaśravaṇadohadaniścaleneva lakṣmaṇā vitatapatreṇa haṃsena sanāthīkṛtaśikharam,
sparśavatā ca prabhāvastambhitena mandākinīmṛnālena mukulitaphaṇena vāsukineva nītena daṇḍatāṃ dyotamānam,
dhavalimnā kṣālayad iva nakṣatrapatham,
prabhāpravāhaprathimnā prāvṛṇvad iva divasam,
samucchrāyeṇādhaḥkurvad iva divam,
uparisthitam iva sarvamaṅgalānām,
śvetamaṇḍapam iva śriyaḥ,
stabakam iva brahmastambhasya,
nābhimaṇḍalam iva jyotsnāyāḥ,
viśadahāsam iva kīrteḥ,
phenarāśim iva khaṅgadhārājalānām,
yaśaḥpaṭalam iva śauryaśālitāyāḥ,
trailokyādbhutaṃ mahacchatram
dṛṣṭe ca tasmin rājñā prathamaṃ śeṣam api prābhṛtaṃ prakāśayāṃcakruḥ kramenṇa kārmāḥ
tad yathā parārdhyaratnāṃśuśoṇīkṛtadigbhāgān,
bhagadattaprabhṛtikhyātapārthivaparāgatān āhatalakṣaṇān alaṅkārān,
prabhālepināṃ ca cūḍāmaṇīnāṃ samutkarṣān,
kṣīrodadher dhavalatāhetūn iva hārān,
anekarāgaruciravetrakaraṇḍakuṇḍalīkṛtāni śaraccandramarīciruñci śaucakṣamāṇi kṣaumāṇi kuśalaśilpilokollikhitānāṃ ca śuktiśaṅkhagalvarkapramukhānāṃ pānabhājanānāṃ nicayān,
nicolakarakṣitarucāṃ ca rucirakāñcanapatrabhaṅgabhaṅgurāṇām atibandhurapariveśānām kārdaraṅgacarmaṇāṃ sambhārān,
bhūrjatvakkomalāḥ sparśavatīḥ jātīpaṭṭikāḥ,
citrapaṭānāṃ ca mradīyasāṃ samūrukopadhānādīn vikārān,
priyaṅguprasavapiṅgalatvañci cāsanāni vetramayāny aguruvalkalakalpitasañcayāni ca subhāṣitabhāñji pustakāni,
pariṇatapāṭalapaṭolatviṃṣi ca taruṇahārītaharinti kṣīrakṣārīṇi ca pūgānāṃ pallavalambīni sarasāni phalāni,
sahakāralatārasānāṃ ca kṛṣṇāgurutailasya ca kupitakapikapolakapilakāpotikāpalāśakośīkavacitāṅgīḥ sthavīyasīr vaiṇavīr nāḍīś ca,
paṭṭasūtraprasevakārpitāṃś ca bhinnāñjanakṛṣṇasya kṛṣṇāguruṇo guruparitāpamuṣaś ca gośīrṣacandanasya tuṣāraśilāśakalaśiśirasvacchasitasya ca karpūrasya kastūrikākośakānāṃ ca pakvaphalajūṭajaṭilānāṃ ca kakkolapallavānāṃ lavaṅgapuṣpamañjarīṇāṃ jātīphalastabakānāṃ ca rāśīn,
atimadhuramadhurasāmodanirhāriṇīś collakakalaśīḥ sitāsitasya ca cāmarajātasya nicayān,
kutūhalakṛnti kanakaśṛṅkhalāniyamitagrīvāṇāṃ kiṃnarāṇāṃ ca vanamānuṣīṇāṃ ca jīvañjīvakānāṃ ca jalamānuṣāṇāṃ ca mithunāni,
parimalāmoditakakubhaś ca kastūrikākuraṅgān,
gehaparisaraṇaparicitāś ca camarīḥ,
cāmīkararasacitravetrapañjarāntargatāṃś ca bahusubhāṣitajalpākajihvāmś ca śukaśārikāprabhṛtīn pakṣiṇaḥ pravālapañjaragatāṃś ca cakorān,
jalahastinām udagrakumbhamuktāphaladāmadanturāṇi ca dantakāṇḍakuṇḍalāni
rājā tu chatradarśanāt prahṛṣṭahṛdayaḥ prathamaprayāṇe śobhananimittam iti manasā jagrāha
haṃsavegaṃ ca prīyamāṇe babhāṣe 'bhadra,
sakalaratnadhāmnaḥ parameśvaraśirodhāraṇārhasyāsya mahātapatrasya mahārṇavād iva kumudabāndhavasya kumārāl lābho na vismayāya
bālavidyāḥ khalu mahatām upakṛtayaḥ'iti
apanīte ca tasmāt pradeśāt prābhṛtasambhāre kṣaṇam iva sthitvā 'haṃsavega,
viśramyatām'iti pratīhārabhavanaṃ visarjayāṃbabhūva
svayam apy utthāya snātvā maṅgalākāṅkṣī prāṅmukhaḥ prāviśad ābhogasya chāyām
atha viśata evāsya chāyājanmanā jaḍimnā cūḍāmaṇitām anīyateva śaśivimbam ambubindumucaś cucumbur iva candrakāntamaṇayo lalāṭataṭaṃ karpūrareṇava iva vyalīyanta locanayugale galattuhinakaṇanikarakṛtanīhārā hārā ivābadhyanta haricandanarasāsāreṇevāpāti santatam urasi kumudamayam iva hṛdayam abhavad atiśiśiram antarhitahimaśileva vilīyamānā vyalimpad aṅgāni
jātavismayaś cākaron manasi ekam ajaryaṃ saṅgatam apahāya kāstyanyā pratikauśaliketi
āhārakāle ca haṃsavegāya dhavalakarpaṭaprāvṛtadhautanālikeraparigṛhītaṃ viliptaśeṣaṃ candanam aṅgaspṛṣṭe ca vāsasī śarattārakākāratāramuktāstabakitapadaṃ pariveśaṃ nāma kaṭisūtram atimahārhapadmarāgālokalohitīkṛtadivasaṃ ca taraṅgakaṃ nāma karṇābharaṇaṃ prabhūtaṃ ca bhojyajātaṃ prāhiṇot
evam prāyeṇa ca krameṇa jagāma divasaḥ
tataḥ kaṭakasthabalabahaladhūlidhūsaritavapuramśumālī malīmasam aṅgam iva kṣālayitum aparajalanidhim avātarat
ābhogātapatrapradānavārtām iva nivedayituṃ varuṇāya vāruṇīṃ diśam ayāsīt
mukulāyamānasakalakamalavanā pramukha eva baddhasevāñjalipuṭeva sadvīpā bhūr abhūd bhūpateḥ
nṛpānurāgamaya iva nikhilajīvalokāñjalibandhabandhur jagaj jagrāha samdhyārāgaḥ
gauḍāparādhaśaṅkinīva śyāmatāṃ prapede dik prācī
pracitatimiranivahā nirvāṇānyanṛpapratāpānalakalāpeva kālimānam atānīn medinī
medinīśapradoṣāsthānapuṣpanikaram iva vikacatagararuciram avacakarur uḍunikaram aviralaṃ kakubhaḥ
skandhāvaragandhagajamadāmodadhāvitasyeva mārgo viyati virarāja rajaḥpāṇḍur airāvatasya
kupitanṛpavyāghrāghrātām upasṛṣṭām iva pauruṣṭutīṃ vihāya vihāyastalam āruroha rohiṇīramaṇaḥ
prayāṇavārtā iva māninīnāṃ hṛdayabhedinyo yayur indudīdhitayo daśa diśaḥ
navanṛpadaṇḍayātrātrāsāturā iva taralitasattvavṛttayaś cakṣubhuḥ patayo vāhinīnām
cinteva bhūbhṛtāṃ hṛdayāni viveśa guhāvivarāṇi vimuktasarvāśā timirasantatiḥ
pratisāmantacakṣuṣām iva nanāśa nidrā kumudavanānām
asyāṃ ca velāyāṃ vitatavitānatalavartī narendro 'yāta tāvat'iti visarjyānujīvino haṃsavegam ādiṣṭavān 'kathaya sandeśam'iti
praṇamya sa kathayituṃ prāstāvīt 'deva,
purā mahāvarāhasamparkasambhṛtagarbhayā bhagavatyā bhuvā narako nāma sūnur asāvi rasātale
vīrasya yasyābhavan bālya eva pādapraṇāmapraṇayinaś cūḍāmaṇayo lokapālānām
yasya ca tribhuvanabhujo bhujaśauṇḍasya bhavanakamalinīcakravākīkopakuṭilakaṭākṣekṣito'pi bhayacakitāruṇaparivartitaratho nājñayā vinā ravir astam avrājīt
yaś ca varṇasya bahir vṛtti hṛdayam idam ātapatram ahārṣīt
mahātmanas tasyānvaye bhagadattapuṣpadattavajradattaprabhṛtiṣu vyatīteṣu bahuṣu merūpameṣu mahatsu mahīpāleṣu prapautro mahārājabhūtivarmaṇaḥ pautraś candramukhavarmaṇaḥ putro devasya kailāsasthirasthiteḥ sthitivarmaṇaḥ susthiravarmā nāma mahārājādhirājo jajñe tejasāṃ rāśir mṛgāṅka iti yaṃ janā jaguḥ
yo'yam agrajenevājāyata sahaivāhaṃkāreṇa
yaś ca bāla eva prītyā dvijātīn aprītyā cārātīn samagrān pratigrahān agrāhayat
yatra cātidurlabhaṃ lavaṇālayasambhūtāyāḥ paraṃ mādhuryam abhūl lakṣmyāḥ
tathā ca yo vāhinīnāthānāṃ śaṅkhāñ jahāra na ratnāni,
pṛthivyāḥ sthairyaṃ jagrāha na karam,
avanibhṛtāṃ gauravam ādatta na naiṣṭhuryam
tasya ca sugṛhītanāmno devasya devyāṃ śyāmādevyāṃ bhāskaradyutir bhāskaravarmāparanāmā tanayaḥ śantanor bhāgīrathyāṃ bhīṣma iva kumāraḥ samabhavat
ayam asya ca śauśavād ārabhya saṅkalpaḥ stheyān sthānupādāravindadvayād ṛte nāham anyaṃ namaskuryām iti
īdṛśaś cāyaṃ manorathas tribhuvanadurlabhas trayāṇām anyatamena sampadyate sakalabhuvanavijayena vā mṛtyunā vā yadi vā pracaṇḍapratāpajvalanajanitadigdāhena jagaty ekavīreṇa devopamena mitreṇa
maitrī ca prāyaḥ kāryavyapekṣiṇī kṣoṇībhṛtām
kāya ca kīdṛśaṃ nāma tad bhaved yad upanyasyamānam upanayen mitratām devam
devasya hi yaśāṃsi sañcicīṣato bahir aṅgabhūtāni dhanāni
bāhāv eva ca kevale niṣaṇṇasya śeṣāvayavānām api sāhāyakasampādanamanoratho niravakāśaḥ kim uta bāhyajanasya
catuḥsāgaragrāmagrahaṇaghasmarasya pṛthivyekadeśadānopanyāsenāpi kā tuṣṭiḥ
abhirūpakanyāviśrāṇanavilobhanam api lakṣmīmukhāravindadarśanadurlalitadṛṣṭer akiṃcitkaram
evam aghaṭamānasakalopāyasampāditapadārthe'smin prārthanāmātrakam eva kevalam anurudhyamānaḥ śṛṇotu devaḥ
prag jyotiṣeśvaro hi devenaikapiṅga ivānaṅgadviṣā,
daśaratha iva gotrabhidā,
dhanañjaya iva puṣkarākṣeṇa,
vaikartana iva duryodhanena,
malayānila iva mādhavena,
ajaryaṃ saṅgatam icchati
yadi ca devasyāpi maitrīyati hṛdayam avagacchati ca paryāyāntaritaṃ dāsyam anutiṣṭhanti suhṛda iti tataḥ kim āsyate samājñāpyatām anubhavatu viṣṇor mandaragirir iva vikaṭakeyūrakoṭimaṇivighaṭṭanakaṇitakaṭakamaṇiśilāśakalāni gāḍhopagūḍhāni devasya kāmarūpādhipatiḥ
asminn ātṛpter anavaratavimalalāvaṇyasaubhāgyasudhānirjhariṇi mukhaśaśini cirāc cakṣuṣī lālayatu prāgjyotiṣeśvaraśrīḥ
nābhinandati ced devaḥ praṇayam ājñāpayatu kiṃ kathanīyaṃ mayā svāminaḥ'iti
viratavacasi tasmin bhupālaḥ pūrvopalabdhair eva gurubhir guṇair āropitabahumānaḥ kumāre sudūram ābhogātapatravyatikareṇa tu parāṃ koṭim āropite premṇi lajjamāna iva sādaraṃ jagāda 'haṃsavega,
katham iva tādṛśi mahātmani mahābhijane puṇyarāśau guṇināṃ prāgrahare parokṣasuhṛdi snihyati madvidhasyānyathā svapne'pi pravarteta manaḥ
sakalajagaduttāpanapaṭavo'pi śiśirāyante tribhuvananayanānandakare kamalākare karās tigmatejasaḥ
subahuguṇagaṇakrītāś ca ke vayaṃ sakhyasya
sajjanamādhuryāṇām abhṛtadāsyo daśa diśaḥ
ekāntāvadātottānasvabhāvasambhṛtasādṛśyasya kumudasya kṛte kenābhihitaḥ śiśiraraśmiḥ
śreyāṃś ca saṅkalpaḥ kumārasya
svayam bāhuśālī mayi ca samālambitaśarāsane suhṛdi harād ṛte kam anyaṃ namasyati
samvardhitā me prītir amunā saṅkalpena
avalepini paśāv api kesariṇi bahumāno dṛdayasya kiṃ punaḥ suhṛdi
tat tathā yatethā yathā na ciram iyam asmān kleśayati kumāradarśanotkaṇṭhā'iti
haṃsavegas tu vijñāpayāmbabhūva 'deva,
kim aparam idānīṃ kleśayaty abhijātam abhihitaṃ devena
sevābhiravo hi santaḥ,
tatrāpi viśeṣaṇāyam ahaṅkāradhano vaiṣṇavo vaśaḥ
āstāṃ tāvad asmatsvāmivaṃśaḥ
paśyatu devaḥ puruṣasya hi sevāṃ prati durjanany evātivṛddhayā durgatyā vābhimukhīkriyamāṇasya,
kuṭumbinyevāsantuṣṭayā tṛṣṇayā vā preryamāṇasya,
durapatyair iva yauvanajanitair nānābhilāṣibhir asatsaṅkalpair vākulīkriyamāṇasya,
jaratkumārīm iva paramārgaṇayogyām atimahatīṃ vā avasthāṃ paśyataḥ,
svagṛhe durbandhubhir iva duḥsthitaiḥ samagrair grahair vā grāhyamāṇasyābhiyogaṃ,
purātanair atidustyajair bhṛtyair iva malinaiḥ karmabhir vānuvartyamānasya,
sakalaśarīrasantāpakaraṃ kārīṣāgnim iva duṣkṛtinaḥ kṛtacittasya saṃpraveṣṭuṃ rājakulam,
upahatasakalendriyaśakter iva mithyaiva hṛdayagataviṣayagrāmagrahanābhilāṣasya,
prathamam eva toraṇatale vandanamālākiśalayasyeva śuṣyato dvārarakṣibhir niruddhasya,
pīḍitasya praviśato dvāre hariṇasyevāparair hanyamānasya,
karikarmacarmapuṭasyeva muhur muhuḥ pratihāramaṇḍalakaraprahārair nirasyamānasya,
nidhipādapaprarohasyeva draviṇābhilāṣād adhomukhībhavataḥ,
dūram amārgaṇasyāpy ativiprakṛṣṭavivṛttavisarjitasyodvegaṃ vrajataḥ,
akaṇṭakasyāpi caranatalalagnasyākṛṣya kṣepīyaḥ kṣipyamāṇasya,
amakaraketor apy akālopasarpaṇaprakupiteśvaradṛṣṭidagdhasya pralayam upagacchataḥ,
kaper iva kopanirbhartsitasyāpy abhinnamukharāgasya,
brahmaghna iva pratidivasavandanoddhṛṣṭaśiraḥkapālasya,
sparśarahitasyāśubhakarmāṇi nirvahataḥ,
triśaṅkor ivobhayalokabhraṣṭasya naktandinam arvāk śirasas tiṣṭhataḥ,
vājina iva kavalavaśena sukhavāhyam ātmānaṃ vidadhānasya,
anaśanaśāyina iva hṛdayasthāpitajīvanāśasya śarīraṃ kṣapayataḥ,
śuna iva nijadāraparāṅmukhasya jaghanyasthāpitajīvanāśasya śarīraṃ kṣapayataḥ,
pretasyevānucitabhūmidīyamānānnapiṇḍasya,
balibhuja iva jihvālaulyopayuktapuruṣavarcaso vṛthā vihitāyuṣo jīvataḥ,
śmaśānapādapān iva piśācasya dagdhabhūtyā puruṣīkṛtān rājavallabhān upasarpataḥ,
viparītajihvājanitamādhuryair oṣṭamātraprakaṭitarāgai rājaśukālāpaiḥ śiśor iva mugdhavilobhyamānasya,
vetālasyeva narendraprabhāvāviṣṭasya na kiṃ cinn ācarataḥ,
citradhanuṣa ivālīkaguṇādhyāropaṇaikakriyānityanamrasya nirvāṇatejasaḥ,
saṃmārjanīsamupārjitarajaso'vakarakūṭasyeva nirmālyavāhinaḥ,
kaphavikāriṇa iva dine dine kaṭukair udvejyamānasya,
saugatasyevārthaśūnyavijñāptijanitavairāgyasya kāṣāyāṇy abhilaṣataḥ,
niśāsv api mātṛbalipiṇḍasyeva dikṣu cikṣipyamāṇasya,
aśaucagatasyeva kuśayanajanitasamadhikataraduḥkhavṛtteḥ,
tulāyantrasyeva paścāt kṛtagauravasya toyārtham api namataḥ,
nirdayavetrivetratāḍanatrastayeva trapayā tyaktasya,
dainyasaṅkocitahṛdayahṛtāvakāśayevāhopuruṣikayā parivarjitasya,
kutsitakarmāṅgīkaraṇakupitayevonnatyā viyuktasya,
dhanaśraddhayā kleśān upārjayataḥ,
svavṛddhibuddhyāvamānaṃ vardhayato mūḍhasya,
saty api vividhakusumādhivāsasurabhini vane tṛṣṇāñjalim uparacayataḥ,
kulaputrasyāpi kṛtāgasa iva bhītabhītasya samīpam upasarpataḥ,
darśanīyasyāpy ālekhyakusumasyeva niṣphalajanmanaḥ,
viduṣo'pi vaidheyasyevāpaśabdamukhasya,
śaktimato'pi śvitriṇa iva saṅkocitakarayugalasya,
samasamuktarpeṣu niragnipacyamānasya,
nīcasamīkaraṇeṣu nirucchvāsaṃ mriyamāṇasya,
paribhavais tṛṇīkṛtasya,
duḥkhānilenānirvṛteḥ,
jvalato bhaktasyāpy abhaktasya,
nirūṣmmaṇaḥ santāpayato bandhūn vimānasyāpy agatikasya,
cyutagauravasyāpy adhastād gacchataḥ,
niḥsattvasyāpi mahāmāṃsavikrayaṃ kurvataḥ,
nirmadasyāpy asvatantravṛtter ayogino'pi dhyānavaśīkṛtātmanaḥ śayyotthāyaṃ praṇamato dagdhamuṇḍasya gotravidūṣakasya naktaṃ dinaṃ nṛtyato manasvijanaṃ hāsayataḥ,
kulāṅgārasya vaṃśaṃ dahataḥ,
nṛpaśoḥ tṛṇe'pi labdhe kandharām avanamayataḥ,
jaṭharaparipūraṇamātraprayojanajanmano māṃsapiṇḍasya garbharogasya mātuḥ,
apuṇyānām karmaṇām ācaraṇād bhṛtakasya kiṃ prāyaścittam,
kā pratipattikriyā,
kva gatasya śāntiḥ,
kīdṛśaṃ jīvitam,
kaḥ puruṣābhimānaḥ,
kiṃ nāmāno vilāsāḥ,
kīdṛśī bhogaśraddhā,
prabalapaṅka iva sarvam adhastān nayati dāruṇo dāsaśabdaḥ
dhik tad ucchvasitam upayātu tad dhanaṃ nidhanam abhavanir bhūter astu tasyāḥ namo bhagavadbhyas tebhyaḥ sukhebhyas tasyāyam añjalir aiśvaryasya tiṣṭhatu dūra eva sā śrīḥ śivaṃ sa paricchadaḥ karotu yad arham uttamāṅgaṃ gāṃ gamiṣyati mukhapriyarataḥ klībaḥ pūtimāṃsamayaḥ kṛmir agaṇyamāno narakaḥ,
pādarajodhūsarottamāṅgo jaṅgamaḥ pādapīṭhaḥ,
puṃskokilaḥ kākukvaṇiteṣu,
śikhī sukhakarakekāsu,
sthūlakūrmaḥ kroḍakaṣaṇeṣu,
śvā nīcacāṭukaraṇeṣu,
veṇur mūrcchanāsu,
veśyākāyaḥ karaṇabandhakleśeṣu,
palālaṃ sattvaśāliṣu,
kṛkalāsaḥ śiroviḍambanāsu,
jāhaka ātmasaṅkocaneṣu,
pratipādakaḥ pādasaṃvāhanāsu,
kandukaḥ karatalatāḍaneṣu,
vīṇādaṇḍaḥ koṇābhidhāteṣu,
varākaḥ sevako'pi martyamadhye rājilo'pi vā bhogī pulāko'pi vā kalamaḥ varaṃ kṣaṇam api kṛtā mānavatā mānavatā na mato namatas trailokyādhirājyopabhogo'pi manasvinaḥ
tad evam abhinanditāsmadīyapraṇayo devo'pi divasaiḥ katipayair iva parāgataḥ prāgjyotiṣeśvara iti karotu cetasi' ity uktvā tūṣṇīm abhūd acirāc ca namaskṛtya nirjagāma
rājāpi rajanīṃ tāṃ kumāradarśanautsukyasvīkṛtahṛdayaḥ samanaiṣīt
ātmārpaṇaṃ hi mahatām amūlamantramayaṃ vaśīkaraṇam
prabhāte ca prabhūtaṃ pratiprābhṛtaṃ pradhānapratidūtādhiṣṭitaṃ dattvā haṃsavegaṃ prāhiṇot
ātmanāpi tataḥ prabhṛti prayāṇakair anavaratair abhyamitraṃ prāvartata
kadā cit tu rājyavardhanabhujabalopārjitam aśeṣaṃ mālavarājasādhanam ādāyāgataṃ samīpa evāvāsitaṃ lekhahārakād bhaṇḍim aśṛṇot
śrutvā cābhinavībhūtabhrātṛśokahutāśanaḥ kātarahṛdayo babhūva mūrcchāndhakāram iva viveśātiṣṭhac ca samutsṛṣṭasakalavyāpāraḥ pratīhāranivāraṇanibhṛtaniḥśabdaparijane nijamandire sarājakaparivāras tadāgamanam udīkṣamāṇo muhurtam
atha bhaṇḍirekenaiva vājinā katipayakulaputraparivṛto malinavāsā ripuśaraśalyapūritena nikhātabahulohakīlakaparikararakṣitasphuṭaneneva hṛdayena,
hṛdayalagnaiḥ svāmisatkṛtair iva śmaśrubhiḥ śucaṃ samupadarśayan,
dūrīkṛtavyāyāmaśithilabhujadaṇḍadolāyamānamaṅgalavalayaikaśeṣālaṅkṛtiḥ,
anādaropayuktatāmbūlaviralarāgeṇa śokadahanadahyamānasya hṛdayasyāṅgāreṇeva dīrghaniśvāsaveganirgatenādhareṇa śuṣyatā,
svāmivirahavidhṛtajīvitāparādhavailakṣyād iva bāṣpavāripaṭalena paṭeneva prāvṛtavadanaḥ,
viśann iva durbalībhūtaiḥ svāṅgam apatrapayāṅgaiḥ,
vamann iva ca vyarthībhūtabhujoṣmāṇam āyatair niśvasitaiḥ,
pātakīva,
aparādhīva,
drohīva,
muṣita iva,
chalita iva,
yūthapatipatanaviṣaṇṇa iva vegadaṇḍavāraṇaḥ,
sūryāstamayaniḥśrīka iva kamalākaraḥ,
duryodhananidhanadurmanā iva drauṇiḥ,
apahṛtaratna iva sāgaro rājadvāram ājagāma
avatīryaṃ ca turaṅgamād avanatamukho viveśa rājamandiram
dūrād eva ca vimuktākrandaḥ papāta pādayoḥ
avanipatir api dṛṣṭvā tam utthāya viralaiḥ padaiḥ pratyudgamyotthāpya ca gāḍham upaguhya kaṇṭhe karuṇam aticiraṃ ruroda
śithilībhūtamanyuvegaś ca pureva punar āgatya nijāsena niṣasāda
prathamaprakṣālitamukhe ca bhaṇḍau mukham akṣālayat
samatikrānte ca kiyaty api kāle bhrātṛmaraṇavṛttāntam aprākṣīt
athākathayac ca yathāvṛttam akhilaṃ bhaṇḍiḥ
atha narapatis tam uvāca 'rājyaśrīvyatikaraḥ,
kaḥ'iti
sa punar avādīt 'deva,
devabhūyaṃ gate deve rājyavardhane guptanāmnā ca gṛhīte kuśasthale devī rājyaśrīḥ paribhraśya bandhanād vindhyāṭavīṃ saparivārā praviṣṭeti lokato vārtām aśṛṇavam
anveṣṭāras tu tāṃ prati prabhūtāḥ prahitā janā nādyāpi nivartante'iti
tac cākarṇya bhūpatir abravīt 'kim anyair anupadibhiḥ yatra sā tatra parityaktānyakṛtyaḥ svayam ahaṃ yāsyāmi
bhavān api kaṭakam ādāya pravartatām gauḍābhimukham
'ity uktvā cotthāya snānabhuvam agāt
kāritaśokaśmaśruvapanakarmaṇā ca mahāpratīhārabhavanasnātena śārīrikavasanakusumāṅgarāgālaṅkārapreṣaṇaprakaṭitaprasādena bhaṇḍinā sārdham abhukta nināya ca tenaiva saha vāsaram
athāparedyur uṣasy eva bhaṇḍir bhūpālam upasṛtya vyajñāpayat 'paśyatu devaḥ śrīrājyavardhanabhujabalārjitaṃ sādhanaṃ saparibarhaṃ mālavarājasya'iti
narapatinā sa 'evaṃ kriyatām'ity abhyanujñāto darśayāmbabhūva
tad yathā anavaratagalitamadamadirāmodamukharamadhukarajūṭajaṭilakaraṭapaṭṭapaṅkilagaṇḍān gaṇḍaśailān iva jaṅgamān gambhīragarjitaravāñ jaladharān iva mahīm avatīrṇān utphullasaptacchadavanāmodamucaḥ śaraddivasān iva puñjībhūtān anekasahasrasaṃkhān kariṇaḥ,
cārucāmīkaracitracāmaramaṇḍalamanoharāṃś ca hariṇaraṃhaso harīn,
bālātapavisaravariṣiṇāṃ ca kiraṇair anekendrāyudhīkṛtadaśadiśām alaṅkārāṇāṃ viśeṣān,
vismayakṛtaḥ smaronmāditamālavīkucaparimaladurlalitāṃś ca nijajyotsnāpūraplāvitadigantān api tārān hārān,
uḍupatipādasañcayaśucīni nijayaśāṃsīva bālavyajanāni,
jātarūpamayanālaṃ ca nivāsapuṇḍarīkam iva śriyaḥ śvetātapatram,
apsarasa iva bahusamararasasāhasānurāgāvatīrṇā vāravilāsinīḥ,
siṃhāsanaśayanāsandīprabhṛtīni rājyopakaraṇāni,
kālāyasanigaḍaniścalīkṛtacaraṇayugalaṃ ca sakalaṃ mālavarājalokam aśeṣāmś ca sasaṃkhyālekhyapatrān sālaṅkārāpīḍapīḍān koṣakalaśān
athālocya tatsarvam avanipālaḥ svīkartuṃ yathādhikāram ādikṣad adhyakṣān
anyasmiṃś cāhani hayaiḥ svasāram anveṣṭum uccacāla vindhyāṭavīm avāpa ca parimitair eva prayāṇakais tām
atha praviśan dūrād eva dahyamānaṣaṣṭikabusavisaravisārivibhāvasūnāṃ vanyadhānyabījadhānīnāṃ dhūmena dhūsarimānam ādadhānaiḥ,
śuṣkaśākhāsañcayaracitagovāṭaveṣṭotavolaṭavaṭaiḥ,
vyāpāditavatsarūpakaroṣaracitavyāghrayantraiḥ,
ayantritavanapālahaṭhahriyamāṇaparagrāmīṇakāṣṭhikakuṭhāraiḥ,
gahanataruṣaṇḍanirmitacāmuṇḍāmaṇḍapair vanapradeśaiḥ prakāśyamānam,
aṭavīprāyaprāntatayā kuṭumbabharaṇākulaiḥ kuḍḍālaprāyakṛṣibhiḥ kṛṣīvalair abalīvardair avaladbhir uccabhāgabhāṣitena bhajyamānabhūriśālikhalakṣetrakhṇḍalakam,
alpāvakāśaiś ca kāśilaiḥ kālāyasair iva kṛṣṇamṛttikākaṭhinaih sthānasthānasthāpitasthāṇūtthitasthūlapallavaiḥ durupagamaśyāmakaprarūḍhibhir alambusabahulair avirahitakokilākṣakṣupair viralaviralaiḥ kedāraiḥ kṛcchrakṛṣyamāṇair nātiprabhūtapravṛttagatāgatāprahatabhuvam upakṣetram uparacitair uccair mañcaiś ca sūcyamānaśvāpadopadravam,
diśi diśi ca pratimārgadrumakṛtānāṃ pathikapādaprasphoṭanadhūlidhūsarair navapallavair lāñchitacchāyānām,
aṭavīsulabhasālakusumastabakāñcitanavakhātakūpikopakaṇṭhapratiṣṭhitanāgasphuṭānām acchidrakaṭakalpitakuṭīrakāṇām,
kuṭilakīṭaveṇīveṣṭyamānaśaktuśāraśarāvaśreṇīśritānām adhvagajanajagdhajambūphalāsthiśabalasamīpabhuvām uddhūlitadhūlīkadambastabakaprakarapulakinīnām,
kaṇṭakitakarkarīcakrākrāntakāṣṭhamañcikāmuṣitatṛṣām,
timyattalaśītalasikatilakalaśīśamitaśramānām āśyānaśaivalaśyāmalitāliñjarajāyāmānajalajaḍimnām udakumbhākṛṣṭapāṭalaśarkarāśakalaśiśirīkṛtadiśām,
ghaṭamukhaghaṭitakaṭahārapāṭalāpuṣpapuṭānām,
śīkarapulakitapallavapūlīpālyamānaśoṣyasarasaśiśusahakāraphalajūṭījaṭilasthāṇūnām,
viśrāmyatkārpaṭikapeṭakaparipāṭīpīyamānapayasām aṭavīpraveśaprapāṇāṃ śaityena tyājayantam iva graiṣmam uṣmāṇaṃ kva cid anyatra grāhayantam ivāṅgarīyadārusamgrahadāhibhiḥ vyokāraiḥ,
sarvataś ca prātiveśyaviṣayavāsināṃ samāsannagrāmagṛhasthāpitasthaviraparipālyamānapātheyasthagitena kṛtadāruṇadāruvyāyāmayogyāṅgābhyaṅgena skandhādhyāsitakaṭhorakuṭhārakaṇṭhalambamānaprātarāśapuṭena pāṭaccarapratyavāyapratipannapaṭaccareṇa kālavetrakatriguṇavratativalayapāśagrathitagrīvāgrathitaiḥ patravīṭāvṛtamukhaiḥ pītakūṭair ūḍhavāriṇā puraḥsaravaladbalīvardayugasarena naikaṭikakuṭumbikalokena kāṣṭhasaṃgrahārtham aṭavīṃ praviśatā,
śvāpadavyadhanavyavadhānabahalīsamāropitakuṭīkṛtakūṭapāśaiś ca gṛhītamṛgatantutantrījālavalayavāguraiḥ bahirvyādhair vicaradbhiḥ,
asāvasaktavītaṃsavyālambamānabālapāśikaiś ca samgṛhītagrāhakakrakarakapiñjalādipañjarakaiḥ śākunikaiḥ sañcaradbhiḥ,
cyutalāsakaleśaliptalatāvadhūlaṭvālampaṭānāṃ ca peṭakaiḥ pāśikaśiśūnām aṭadbhiḥ,
tṛṇastambāntaritatittiritaralāyamānakauleyakakulacāṭukāraiś ca vihagamṛgayāṃ mṛgayuyuvabhiḥ krīḍadbhiḥ,
pariṇatacakravākakanṭhakaṣāyarucāṃ śīdhavyānāṃ valkalānāṃ kalāpān,
nāticiroddhṛtānāṃ ca dhātutviṣāṃ dhātakīkusumānāṃ goṇīr agaṇitāḥ picavyānāṃ cātasīgaṇapaṭṭamūlakānāṃ puṣkalān sambhārān,
bhārāṃś ca madhuno mākṣikasya mayūrāṅgajasyākliṣṭamadhūcchiṣṭacakramālānāṃ lambamānalāmajjakajūṭajaṭānāmapatvacāṃ khadirakāṣṭhānāṃ kuṣṭhasya kaṭhorakeśarisaṭābhārababhruṇaś ca rodhrasya bhūyaso bhārakān lokenādāya vrajatā pravicitavividhavanaphalapūritapiṭakamastakābhiś cābhyarṇagrāmagatvarībhis tvaramāṇābhir vikrayacintāvyagrābhir grāmeyikābhir vyāptadigantaram,
itas tataś ca yuktaśūraśakuraśākvarāṇāṃ purāṇapāṃsūtkirakarīṣakūṭavāhinīnāṃ dhūrgatadhūlidhūsarasairikasaroṣasvarasāryamāṇānāṃ saṃkrīḍac caṭulacakracītkāriṇīnām śakaṭaśreṇīnāṃ sampātaiḥ sampādyamānadurbalorvīvirūkṣakṣetrasaṃskāram,
ārakṣakṣiptakṣipradāntavāhakadaṇḍoḍḍīyamānahariṇahelālaṅghitatuṅgavaiṇavavṛtibhiś ca nikhātagaurakaraṅkaśaṅkuśaṅkitaśaśakaśakalitatuṅgaśuṅgaiḥ prayatnaprabhṛtaviśaṅkaṭaviṭapair vāṭair aikṣavair bahubhiḥ śyāmāyamānopakaṇṭham,
ativiprakṛṣṭāntarair marakatasnigdhasnuhāvāṭaveṣṭitaiḥ kārmukakarmaṇyavaṃśaviṭapasaṅkaṭaiḥ kaṇṭakitakarañjarājiduṣpraveśyaiḥ urubūkavacāvaṅgakasurasasūranaśigrugranthiparṇagavedhukāgarmudgulmagahanagṛhavāṭikaiḥ,
nikhātoccakāṣṭhāropitakāṣṭhālukalatāpratānavihitacchāyaiḥ,
parimaṇḍalabadarīmaṇḍapakatalanikhātakhādirakīlabaddhavatsarūpaiḥ,
katham api kukkuṭaraṭitānumīyamānasaṃniveśair aṅganāgastastambatalaviracitakṣiprapakṣipūpikāvāpikair vikīrṇabadarapāṭalapaṭalaiḥ,
veṇupoṭadalanalaśaramayavṛtivihitabhittibhiḥ,
kiṃśukarocanāracitamaṇḍalamaṇḍapabalvajabaddhāṅgāraraśibhiḥ,
śālmaliphalatūlasañcayabahulaiḥ,
saṃnihitanalaśāliśālukakhaṇḍakumudabījaveṇutaṇḍulaiḥ,
saṅgṛhītamālabījaiḥ,
bhasmamalinamlānakāśmaryakūṭavyādhṛtakaṭair āśyānarājādanamadanaphalasphītair madhūkāsavamadyaprāyaiḥ,
kusumbhakumbhagaṇḍakusūlair avirahitarājamāṣatrapuṣakarkaṭikākūṣmāṇḍālābubījaiḥ,
poṣyamāṇavanabiḍālamāludhānanakulaśālijātajātakādibhir aṭavīkuṭumbināṃ gṛhair upetaṃ vanagrāmakaṃ dadarśa tatraiva cāvasad iti
iti śrībāṇabhaṭṭakṛtau harṣacarite chatralabdhir nāma saptama ucchvāsaḥ
harṣacarita aṣṭama ucchvāsaḥ/ sahasā sampādayatā manorathaprārthitāni vastūni//
daivenāpi kriyate bhavyānāṃ pūrvaseveva//
//
vidvajjanasamparko naṣṭeṣṭajñātidarśanābhyudayaḥ//
kasya na sukhāya bhavane bhavati mahāratnalābhaś ca//
//
athāparedyur utthāya pārthivas tasmād grāmkān nirgatya viveśa vindhyāṭavīm
āṭa ca tasyām itaś cetaś ca subahūn divasān
ekadā tu bhūpater bhramata evāṭavikasāmantaśārabhaketoḥ sūnur vyāghraketur nāma kutasapi kajjalaśyāmalaśyāmalatāvalayenādhilalāṭam uccaiḥ kṛtamaulivandham,
andhakāriṇīm akāraṇabhuvā bhrukuṭibhaṅgena triśākhena triyāmām iva sāhasasahacāriṇīṃ lalāṭasthaliṃ sadā samudvahantam,
avataṃsitaikaśukapakṣakaprabhāharitāyamānena pinaddhakācarakācamaṇikarṇikena śravaṇena śobhamānam,
kiṃ cic cullasya praviralapakṣmaṇaś cakṣuṣaḥ sahajena rāgarociṣā rasāyanarasopayuktaṃ tārakṣavaṃ kṣatajam iva kṣarantam,
avanāṭanāsikam,
cipiṭādharam,
cikinacibukam,
ahīnahanūtkaṭakapolakuṭāsthiparyantam īṣad avāgragrīvābandham,
skannaskandhārdhabhāgam,
anavaratakodaṇḍakuṇḍalikaraṇakarkaśavyāyāmavistāritenāṃsalenorasā hasantam iva taṭaśilāprathimānaṃ vindhyagireḥ,
ajagaragarīyasā ca bhujayugalena laghayantaṃ tuhinaśailaśāladrumāṇāṃ drāghimāṇam,
varāhabālavalitavandhanābhir nāgadamanajūṭikāvāṭikābhir jaṭilīkṛtapṛṣṭhe prakoṣṭhe pratiṣṭhāṃ gataṃ godandatamaṇicitraṃ trāpuṣaṃ valayaṃ bibhrāṇam,
atundilam api tuṇḍibham,
ahīramaṇīcarmanirmitapaṭṭikayoś citracitrakatvaktārakitaparivārayā saṅkubjājinajālakitayā śṛṅgamayamasṛṇam uṣṭibhāgabhāsvarayā pāradarasaleśmastamastakayā kṛpāṇyā karālitavisaṅkaṭakaṭipradeśam,
prathamayauvanollikhyamānamadhyabhāgabhraṣṭamāṃsabharitāv iva sthavīyasāv ūrudaṇḍau dadhatam,
acchabhallacarmamayena bhallīprāyaprabhūtaśarabhṛtā śabalaśārdūlacarmapaṭṭapīḍitenālikulakālakambalalomnā pṛṣṭhabhāgabhājā bhastrābharanena pallavitam iva kārśyam upadarśayantam,
uttaratribhāgottaṃsitacāṣapicchacāruśikhare khadirajaṭānirmāṇe kharaprāṇe pracuramayūrapittapatralatācitritatvaci tvacisāraguruṇi vāmaskandhādhyāsitadhanuṣi doṣi lambamānenāvākśirasā śitaśarakṛtaikanalakavivarapraveśitetarajaṅghājanitasvastikabandhena bandhūkalohitarudhirarājirañjitaghrāṇavartmanā vapurvitativyaktavibhāvyamānakomalakroḍaromaśuklimnā śaśena śitāṭanīśikhāgragrathitagrīveṇa cāpāvṛtacañcūttānatāmratālunā tittiriṇā varṇakamuṣṭim iva mṛgayāyā darśayantam,
viṣamaviṣadūṣitavadanena ca vikarṇena kṛṣṇāhineva mūlagṛhītena vyagradakṣiṇakarāgram,
jṅgamam iva giritaṭatamālapādapam,
yantrollikhitam aśmasārastambham iva bhramantam,
añjanaśilācchedam iva calantam,
ayaḥsāram iva girer vindhyasya galantam,
pākalaṃ karikulānām,
kālapāśaṃ kuraṅgayūthānām,
dhūmaketuṃ mṛgarājacakrāṇām,
mahānavamīmahaṃ mahiṣamaṇḍalānām,
hṛdayam iva hiṃsāyāḥ,
phalam iva pāpasya,
kāraṇam iva kalikālasya,
kāmukam iva kālarātreḥ,
śabarayuvānam ādāyājagāma
dūre ca sthāpayitvā vijñāpayāṃbabhūva `deva,
sarvasyāsya vindhyasya svāmī sarvapallīpatīnāṃ prāgraharaḥ śabarasenāpatir bhrūkampo nāma
tasyāyaṃ nirghātanāmā svasrīyaḥ sakalasyāsya vindhyakāntārāraṇyasya parṇānām apy abhijñaḥ kim uta pradeśānām
enaṃ pṛcchatu devaḥ yogyasayam ājñāṃ kartum
'iti kathite ca nighātas tu kṣititalanihitamauliḥ praṇāmam akarod upaninye ca tittiriṇā saha śaśopāyanam
avanipatis tu saṃmānayan svayam eva tam aprākṣīt aṅga,
abhijñā yūyam asya sarvasyoddeśasya
vihāraśīlāś ca divaseṣv eteṣu bhavantaḥ
senāpater vānyasya vā tad anujīvinaḥ kasya cid udārarūpā nāryāgatā bhaved darśanagocaram'iti
nirghātas tu bhūpālālāpanaprasādenātmānaṃ bahumanyamānaḥ praṇanāma darśitādaraṃ ca vyajñāpayat deva prāyeṇātra hariṇyasapi nāparigatāḥ sañcaranti senāpateḥ kuta eva nāryo nāpy evaṃrūpā kā cid abalā
tathāpi devādeśād idānīm anveṣaṇaṃ prati pratidinam ananyakṛtyaiḥ kriyate yatnaḥ
itaś cārdhagavyūtimātra eva munimahite mahati mahīdharamālāmūlaruhi mahīruhāṃ ṣaṇḍe piṇḍapātī prabhutāntevāsiparivṛtaḥ pārāśarī divākaramitranāmā girinadīm āśritya prativasati sa yadi vinded vārtām'iti
tac chrutvā narapatir acintayat 'śrūyate hi tatrabhavataḥ sugṛhītanāmnaḥ svargatasya grahavarmaṇo bālamitraṃ maitrāyaṇīyas trayīṃ vihāya brāhmaṇāyano vidvān utpannasamādhiḥ saugate mate yuvaiva kāṣāyāṇi gṛhītavān iti
prāyaśaś ca janasya janayati suhṛd api dṛṣṭo bhṛśam āśvāsam
abhigamanīyāś ca guṇāḥ sarvasya
kasya na pratīkṣyo munibhāvaḥ
bhagavatī vaidheye'pi dharmagṛhiṇī garimāṇam āpādayati pravrajyo kiṃ punaḥ sakalajanamanomuṣi viduṣi jane
yato naḥ kutūhali hṛdayam abhūt satatam asya darśanaṃ prati prāsaṅgikam evedam āpatitam atikalyāṇaṃ paśyāmaḥ prayatnaprārthitadarśanaṃ janam'iti
prakāśaṃ cābravīt 'aṅga,
samupadiśa tam uddeśaṃ tatrāste sa piṇḍapātī'iti
evam uktvā ca tenaivopadiśyamānavartmā prāvartata gantum
atha krameṇa gacchata eva tasya anavakeśinaḥ,
kuḍmalitakarṇikārāḥ,
pracuracampakāḥ,
sphītaphalegrahayaḥ,
phalabharabharitanameravaḥ,
nīladalanaladanārikelanikarāḥ,
harikesarasaralaparikarāḥ,
korakanikurumbaromāñcitakurubakarājayaḥ,
raktāśokapallavalāvaṇyalipyamānadaśadiśaḥ,
pravikasitakesararajovisarabadhyamānavāsaradhūsarimāṇaḥ,
svarajaḥsikatilatilakatalāḥ,
pravicalitahiṅgavaḥ,
pracurapūgaphalāḥ,
prasavapūgapiṅgalapriyaṅgavaḥ,
parāgapiñjaritamañjarīpuñjyamānamadhupamañjuśiñjājanitajanamudaḥ,
madamalamecakitamucukundaskandhakāṇḍakathyamānaniḥśaṅkakarikaraṭakaṇḍūtayaḥ,
uḍḍīyamānaniḥśaṅkacaṭulakṛṣṇaśāraśāvasakalaśādvalasubhagabhūmayaḥ,
tamaḥkālatamatamālamālāmīlitātapāḥ,
stabakadanturitadevadāravaḥ,
taralatāmbūlīstambajālakitajambūjambīravīthayaḥ,
kusumarajodhavaladhūlīkadambacakracumbitavyomānaḥ,
bahalamadhumokṣokṣitakṣitayaḥ,
parimalaghaṭitaghrāṇatṛptayaḥ,
katipayadivasaprasūtakukkuṭīkuṭīkṛtakuṭajakoṭarāḥ,
caṭakāsañcāryamāṇavācāṭacāṭakerakriyamāṇacāṭavaḥ,
sahacarīcāraṇacañcuracakoracañcavaḥ,
nirbhayabhūribhuruṇḍabhujyamānapākakapilapīlavaḥ,
sadāphalakaṭaphalaphalaviśasananiḥśūkaśukaśakuntaśātitaśalāṭavaḥ,
śaileyasukumāraśilātalasukhaśayitaśaśaśiśavaḥ,
śephālikāśiphāvivaravisrabdhavivartamānagaudherarāśayaḥ,
nirātaṅkaraṅkavaḥ,
nirākulanakulakulakelayaḥ,
kalakokilakulakavalitakalikodgamāḥ,
sahakārārāmaromanthāyamānacamūrayūthāḥ,
yathāsukhaniṣaṇṇanīlāṇḍajamaṇḍalāḥ,
nirvikāravṛkavilokyamānapotapītagavayadhenavaḥ,
śravaṇahārisanīḍagirinitambanirjharaninādanidrānandamandāyamānakarikulakarṇatāladundubhayaḥ,
samāsannakinnarīgītaravarasamānaruravaḥ,
pramuditataratarakṣavaḥkṣataharitaharidrādravarajyamānanavavarāhapotapotravalayaḥ,
guñjākuñjaguñjajāhakāḥ,
jātīphalakasuptaśālijātakavalayaḥ,
daśanakupitakapipotapeṭakapāṭitapāṭalamukhakīṭapuṭakāḥ,
lakucalampaṭagolāṅkūlalaṅghyamānalavalayaḥ,
baddhavālukālavālavalayāḥ,
kuṭilakuṭāvalivalitavegagirinadikāsrotasaḥ,
nibiḍaśākhākāṇḍalambamānakamaṇḍalavaḥ,
sūtraśikyāsaktariktabhikṣākapālapallavitalatāmaṇḍapāḥ,
nikaṭakuṭīkṛtapāṭalamudrācaityakamūrtayaḥ,
cīvarāmbararāgakaṣāyodakadūṣitoddeśāḥ,
meghamayā iva kṛtaśikhaṇḍikulakolāhalāḥ,
vedamayā ivāparimitaśākhābhedagahanāḥ,
māṇikyamayā iva mahānīlatanavaḥ,
timiramayā iva sakalajananayanamuṣaḥ,
yāmunā ivordhvīkṛtamahāhṛdāḥ,
marakatamaṇiśyāmalāḥ krīḍāparvatakā iva vasantasya,
añjanācalā iva pallavitāḥ,
tanayā ivāṭavījātā vindhyasya,
pātālāndhakārarāśaya iva bhittvā bhuvam utthitāḥ,
pratipraveśakā iva varṣāvāsarāṇām,
aṃśāvatārā iva kṛṣṇarātrīṇām,
indranīlamayāḥ prāsādā iva vanadevatānām,
purastād darśanapatham avaterus taravaḥ
tato narapater abhavan manasy adūravartinā khalu bhavitavyaṃ bhadanteneti
avatīrya ca girisariti samupaspṛśya yugapadviśrāmasamayasamunmuktaheṣāghāṣabadhirīkṛtāṭavīgahanām asminn eva pradeśe sthāpayitvā vājisenām avalambya ca tapasvijanadarśanocitaṃ vinayaṃ hṛdayena dakṣiṇena ca hastena mādhavaguptam aṃse viralair eva rājabhir anugamyamānaś caraṇābhyām eva prāvartata gantum
atha teṣāṃ tarūṇāṃ madhye nānādeśīyaiḥ sthānasthāneṣu sthāṇūn āśritaiḥ śilātaleṣūpaviṣṭair latābhavanāny adhyāvasadbhir araṇyānīnikuñjeṣu nilīnair viṭapacchāyāsu niṣaṇṇais tarumūlāni niṣevamāṇair vītarāgair ārhatair maskaribhiḥ śvetapaṭaiḥ pāṇḍurabhikṣubhir bhāgavatair varṇibhiḥ keśaluñcanaiḥ kāpilair janair lokāyatikaiḥ kāṇādair aupaniṣadair aiśvarakāranikaiḥ kārandhamibhir dharmaśāstribhiḥ paurāṇikaiḥ sāptatantavaiḥ śaivaiḥ śābdaiḥ pāñcarātrikair anyaiś ca svān svān siddhāntāñ śṛṇvadhir abhiyuktaiś cintayadbhiś ca pratyuccaradbhir ca saṃśayānaiś ca niścinvadbhiś ca vyutpādayadbhiś ca vivadamānaiś cābhyasyadbhiś ca vyācakṣāṇaiś ca śiṣyatāṃ pratipannair dūrād evāvedyamānam,
ativinītaiḥ kapibhir api caityakarma kurvāṇais trisaraṇaparaiḥ paramopāsakaiḥ śukair api śākyaśāsanakuśalaiḥ kośaṃ samupadiśadbhiḥ śikṣāpadopadeśadoṣopaśamaśālinībhiḥ śārikābhir api dharmadeśanāṃ darśayantībhir anavarataśravaṇagṛhītālokaiḥ kauśikair api śārikābhir api dharmadeśanāṃ darśayantībhir anavarataśravaṇagṛhītālokaiḥ kauśikair api bodhisattvajātakāni japadbhir jātasaugataśīlaśītalasvabhāvaiḥ śārdūlair apy amāṃsāśibhir upāsyamānam,
āsanopāntopaviṣṭavisrabdhānekakesariśāvakatayā muniparameśvaram akṛtrima iva siṃhāsane niṣaṇṇam,
upaśamam iva pibadbhir vanahariṇair jihvālatābhir upalihyamānapādapallavam,
vāmakaratalaniviṣṭena nīvāram aśnatā pārāvatapotena karṇotpaleneva priyāṃ maitrīṃ prasādayantam,
itarakarakisalayanakhamayūkhalekhābhir janitajanavyāmoham,
udgrīvaṃ mayūraṃ marakatamaṇikarakam iva vāridhārābhiḥ pūrayantam,
itas tataḥ pipīlakaśreṇīnāṃ śyāmākataṇḍulakaṇān svayam eva kirantam,
aruṇena cīvarapaṭalena mradīyasā saṃvītam,
vahalabālātapānuliptam iva paurandaraṃ digbhāgam ullikhitapadamarāgaprabhāpratimayā raktāvadātayā dehaprabhayā pāṭalīkṛtānāṃ kāṣāyagrahaṇam iva diśām apy upadiśantam,
anauddhatyād adhomukhena mandamukulitakumudākāreṇa snigdhadhavalaprasannena cakṣuṣā janakṣuṇṇakṣudrajantujīvanārtham amṛtam iva varṣantam,
sarvaśāstrākṣaraparamāṇubhir iva nirmitaṃ paramasaugatam apy avalokiteśvaram,
askhalitam api tapasi lagnam,
ālokam iva yathāvasthitasakalapadārthaprakāśakaṃ darśanārthinām,
sugatasyāpy abhigamanīyam iva,
dharmasyāpy ārādhanīyam iva,
prasādasyāpi prasādanīyam iva,
mānasyāpi mānarnāyam iva,
vandyatvasyāpi vandanīyam iva,
ātmanasapi spṛhaṇīyam iva,
dhyānasyāpi dhyeyam iva,
jñānasyāpi jñeyam iva,
janma japasya,
nemiṃ niyamasya,
tattvaṃ tapasaḥ,
śarīraṃ śaucasya,
kośaṃ kuśalasya,
veśma viśvāsasya,
sarvasvaṃ sadvṛttatāyāḥ,
dākṣyaṃ dākṣiṇyasya,
pāraṃ parānukampāyāḥ,
nirvṛtiṃ sukhasya,
madhyame vayasi vartamānaṃ divākaramitram adrākṣīt
atipraśāntagambhīrākārāropitabahumānaś ca sādaraṃ dūrād eva samaṃ śirasā manasā vacasā ca vavande
divākaramitras tu maitrīmayaḥ prakṛtyā viśeṣatas tenāpareṇādṛṣṭapūrveṇāmānuṣalokocitena sarvābhibhāvinā mahānubhāvābhogabhājā bhrājiṣṇunā bhūpater aprākṛtenākāraviśeṣaṇa tena cābhijātyaprakāśakena garīyasā praśrayeṇa cāhlāditaś cakṣuṣi ca cetasi ca yugapad agrahīt
vīrasvabhāvasapi ca sampāditasasaṃbhramābhyutthānaḥ saṅkalayya kiṃ cid udgamanakena vilolaṃ vilambamānaṃ vāmāṃsāc cīvarapaṭāntam utkṣipyānekābhayadānadīkṣādakṣiṇo dakṣiṇaṃ mahāpuruṣalakṣaṇalekhāpraśastaṃ hastaṃ snigdhamadhurayā vācā sagauravam ārogyadānena rājānam anvagrahīt
abhyanandac ca svāgatagirā gurum ivābhyāgataṃ bahu manyamānaḥ svenāsanenādhvam atreti nimantrayāṃcakre
pārśve sthitaṃ ca śiṣyam abravīt 'āyuṣman,
upānaya kamaṇḍalunā pādodakam'iti
rājā tv acintayat 'alohaḥ khalu saṃyamanapāśaḥ saujanyam abhijātānām
sthāne khalu tatrabhavān guṇān urāgī grahavarmā bahuśo varṇitavānasya guṇān'iti
prakāśaṃ cābabhāṣe 'bhagavan,
darśanapuṇyānugṛhītasya mama punarutka ivāyam āryaprayuktaḥ pratibhāty anugrahaḥ
cakṣuṣpramāṇaprasādasvīkṛtasya ca parakaraṇam ivāsanādidānopacāraceṣṭitam
atibhūmir bhūmir evāsanaṃ bhavādṛśāṃ puraḥ sambhāṣaṇāmṛtābhiṣekaprakṣālitasakalavapuṣaś ca me pradeśavṛttiḥ
pādyam apy apārthakam
āsatāṃ bhavanto yathāsukham
āsīnasaham'ity abhidhāya kṣitāv evopāviśat
'alaṃkāro hi paramārthataḥ prabhavatāṃ praśrayātiśayaḥ,
ratnādikas tu śilābhāraḥ'ity ākalayya punaḥ punar abhyarthyamānasapi yadā na pratyapadyata pārthivo vacanaṃ tadā svam evāsanaṃ punar api bheje bhadantaḥ
bhūpatimukhanalinanihitanibhṛtanayanayugalanigaḍaniścalīkṛtahṛdayaś ca sthitvā kāṃ cit kālakalāṃ kalikālakalmaṣakāluṣyam iva kṣālayann amalābhir dantamayūkhamālābhir mūlaphalābhyavahārasambhavam udvamann iva ca parimalasubhagaṃ vikacakusumapaṭalapāṇḍuraṃ latāvanam avādīt adyaprabhṛti na kevalam ayam anindyo vandyasapi prakāśitasatsāraḥ saṃsāraḥ
kiṃ nāma nālokyate jīvadbhir adbhutaṃ yena rūpam acintitopanatam idaṃ dṛkpatham upagatam
evaṃvidhair anumīyante janmāntarāvasthitasukṛtāni hṛdayotsavaiḥ
ihāpi janmani dattam evāsmākam amunā tapaḥkleśena phalam asulabhadarśanaṃ darśayatā devānāṃ priyam
ātṛpteḥ pītam amṛtam īkṣaṇābhyām
jātaṃ nirutkaṇṭhaṃ mānasaṃ nivṛttisukhasya
mahadbhiḥ puṇyair vinā na viśrāmyanti sajjane tvādṛśi dṛśaḥ
sudivasaḥ sa yasmiñ jātasasi
sā sujātā jananīyā sakalajīvalokajīvitajanakam ajanayad āyuṣmantam
puṇyavanti puṇyāny api tāni yeṣām asi pariṇāmaḥ
sukṛtatapasas te paramāṇavo ye tava parigṛhītasarvāvavasthito yaḥ
tat subhagaṃ saubhāgyam āśritasasi yena
bhavyaḥ sa puruṣabhāvo bhavaty avasthito yaḥ
yat satyaṃ mumukṣor api me puṇyabhājam ālokya punaḥ śraddhā jātā manujajanmani
necchadbhir apy asmābhir dṛṣṭaḥ kusumāyudhaḥ
kṛtārtham adya cakṣur vanadevatānām
adya saphalaṃ janma vanapādapānāṃ yeṣām asi gato gocaram
amṛtamayasya bhavato vacasā mādhuryaṃ kāryam eva
asya tv īdṛśe śaiśave vinayasyopādhyāyaṃ dhyāyann api na sambhāvayāmi
bhuvi sarvathā śūnya āsīd ajāte dīrghāyuṣi guṇagrāmaḥ
dhanyaḥ sa bhūbhṛd yasya vaṃśe maṇir iva muktāmayaḥ sambhūtasasi
evaṃvidhasya ca puṇyavataḥ kathaṃ cit prāptasya kena priyaṃ samācarāma iti pāriplavaṃ ceto naḥ
sakalavanacarasārthasādhāraṇasya kandamūlaphalasya girisaridambhaso vā ke vayam
aparopakaraṇīkṛtas tu kāyakalir ayam asmākam
sarvasvam avaśiṣṭam iṣṭātithyāya
svāyattāś ca vidyante vidyābindavaḥ kati cit
upayogaṃ tu na prītir vicārayati
yadi ca noparuṇaddhi kaś cit kāryalavam arakṣaṇīyākṣaraṃ vā kathanīyaṃ tat kathayatu bhavāñ śrotum abhilaṣati hṛdayaṃ sarvam idaṃ naḥ
kena kṛtyātibhāreṇa bhavyo bhūṣitavān bhūmim etām abhramaṇayogyām
kiyad avadhir vāyaṃ śūnnyāṭavīparyaṭanakleśaḥ kalyāṇarāśeḥ
kasmāc ca santaptarūpeva te tanur iyam asantāpārhā vibhāvyate'iti
rājā tu sādarataram abravīt 'ārya,
darśitasaṃbhrameṇānena madhurasavisaram amṛtam iva hṛdayadhṛtikaram anavarataṃ varṣatā vacasaiva te sarvam anuṣṭitam
dhanyasasmi yad evam abhyarhitam anupacaraṇīyam api mānyo manyate mām
asya ca mahāvanabhramaṇaparikleśasya kāraṇam avadhārayatu matimān
mama hi vinaṣṭanikhileṣṭabandhojīvitānubandhasya nibandhanam ekaiva yavīyasī svasāvaśeṣā
sāpi bhartur viyogād vairiparibhavabhayād bhramantī katham api vindhyavanam idam,
aśubhaśabarabalabahulam,
agaṇitagajakulakalilam,
aparimitamṛgapatiśarabhabhayam,
urumahiṣamuṣitapathikagamanam,
atiniśitaśarakuśaparuṣam,
avaṭaśataviṣamam aviśat
atas tām anveṣṭuṃ vayam aniśaṃ niśi niśi ca satatam imām aṭavīm aṭāmaḥ
na cainām āsādayāmaḥ
kathayatu ca gurur api yadi kadā cit kutaś cid vane carataḥ śrutipatham upagatā tad vārtā'iti
atha tac chrutvā jātodvega iva bhadantaḥ punar abhyadhāt 'dhīman,
na khalu kaś cid evaṃrūpo vṛttāntasasmān abhyupagatavān
abhājanaṃ hi vayam īdṛśānāṃ priyākhyānopāyanānāṃ bhavatām
'ity evaṃ bhāṣamāṇa eva tasminn akasmād āgatyāparaḥ śamini vayasi vartamānaḥ saṃbhrāntarūpa iva purastād uparacitāñjalir jātakaruṇaḥ prakṣaritacakṣur bhikṣur abhāṣata 'bhagavan bhadanta,
mahatkaruṇaṃ vartate
bālaiva balavadvyasanābhibhūtā bhūtapūrvāpi kalyāṇarūpā strī śokavegavivaśā vaiśvānaram viśati
sambhāvayatu tām aproṣitaprāṇāṃ bhagavān
abhyupapadyatāṃ samucitaiḥ samāśvāsanaiḥ
anuparatapūrvaṃ kṛmikīṭam api duḥkhitaṃ dayārāśer āryasya gocaragatam'iti
rājā tu jātānujāśaṅkaḥ sodaryāsnehāc cāntadruta iva duḥkhena dodūyamānahṛdayaḥ katham api gadgadikāgrḥītakaṇṭho vikalavāg bāṣpāyamāṇadṛṣṭiḥ papraccha ''pārāśarin,
kiyad dūre sā yoṣid evaṃjātīyā jīved vā kālam etāvantam iti
pṛṣṭā vā tvayā 'kāsi,
kasyāsi,
kutasasi,
kim arthaṃ vanam idam abhyupagatāsi,
viśasi ca kiṃ nimittam analam' ity āditaḥ prabhṛti kārtsnyena kathyamānam icchāsmi śrotuṃ katham āryasya gatā gocaram ākārato vā kīdṛśī''iti
tathābhihitas tu bhūbhujā bhikṣur ācacakṣe 'mahābhāga,
śrūyatām
ahaṃ hi pratyūṣasy evādya vanditvā bhagavantam anenaiva girinadīrodhasā saikatasukumāreṇa yadṛcchayā vihṛtavān atidūram
ekasmiṃś ca vanalatāgahane girinadīsamīpabhāji bhramarīṇām iva himahatakamalākarakātarāṇāṃ rasitaṃ sāryamāṇānām atitāratānavartinīnāṃ vīṇātantrīṇām iva jhāṃkāram ekatānaṃ nārīṇāṃ ruditam adhṛtikaram atikaruṇam ākarṇitavān asmi
samupajātakṛpaś ca gatasasmi taṃ pradeśam
dṛṣṭavān asmi ca dṛṣatkhaṇḍakhaṇḍitāṅguligalallohitena ca pārṣṇipraviṣṭaśaraśalākāśalyaśūlasaṅkocitacakṣuṣā cādhvanīnaśramaśvayathuniścalacaraṇena ca sthāṇavavraṇavyathitagulphabaddhabhūrjatvacā ca vātakhaḍakhedakhañjajaṅghājātajvareṇa ca pāṃsupāṇḍurapiṇḍikena ca kharjūrajūṭajaṭājarjaritajānunā ca śatāvarīvidāritoruṇā ca vidārīdāritatanudukūlapallavena cotkaṭavaṃśaviṭapakaṇṭakakoṭipāṭitakañcukakarpaṭena ca phalalobhālambitānamrabadarīlatājālakair utkaṇṭakair ullikhitasukumārakarodareṇa ca kuraṅgaśṛṅgotkhātaiḥ kandamūlaphalaiḥ kadarthitabāhunā ca tāmbūlavirahavirasamukhakhaṇḍitakomalāmalakīphalena ca kuśakusumāhatilohitānāṃ śvayatām akṣṇāṃ lepīkṛtamanaḥśilena ca kaṇṭakilatālūnālakaleśena ca kena cit kisalayopapāditātapatrakṛtyena kena cit kadalīdalavyajanavāhinā ken cit kamalinīpalāśapuṭagṛhītāmbhasā kena cit pātheyīkṛtamṛṇālapūlikena kena cic cīnāṃśukadaśāśikyanihitanālikerakośakalaśīkalitarasālatailena,
katipayāvaśeṣaśokavikalakalāmūkakubjavāmanabadhirabarbarāviralenābalānāṃ cakravālena parivṛtām,
āpatkāle'pi kulodgatenevāmucyamānāṃ prabhālepinā lāvaṇyena,
pratibimbitair āsannavanalatākisalayaiḥ sarasair duḥkhakṣatair ivāntaḥpaṭalīkriyamāṇakāyām,
kaṭhoradarbhāṅkurakṣatakṣāriṇā kṣatajenānusaraṇālaktakeneva raktacaraṇām,
unnālenānyataranārīdhṛtenāravindanīdalena kṛtacchāyam api vicchāyaṃ mukham udvahantīm,
ākāśam api śūnyatayātiśayānām,
mṛṇmayīm iva niścetanatayā,
marunmayīm iva niśvāsasampadā,
pāvakamayīm iva santāpasantānena,
salilamayīm ivāsraprasravanena,
viyanmayīm iva niravalambanatayā,
taḍinmayīm iva pāriplavatayā,
śabdamayīm iva paridevitavāṇībāhulyena,
muktamuktāṃśukaratnakusumakanakapatrābharaṇāṃ kalpalatām iva mahāvane patitām,
parameśvarottamāṅgapātadurlalitāṅgāṃ gaṅgām iva gāṃ gatām,
vanakusumadhūlidhūsaritapādapallavām,
prabhātacandramūrtim iva lokāntaram abhilaṣantīm,
nijajalamokṣakadarśitadhavalāyatanetraśobhām,
mandākinīmṛṇālinīm iva parimlāyamānām,
duḥsaharavikiraṇasaṃsparśakhedanimīlitāṃ kumudinīm iva duḥkhena divasaṃ nayantīm,
dagdhadaśāvisaṃvāditāṃ pratyūṣapradīpaśikhām iva kṣāmakṣāmāṃ pāṇḍuvapuṣam,
pārśvavartivāraṇābhiyogarakṣyamāṇāṃ vanakariṇīm iva mahāhrade nimagnām,
praviṣṭāṃ vanagahane dhyāne ca,
sthitāṃ tarutale maraṇe ca,
patitāṃ dhātryutsaṅge mahānarthe ca,
dūrīkṛtāṃ bhartrā sukhena ca,
virecitāṃ bhramaṇenāyuṣā ca,
ākulāṃ keśakalāpane maraṇopāyena ca,
vivarṇitām adhvadhūlibhir aṅgavedanābhiś ca,
dagdhāṃ caṇḍātapena vaidhavyena ca,
dhṛtamukhīṃ pāṇinā maunena ca,
gṛhītāṃ priyasakhījanena manyunā ca,
tathā ca bhraṣṭair bandhubhir vilāsaiś ca,
muktena śravaṇayugalenātmanā ca,
parityaktair bhūṣaṇaiḥ sarvārambhaiś ca,
bhagnair valayair manorathaiś ca,
caraṇalagnābhiḥ paricārikābhir darbhāṅkurasūcībhiś ca,
hṛdayavinihitena cakṣuṣā priyeṇa ca,
dīrghaiḥ śokaśvasitaiḥ keśaiś ca,
kṣīṇena vapuṣā puṇyena ca,
pādayoḥ patantībhir vṛddhābhir aśrudhārābhiś ca,
svalpāvaśeṣeṇa parijanena jīvitena ca,
alasām unmeṣe,
dakṣām aśrumokṣe,
santatāṃ cintāsu,
vicchinnām āśāsu,
kṛśāṃ kāye,
sthūlāṃ śvasite,
pūritāṃ duḥkhena,
riktāṃ sattvena,
adhyāsitām āyāsena,
śūnyāṃ hṛdayena,
niścalāṃ niścayena,
calitāṃ dhairyāt,
api ca vasatiṃ vyasanānām,
ādhānam ādhīnām,
avasthānam anavasthānām,
ādhāram adhṛtīnām,
āvāsam avasādānām,
āspadam āpadām,
abhiyogam abhāgyānām,
udvegam udvegānām,
kāraṇaṃ karuṇāyāḥ,
pāraṃ parāyattatāyā yoṣitam
cintitavān asmi ca citram īdṛśīm apy ākṛtim upatāpāḥ spṛśantīti
sā tu samīpagate mayi tad avasthāpi sabahumānam ānatamauliḥ praṇatavatī
ahaṃ tu prabalakaruṇāpreryamāṇas tām ālapitukāmaḥ punaḥ kṛtavān manasi katham iva mahānubhāvām enām āmantraye
'vatse'ity atipraṇayaḥ,
'mātaḥ'iti cāṭu,
'bhagini'ity ātmasambhāvanā,
'devi'iti parijanālāpaḥ,
'rājaputri'ity sphuṭam,
'upāsike'iti manoratha,
'svāmini'iti bhṛtyabhāvābhyupagamaḥ,
'bhadre'itītarastrī samucitam,
'āyuṣmati'ity avasthāyām apriyam,
'kalkyāṇini'iti daśāyāṃ viruddham,
'candramukhi'ity amunimata,
'bāle'ity agauravopetam,
'ārye'iti jarāraupaṇam,
'puṇyavati'iti phalaviparītam,
'bhavati'iti sarvasādhāraṇam
api ca 'kāsi'ity anabhijātam,
'kim arthaṃ rodiṣi'iti duḥkhakāraṇasmaraṇakāri,
'mā rodīḥ'iti śokahetum anapanīya na śobhate,
'samāśvasihi'iti kim āśritya,
'svāgatam'iti yātayāmam,
'sukham āsyate'iti mithyā
ity evaṃ cintayaty eva mayi tasmāt straiṇād utthāyānyatarā yoṣid āryarūpeva śokaviklavā samupasṛtya katipayapalitaśāraṃ śiro nītvā mahītalam atulahṛdayasantāpasūcakair aśrubindubhiś caraṇayugalam dahantī mamātikṛpaṇair kṣaraiś ca hṛdayam abhihitavatī 'bhagavan,
sarvasattvānukampinī prāyaḥ pravrajyā
pratipannaparaduḥkhakṣapaṇadīkṣād akṣāś ca bhavanti saugatāḥ
karuṇākulagṛhaṃ ca bhagavataḥ śākyamuneḥ śāsanam
sakalajanopakārarasajjā sajjanatā jainī
paralokasādhanaṃ ca dharmo munīnām
prāṇarakṣaṇāc ca na paraṃ puṇyajātaṃ jagati gīyate janena
anukampābhūmayaḥ prakṛtyaiva yuvatayaḥ kiṃ punar vipadabhibhūtāḥ
sādhujanaś ca siddhakṣetram ārtavacasām
yata iyam naḥ svāminī maraṇena pitur abhāvena bhartuḥ pravāsena ca bhrātuḥ bhraṃśena ca śeṣasya bāndhavavargasyātimṛduhṛdayatayānapatyatayā ca niravalambanā,
paribhavena ca nīcārātikṛtena prakṛtimanasvinī,
amunā ca mahāṭavīparyaṭanakleśena kadarthitasaukumāryā,
dagdhadaivadattair evaṃvidhair bahubhir upary upari vyasanair viklavīkṛtahṛdayā,
dāruṇaṃ duḥkham apārayantī soḍhuṃ nivārayantam anatikrāntapūrvaṃ svapne'py avagaṇayya gurujanam anunayantīr akhaṇḍitapraṇayā narmasv api samavadhīrya praiyasakhīr vijñāpayantam aśaraṇam aśruvyākulanayanam aparibhūtapūrvaṃ manasāpi paribhūya bhṛtyavargam agniṃ praviśati
paritrāyatām
āryasapi tāvad asahyaśokāpanayanopāyaopadeśanipuṇāṃ vyāpārayatu vāṇīm asyām'iti cātikṛpaṇaṃ vyāharantīm aham utthāpyodvignataraḥ śanair abhihitavān ārye,
yathā kathayasi tathā asmadgirām agocarasayam asyāḥ puṇyāśayāyāḥ śokaḥ
śakyate cen muhūrtamātram api trātum upariṣṭān na vyartheyam abhyarthanā bhaviṣyati
mama hi gurur apara iva bhagavān sugataḥ samīpagata eva
kathite mayāsminn udante niyatam āgamiṣyati paramadayāluḥ
duḥkhāndhakārapaṭalabhiduraiś ca saugataiḥ subhāṣitaiḥ svakaiś ca darśitanidarśanair nānāgamagurubhir girāṃ kauśalaiḥ kuśalaśīlām enāṃ prabodhapadavīm āropayiṣyati'iti
tac ca śrutvā 'tvaratām āryaḥ'ity abhidadhānā sā punar api pādayoḥ patitavatī
sasaham upagatya tvamamāṇo vyatikaram imam adhṛtikaram aśaraṇakṛpaṇabahuyuvatimaraṇam atikaruṇam atra bhavate gurave niveditavān'iti
atha bhūbhṛd bhaikṣavaṃ samavadhārya tad bhāsitam aśrumiśritam aśrute'pi svasur nāmani nimnīkṛtamanā manyunā sarvākārasaṃvādinyā daśayaiva dūrīkṛtasandeho dagdha iva sodaryāvasthāśravaṇena śravaṇayoḥ śramaṇācāryam uvāca 'ārya,
niyataṃ sauveyam anāryasyāsya janasyātikaṭhinahṛdayasyātinṛśaṃsasya mandabhāgyasya bhaginī bhāgadheyair etām avasthāṃ nītā niṣkāraṇavairibhir varākī vidīryamāṇaṃ me hṛdayam evaṃ nivedayati'itya uktvā tam api śramaṇam abhyadhāt 'ārya,
uttiṣṭhā
darśaya kvāsau
yatasva prabhūtaprāṇiparitrāṇapuṇyopārjanāya
yāmaḥ
yadi katham cij jīvantīṃ sambhāvayāmaḥ'iti bhāṣamāṇa evottasthau
atha samagraśiṣyavaragānugatenācāryeṇa turagebhyaś cāvatīrya samastena sāmantalokena paścād ākṛṣyamāṇāśvīyenānugamyamānaḥ purastāc ca tena śākyaputrīyeṇa pradiśyamānavartmā padbhyām eva taṃ pradeśam aviralaiḥ padaiḥ pibann iva prāvartata
krameṇa ca samupagataḥ śuśrāva latāvanānataritasya mumūrṣor mahataḥ straiṇasya tat kālocitānanekaprakārān ālāpān 'bhagavan dharma,
dhāva śīghram
kvāsi kuladevate
devi dharaṇi,
dhīrayasi na duḥkhitāṃ duhitaram
kva nu khalu proṣitā puṣpabhūtikuṭumbinī lakṣmīḥ
anāthāṃ nātha mukharavaṃśya vividhādhividhurāṃ vadhūṃ vidhavāṃ vibodhayasi kim iti nemām
bhagavan,
bhaktajane saṃjvariṇi sugata suptasasi
rājadharma puṣpabhūtibhavanapakṣapātin,
udāsīnībhūtasasi katham
tvayy api vipadbāndhava vindhya vandhyasayam añjalibandhaḥ
mātar mahāṭavi,
raṭantīṃ na śṛṇoṣīmām āpatpatitām
pataṅga,
prasīda pāhi pativratām aśaraṇām
prayatnarakṣita kṛtaghna cāritracaṇḍāla,
na rakṣasi rājaputrīm
kim avadhṛtaṃ lakṣaṇaiḥ
hā devi duhitṛsnehamayi yaśomati,
muṣitāsi dagdhadaivadasyunā
deva,
duhitari dahyamānāyāṃ nāpatasi pratāpaśīla,
śithilībhūtam apatyaprema
mahārāja rājyavardhana,
na dhāvasi mandībhūtā bhaginīprītiḥ
aho niṣṭhuraḥ pretabhāvaḥ
vyapehi pāpa pāvaka strīghātanirghṛṇa,
jvalanna lajjase
bhrātar vāta,
dāsī tavāsmi
saṃvādaya drutaṃ devīdāhaṃ devāya duḥkhitajanārtiharāya harṣāya
nitāntaniḥśūka śokaśvapāka,
sakāmasasi
duḥkhadāyin viyogarākṣasa,
tuṣṭosi
vijane vane kamākrandāmi,
kasmai kathayāmi,
kam upayāmi śaraṇam,
kāṃ diśaṃ pratipadye,
karomi kim abhāgadheyā
gāndhāri,
gṛhītasayaṃ latāpāśaḥ
piśāci mocanike,
muñca śākhāgrahaṇakalaham
kalahaṃsi,
haṃsi kim ataḥ param uttamāṅgam
maṅgalike,
muktagalaṃ kim aydāpi rudyate
sundari,
dūrībhavati sakhīsārthaḥ
sthāsyasi katham ivāśive śavaśibire śabarike
sutanu,
tanūnapāti patiṣyasi tvam api
mṛṇālakomale mālāvati,
mlānāsi
mātar mātaṅgike,
aṅgīkṛtas tvayāpi mṛtyuḥ
vatse vatsike,
vatsyasi katham anabhiprete pretanagare
nāgarike,
garimāṇam āgatāsy anayā svāmibhaktayā
virājke,
virājitāsi rājaputrīvipadi jīvitavyayavyavasāyena
bhṛgupatanābhyudyamabhagābhijñe bhṛṅgāradhāriṇi,
dhanyāsi
ketaki,
kutaḥ punar īdṛśī susvāminī
menake,
janmani janmani devīdāsyam eva dadātu devo dehaṃ dahan dahanaḥ
vijaye vījaya kṛśānum
sānumati,
namatīndīvarikā divaṃ gantukāmā
kāmadāsi,
dehi dahanapradakṣiṇāvakāśam
vicarike,
viracaya vahnim
vikira kirātike kusumaprakaram
kurarike,
kuru kurubakakorakācitāṃ citām
cāmaraṃ cāmaragrāhiṇi gṛhāṇa
punar api kaṇṭhe marṣayitavyāni narmade narmanirmitāni nirmaryādahasitāni
bhadre subhadere,
bhadram astu te paralokagamanam
agrāmīṇaguṇānurāgiṇi grāmeyike,
gaccha sugatim
vasantike,
antaraṃ prayaccha
āpṛcchate chatradhārī devi dehi dṛṣṭim
iṣṭā tava jahāti jīvitaṃ vijayasenā
seyaṃ muktikā muktakaṇṭham āraṭati nikaṭe nāṭakasūtradhārī
pādayoḥ patati te tāmbūlavāhinī bahumatā rājaputri patralatā
kaliṅgasena,
ayaṃ paścimaḥ pariṣvaṅgaḥ pīḍaya nirbharam urasā mām
asavaḥ pravasanti vasantasene
mañjulike,
mārjayasi katikṛtvaḥ suduḥsahaduḥkhasahasrāsradigdhaṃ dagdhacakṣur idaṃ rodiṣi kiyad āśliṣya ca mām
nirmāṇam īdṛśaṃ prāyaśo yaśodhane
dhīrayasy adyāpi kiṃ māṃ mādhavike
keyam avasthā saṃsthāpanānām
gataḥ kālaḥ kālindi sakhījanānunayāñjalīnām
unmattikemattapālike,
kṛtāḥ pṛṣṭhataḥ praṇayinīpraṇipātānurodhāḥ
śithilaya cakoravati caranagrahaṇaṃ grahiṇi
kamalini,
kim anena punaḥ punar daivopālambhena
na prāptaṃ ciraṃ sakhījanasaṅgamasukam
ārye mahattarike taraṅgasene namaskāraḥ
sakhi saudāmini,
dṛṣṭāsi
samupanaya havyavāhanārcanakusumāni kumudike
dehi citārohaṇāya rohiṇi hastāvalambanam
amba dhātri,
dhīrā bhava
bhavanty evaṃvidhā eva karmaṇāṃ vipākāḥ pāpakāriṇīnām
āryacaraṇānām ayam añjaliḥ
paraḥ paralokaprayāṇapraṇāmasayaṃ mātaḥ
maraṇasamaye kasmāl lavalike halahalako balīyān ānandamayo hṛdayasya me
hṛṣyanty uccaromāñcamuñci kim aṅgīkṛtyāṅgāni
vāmanike,
vāmena me sphuritam akṣṇā
vṛthā viramasi vayasya vāyasa vṛkṣe kṣīriṇi kṣaṇe kṣaṇe kṣīṇapuṇyāyāḥ puraḥ
hariṇi,
heṣitam iva hayānām uttarataḥ
kasyedam ātapatram uccam atra pādapāntareṇa prabhāvati vibhāvyate
kuraṅgike,
kena sugṛhītanāmno nāma gṛhītam amṛtamayam āryasya
devi,
diṣṭyā vardhase devasya harṣasyāgamanamahotsavena
'ity etac ca śrutvā satvaram upasasarpa
dadarśa ca muhyantīm agnipraveśāyodyatāṃ rājā rājyaśriyam
ālalambe ca mūrcchāmīlitalocanāyā lalāṭam hastena tasyāḥ sasaṃbhramam
atha tena bhrātuḥ preyasaḥ prakoṣṭhabaddhānām oṣadhīnāṃ rasavisaram iva pratyujjīvanakṣamaṃ kṣaratā vamateva pārihāryamaṇīnām acintyaṃ prabhāvam amṛtam iva nakhacandraraśmibhir udgiratā badhanteva candrodayacyutaśiśiraśīkaraṃ candrakāntacūḍāmaṇiṃ mūrdhani mṛṇālamayāṅgulinevātiśītalena nirvāpayatā dahyamānaṃ pratyānayateva kutasapi jīvitam āhlādakena hastasaṃsparśena sahasaiva samunmimīla rājyaśrīḥ
tathā cāsambhāvitāgamanasyācintitadarśanasya sahasā prāptasya bhrātuḥ svapnadṛṣṭadarśanasyeva kaṇṭhe samāśliṣya tatkālāvirbhāvanirbhareṇābhibhūtasarvātmanā duḥkhasambhāreṇa nirdayaṃ nadīmukhapraṇālābhyām iva muktābhyāṃ sthūlapravāham utsṛjantī bāṣpavāri vilocanābhyām 'hā tāta,
hā amba,
hā sakhyaḥ'iti vyāharantī muhur muhur uccaistarāṃ ca,
samudbhūtabhaginīsnehasadbhāvabhārabhāvitamanyunā muktakaṇṭham aticiraṃ vikruśya vatse,
sthirā bhava tvam'iti bhrātrā karasthagitamukhī samāśvāsyamānāpi,
'kalyāṇini,
kuru vacanam agrajasya guroḥ'ity ācāryeṇa yācyamānāpi,
'devi,
na paśyasi devasyāvasthām
alam atiruditena'iti rājalokenābhyarthyamānāpi,
'svāmini,
bhrātaram avekṣasva'iti praijanena vijñāpyamānāpi,
'duhitar,
viśramya punar āraṭitavyam'iti nivāryamāṇāpi bāndhavavṛddhābhiḥ,
'priyasakhi,
kiyad rodiṣi
tūṣṇīm āssva
dṛḍhaṃ dūyate devaḥ'iti sakhībhir anunīyamānāpi,
cirasambhāvitānekaduḥkhanivahanirvahaṇabāṣpotpīḍapīḍyamānakaṇṭhabhāgā,
prabhūtamanyubhārabharitāntaḥkaraṇā karuṇaṃ kāhalena svareṇa kālam atidhīrghaṃ ruroda
vigate ca manyuvege vahneḥ samīpād ākṣipya bhrātrā nītā nikaṭavartini tarutale niṣasāda
śanair ācāryas tu tathā harṣa iti vijñāya vivardhitādaraḥ sutarāṃ muhūrtam ivātivāhya nibhṛtasaṃjñājñāpitena śiṣyeṇopanītaṃ nalinīdalaiḥ svayam ādāya namro mukhaprakṣālanāyodakam upaninye
narendrasapi sādaraṃ gṛhītvā prathamam anavaratarodanātāmraṃ cirapravṛttāśrujalajālaṃ raktapaṅkajam iva svasuś cakṣur akṣālayat paścād ātmanaḥ
prakṣālitamukhaśaśini ca mahīpāle sarvato niḥśabdaḥ sambabhūva sakalo likhita iva lokaḥ
tato narendro mandamandam abravīt svasāram 'vatse,
vandasvātra bhavantaṃ bhadantam
eṣā te bhartur hṛdayaṃ dvitīyam asmākaṃ ca guruḥ'iti
rājavacanāt tu rājaduhitari patiparicayaśravaṇoddhātena punar ānītanetrāmbhasi namantyām ācāryaḥ prayatnarakṣitāgatabāṣpāmbhaḥsambhārabhajyamānadhairyārdralocanaḥ kiṃ cit parāvṛttanayano dīrghaṃ niśaśvāsa
sthitvā ca kṣaṇam ekaṃ pradarśitapraśrayo mṛduvādī madhurayā vācā vyajahāra 'kalyāṇarāśe,
alaṃ ruditvāticiram
rājaloko nādyāpi rodanān nirvatate
kriyatām avaśyakaraṇīyaḥ snānavidhiḥ
snātvā ca gamyatāṃ gām eva bhūyo bhuvam'iti
atha bhūpatir anuvartamāno laukikam ācāram ācāryavacanaṃ cotthāya snātvā girisariti saha svasrā tām eva bhūmim ayāsīt
tasyāṃ ca saparijanāṃ prathamam āhitāvadhānaḥ pārśvavartī paravatīṃ śucā patipiṇḍapradarśaitaprayatnapratipannābhyavahārakaraṇāṃ bhaginīm abhojayat
anantaraṃ ca svayam āhārasthitim akarot
bhuktavāmś ca bandhanāt prabhṛti vistarataḥ svasuḥ kānyakubjād gauḍasaṃbhramaṃ guptito guptanāmnā kulaputreṇa niṣkāsanaṃ nirgatāyāś ca rājyavardhanamaraṇaśravaṇaṃ śrutvā cāhāranirākaraṇam anāhāraparāhatāyāś ca vindhyāṭavīparyaṭanakhedaṃ jātanirvedāyāḥ pāvakapraveśopakramaṇaṃ yāvat sarvam aśṛṇod vyatikaraṃ parijanataḥ
tataḥ sukhāsīnam ekatra tarutale viviktabhuvi bhaginīdvītīyaṃ dūrasthittanujīvijanaṃ rājānam ācāraḥ samupasṛtya śanair āsāṃcakre
sthitvā ca kaṃ cit kālāṃśaṃ leśato vaktum upacakrame 'śrīman,
ākarṇyatām
ākhyeyam asti naḥ kiṃ cit ayaṃ hi yauvanonmādāt paribhūya bhūyasīr bhāryā yauvanāvatārataralatarās tārārājo rajanīkarṇapūraḥ puruhūtapurodhaso dhiṣaṇasya puraṃdhrīṃ dharmapatnīṃ patnīyann atitaralas tārāṃ nāmāpajahāra
nākataś ca palāyāṃcakre
cakitacakoralocanayā tayā sahātikāmayā sarvākārābhirāmayā ramamāṇo ramaṇīyeṣu deśeṣu cacāra
cirāc ca kathaṃ cit sarvagīrvāṇavāṇīgauravād girāṃ patyuḥ punar api pratyarpayāmāsa tām
hṛdaye tv anindhanam adahyata virahād varārohāyās tasyāḥ satatam
ekadā tu śailād udayād udayamāno vimale vāriṇi vāruṇālayasya saṃkrāntam ātmanaḥ pratibimbaṃ vilokitavān
dṛṣṭvā ca tadā sasmāra sasmaraḥ smeragaṇḍasthalasya tārāyā mukhasya
mumoca ca manmathonmādamathyamānamānasaḥ svaḥsthasapy asvasthaḥ stavīyasaḥ pītasakalakumudavanaprabhāpravāhadhavalatārābhyām iva locanābhyāṃ bāṣpavāribindūn
atha patatas tān udanvati samasatān evācemur muktāśuktayaḥ
tāsāṃ ca kukṣikoṣeṣu muktāphalībhūtān avāpa tān katham api rasātalanivāsī vāsukir nām viṣamucām īśaḥ
sa ca tair muktāphalaiḥ pātālatale'pi tārāgaṇam iva darśayadbhir ekāvalīm akalpayat
cakāra ca mandākinīti nāma tasyāḥ
sā ca bhagavataḥ somasya sarvāsām oṣadhīnām adhipateḥ prabhāvād atyantaviṣaghnī himāmṛtasambhavatvāc ca sparśena sarvasattvasantāpahāriṇī babhūva
yataḥ sa tāṃ sarvadā viṣoṣmaśāntaye vāsukiḥ paryadhatta
samatikrāmati ca kiyaty api kāle kadā cit tām ekāvalīṃ tasmān nāgarājān nāgārjuno nāma nāgair evānītaḥ pātālatalaṃ bhikṣur abhikṣata lebhe ca
nirgatya rasātalān trisamudrādhipataye sātavāhananāmne narendrāya suhṛde sa dadau tām
sā cāsmākaṃ kālena śiṣyaparamparayā katham api hastam upagatā
yady api ca paribhava iva bhavati bhavādṛśāṃ dantrima upacāras tathāpy oṣadhibuddhyā buddhimatā sarvasattvarāśirakṣāpravṛttena rakṣaṇīyaśarīreṇāyuṣmatā viṣarakṣāpekṣayā gṛhyatām
bhikṣor arabhyāśavartinaś cīvarapaṭāntasaṃyatāṃ mumocam tām ekāvalīṃ mandākinīm
unmucyamānāyā eva yasyāḥ prabhālepini labdhāvakāśe viśadamahasi mahīyasi visarpati raśmimaṇḍale yugapaddhavalayamāneṣu diṅmukheṣu mukulitalatāvadhūtkaṇṭhitair āmūlād vikasitam iva tarubhiḥ ketakīvāṭaiḥ,
udgalitadaladanturābhiḥ prabuddham iva kumudinībhiḥ,
vidhutasitasaṭābhārabharitadikcakraiś ca litam iva kesarikulaiḥ,
prahasitam iva sitadaśanāṃśumālālokalipyamānavanaṃ vanadevatābhiḥ,
vikasitam iva śithilitakusumakośakesarāṭṭahāsa niraṅkuśaṃ kāśakānanaiḥ,
bhrāntam iva saṃbhramabhramitabālapallavapariveśaśvetāyamānaiś camarīkadambakaiḥ,
prasṛtam iva shāyamānaphenilataralatarataraṅgodgāriṇā girinadīpūreṇa,
aparatārāgaṇalābhamuditenoditam iva vikacamarīcicakrākrāntakakubhā pūrṇacandreṇa,
prakṣālita iva dāvānaladhūlidhūsaritadiganto divasaḥ,
punar iva dhautāny aśrujalakliṣṭāni nārīṇāṃ mukhāni
rājā tu māṃsalais tasyāḥ saṃmukhair mayūkhair ākulīkriyamāṇaṃ muhur muhur unmīlayan nimīlayaṃś ca cakṣuḥ katham api prayatnena dadarśa sarvāśāpūraṇīṃ paṅktīkṛtām iva diṅgāgakaraśīkarasaṃhatim,
ghanamuktāṃ śāradīm iva lekhīkṛtāṃ jyotsnām,
prakṭapadakacihnāṃ sañcāraṇavīthīm iva bālendor niścalībhūtāṃ saptarṣimālām iva hastamuktāṃ,
abhibhūtasakalabhuvanabhūṣaṇabhūtiprabhāvām aiśānīm iva śaśikalām,
dhavalatāguṇaparigṛhītāṃ kāntim iva nirgatām kṣīrarāśeḥ,
anekamahāmahībhṛtparamparāgatāṃ gaṅgām iva durgatiharām,
anavaratasphuritataralāṃśukāṃ puraḥsarapatākām iva mheśvarabhāvāgamasya,
ghanasāraśuklāṃ dantapaṅktim ivābhimukhasyeśvarasya,
varamanorathapūraṇasamarthāṃ svayaṃvarasrajam iva bhuvanaśriyaḥ,
nijakarapallavāvaraṇadurlakṣyāṃ cakṣūrāgavihasatikām iva vasudhāyā,
mantrakoṣasādhanapravṛttasyākṣamālām iva rājadharmasya,
samudrālaṅkārabhutāṃ saṃkhyālekhyapaṭṭikām iva kuberakośasya
paśyaṃś caitāṃ vismayam ājagāma manasā suciram
ācāryas tu tām uddhṛtya babandha bandhure skandhabhāge bhūpateḥ
atha narapatir api prītim upadarśayan pratyavādīt 'ārya,
ratnānām īdṛśānām anarhāḥ prāyeṇa puruṣā
tapaḥsiddhir iyam āryasya devatāprasādo vā
ke ca vayam idānīm ātmanasapi kim uta grahaṇasya pratyākhyānasya vā
darśanāt prabhṛti prabhūtaguruguṇagaṇahṛtena hṛdayena paravanto vayam
saṅklpitam idam āmaraṇād āryopayogāya śarīram
atra kāmacāro vaḥ kartavyānām'iti
samatikrānte ca kiyaty api kāle gate caikāvalīvarṇanālāpe lokasyānantaraṃ labdhaviśrambhā rājyaśrīs tāmbūlavāhinīṃ patralatām āhūyopāṃśu kim api karṇamūle śanair ādideśa
darśitavinayā ca patralatā pārthivam vyajñāpayat deva,
devī vijñāpayati na smarāmy āryasya puraḥ kadā cid uccairvacanam api
kuto vijñāpanam
iyaṃ hi śucām asahyatā vyāpārayantī hatadaivadattādeśā śithilayati vinayam
abalānāṃ hi patir apatyaṃ vāvalambanam
ubhayavikalānāṃ tu duḥkhānalendhanāyamānaṃ prāṇitam aśālinatvam eva kevalam
āryāgamanena ca kṛtasapi pratihato maraṇaprayatnaḥ
ataḥ kāṣāyagrahaṇābhyanujñayānugṛhyatām ayam apuṇyabhājanaṃ janaḥ'iti
janādhipas tu tad ākarṇya tūṣṇīm evāvātiṣṭhata
athācāryaḥ sudhīram abhyadhāt 'āyuṣmati,
śoko hi nāma paryāyaḥ piśācasya rūpāntaram ākṣepasya tāruṇyaṃ tamaso viśeṣaṇaṃ viṣasyānantakaḥ pretanagaranāyakaḥ
ayam anirvṛtidharmā dahanaḥ
ayam akṣayo rājayakṣmā
ayam alakṣmīnivāso janārdanaḥ
ayam apuṇyapravṛttaḥ kṣapaṇakaḥ
ayam apratibodho nidrāprakāraḥ
ayam analasadharmā sannipātaḥ
ayam aśivasahacaro vināyakaḥ
ayam abudhasevito grahavargaḥ
ayam ayogasamuttho jyotiḥprakāraḥ
ayaṃ snehād vāyuprakopaḥ,
mānasād agnisambhavaḥ,
ārdrabhāvād rajaḥkṣobhaḥ,
rasād abhiśoṣaḥ,
rāgāt kālapariṇāmaḥ
tad asyājasrasrāviṇo hṛdayamahāvraṇasya bahuladoṣāndhakāralabdhapraveśaprasarasya prāṇataskarasya śūnyatāhetor mahābhūtagrāmaghātakasya sakalavigrahakṣapaṇadakṣasya doṣacakravartinaḥ kārśyaśvāsapralāpopadravabahalasya dīgharogasyāsadgrahasya sakalalokakṣayadhūmaketor jīvitāpahāradakṣasyākṣaṇarucer anabhravajrapātasya sphuradanavadyavidyāvidyududdyotamānāni gahangranthagranthigūḍhagarbhagrahaṇagambhīrāṇi bhūrikāvyakathākaṭhorāṇi bahuśāstrodvahanabṛhanti viduṣām api hṛdayāni nālaṃ soḍhum āpātaṃ kim uta navanavamālikākusumakomalānāṃ sarasabisatantudurbalakam abalānāṃ hṛdayam
evaṃ sati satyavrate,
vada kim atra kriyate,
katama upālabhyate,
kasya pura uccair ākrandyate,
hṛdayadāhi duḥkhaṃ vā khyāpyate
sarvam akṣiṇī nimīlya soḍhavyam amūḍhena martyadharmaṇā
puṇyavati,
purātanyaḥ
sthitaya etāḥ kena śakyante'nyathākartum
saṃsarantyo naktaṃdivaṃ drāghīyasyo janmajarāmaraṇaghaṭanaghaṭīyantrarājirajjavaḥ pañcajanānām
pañcamahābhūtapañcakulādhiṣṭhitāntaḥkaraṇavyavahāradarśananipunāḥ sarvaṃkaṣā viṣamā dharmarājasthitayaḥ
kṣaṇam api kṣamamāṇā galanty āyuṣkalākalanakuśalā nilaye nilaye kālanālikāḥ
jagati sarvajantujīvitopahārapātinī sañcarati jhaṭiti caṇḍikā yamājñā
raṭanty anavaratam akhilaprāṇiprayāṇaprakaṭanapaṭavaḥ pretapatipaṭahāḥ
pratidiśaṃ paryaṭanti peṭakaiḥ pratipuraṃ prataptalohalohitākṣāḥ kālakūṭakāntikālakāyāḥ kālapāśapāṇayaḥ kālapuruṣāḥ
pratibhavanaṃ bhramanti bhīṣaṇakiṅkarakaraghaṭṭitayamaghaṇṭāpuṭapaṭuṭāṃkārabhayaṅkarāḥ sarvasattvasaṅghasaṃharaṇāya ghorāghātaghoṣṇāḥ
diśi diśi vahanti bahucitādhūmadhūsaritapretapatipatākāpaṭupatitagṛdhradṛṣṭayaḥ śokakṛtakolāhalākulakuṭumbinīvikīrṇakeśakalāpaśabalaśavaśibikāsahasrasaṅkulāḥ kilakilāyamānaśmaśānaśibiraśivāśāvakāḥ paralokāvasathapathikasārthaprasthānaviśikhāvīthayaḥ
sakalalokakavalāvalehalampaṭā bahalā vahaṃlihā leḍhi lohitācitā citāṅgārakālī kālarātrījihvā jīvitāni jīvinām
tṛptim aśikṣitā ca bhagavataḥ sarvabhūtabhujo bubhukṣā mṛtyoḥ
atidrutavāhinī cānityatānadī
kṣaṇikāś ca mahābhūtagrāmagoṣṭhayaḥ
rātriṣu bhaṅgurāṇi gātrayantrapañjaradārūṇi dehinām
aśubhaśubhāveśavivaśā viśarāravaḥ śarīranirmāṇaparamāṇavaḥ
chidurā jīvabandhanapāśatantrītantavaḥ
sarvam ātmanasanīśvaraṃ viśvaṃ naśvaram
evam avadhṛtya nātyartham evārhasi medhāvini mṛduni manasi tamasaḥ prasaraṃ dātu
eko hi pratisaṃkhyānakṣaṇa ādhārībhavati dhṛteḥ
api ca dūragate'pi hi śoke nanv idānīm apekṣaṇīya evāyaṃ jyeṣṭhaḥ pitṛkalpo bhrātā bhavatyā guruḥ
itarathā ko na bahumanyeta kalyāṇarūpam īdṛśaṃ saṅkalpam atra bhavatyāḥ kāṣāyagrahaṇakṛtam
akhilamanojvarapraśamanakāraṇaṃ hi bhagavatī pravrajyā
jyāyaḥ khalv idaṃ poadam ātmavatām
mahābhāgas tu bhinatti manoratham adhunā
yad ayam ādiśati tad evānuṣṭheyam
yadi bhrāteti yadi jyeṣṭha iti yadi vatsala iti yadi guṇavān iti yadi rājeti sarvathā sthātavyam asya niyoge
'iti uktvā vyaraṃsīt
uparatavacasi ca tasminn jagāda narapatiḥ 'āryam apahāya kasanya evam abhidadhyāt
anabhyarthitadaivanirmitā hi viṣamavipadavalambanastambhā bhavanto lokasya
snehārdramūrtayo mohāndhakāradhvaṃsinaś ca dharmapradīpāḥ
kiṃ tu praṇayapradānadurlalitā durlabham api manoratham atiprītir abhilaṣati
dhīrasyāpi dhārṣṭyam āropayati hṛdayalaghimalaṅghitam ativallabhatvam
yuktāyuktavicāraśūnyatvāc ca śālīnam api śikṣayanti svārthatṛṣṇāḥ prāgalbhyam
abhyarthanāyā rakṣanti ca jalanidhaya iva maryādām āryāḥ
dattam eva ca śarīram idam anabhyarthitena prathamam evātithyāya mānanīyena bhavatā mahyam
ataḥ kiṃ cid arthaye bhadantam iyaṃ naḥ svasā bālā ca bahuduḥkhakheditā ca sarvakāryāvadhīraṇoparodhenāpi yāval lālanīyā nityam
asmābhiś ca bhrātṛvadhāpakāriripukulapralayakaraṇodyatasya bāhor vidheyair bhūtvā sakalalokapratyakṣaṃ pratijñā kṛtā
pūrvāvamānanābhibhavam asahamānair arpita ātmā kopasya
ato niyuṅktāṃ kiyantam api kālam ātmānam āryasapi kārye madīye
dīyatām atithaye śarīram idam
adyaprabhṛti yāvad ayaṃ jano laghayati pratijñābhāram āśvāsayati ca tātavināśaduḥkhaviklavāḥ prajāḥ,
tāvad imām atrabhavataḥ kathābhiś ca dharmyābhiḥ,
kuśalapratibodhavidhāyibhir upadeśaiś cārajobhiḥ,
śīlopaśamadāyinībhiś ca deśanābhiḥ,
kleśaprahāṇahetubhūtaiś ca tathāgatair darśanaiḥ,
asmatpārśvopayāyinīm eva pratibodhyamānām icchāmi
iyaṃ tu grahīṣyati mayaiva samaṃ samāptakṛtyena kāṣāyāṇi
arthijane ca kim iva nātisṛjanti mahāntaḥ
suranātham ātmāsthibhir api yāvat kṛtārtham akarod dhairyodadhir dadhīcaḥ
munināthasapy anapekṣitātmasthitir anukampeti kṛtvā kṛpāvān ātmānaṃ vaṭharasattvebhyaḥ katikṛtvo na dattavān
ataḥ paraṃ bhavanta eva bahutaraṃ jānanti
'ity uktvā tūṣṇīṃbahūva bhūpatiḥ
bhūyas tu babhāṣe bhadantaḥ 'bhavyā na dvir uccārayanti vācam
cetasā prathamam eva pratigrāhitā guṇās tāvakāḥ kābalim imām
amunā janenopayogas tu nirupayogasyāsya laghuni guruṇi vā kṛtye guṇavadāyattaḥ'iti
atha tathā tasminn abhinanditapraṇaye prīyamāṇaḥ pārthivas tatra tām uṣitvā vibhāvarīm uṣasi vasanālaṅkārādipradānaparitoṣitaṃ visarjya nirghātam ācāryeṇa saha svasāram ādāya prayāṇakaiḥ katipayair iva kaṭakamanujāhnavi niviṣṭaṃ pratyājagām
tatra ca rājyaśrīprāptivyatikarakathāṃ kathayata eva praṇayibhyo ravir api tatāra gaganatalam
bahalamadhupaṅkapiṅgalaḥ paṅkajākara iva sañcukoca cakravākavallabho vāsaraḥ
prakīrṇāni navarudhirarasāruṇavarṇāni lokālokajūṃṣi yajūṃṣīva kupitayājñavalkyavaktravāntāni nijavapuṣi puṣā pāpamūṣi punar api sañjahāra jālakāni rociṣām
krameṇa ca samupohyamānamāṃsalarāgarociṣṇur uṣṇāṃśuḥ,
uṣṇīṣabandhasahajacūḍāmaṇir iva vṛkodarakarapuṭotpāṭitaḥ pratyagraśonitaśoṇāṅgarāgaraudro drauṇāyanasya,
rudrabhikṣādānaśauṇḍapuramathanamuktamuṇḍaśirānāḍirudhirapūraṇaśoṇitakapilaḥ kapālakarpara iva ca paitāmahaḥ,
pitṛvadharuṣitarāmarāgaracitaḥ pṛthuvikaṭakārtavīryāṃsakūṭakuṭṭākakuṭhāratuṇḍataṣṭaduṣṭakṣatriyakaṇṭhakuhararudhirakulyāpraṇālasahasrapūrito hrada iva dūrarodhī raudhiraḥ,
bhayanigūḍhakaracaraṇamuṇḍamaṇḍalākṛtir gurugaruḍanakhapañjarākṣepakṣapaṇakṣiptakṣatajokṣito vyasur vibhāvasuḥ,
kamaṭhaiva ca loṭhyamāno nabhasi,
arunagarbhamāṃsapiṇḍāṇḍa iva ca khaṇḍimānam ānīto niyatakālātipātadūyamānadākṣāyaṇīkṣiptaḥ,
dhātutaṭa iva ca sumeror asuravadhābhicāracarupacanapiśunaḥ,
śoṇitakvāthakaṣayitakukṣir ativisaṅkaṭaḥ kaṭāha iva ca bārhaspatya sadyogalitagajadānavadehalohitopalepabhīṣaṇo mukhamaṇḍalābhoga iva mahābhairavasya muhūrtam adṛśata
jalanidhijalapratibimbitaravibimbarājibhāsvarābhrāvalambinī gṛhītārdramāṃsabhāreva cābabhāse vāsarāvasānavelā vetālanibhā
jvalatsaṃdhyārāgarajyamānajalapravāhaḥ punar iva purāṇapuruṣapīvarorusampuṭapiṣṭamadhukaiṭabharudhirapaṭalapāṭalavapur abhavad adhipatir arṇasām
avasite saṃdhyāṃsamaye samanantaram aparimitayaśaḥpānatṛṣitāya muktāśailaśilācaṣaka iva nijakulakīrtyā,
kṛtayugakaraṇodyatāyādirājarājataśāsanamudrāniveśa iva rājyaśriyā,
sakaladvīpajigīṣācalitāya śvetadvīpadūtā iva cāyatyā,
śvetabhānur upānīyata niśayā narendrāyeti
iti śrībāṇabhaṭṭakṛtau harṣacarite'ṣṭama ucchvāsaḥ