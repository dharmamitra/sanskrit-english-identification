mātṛkā 1
[vyavahāraḥ]
NM1.1a/ dharma.ekatānāḥ puruṣā yadāsan satyavādinaḥ /
NM1.1c/ tadā na vyavahāro 'abhūn na dveṣo nāpi matsaraḥ // 1
NM1.2a/ naṣṭe dharme manuṣyeṣu vyavahāraḥ pravartate /
NM1.2c/ draṣṭā ca vyavahārāṇāṃ rājā daṇḍadharaḥ kṛtaḥ // 2
NM1.3a/ likhitaṃ sākṣiṇaś cātra dvau vidhī saṃprakīrtitau /
NM1.3c/ saṃdigdhārthaviśuddhyarthaṃ dvayor vivadamānayoḥ // 3
NM1.4a/ sottaro 'anuttaraś caiva sa vijñeyo dvilakṣaṇaḥ /
NM1.4c/ sottaro 'abhyadhiko yatra vilekhāpūrvakaḥ paṇaḥ // 4
NM1.5a/ vivāde sottarapaṇe dvayor yas tatra hīyate /
NM1.5c/ sa paṇaṃ svakṛtaṃ dāpyo vinayaṃ ca parājaye // 5
NM1.6a/ sāras tu vyavahārāṇāṃ pratijñā samudāhṛtā /
NM1.6c/ taddhānau hīyate vādī taraṃs tām uttaro bhavet // 6
NM1.7a/ kulāni śreṇayaś caiva gaṇāś cādhikṛto nṛpaḥ /
NM1.7c/ pratiṣṭhā vyavahārāṇāṃ gurvebhyas tūttarottaram // 7
NM1.8a/ sa catuṣpāc catuḥsthānaś catuḥsādhana eva ca /
NM1.8c/ caturhitaś caturvyāpī catuṣkārī ca kīrtyate // 8
NM1.9a/ aṣṭāṅgo 'aṣṭādaśapadaḥ śataśākhas tathā-eva ca /
NM1.9c/ triyonir dvyabhiyogaś ca dvidvāro dvigatis tathā // 9
NM1.10a/ dharmaś ca vyavahāraś ca caritraṃ rājaśāsanam /
NM1.10c/ catuṣpād vyavahāro 'ayam uttaraḥ pūrvabādhakaḥ // 10
NM1.11a/ tatra satye sthito dharmo vyavahāras tu sākṣiṣu /
NM1.11c/ caritraṃ pustakaraṇe rājājñāyāṃ tu śāsanam // 11
NM1.12a/ sāmādyupāyasādhyatvāc catuḥsādhana ucyate /
NM1.12c/ caturṇām āśramāṇāṃ ca rakṣaṇāt sa caturhitaḥ // 12
NM1.13a/ kartṛṛn atho sākṣiṇaś ca sabhyān rājānam eva ca /
NM1.13c/ vyāpnoti pādaśo yasmāc caturvyāpī tataḥ smṛtaḥ // 13
NM1.14a/ dharmasyārthasya yaśaso lokapaktes tathā-eva ca /
NM1.14c/ caturṇāṃ karaṇād eṣāṃ catuṣkārī prakīrtitaḥ // 14
NM1.15a/ rājā sapuruṣaḥ sabhyāḥ śāstraṃ gaṇakalekhakau /
NM1.15c/ hiraṇyam agnir udakam aṣṭāṅgaḥ sa udāhṛtaḥ // 15
NM1.16a/ ṛṇādānaṃ hy upanidhiḥ saṃbhūya-utthānam eva ca /
NM1.16c/ dattasya punar ādānam aśuśrūṣābhyupetya ca // 16
NM1.17a/ vetanasyānapākarma tathā-eva-asvāmivikrayaḥ /
NM1.17c/ vikrīya-asaṃpradānaṃ ca krītvānuśaya eva ca // 17
NM1.18a/ samayasyānapākarma vivādaḥ kṣetrajas tathā /
NM1.18c/ strīpuṃsayoś ca saṃbandho dāyabhāgo 'atha sāhasam // 18
NM1.19a/ vākpāruṣyaṃ tathā-eva-uktaṃ daṇḍapāruṣyam eva ca /
NM1.19c/ dyūtaṃ prakīrṇakaṃ caiva-ity aṣṭādaśapadaḥ smṛtaḥ // 19
NM1.20a/ eṣām eva prabhedo 'anyaḥ śatam aṣṭa.uttaraṃ smṛtam /
NM1.20c/ kriyābhedān manuṣyāṇāṃ śataśākho nigadyate // 20
NM1.21a/ kāmāt krodhāc ca lobhāc ca tribhyo yasmāt pravartate /
NM1.21c/ triyoniḥ kīrtyate tena trayam etad vivādakṛt // 21
NM1.22a/ dvyabhiyogas tu vijñeyaḥ śaṅkātattvābhiyogataḥ /
NM1.22c/ śaṅkāsatāṃ tu saṃsargāt tattvaṃ ha-ūḍhādidarśanāt // 22
NM1.23a/ pakṣadvayābhisaṃbandhād dvidvāraḥ samudāhṛtaḥ /
NM1.23c/ pūrvavādas tayoḥ pakṣaḥ pratipakṣas taduttaram // 23
NM1.24a/ bhūtacchalānusāritvād dvigatiḥ sa udāhṛtaḥ /
NM1.24c/ bhūtaṃ tattvārthasaṃyuktaṃ pramādābhihitaṃ chalam // 24
NM1.25a/ tatra śiṣṭaṃ chalaṃ rājā marṣayed dharmasādhanaḥ /
NM1.25c/ bhūtam eva prapadyeta dharmamūlā yataḥ śriyaḥ // 25
NM1.26a/ dharmeṇa-uddharato rājño vyavahārān kṛtātmanaḥ /
NM1.26c/ saṃbhavanti guṇāḥ sapta sapta vahner ivārciṣaḥ // 26
NM1.27a/ dharmaś cārthaś ca kīrtiś ca lokapaktir upagrahaḥ /
NM1.27c/ prajābhyo bahumānaś ca svarge sthānaṃ ca śāśvatam // 27
NM1.28a/ tasmād dharmāsanaṃ prāpya rājā vigatamatsaraḥ /
NM1.28c/ samaḥ syāt sarvabhūteṣu bibhrad vaivasvataṃ vratam // 28
NM1.29a/ dharmaśāstraṃ puraskṛtya prāḍvivākamate sthitaḥ /
NM1.29c/ samāhitamatiḥ paśyed vyavahārān anukramāt // 29
NM1.30a/ āgamaḥ prathamaṃ kāryo vyavahārapadaṃ tataḥ /
NM1.30c/ vivitsā nirṇayaś caiva darśanaṃ syāc caturvidham // 30
NM1.31a/ dharmaśāstrārthaśāstrābhyām avirodhena mārgataḥ /
NM1.31c/ samīkṣamāṇo nipuṇaṃ vyavahāragatiṃ nayet // 31
NM1.32a/ yathā mṛgasya viddhasya vyādho mṛgapadaṃ nayet /
NM1.32c/ kakṣe śoṇitaleśena tathā dharmapadaṃ nayet // 32
NM1.33a/ yatra vipratipattiḥ syād dharmaśāstrārthaśāstrayoḥ /
NM1.33c/ arthaśāstra.uktam utsṛjya dharmaśāstra.uktam ācāret // 33
NM1.34a/ dharmaśāstravirodhe tu yuktiyukto 'api dharmataḥ /
NM1.34c/ vyavahāro hi balavān dharmas tenāvahīyate // 34
NM1.35a/ sūkṣmo hi bhagavān dharmaḥ parokṣo durvicāraṇaḥ /
NM1.35c/ ataḥ pratyakṣamārgeṇa vyavahāragatiṃ nayet // 35
NM1.36a/ yāty acauro 'api cauratvaṃ cauraś cāyāty acauratām /
NM1.36c/ acauraś cauratāṃ prāpto māṇḍavyo vyavahārataḥ // 36
NM1.37a/ strīṣu rātrau bahir grāmād antarveśmany arātiṣu /
NM1.37c/ vyavahāraḥ kṛto 'apy eṣu punaḥ kartavyatām iyāt // 37
NM1.38a/ gahanatvād vivādānām asāmarthyāt smṛter api /
NM1.38c/ ṛṇādiṣu haret kālaṃ kāmaṃ tattvabubhutsayā // 38
NM1.39a/ gobhūhiraṇyastrīsteyapāruṣyātyayikeṣu ca /
NM1.39c/ sāhaseṣv abhiśāpe ca sadya eva vivādayet // 39
NM1.40a/ anāvedya tu yo rājñe saṃdigdhe 'arthe pravartate /
NM1.40c/ prasahya sa vineyaḥ syāt sa cāsyārtho na sidhyati // 40
NM1.41a/ vaktavye 'arthe na tiṣṭhantam utkrāmantaṃ ca tadvacaḥ /
NM1.41c/ āsedhayed vivādārthī yāvad āhvānadarśanam // 41
NM1.42a/ sthānāsedhaḥ kālakṛtaḥ pravāsāt karmaṇas tathā /
NM1.42c/ caturvidhaḥ syād āsedho nāsiddhas taṃ vilaṅghayet // 42
NM1.43a/ nadīsaṃtārakāntāradurdeśa.upaplavādiṣu /
NM1.43c/ āsiddhas taṃ parāsedham utkrāman nāparādhnuyāt // 43
NM1.44a/ āsedhakāla āsiddha āsedham yo vyatikramet /
NM1.44c/ sa vineyo 'anyathā kurvann āseddhā daṇḍabhāg bhavet // 44
NM1.45a/ nirveṣṭukāmo rogārto yiyakṣur vyasane sthitaḥ /
NM1.45c/ abhiyuktas tathānyena rājakārya.udyatas tathā // 45
NM1.46a/ gavāṃ pracāre gopālāḥ sasyabandhe kṛṣīvalāḥ /
NM1.46c/ śilpinaḥ cāpi tatkālam āyudhīyāś ca vigrahe // 46
NM1.47a/ aprāptavyavahāraś ca dūto dāna.unmukho vratī /
NM1.47c/ viṣamasthaś ca nāsedhyo na ca-enān āhvayen nṛpaḥ // 47
NM1.48a/ nābhiyukto 'abhiyuñjīta tam atīrtvārtham anyataḥ /
NM1.48c/ na cābhiyuktam anyena na viddhaṃ veddhum arhati // 48
NM1.49a/ yam artham abhiyuñjīta na taṃ viprakṛtiṃ nayet /
NM1.49c/ nānyat pakṣāntaraṃ gacched gacchan pūrvāt sa hīyate // 49
NM1.50a/ na ca mithyābhiyuñjīta doṣo mithyābhiyoginaḥ /
NM1.50c/ yas tatra vinayaḥ proktaḥ so 'abhiyoktāram āvrajet // 50
NM1.51a/ sāpadeśaṃ haran kālam abruvaṃś cāpi saṃsadi /
NM1.51c/ uktvā vaco vibruvaṃś ca hīyamānasya lakṣaṇam // 51
NM1.52a/ palāyate ya āhūtaḥ prāptaś ca vivaden na yaḥ /
NM1.52c/ vineyaḥ sa bhaved rājñā hīna eva sa vādataḥ // 52
NM1.53a/ nirṇiktavyavahāreṣu pramāṇam aphalaṃ bhavet /
NM1.53c/ likhitaṃ sākṣiṇo vāpi pūrvam āveditaṃ na cet // 53
NM1.54a/ yathā pakveṣu dhānyeṣu niṣphalāḥ prāvṛṣo guṇāḥ /
NM1.54c/ nirṇiktavyavahārāṇāṃ pramāṇam aphalaṃ tathā // 54
NM1.55a/ abhūtam apy abhihitaṃ prāptakālaṃ parīkṣyate /
NM1.55c/ yat tu pramādān na-ucyeta tad bhūtam api hīyate // 55
NM1.56a/ tīritaṃ cānuśiṣṭaṃ ca yo manyeta vidharmataḥ /
NM1.56c/ dviguṇaṃ daṇḍam āsthāya tat kāryaṃ punar uddharet // 56
NM1.57a/ durdṛṣṭe vyavahāre tu sabhyās taṃ daṇḍam āpnuyuḥ /
NM1.57c/ na hi jātu vinā daṇḍaṃ kaścin mārge 'avatiṣṭhate // 57
NM1.58a/ rāgād ajñānato vāpi lobhād vā yo 'anyathā vadet /
NM1.58c/ sabhyo 'asabhyaḥ sa vijñeyas taṃ rājā vinayed bhṛśam // 58
NM1.59a/ kiṃtu rājñā viśeṣeṇa svadharmam anurakṣatā /
NM1.59c/ manuṣyacittavaicitryāt parīkṣyā sādhvasādhutā // 59
NM1.60a/ puruṣāḥ santi ye lobhāt prabrūyuḥ sākṣyam anyathā /
NM1.60c/ santi cānye durātmānaḥ kūṭalekhyakṛto janāḥ // 60
NM1.61a/ ataḥ parīkṣyam ubhayam etad rājñā viśeṣataḥ /
NM1.61c/ lekhyācāreṇa likhitaṃ sākṣyācāreṇa sākṣiṇaḥ // 61
NM1.62a/ asatyāḥ satyasaṃkāśāḥ satyāś cāsatyadarśanāḥ /
NM1.62c/ dṛśyante vividhā bhāvās tasmād yuktaṃ parīkṣaṇam // 62
NM1.63a/ talavad dṛśyate vyoma khadyoto havyavāḍ iva /
NM1.63c/ na talaṃ vidyate vyomni na khadyote hutāśanaḥ // 63
NM1.64a/ tasmāt pratyakṣadṛṣṭo 'api yuktam arthaḥ parīkṣitum /
NM1.64c/ parīkṣya jñāpayan arthān na dharmāt parihīyate // 64
NM1.65a/ evaṃ paśyan sadā rājā vyavahārān samāhitaḥ /
NM1.65c/ vitatya-iha yaśo dīptaṃ bradhnasyāpnoti viṣṭapam // 65
mātṛkā 2 ( mātṛkā 2 is found only in ms P. )
[ṭhe second chapter of the ṃātṛkā
included in ñolly's edition and translation is not to be part of the original ṇāradasmṛti
(see the Introduction to the text)
. Its translation is given in the Appendix.]
[bhāṣā]
NMṃ2.1a/ suniścitabalādhānas tv arthī svārthapracoditaḥ /
NM2.1c/ lekhayet pūrvapakṣaṃ tu kṛtakāryaviniścayaḥ // [ñ ṃā 2.1]
NM2.2a/ pūrvapakṣaśrutārthas tu pratyarthī tadanantaram /
NM2.2c/ pūrvapakṣārthasaṃbandhaṃ pratipakṣaṃ niveśayet // [ñ ṃā 2.2]
NM2.3a/ śvo lekhanaṃ vā sa labhet tryahaṃ saptāham eva vā /
NM2.3c/ arthī tṛtīyapāde tu yuktaṃ sadyo dhruvaṃ jayī // [ñ ṃā 2.3]
NM2.4a/ mithyā saṃpratipattir vā pratyavaskandam eva vā /
NM2.4c/ prāṅnyāyavidhisādhyaṃ vā uttaraṃ syāc caturvidham // [ñ ṃā 2.4]
NM2.5a/ mithyaitan nābhijānāmi tadā tatra na saṃnidhiḥ /
NM2.5c/ ajātaś cāsmi tatkāla evaṃ mithyā caturvidhā // [ñ ṃā 2.5]
NM2.6a/ mithyā ca viparītaṃ ca punaḥ śabdasamāgamam /
NM2.6c/ pūrvapakṣārthasaṃbandham uttaraṃ syāc caturvidham // [ñ ṃā 2.6]
NM2.7a/ bhāṣāyā uttaraṃ yāvat pratyarthī na niveśayet /
NM2.7c/ arthī tu lekhayet tāvad yāvad vastu vivakṣitam // [ñ ṃā 2.7]
NM2.8a/ anyārtham arthahīnaṃ ca pramāṇāgamavarjitam /
NM2.8c/ lekhyaṃ hīnādhikaṃ bhraṣṭaṃ bhāṣādoṣās tūdāhṛtāḥ // [ñ ṃā 2.8]
NM2.9a/ labdhavyaṃ yena yad yasmāt sa tat tasmād avāpnuyāt /
NM2.9c/ na tv anyo 'anyad athānyasmād ity anyārtham idaṃ tridhā // [ñ ṃā 2.9]
NM2.10a/ manasāham api dhyātas tvanmitreṇeha śatruvat /
NM2.10c/ ato 'anyathā mahākṣāntyā tvam ihāvedito mayā // [ñ ṃā 2.10]
NM2.11a/ dravyapramāṇahīnaṃ yat phalopāśrayavarjitam /
NM2.11c/ pramāṇavarjitaṃ nāma lekhyadoṣaṃ tad utsṛjet // [ñ ṃā 2.11]
NM2.12a/ āgamavarjitaṃ doṣaṃ pūrvapāde vivarjayet /
NM2.12c/ ekasya bahubhiḥ sārdhaṃ purarāṣṭravirodhakam // [ñ ṃā 2.12]
NM2.13a/ bindumātrāpadavarṇeṣv ekāvidhiṣṭayā (?) /
NM2.13c/ hīnādhikā bhaved vyarthā tāṃ yatnena vivarjayet // [ñ ṃā 2.13]
NM2.14a/ bhraṣṭaṃ tu duḥsthitaṃ yat syāj jalatailādibhir hatam /
NM2.14c/ bhāṣāyāṃ tad api spaṣṭaṃ vispaṣṭārthaṃ vivarjayet // [ñ ṃā 2.14]
NM2.15a/ satyā bhāṣā na bhavati yady api syāt pratiṣṭhitā /
NM2.15c/ bahiś ced bhraśyate dharmān niyatād vyavahārikāt // [ñ ṃā 2.15, ṃanu 8.164]
NM2.16a/ gandhamādanasaṃsthasya mayāsyāsīt tad arpitam /
NM2.16c/ vyavahārikadharmasya bāhyam etan na sidhyati // [ñ ṃā 2.16]
NM2.17a/ anyākṣaraniveśena anyārthagamanena ca /
NM2.17c/ ākulaṃ ca kriyādānaṃ kriyā caivākulā bhavet // [ñ ṃā 2.17]
NM2.18a/ rāgādīnāṃ yad ekena kopitaḥ karaṇe vadet /
NM2.18c/ tad ādau tu likhet sarvaṃ vādinaḥ phalakādiṣu // [ñ ṃā 2.18]
NM2.19a/ nirākulāvabodhāya dharmasthaiḥ suvicāritam /
NM2.19c/ tasmād anyad vyapohyaṃ syād vādinaḥ phalakādiṣu // [ñ ṃā 2.19]
NM2.20a/ vādibhyām abhyanujñātaṃ śeṣaṃ ca phalake sthitam /
NM2.20c/ sasākṣikaṃ likheyus te pratipattiṃ ca vādinoḥ // [ñ ṃā 2.20]
NM2.21a/ vādibhyāṃ likhitāc cheṣaṃ yat punar vādinā smṛtam /
NM2.21c/ tat pratyākalitaṃ nāma svapāde tasya likhyate // [ñ ṃā 2.21]
NM2.22a/ arthinā saṃniyukto vā pratyarthiprahito 'api vā /
NM2.22c/ yo yasyārthe vivadate tayor jayaparājayau // [ñ ṃā 2.22]
NM2.23a/ yo na bhrātā na ca pitā na putro na niyogakṛt /
NM2.23c/ parārthavādī daṇḍyaḥ syād vyavahāre 'api vibruvan // [ñ ṃā 2.23]
NM2.24a/ pūrvavādaṃ parityajya yo 'anyam ālambate punaḥ /
NM2.24c/ vādasaṃkramaṇāj jñeyo hīnavādī sa vai naraḥ // [ñ ṃā 2.24]
NM2.25a/ sarveṣv api vivādeṣu vākchale nāpahīyate /
NM2.25c/ paśustrībhūmyṛṇādāne śāsyo 'apy arthān na hīyate // [ñ ṃā 2.25]
NM2.26a/ abhiyukto 'abhiyogasya yadi kuryād apahnavam /
NM2.26c/ abhiyoktā diśed deśyaṃ pratyavaskandito na cet // [ñ ṃā 2.26]
NM2.27a/ pūrvapāde hi likhitaṃ yathākṣaram aśeṣataḥ /
NM2.27c/ arthī tṛtīyapāde tu kriyayā pratipādayet // [ñ ṃā 2.27]
NM2.28a/ kriyāpi dvividhā proktā mānuṣī daivikī tathā /
NM2.28c/ mānuṣī lekhyasākṣibhyāṃ dhaṭādir daivikī smṛtā // [ñ ṃā 2.28]
NM2.29a/ divā kṛte kāryavidhau grāmeṣu nagareṣu vā /
NM2.29c/ saṃbhave sākṣiṇāṃ caiva divyā na bhavati kriyā // [ñ ṃā 2.29]
NM2.30a/ araṇye nirjane rātrāv antarveśmani sāhase /
NM2.30c/ nyāsasyāpahnave caiva divyā saṃbhavati kriyā // [ñ ṃā 2.30]
NM2.31a/ kāraṇapratipattyā ca pūrvapakṣe virodhite /
NM2.31c/ abhiyuktena vai bhāvyaṃ vijñeyaṃ pūrvapakṣavat // [ñ ṃā 2.31]
NM2.32a/ palāyate ya āhūto maunī sākṣiparājitaḥ /
NM2.32c/ svayam abhyupapannaś ca avasannaś caturvidhaḥ // [ñ ṃā 2.32]
NM2.33a/ anyavādī kriyādveṣī na-upasthātā niruttaraḥ /
NM2.33c/ āhūtaprapalāyī ca hīnaḥ pañcavidhaḥ smṛtaḥ // [ñ ṃā 2.33]
NM2.34a/ maṇayaḥ padmarāgādyā dīnārādi hiraṇmayam /
NM2.34c/ muktāvidrumaśaṅkhādyāḥ praduṣṭāḥ svāmigāminaḥ // [ñ ṃā 2.34]
NM2.35a/ gandhamālyam adattaṃ tu bhūṣaṇaṃ vāsa eva vā /
NM2.35c/ pādukā-iti rājā-uktaṃ tad ākrāman vadham arhati // [ñ ṃā 2.35]
NM2.36a/ paṇyamūlyaṃ bhṛtir nyāso daṇḍo yac cāvahārakam /
NM2.36c/ vṛthādānākṣikapaṇā vardhante nāvivakṣitāḥ // [ñ ṃā 2.36]
NM2.37a/ mithyābhiyogino ye syur dvijānāṃ śūdrayonayaḥ /
NM2.37c/ teṣāṃ jihvāṃ samutkṛtya rājā śūle vidhāpayet // [ñ ṃā 2.37]
NM2.38a/ ājñā lekhaḥ paṭṭakaḥ śāsanaṃ vā /
ādhiḥ pattraṃ vikrayo vā krayo vā /
NM2.38c/ rājñe kuryāt pūrvam āvedanaṃ yas /
tasya jñeyaḥ pūrvapakṣaḥ vidhijñaiḥ
NM2.39a/ sākṣikadūṣaṇe kāryaṃ pūrvasākṣiviśodhanam /
NM2.39c/ śuddheṣu sākṣiṣu tataḥ paścāt sākṣyaṃ viśodhayet // [ñ ṃā 2.39]
NM2.40a/ sākṣisabhyāvasannānāṃ dūṣaṇe darśanaṃ punaḥ /
NM2.40c/ svacaryāvasitānāṃ tu nāsti paunarbhavo vidhiḥ // [ñ ṃā 2.40]
NM2.41a/ svayam abhyupapanno 'api svacaryāvasito 'api san /
NM2.41c/ kriyāvasanno 'apy arheta paraṃ sabhyāvadhāraṇam // [ñ ṃā 2.41]
NM2.42a/ pakṣān utsārya kāryas tu sabhyaiḥ kāryaviniścayaḥ /
NM2.42c/ anutsāritanirṇikte virodhaḥ pretya ceha ca // [ñ ṃā 2.42]
NM2.43a/ sabhair eva jitaḥ paścād rājñā śāsyaḥ svaśāstrataḥ /
NM2.43c/ jayine cāpi deyaṃ syād yathāvaj jayapatrakam // [ñ ṃā 2.43]
NM2.44a/ vyavahāramukhaṃ caitat pūrvam uktaṃ svayaṃbhuvā /
NM2.44c/ mukhaśuddhau hi śuddhiḥ syād vyavahārasya nānyathā // [ñ ṃā 2.44]
mātṛkā 3
[sabhā]
NMṃ3.1c/ niyuktena tu vaktavyam apakṣapatitaṃ vacaḥ // 1
NM3.2a/ yuktarūpaṃ bruvan sabhyo nāpnuyād dveṣakilbiṣe /
NM3.2c/ bruvāṇas tv anyathā sabhyas tad eva-ubhayam āpnuyāt // 2
NM3.3a/ rājā tu dhārmikān sabhyān niyuñjyāt suparīkṣitān /
NM3.3c/ vyavahāradhuraṃ voḍhuṃ ye śaktāḥ sadgavā iva // 3
NM3.4a/ dharmaśāstrārthakuśalāḥ kulīnāḥ satyavādinaḥ /
NM3.4c/ samāḥ śatrau ca mitre ca nṛpateḥ syuḥ sabhāsadaḥ // 4
NM3.5a/ tatpratiṣṭhaḥ smṛto dharmo dharmamūlaś ca pārthivaḥ /
NM3.5c/ saha sadbhir ato rājā vyavahārān viśodhayet // 5
NM3.6a/ śuddheṣu vyavahāreṣu śuddhiṃ yānti sabhāsadaḥ /
NM3.6c/ śuddhiś ca teṣāṃ dharmād dhi dharmam eva vadet tataḥ // 6
NM3.7a/ yatra dharmo hy adharmeṇa satyaṃ yatrānṛtena ca /
NM3.7c/ hanyate prekṣamāṇānāṃ hatās tatra sabhāsadaḥ // 7
NM3.8a/ viddho dharmo hy adharmeṇa sabhāṃ yatra-upatiṣṭhate /
NM3.8c/ na ced viśalyaḥ kriyate viddhās tatra sabhāsadaḥ // 8
NM3.9a/ sabhā vā na praveṣṭavyā vaktavyaṃ vā samañjasam /
NM3.9c/ abruvan vibruvan vāpi naro bhavati kilbiṣī // 9
NM3.10a/ ye tu sabhyāḥ sabhāṃ gatvā tūṣṇīṃ dhyāyanta āsate /
NM3.10c/ yathāprāptaṃ na bruvate sarve te 'anṛtavādinaḥ // 10
NM3.11a/ pādo 'adharmasya kartāraṃ pādaḥ sākṣiṇam ṛcchati /
NM3.11c/ pādaḥ sabhāsadaḥ sarvān pādo rājānam ṛcchati // 11
NM3.12a/ rājā bhavaty anenās tu mucyante ca sabhāsadaḥ /
NM3.12c/ eno gacchati kartāraṃ nindārho yatra nindyate // 12
NM3.13a/ andho matsyān ivāśnāti nirapekṣaḥ sakaṇṭakān /
NM3.13c/ parokṣam arthavaikalyād bhāṣate yaḥ sabhāṃ gataḥ // 13
NM3.14a/ tasmāt sabhyaḥ sabhāṃ prāpya rāgadveṣavivarjitaḥ /
NM3.14c/ vacas tathāvidhaṃ brūyād yathā na narakaṃ patet // 14
NM3.15a/ yathā śalyaṃ bhiṣag vidvān uddhared yantrayuktitaḥ /
NM3.15c/ prāḍvivākas tathā śalyam uddhared vyavahārataḥ // 15
NM3.16a/ yatra sabhyo janaḥ sarvaḥ sādhv etad iti manyate /
NM3.16c/ sa niḥśalyo vivādaḥ syāt saśalyaḥ syād ato 'anyathā // 16
NM3.17a/ na sā sabhā yatra na santi vṛddhā /
vṛddhā na te ye na vadanti dharmam /
NM3.17c/ nāsau dharmo yatra na satyam asti /
na tat satyaṃ yac chalenānuviddham // 17
vyavahārapadāni
1. ṛṇādānam
N1.01a/ ṛṇaṃ deyam adeyaṃ ca yena yatra yathā ca yat /
N1.01c/ dānagrahaṇadharmāc ca ṛṇādānam iti smṛtam // 1
N1.02a/ pitary uparate putrā ṛṇaṃ dadyur yathāṃśataḥ /
N1.02c/ vibhaktā hy avibhaktā vā yas tām udvahate dhuram // 2
N1.03a/ pitṛvyeṇāvibhaktena bhrātrā vā yad ṛṇaṃ kṛtam /
N1.03c/ mātrā vā yat kuṭumbārthe dadyus tad rikthino 'akhilam // 3
N1.04a/ kramād avyāhataṃ prāptaṃ putrair yan narṇam uddhṛtam /
N1.04c/ dadyuḥ paitāmahaṃ pautrās tac caturthān nivartate // 4
N1.05a/ icchanti pitaraḥ putrān svārthahetor yatas tataḥ /
N1.05c/ uttamarṇādhamarṇebhyo mām ayaṃ mocayiṣyati // 5
N1.06a/ ataḥ putreṇa jātena svārtham utsṛjya yatnataḥ /
N1.06c/ pitā mokṣitavya ṛṇād yathā na narakaṃ patet // 6
N1.07a/ tapasvī cāgnihotrī ca ṛṇavān mriyate yadi /
N1.07c/ tapaś caivāgnihotraṃ ca sarvaṃ tad dhanināṃ dhanam // 7
N1.08a/ na putrarṇaṃ pitā dadyād dadyāt putras tu paitṛkam /
N1.08c/ kāmakrodhasurādyūtaprātibhāvyakṛtaṃ vinā // 8
N1.09a/ pitur eva niyogād yat kuṭumbabharaṇāya ca /
N1.09c/ kṛtaṃ vā yad ṛṇaṃ kṛcchre dadyāt putrasya tat pitā // 9
N1.10a/ śiṣyāntevāsidāsastrīvaiyāvṛttyakaraiś ca yat /
N1.10c/ kuṭumbahetor utkṣiptaṃ voḍhavyaṃ tat kuṭumbinā // 10
N1.11a/ nārvāg viṃśatimād varṣāt pitari proṣite sutaḥ /
N1.11c/ ṛṇaṃ dadyāt pitṛvye vā jyeṣṭhe bhrātary athāpi vā // 11
N1.12a/ dāpyaḥ pararṇam eko 'api jīvatsv adhikṛtaiḥ kṛtam /
N1.12c/ preteṣu tu na tatputraḥ pararṇaṃ dātum arhati // 12
N1.13a/ na strī patikṛtaṃ dadyād ṛṇaṃ putrakṛtaṃ tathā /
N1.13c/ abhyupetād ṛte yadvā saha patyā kṛtaṃ bhavet // 13
N1.14a/ dadyād aputrā vidhavā niyuktā yā mumūrṣuṇā /
N1.14c/ yo vā tadriktham ādadyād yato riktham ṛṇaṃ tataḥ // 14
N1.15a/ na ca bhāryākṛtam ṛṇaṃ kathaṃcit patyur ābhavet /
N1.15c/ āpatkṛtād ṛte puṃsāṃ kuṭumbārtho hi vistaraḥ // 15
N1.16a/ anyatra rajakavyādhagopaśauṇḍikayoṣitām /
N1.16c/ teṣāṃ tatpratyayā vṛttiḥ kuṭumbaṃ ca tadāśrayam // 16
N1.17a/ putriṇī tu samutsṛjya putraṃ strī yānyam āśrayet /
N1.17c/ ṛkthaṃ tasyā haret sarvaṃ niḥsvāyāḥ putra eva tu // 17
N1.18a/ yā tu sapradhanaiva strī sāpatyā cānyam āśrayet /
N1.18c/ so 'asyā dadyād ṛṇaṃ bhartur utsṛjed vā tathaiva tām // 18
N1.19a/ adhanasya hy aputrasya mṛtasyopaiti yaḥ striyam /
N1.19c/ ṛṇaṃ voḍhuḥ sa bhajate tad evāsya dhanaṃ smṛtam // 19
N1.20a/ dhanastrīhāriputrāṇām ṛṇabhāg yo dhanaṃ haret /
N1.20c/ putro 'asatoḥ strīdhaninoḥ strīhārī dhaniputrayoḥ // 20
N1.21a/ uttamā svairiṇī yā syād uttamā ca punarbhuvām /
N1.21c/ ṛṇaṃ tayoḥ patikṛtaṃ dadyād yas tām upāśnute // 21
N1.22a/ strīkṛtāny apramāṇāni kāryāṇy āhur anāpadi /
N1.22c/ viśeṣato gṛhakṣetradānādhamanavikrayāḥ // 22
N1.23a/ etāny api pramāṇāni bhartā yady anumanyate /
N1.23c/ putraḥ patyur abhāve vā rājā vā patiputrayoḥ // 23
N1.24a/ bhartrā prītena yad dattaṃ striyai tasmin mṛte 'api tat /
N1.24c/ sā yathākāmam aśnīyād dadyād vā sthāvarād ṛte // 24
N1.25a/ tathā dāsakṛtaṃ kāryam akṛtaṃ paricakṣate /
N1.25c/ anyatra svāmisaṃdeśān na dāsaḥ prabhur ātmanaḥ // 25
N1.26a/ putreṇa ca kṛtaṃ kāryaṃ yat syāt pitur anicchataḥ /
N1.26c/ tad apy akṛtam evāhur dāsaḥ putraś ca tau samau // 26
N1.27a/ aprāptavyavahāraś cet svatantro 'api hi na rṇabhāk /
N1.27c/ svātantryaṃ tu smṛtaṃ jyeṣṭhe jyaiṣṭhyaṃ guṇavayaḥkṛtam // 27
N1.28a/ trayaḥ svatantrā loke 'asmin rājācāryas tathaiva ca /
N1.28c/ prati prati ca varṇānāṃ sarveṣāṃ svagṛhe gṛhī // 28
N1.29a/ asvatantrāḥ prajāḥ sarvāḥ svatantraḥ pṛthivīpatiḥ /
N1.29c/ asvatantraḥ smṛtaḥ śiṣya ācārye tu svatantratā // 29
N1.30a/ asvatantrāḥ striyaḥ putrā dāsāś ca saparigrahāḥ /
N1.30c/ svatantras tatra tu gṛhī yasya yat syāt kramāgatam // 30
N1.31a/ garbhasthaiḥ sadṛśo jñeya ā varṣād aṣṭamāc chiṣuḥ /
N1.31c/ bāla ā ṣoḍaśāj jñeyaḥ pogaṇḍaś cāpi śabdyate // 31
N1.32a/ parato vyavahārajñaḥ svatantraḥ pitarau vinā /
N1.32c/ jīvator asvatantraḥ syāj jarayāpi samanvitaḥ // 32
N1.33a/ tayor api pitā śreyān bījaprādhānyadarśanāt /
N1.33c/ abhāve bījino mātā tadabhāve tu pūrvajaḥ // 33
N1.34a/ svatantrāḥ sarva evaite paratantreṣu sarvadā /
N1.34c/ anuśiṣṭau visarge ca vikraye ceśvarā matāḥ // 34
N1.35a/ yad bālaḥ kurute kāryam asvatantras tathaiva ca /
N1.35c/ akṛtaṃ tad iti prāhuḥ śāstre śāstravido janāḥ // 35
N1.36a/ svatantro 'api hi yat kāryaṃ kuryād aprakṛtiṃ gataḥ /
N1.36c/ tad apy akṛtam evāhur asvatantraḥ sa hetutaḥ // 36
N1.37a/ kāmakrodhābhiyuktārtabhayavyasanapīḍitāḥ /
N1.37c/ rāgadveṣaparītāś ca jñeyās tv aprakṛtiṃ gatāḥ // 37
N1.38a/ kule jyeṣṭhas tathā śreṣṭhaḥ prakṛtisthaś ca yo bhavet /
N1.38c/ tatkṛtaṃ syāt kṛtaṃ kāryaṃ nāsvatantrakṛtaṃ kṛtam // 38
N1.39a/ dhanamūlāḥ kriyāḥ sarvā yatnas tatsādhane mataḥ /
N1.39c/ rakṣaṇaṃ vardhanaṃ bhoga iti tasya vidhiḥ kramāt // 39
N1.40a/ tat punas trividhaṃ jñeyaṃ śuklaṃ śabalam eva ca /
N1.40c/ kṛṣṇaṃ ca tasya vijñeyaḥ prabhedaḥ saptadhā pṛthak // 40
N1.41a/ śrutaśauryatapaḥkanyāśiṣyayājyānvayāgatam /
N1.41c/ dhanaṃ saptavidhaṃ śuklam udayo 'apy asya tadvidhaḥ // 41
N1.42a/ kusīdakṛṣivāṇijyaśulkaśilpānuvṛttibhiḥ /
N1.42c/ kṛtopakārād āptaṃ ca śabalaṃ samudāhṛtam // 42
N1.43a/ pārśvikadyūtadautyārtipratirūpakasāhasaiḥ/
N1.43c/ vyājenopārjitaṃ yac ca tat kṛṣṇaṃ samudāhṛtam // 43
N1.44a/ tena krayo vikrayaś ca dānaṃ grahaṇam eva ca /
N1.44c/ vividhāś ca pravartante kriyāḥ saṃbhoga eva ca // 44
N1.45a/ yathāvidhena dravyeṇa yatkiṃcit kurute naraḥ /
N1.45c/ tathāvidham avāpnoti sa phalaṃ pretya ceha ca // 45
N1.46a/ tat punar dvādaśavidhaṃ prativarṇāśrayāt smṛtam /
N1.46c/ sādhāraṇaṃ syāt trividhaṃ śeṣaṃ navavidhaṃ smṛtam // 46
N1.47a/ kramāgataṃ prītidāyaḥ prāptaṃ ca saha bhāryayā /
N1.47c/ aviśeṣeṇa varṇānāṃ sarveṣāṃ trividhaṃ dhanam // 47
N1.48a/ vaiśeṣikaṃ dhanaṃ jñeyaṃ brāhmaṇasya trilakṣaṇam /
N1.48c/ pratigraheṇa yallabdhaṃ yājyataḥ śiṣyatas tathā // 48
N1.49a/ trividhaṃ kṣatriyasyāpi prāhur vaiśeṣikaṃ dhanam /
N1.49c/ yuddhopalabdhaṃ kāraś ca daṇḍaś ca vyavahārataḥ // 49
N1.50a/ vaiśeṣikaṃ dhanaṃ jñeyaṃ vaiśyasyāpi trilakṣaṇam /
N1.50c/ kṛṣigorakṣavāṇijyaiḥ śūdrasyaibhyas tv anugrahāt // 50
N1.51a/ sarveṣām eva varṇānām eṣa dharmyo dhanāgamaḥ /
N1.51c/ viparyayād adharmyaḥ syān na ced āpad garīyasī // 51
N1.52a/ āpatsv anantarā vṛttir brāhmaṇasya vidhīyate /
N1.52c/ vaiśyavṛttis tataś coktā na jaghanyā kathaṃcana // 52
N1.53a/ na kathaṃcana kurvīta brāhmaṇaḥ karma vārṣalam /
N1.53c/ vṛṣalaḥ karma na brāhmaṃ patanīye hi te tayoḥ // 53
N1.54a/ utkṛṣṭaṃ cāpakṛṣṭaṃ ca tayoḥ karma na vidyate /
N1.54c/ madhyame karmaṇī hitvā sarvasādhāraṇe hi te // 54
N1.55a/ āpadaṃ brāhmaṇas tīrtvā kṣatravṛttyā hṛtair dhanaiḥ /
N1.55c/ utsṛjet kṣatravṛttiṃ tāṃ kṛtvā pāvanam ātmanaḥ // 55
N1.56a/ tasyām eva tu yo vṛttau brāhmaṇo ramate rasāt /
N1.56c/ kāṇḍapṛṣṭhaś cyuto mārgāt so 'apāṅkteyaḥ prakīrtitaḥ // 56
N1.57a/ vaiśyavṛttāv avikreyaṃ brāhmaṇasya payo dadhi /
N1.57c/ ghṛtaṃ madhu madhūcchiṣṭaṃ lākṣākṣārarasāsavāḥ // 57
N1.58a/ māṃsaudanatilakṣaumasomapuṣpaphalapalāḥ /
N1.58c/ manuṣyaviṣaśastrāmbulavaṇāpūpavīrudhaḥ // 58
N1.59a/ nīlīkauṣeyacarmāsthikutapaikaśaphā mṛdaḥ /
N1.59c/ udaśvitkeśapiṇyākaśākādyauṣadhayas tathā // 59
N1.60a/ brāhmaṇasya tu vikreyaṃ śuṣkaṃ dāru tṛṇāni ca /
N1.60c/ gandhadravyairakāvetratūlamūlatuśād ṛte // 60
N1.61a/ svayaṃ śīrṇaṃ ca vidalaṃ phalānāṃ badareṅgude /
N1.61c/ rajjuḥ kārpāsikaṃ sūtraṃ tac ced avikṛtaṃ bhavet // 61
N1.62a/ aśaktau bheṣajasyārthe yajñahetos tathaiva ca /
N1.62c/ yady avaśyaṃ tu vikreyās tilā dhānyena tatsāmāḥ // 62
N1.63a/ avikreyāṇi vikrīṇan brāhmaṇaḥ pracyutaḥ pathaḥ /
N1.63c/ mārge punar avasthāpya rājñā daṇḍena bhūyasā // 63
N1.64a/ pramāṇāni pramāṇasthaiḥ paripālyāni yatnataḥ /
N1.64c/ sīdanti hi pramāṇāni pramāṇair avyavasthitaiḥ // 64
N1.65a/ likhitaṃ sākṣiṇo bhuktiḥ pramāṇaṃ trividhaṃ smṛtaṃ /
N1.65c/ dhanasvīkaraṇe yena dhanī dhanam upāśnute // 65
N1.66a/ likhitaṃ balavan nityaṃ jīvantas tv eva sākṣiṇaḥ /
N1.66c/ kālātiharaṇād bhuktir iti śāstreṣu niścayaḥ // 66
N1.67a/ trividhasyāsya dṛṣṭasya pramāṇasya yathākramam /
N1.67c/ pūrvaṃ pūrvaṃ guru jñeyaṃ bhuktir ebhyo garīyasī // 67
N1.68a/ vidyamāne 'api likhite jīvatsv api hi sākṣiṣu /
N1.68c/ viśeṣataḥ sthāvarāṇāṃ yan na bhuktaṃ na tat sthiram // 68
N1.69a/ bhujyamānān parair arthān yaḥ svān maurkhyād upekṣate /
N1.69c/ samakṣaṃ jīvato 'apy asya tān bhuktiḥ kurute vaśe // 69
N1.70a/ yatkiṃcid daśa varṣāṇi saṃnidhau prekṣate dhanī /
N1.70c/ bhujyamānaṃ parais tūṣṇīṃ na sa tal labdhum arhati // 70
N1.71a/ upekṣāṃ kurvatas tasya tūṣṇīṃ bhūtasya tiṣṭhataḥ /
N1.71c/ kāle 'atipanne pūrvokte vyavahāro na sidhyati // 71
N1.72a/ ajaḍaś ced apogaṇḍo viṣaye cāsya bhujyate /
N1.72c/ bhuktaṃ tad vyavahāreṇa bhoktā tad dhanam arhati // 72
N1.73a/ ādhiḥ sīmā bāladhanaṃ nikṣepopanidhī striyaḥ /
N1.73c/ rājasvaṃ śrotriyasvaṃ ca nopabhogena jīryate // 73
N1.74a/ pratyakṣaparibhogāc ca svāmino dvidaśāḥ samāḥ /
N1.74c/ ādhyādīny api jīryante strīnarendradhanād ṛte // 74
N1.75a/ strīdhanaṃ ca narendrāṇāṃ na kadācana jīryate /
N1.75c/ anāgamaṃ bhujyamānaṃ vatsarāṇāṃ śatair api // 75
N1.76a/ nirbhogo yatra dṛśyeta na dṛśyetāgamaḥ kvacit /
N1.76c/ āgamaḥ kāraṇaṃ tatra na bhogas tatra kāraṇam // 76
N1.77a/ anāgamaṃ bhujyate yan na tad bhogo 'ativartate /
N1.77c/ prete tu bhoktari dhanaṃ yāti tadvaṃśyabhogyatām // 77
N1.78a/ āhartaivābhiyuktaḥ sann arthānām uddharet padam /
N1.78c/ bhuktir eva viśuddhiḥ syāt prāptānāṃ pitṛtaḥ kramāt // 78
N1.79a/ anvāhitaṃ hṛtaṃ nyastaṃ balāvaṣṭabdhaṃ yācitam /
N1.79c/ apratyakṣaṃ ca yad bhuktaṃ ṣaḍ etāny āgamaṃ vinā // 79
N1.80a/ tathārūḍhavivādasya pretasya vyavahāriṇaḥ /
N1.80c/ putreṇa so 'arthaḥ saṃśodhyo na taṃ bhogo 'ativartate // 80
N1.81a/ yad vināgamam apy ūrdhvaṃ bhuktaṃ pūrvais tribhir bhavet /
N1.81c/ na tac chakyam apākartuṃ kramāt tripuruṣāgatam // 81
N1.82a/ santo 'api na pramāṇaṃ syur mṛte dhanini sākṣiṇaḥ /
N1.82c/ anyatra śrāvitaṃ yat syāt svayam āsannamṛtyunā // 82
N1.83a/ na hi pratyarthini prete pramāṇaṃ sākṣiṇāṃ vacaḥ /
N1.83c/ sākṣimat karaṇaṃ tatra pramāṇaṃ syād viniścaye // 83
N1.84a/ śrāvitas tv ātureṇāpi yas tv artho dharmasaṃhitaḥ /
N1.84c/ mṛte 'api tatra sākṣī syāt ṣaṭsu cānvāhitādiṣu // 84
N1.85a/ kriya rṇādiṣu sarveṣu balavaty uttarottarā /
N1.85c/ pratigrahādhikrīteṣu pūrvā pūrvā garīyasī // 85
N1.86a/ sthānalābhanimittaṃ hi dānagrahaṇam iṣyate /
N1.86c/ tat kusīdam iti proktaṃ tena vṛttiḥ kusīdinām // 86
N1.87a/ kāyikā kālikā caiva kāritā ca tathā smṛtā /
N1.87c/ cakravṛddhiś ca śāstreṣu tasya vṛddhiś caturvidhā // 87
N1.88a/ kāyāvirodhinī śaśvat paṇapādyā tu kāyikā /
N1.88c/ pratimāsaṃ sravati yā vṛddhiḥ sā kālikā smṛtā // 88
N1.89a/ vṛddhiḥ sā kāritā nāma ya rṇikena svayaṃkṛtā /
N1.89c/ vṛddher api punar vṛddhiś cakravṛddhir udāhṛtā // 89
N1.90a/ ṛṇānāṃ sārvabhaumo 'ayaṃ vidhir vṛddhikaraḥ smṛtaḥ /
N1.90c/ deśācāravidhis tv anyo yatra rṇam avatiṣṭhati // 90
N1.91a/ dviguṇaṃ triguṇaṃ caiva tathānyasmiṃś caturguṇam /
N1.91c/ tathāṣṭaguṇam anyasmin deśe deśe 'avatiṣṭhate // 91
N1.92a/ hiraṇyadhānyavastrāṇāṃ vṛddhir dvitricaturguṇā /
N1.92c/ ghṛtasyāṣṭaguṇā vṛddhiḥ strīpaśūnāṃ ca saṃtatiḥ // 92
N1.93a/ sūtrakarpāsakiṇvānāṃ trapuṣaḥ sīsakasya ca /
N1.93c/ āyudhānāṃ ca sarveṣāṃ carmaṇas tāmralohayoḥ // 93
N1.94a/ anyeṣāṃ caiva sarveṣām iṣṭakānāṃ tathaiva ca /
N1.94c/ akṣayyā vṛddhir eteṣāṃ manur āha prajāpatiḥ // 94
N1.95a/ tailānāṃ caiva sarveṣāṃ madyānāṃ madhusarpiṣām /
N1.95c/ vṛddhir aṣṭaguṇā jñeyā guḍasya lavaṇasya ca // 95
N1.96a/ na vṛddhiḥ prītidattānāṃ syād anākāritā kvacit /
N1.96c/ anākāritam apy ūrdhvaṃ vatsarārdhād vivardhate // 96
N1.97a/ eṣa vṛddhividhiḥ proktaḥ prativṛddhasya dharmataḥ /
N1.97c/ vṛddhis tu yoktā dhānyānāṃ vārdhuṣyaṃ tad udāhṛtam // 97
N1.98a/ āpadaṃ nistared vaiśyaḥ kāmaṃ vārdhuṣakarmaṇā /
N1.98c/ āpatsv api hi kaṣṭāsu brāhmaṇasya na vārdhuṣam // 98
N1.99a/ brāhmaṇasya tu yad deyaṃ sānvayasya na cāsti saḥ /
N1.99c/ svakulyasyāsya nivapet tadabhāve 'asya bandhuṣu // 99
N1.100a/ yadā tu na svakulyāḥ syur na ca saṃbandhibāndhavāḥ /
N1.100c/ tadā dadyāt svajātibhyas teṣv asatsv apsu nikṣipet // 100
N1.101a/ gṛhītvopagataṃ dadyād ṛṇikāyodayaṃ dhanī /
N1.101c/ adadad yācyamānas tu śeṣahānim avāpnuyāt // 101
N1.102a/ lekhyaṃ dadyād ṛṇe śuddhe tadabhāve pratiśravam /
N1.102c/ dhanikarṇikayor evaṃ viśuddhiḥ syāt parasparam // 102
N1.103a/ viśrambhahetū dvāv atra pratibhūr ādhir eva ca /
N1.103c/ likhitaṃ sākṣiṇaś ca dve pramāṇe vyaktikārake // 103
N1.104a/ upasthānāya dānāya pratyayāya tathaiva ca /
N1.104c/ trividhaḥ pratibhūr dṛṣṭas triṣv evārtheṣu sūribhiḥ //
N1.105a/ ṛṇiṣv apratikurvatsu pratyaye vā vivādite /
N1.105c/ pratibhūs tad ṛṇaṃ dadyād anupasthāpayaṃs tathā //
N1.106a/ bahavaś cet pratibhuvo dadyus te 'arthaṃ yathākṛtam /
N1.106c/ arthe 'aviśeṣite hy eṣu dhaninaś chandataḥ kriyā //
N1.107a/ yaṃ cārthaṃ pratibhūr dadyād dhanikenopapīḍitaḥ /
N1.107c/ ṛṇikas taṃ pratibhuve dviguṇaṃ pratipādayet // 107
N1.108a/ adhikriyata ity ādhiḥ sa vijñeyo dvilakṣaṇaḥ /
N1.108c/ kṛtakālopaneyaś ca yāvaddeyodyatas tathā // 108
N1.109a/ sa punar dvividhaḥ prokto gopyo bhogyas tathaiva ca /
N1.109c/ pratidānaṃ tathaivāsya lābhahānir viparyaye // 109
N1.110a/ pramādād dhaninas tadvad ādhau vikṛtim āgate /
N1.110c/vinaṣṭe mūlanāśaḥ syād daivarājakṛtād ṛte // 110
N1.111a/ rakṣyamāṇo 'api yatrādhiḥ kāleneyād asāratām /
N1.111c/ ādhir anyo 'adhikartavyo deyaṃ vā dhanine dhanam //
N1.112a/ atha śaktivihīnaḥ syād ṛṇī kālaviparyayāt /
N1.112c/ śakyaprekṣam ṛṇaṃ dāpyaḥ kāle kāle yathodayam // 112
N1.113a/ śakto vā yadi daurātmyān na dadyād dhanine dhanam /
N1.113c/ rājñā dāpayitavyaḥ syād gṛhītvāṃśaṃ tu viṃśakam //
N1.114a/ naśyed ṛṇaparīmāṇaṃ kāleneha rṇikasya cet /
N1.114c/ jātisaṃjñādhivāsānām āgamo lekhyataḥ smṛtaḥ // 114
N1.115a/ lekhyaṃ tu dvividhaṃ jñeyaṃ svahastānyakṛtaṃ tathā /
N1.115c/ asākṣimat sākṣimac ca siddhir deśasthites tayoḥ //
N1.116a/ deśācārāviruddhaṃ yad vyaktādhikṛtalakṣaṇam /
N1.116c/ tat pramāṇaṃ smṛtaṃ lekhyam aviluptakramākṣaram //
N1.117a/ mattābhiyuktastrībālabalātkārakṛtaṃ ca yat /
N1.117c/ tad apramāṇakaraṇaṃ bhītopadhikṛtaṃ tathā // 117
N1.118a/ mṛtāḥ syuḥ sākṣiṇo yatra dhanikarṇikalekhakāḥ /
N1.118c/ tad apy apārthaṃ likhitam ṛte tv ādheḥ sthirāśrayāt //
N1.119a/ ādhir yo dvividhaḥ prokto jaṅgamaḥ sthāvaras tathā /
N1.119c/ siddhir atrobhayasyāsya bhogo yady asti nānyathā // 119
N1.120a/ darśitaṃ pratikālaṃ yac chrāvitaṃ śrāvitaṃ ca yat /
N1.120c/ lekhyaṃ sidhyati sarvatra mṛteṣv api hi sākṣiṣu // 120
N1.121a/ aśrutārtham adṛṣṭārthaṃ vyavahārārtham eva ca /
N1.121c/ na lekhyaṃ siddhim āpnoti jīvatsv api hi sākṣiṣu // 121
N1.122a/ lekhye deśāntaranyaste dagdhe durlikhite hṛte /
N1.122c/ satas tatkālakaraṇam asato dṛṣṭadarśanam // 122
N1.123a/ yasmin syāt saṃśayo lekhye bhūtābhūtakṛte kvacit /
N1.123c/ tatsvahastakriyācihnaprāptiyuktibhir uddharet // 123
N1.124a/ lekhyaṃ yac cānyanāmāṅkaṃ hetvantarakṛtaṃ bhavet /
N1.124c/ vipratyaye parīkṣyaṃ tat saṃbandhāgamahetubhiḥ // 124
N1.124-1a/ lekhyaṃ yac cānyanāmāṅkaṃ hetvantarakṛtaṃ bhavet /
N1.124-1c/ vipratyaye parīkṣyaṃ tat saṃbandhāgamahetubhiḥ //
N1.125a/ likhitaṃ likhitenaiva sākṣimat sākṣibhir haret /
N1.125c/ sākṣibhyo likhitaṃ śreyo likhitena tu sākṣiṇaḥ // 125
N1.126a/ chinnabhinnahṛtonmṛṣṭanaṣṭadurlikhiteṣu ca /
N1.126c/ kartavyam anyal lekhyaṃ syād eṣa lekhyavidhiḥ smṛtaḥ //
N1.127a/ saṃdigdheṣu tu kāryeṣu dvayor vivadamānayoḥ /
N1.127c/ dṛṣṭaśrutānubhūtatvāt sākṣibhyo vyaktidarśanam //
N1.128a/ samakṣadarśanāt sākṣī vijñeyaḥ śrotracakṣuṣoḥ /
N1.128c/ śrotrasya yat paro brūte cakṣuṣaḥ kāyakarma yat //
N1.129a/ ekādaśavidhaḥ sākṣī sa tu dṛṣṭo manīṣibhiḥ /
N1.129c/ kṛtaḥ pañcavidhas teṣāṃ ṣaḍvidho 'akṛta ucyate // 129
N1.130a/ likhitaḥ smāritaś caiva yadṛcchābhijña eva ca /
N1.130c/ gūḍhaś cottarasākṣī ca sākṣī pañcavidhaḥ smṛtaḥ //
N1.131a/ akṛtaḥ ṣaḍvidhaś cāpi sūribhiḥ parikīrtitaḥ /
N1.131c/ grāmaś ca prāḍvivākaś ca rājā ca vyavahāriṇām //
N1.132a/ kāryeṣv abhyantaro yaḥ syād arthinā prahitaś ca yaḥ /
N1.132c/ kulaṃ kulavivādeṣu bhaveyus te 'api sākṣiṇaḥ //
N1.133a/ kulīnā ṛjavaḥ śuddhā janmataḥ karmato 'arthataḥ /
N1.133c/ tryavarāḥ sākṣiṇo 'anindyāḥ śucayaḥ syuḥ subuddhayaḥ //
N1.134a/ brāhmaṇāḥ kṣatriyā vaiśyāḥ śūdrā ye cāpy aninditāḥ /
N1.134c/ prativarṇaṃ bhaveyus te sarve sarveṣu vā punaḥ //
N1.135a/ śreṇīṣu śreṇipuruṣāḥ sveṣu vargeṣu vargiṇaḥ /
N1.135c/ bahirvāsiṣu bāhyāś ca striyaḥ striṣu ca sākṣiṇaḥ //
N1.136a/ śreṇyādiṣu tu vargeṣu kaścic ced dveṣyatām iyāt /
N1.136c/ tebhya eva na sākṣī syād dveṣṭāraḥ sarva eva te //
N1.137a/ asākṣy api hi śāstreṣu dṛṣṭaḥ pañcavidho budhaiḥ /
N1.137c/ vacanād doṣato bhedāt svayamukter mṛtāntaraḥ //
N1.138a/ śrotriyādyā vacanataḥ stenādyā doṣadarśanāt /
N1.138c/ bhedād vipratipattiḥ syād vivāde yatra sākṣiṇaḥ //
N1.139a/ svayamukter anirdiṣṭaḥ svayam evaitya yo vadet /
N1.139c/ mṛtāntaro 'arthini prete mumūrṣuśrāvitād ṛte //
N1.140a/ śrotriyās tāpasā vṛddhā ye ca pravrajitā narāḥ /
N1.140c/ asākṣiṇas te vacanān nātra hetur udāhṛtaḥ //
N1.141a/ stenāḥ sāhasikāś caṇḍāḥ kitavā vadhakās tathā /
N1.141c/ asākṣiṇas te duṣṭatvāt teṣu satyaṃ na vidyate //
N1.142a/ rājñā parigṛhīteṣu sākṣiṣv ekārthaniścaye /
N1.142c/ vacanaṃ yatra bhidyate te syur bhedād asākṣiṇaḥ //
N1.143a/ anirdiṣṭas tu sākṣitve svayam evaitya yo vadet /
N1.143c/ sūcīty uktaḥ sa śāstreṣu na sa sākṣitvam arhati //
N1.144a/ yo 'arthaḥ śrāvayitavyaḥ syāt tasminn asati cārthini /
N1.144c/ kva tad vadatu sākṣitvam ity asākṣī mṛtāntaraḥ //
N1.144-1a/ yo 'arthaḥ śrāvayitavyaḥ syāt tasminn asati cārthini /
N1.144-1c/ kva tad vadatu sākṣitvam ity asākṣī mṛtāntaraḥ //
N1.145a/ dvayor vivadator arthe dvayoḥ satsu ca sākṣiṣu /
N1.145c/ pūrvapakṣo bhaved yasya bhaveyus tasya sākṣiṇaḥ //
N1.146a/ ādharyaṃ pūrvapakṣasya yasminn arthe vaśād bhavet /
N1.146c/ praṣṭavyāḥ sākṣiṇas tatra vivāde prativādinaḥ //
N1.147a/ na pareṇa samuddiṣṭam upeyāt sākṣiṇaṃ rahaḥ /
N1.147c/ bhedayet taṃ na cānyena hīyetaivaṃ samācaran //
N1.148a/ sākṣy uddiṣṭo yadi preyād gacched vāpi digantaram /
N1.148c/ tacchrotāraḥ pramāṇaṃ syuḥ pramāṇaṃ hy uttarakriyā //
N1.149a/ sudīrgheṇāpi kālena likhitaṃ siddhim āpnuyāt /
N1.149c/ jānatā cātmanā lekhyaṃ ajānānas tu lekhayet //
N1.150a/ siddhir uktāṣṭamād varṣāt smāritasyeha sākṣiṇaḥ /
N1.150c/ ā pañcamāt tathā siddhir yadṛcchopagatasya tu //
N1.151a/ ā tṛtīyāt tathā varṣāt siddhir gūḍhasya sākṣiṇaḥ /
N1.151c/ ā vai saṃvatsarāt siddhiṃ vadanty uttarasākṣiṇaḥ //
N1.152a/ athavā kālaniyamo na dṛṣṭaḥ sākṣiṇaṃ prati /
N1.152c/ smṛtyapekṣaṃ hi sākṣitvam āhuḥ śāstravido janāḥ //
N1.153a/ yasya nopahatā puṃsaḥ smṛtiḥ śrotraṃ ca nityaśaḥ /
N1.153c/ sudīrgheṇāpi kālena sa sākṣī sākṣyam arhati //
N1.154a/ asākṣipratyayās tv anye ṣaḍvivādāḥ prakīrtitāḥ /
N1.154c/ lakṣaṇāny eva sākṣitvaṃ eṣām āhur manīṣiṇaḥ //
N1.155a/ ulkāhasto 'agnido jñeyaḥ śastrapāṇis tu ghātakaḥ /
N1.155c/ keśākeśigṛhītaś ca yugapat pāradārikaḥ //
N1.156a/ kuddālapāṇir vijñeyaḥ setubhettā samīpagaḥ /
N1.156c/ tathā kuṭhārapāṇiś ca vanachettā prakīrtitaḥ //
N1.157a/ abhyagracihno vijñeyo daṇḍapāruṣyakṛn naraḥ /
N1.157c/ asākṣipratyayā hy ete pāruṣye tu parīkṣaṇam //
N1.158a/ kaścit kṛtvātmanaś cihnaṃ dveṣāt param upadravet /
N1.158c/ hetvarthagatisāmarthyais tatra yuktaṃ parīkṣaṇam //
N1.159a/ nārthasaṃbandhino nāptā na sahāyā na vairiṇaḥ /
N1.159c/ na dṛṣṭadoṣāḥ praṣṭavyāś na vyādhyārtā na dūṣitāḥ //
N1.160a/ dāsanaikṛtikāśraddhavṛddhastrībālacākrikāḥ /
N1.160c/ mattonmattapramattārtakitavagrāmayājakāḥ //
N1.161a/ mahāpathikasāmudravaṇikpravrajitāturāḥ /
N1.161c/ lubdhakaśrotriyācārahīnaklībakuśīlavāḥ //
N1.162a/ nāstikavrātyadārāgnityāgino 'ayājyayājakāḥ /
N1.162c/ ekasthālīsahāyāricarajñātisanābhayaḥ //
N1.163a/ prāgdṛṣṭadoṣaśailūṣaviṣajīvyahituṇḍikāḥ /
N1.163c/ garadāgnidakīnāśaśūdrāputropapātikāḥ // a
N1.164a/ klāntasāhasikaśrāntanirdhanāntyāvasāyinaḥ /
N1.164c/ bhinnavṛttāsamāvṛttajaḍatailikamūlikāḥ //
N1.165a/ bhūtāviṣṭanṛpadviṣṭavarṣanakṣatrasūcakāḥ /
N1.165c/ aghaśaṃsyātmavikretṛhīnāṅgabhagavṛttayaḥ //
N1.166a/ kunakhī śyāvadan śvitrimitradhrukśaṭhaśauṇḍikāḥ /
N1.166c/ aindrajālikalubdhograśreṇīgaṇavirodhinaḥ //
N1.167a/ vadhakṛccitrakṛnmaṅkhaḥ patitaḥ kūṭakārakaḥ /
N1.167c/ kuhakaḥ pratyavasitas taskaro rājapūruṣaḥ /
N1.168a/ manuṣyaviṣaśastrāmbulavaṇāpūpavīrudhām /
N1.168c/ vikretā brāhmaṇaś caiva dvijo vārdhuṣikaś ca yaḥ //
N1.169a/ cyutaḥ svadharmāt kulikaḥ stāvako hīnasevakaḥ /
N1.169c/ pitrā vivadamānaś ca bhedakṛc cety asākṣiṇaḥ //
N1.170a/ asākṣiṇo ye nirdiṣṭā dāsanaikṛtikādayaḥ /
N1.170c/ kāryagauravam āsādya bhaveyus te 'api sākṣiṇaḥ //
N1.171a/ sāhaseṣu ca sarveṣu steyasaṃgrahaṇeṣu ca /
N1.171c/ pāruṣyayoś cāpy ubhayor na parīkṣeta sākṣiṇaḥ //
N1.172a/ teṣām api na bālaḥ syān naiko na strī na kūṭakṛt /
N1.172c/ na bāndhavo na cārātir brūyus te sākṣyam anyathā //
N1.173a/ bālo 'ajñānād asatyāt strī pāpābhyāsāc ca kūṭakṛt /
N1.173c/ vibrūyād bāndhavaḥ snehād vairaniryātanād ariḥ //
N1.174a/ athavānumato yaḥ syād dvayor vivadamānayoḥ /
N1.174c/ asākṣy eko 'api sākṣitve praṣṭavyaḥ syāt sa saṃsadi //
N1.175a/ yas tv ātmadoṣabhinnatvād asvastha iva lakṣyate /
N1.175c/ sthānāt sthānāntaraṃ gacched ekaikaṃ copadhāvati //
N1.176a/ kāsate 'anibhṛto 'akasmād abhīkṣṇaṃ niśvasaty api /
N1.176c/ bhūmiṃ likhati pādābhyāṃ bāhu vāso dhunoti ca //
N1.177a/ bhidyate mukhavarṇo 'asya lalāṭaṃ svidyate tathā /
N1.177c/ śoṣam āgacchataś coṣṭhāv ūrdhvaṃ tiryak ca vīkṣate //
N1.178a/ tvaramāṇa ivābaddham apṛṣṭo bahu bhāṣate /
N1.178c/ kūṭasākṣī sa vijñeyas taṃ pāpaṃ vinayen nṛpaḥ //
N1.179a/ śrāvayitvā ca yo 'anyebhyaḥ sākṣitvaṃ tad vinihnute /
N1.179c/ sa vineyo bhṛśataraṃ kūṭasākṣyadhiko hi saḥ //
N1.180a/ āhūya sākṣiṇaḥ pṛcchen niyamya śapathair bhṛśam /
N1.180c/ samastān viditācārān vijñātārthān pṛthak pṛthak //
N1.181a/ satyena śāpayed vipraṃ kṣatriyaṃ vāhanāyudhaiḥ /
N1.181c/ gobījakāñcanair vaiśyaṃ śūdraṃ sarvais tu pātakaiḥ //
N1.182a/ purāṇair dharmavacanaiḥ satyamāhātmyakīrtanaiḥ /
N1.182c/ anṛtasyāpavādaiś ca bhṛśam uttrāsya sākṣiṇaḥ //
N1.183a/ nagno muṇḍaḥ kapālena bhikṣārthī kṣutpipāsitaḥ /
N1.183c/ dīnaḥ śatrugṛhaṃ gacched yaḥ sākṣyam anṛtaṃ vadet //
N1.184a/ nagare pratiruddhaḥ san bahirdvāre bubhukṣitaḥ /
N1.184c/ amitrān bhūyaśaḥ paśyed yaḥ sākṣyam anṛtaṃ vadet //
N1.185a/ yāṃ rātrim adhivinnā strī yāṃ caivākṣaparājitaḥ /
N1.185c/ yāṃ ca bhārābhitaptāṅgo durvivaktā sa tāṃ vaset //
N1.186a/ sākṣī sākṣyasamuddeśe gokarṇaśithilaṃ caran /
N1.186c/ sahasraṃ vāruṇān pāśān ātmani pratimuñcati //
N1.187a/ tasya varṣaśate pūrṇe pāśam ekaṃ pramucyate /
N1.187c/ evaṃ sa bandhanāt tasmān mucyate niyutāḥ samāḥ //
N1.188a/ yāvato bāndhavāṃs yasmin hanti sākṣye 'anṛtaṃ vadan /
N1.188c/ tāvataḥ saṃkhyayā tasmin śṛṇu saumyānupūrvaśaḥ //
N1.189a/ pañca paśvanṛte hanti daśa hanti gavānṛte /
N1.189c/ śatam aśvānṛte hanti sahasraṃ puruṣānṛte //
N1.190a/ hanti jātān ajātāṃś ca hiraṇyārthe 'anṛtaṃ vadan /
N1.190c/ sarvaṃ bhūmyanṛte hanti mā sma bhūmyanṛtaṃ vadīḥ //
N1.191a/ ekam evādvitīyaṃ tat prāhuḥ pāvanam ātmanaḥ /
N1.191c/ satyaṃ svargasya sopānaṃ pārāvārasya naur iva //
N1.192a/ aśvamedhasahasraṃ ca satyaṃ ca tulayā dhṛtam /
N1.192c/ aśvamedhasahasrād dhi satyam eva viśiṣyate //
N1.193a/ varaṃ kūpaśatād vāpi varaṃ vāpīśatāt kratuḥ /
N1.193c/ varaṃ kratuśatāt putraḥ satyaṃ putraśatād varam //
N1.194a/ bhūr dhārayati satyena satyenodeti bhāskaraḥ /
N1.194c/ satyena vāyuḥ pavate satyenāpaḥ sravanti ca //
N1.195a/ satyam eva paraṃ dānaṃ satyam eva paraṃ tapaḥ /
N1.195c/ satyam eva paro dharmo lokānām iti naḥ śrutam //
N1.196a/ satyaṃ devāḥ samāsena manuṣyās tv anṛtaṃ smṛtam /
N1.196c/ ihaiva tasya devatvaṃ yasya satye sthitā matiḥ //
N1.197a/ satyaṃ brūhy anṛtaṃ tyaktvā satyena svargam eṣyasi /
N1.197c/ uktvānṛtaṃ mahāghoraṃ narakaṃ pratipatsyate //
N1.198a/ nirayeṣu ca te śaśvaj jihvām utkṛtya dāruṇāḥ /
N1.198c/ asibhiḥ śātayiṣyanti balino yamakiṃkarāḥ //
N1.199a/ śūlair bhetsyanti cākruddhāḥ krośantam aparāyaṇam /
N1.199c/ avākśirasam utkṣipya kṣepsyanty agnihradeṣu ca //
N1.200a/ anubhūya ca duḥkhās tāś ciraṃ narakavedanāḥ /
N1.200c/ iha yāsyasy abhavyāsu gṛdhrakākādiyoniṣu //
N1.201a/ jñātvaitān anṛte doṣāñ jñātvā satye ca sadguṇān /
N1.201c/ satyaṃ vadoddharātmānaṃ mātmānaṃ pātayiṣyasi //
N1.202a/ na bāndhavā na suhṛdo na dhanāni mahānty api /
N1.202c/alaṃ tārayituṃ śaktās tamasy ugre nimajjataḥ //
N1.203a/ pitaras tv avalambante tvayi sākṣitvam āgate /
N1.203c/ tārayiṣyati kiṃvāsmān ātmānaṃ pātayiṣyati //
N1.204a/ satyam ātmā manuṣyasya satye sarvaṃ pratiṣṭhitam /
N1.204c/ sarvathaivātmanātmānaṃ śreyasā yojayiṣyasi //
N1.205a/ yāṃ ca rātrim ajaniṣṭhā yāṃ rātriṃ ca mariṣyasi /
N1.205c/ vṛthā tadantaraṃ te syāt kuryāś cet satyam anyathā //
N1.206a/ nāsti satyāt paro dharmo nānṛtāt pātakaṃ param /
N1.206c/ sākṣidharme viśeṣeṇa satyam eva vadet tataḥ //
N1.207a/ yaḥ parārthe praharati svāṃ vācaṃ puruṣādhamaḥ /
N1.207c/ ātmārthe kiṃ na kuryāt sa pāpo narakanirbhayaḥ //
N1.208a/ arthā vai vāci niyatā vāṅmūlā vāgviniḥsṛtāḥ /
N1.208c/ yo hy etāṃ stenayed vācaṃ sa sarvasteyakṛn naraḥ //
N1.209a/ sākṣivipratipattau tu pramāṇaṃ bahavo yataḥ /
N1.209c/ tatsāmye śucayo grāhyās tatsāmye smṛtimattarāḥ //
N1.210a/ smṛtimatsākṣisāmyaṃ tu vivāde yatra dṛśyate /
N1.210c/ sūkṣmatvāt sākṣidharmasya sākṣyaṃ vyāvartate punaḥ //
N1.211a/ nirdiṣṭeṣv arthajāteṣu sākṣī cet sākṣyam āgataḥ /
N1.211c/ na brūyād akṣarasamaṃ na tan nigaditaṃ bhavet //
N1.212a/ deśakālavayodravyapramāṇākṛtijātiṣu /
N1.212c/ yatra vipratipattiḥ syāt sākṣyaṃ tad asad ucyate //
N1.213a/ ūnam abhyadhikaṃ cārthaṃ prabrūyur yatra sākṣiṇaḥ /
N1.213c/ tad apy anuktaṃ vijñeyam eṣa sākṣyavidhiḥ smṛtaḥ //
N1.214a/ pramādād dhanino yatra na syāl lekhyaṃ na sākṣiṇaḥ /
N1.214c/ arthaṃ cāpahnuyād vādī tatroktas trividho vidhiḥ //
N1.215a/ codanā pratikālaṃ ca yuktileśas tathaiva ca /
N1.215c/ tṛtīyaḥ śapathaś coktas tair evaṃ sādhayet kramāt //
N1.216a/ abhīkṣṇaṃ codyamāno yaḥ pratihanyān na tadvacaḥ /
N1.216c/ tricatuḥpañcakṛtvo vā parato 'arthaṃ tam āvahet //
N1.217a/ codanāpratighāte tu yuktileśais tam anviyāt /
N1.217c/ deśakālārthasaṃbandhaparimāṇakriyādibhiḥ //
N1.218a/ yuktiṣv apy asamarthāsu śapathair enam ardayet /
N1.218c/ arthakālabalāpekṣam agnyambusukṛtādibhiḥ //
N1.219a/ dīptāgnir yaṃ na dahati yam antardhārayanty āpaḥ /
N1.219c/ sa taraty abhiśāpaṃ taṃ kilbiṣī syād viparyaye //
N1.220a/ strīṇāṃ śīlābhiyogeṣu steyasāhasayor api /
N1.220c/ eṣa eva vidhir dṛṣṭaḥ sarvārthāpahnaveṣu ca //
N1.221a/ śapathā hy api devānām ṛṣīṇām api ca smṛtāḥ /
N1.221c/ vasiṣṭhaḥ śapathaṃ śepe yātudhāne tu śaṅkitaḥ //
N1.222a/ saptarṣayas tathendrāya puṣkarārthe samāgatāḥ /
N1.222c/ śepuḥ śapatham avyagrāḥ parasparaviśuddhaye //
N1.223a/ ayuktaṃ sāhasaṃ kṛtvā pratyāpattiṃ bhajeta yaḥ /
N1.223c/ brūyāt svayaṃ vā sadasi tasyārdhavinayaḥ smṛtaḥ //
N1.224a/ gūhamānas tu daurātmyād yadi pāpaṃ sa jīyate /
N1.224c/ sabhyāś cātra na tuṣyanti tīvro daṇḍaś ca pātyate //
2.nikṣipaḥ
N2.01a/ svadravyaṃ yatra viśrambhān nikṣipaty aviśaṅkitaḥ /
N2.01c/ nikṣepo nāma tat proktaṃ vyavahārapadaṃ budhaiḥ //
N2.02a/ anyadravyavyavahitaṃ dravyam avyākṛtaṃ ca yat /
N2.02c/ nikṣipyate paragṛhe tad aupanidhikaṃ smṛtam //
N2.03a/ sa punar dvividhaḥ proktaḥ sākṣimān itaras tathā /
N2.03c/ pratidānaṃ tathaivāsya pratyayaḥ syād viparyaye //
N2.04a/ yācyamānas tu yo dātrā nikṣepaṃ na prayacchati /
N2.04c/ daṇḍyaḥ sa rājñā dāpyaś ca naṣṭe dāpyaś ca tatsamam //
N2.05a/ yaś cārthaṃ sādhayet tena nikṣeptur ananujñayā /
N2.05c/ tatrāpi daṇḍyaḥ sa bhavet tac ca sodayam āvahet //
N2.06a/ grahītuḥ saha yo 'arthena naṣṭo naṣṭaḥ sa dāyinaḥ /
N2.06c/ daivarājakṛte tadvan na cet taj jihmakāritam //
N2.07a/ eṣa eva vidhir dṛṣṭo yācitānvāhitādiṣu /
N2.07c/ śilpiṣūpanidhau nyāse pratinyāse tathaiva ca //
N2.08a/ pratigṛhṇāti pogaṇḍaṃ yaś ca sapradhanaṃ naraḥ /
N2.08c/ tasyāpy eṣa bhaved dharmaḥ ṣaḍ ete vidhayaḥ samāḥ //
3.saṃbhūyasamutthānam
N3.01a/ vaṇikprabhṛtayo yatra karma saṃbhūya kurvate /
N3.01c/ tat saṃbhūyasamutthānaṃ vyavahārapadaṃ smṛtam //
N3.02a/ phalahetor upāyena karma saṃbhūya kurvatām /
N3.02c/ ādhārabhūtaḥ prakṣepas tenottiṣṭheyur aṃśataḥ //
N3.03a/ samo 'atirikto hīno vā yatrāṃśo yasya yādṛśaḥ /
N3.03c/ kṣayavyayau tathā vṛddhis tasya tatra tathāvidhāḥ //
N3.04a/ bhāṇḍapiṇḍavyayoddhārabhārasārānvavekṣaṇam /
N3.04c/ kuryus te 'avyabhicāreṇa samaye sve vyavasthitāḥ //
N3.05a/ pramādān nāśitaṃ dāpyaḥ pratiṣiddhakṛtaṃ ca yat /
N3.05c/ asaṃdiṣṭaś ca yat kuryāt sarvaiḥ saṃbhūyakāribhiḥ //
N3.06a/ daivataskararājotthe vyasane samupasthite /
N3.06c/ yas tat svaśaktyā saṃrakṣet tasyāṃśo daśamaḥ smṛtaḥ //
N3.07a/ ekasya cet syād vyasanaṃ dāyādo 'asya tad āpnuyāt /
N3.07c/ anyo vāsati dāyāde śaktāś cet sarva eva vā //
N3.08a/ ṛtvijāṃ vyasane 'apy evam anyas tat karma nistaret /
N3.08c/ labheta dakṣiṇābhāgaṃ sa tasmāt saṃprakalpitam //
N3.09a/ ṛtvig yājyam aduṣṭaṃ yas tyajed anapakāriṇam /
N3.09c/ aduṣṭaṃ va rtvijaṃ yājyo vineyau tāv ubhāv api //
N3.10a/ ṛtvik tu trividho dṛṣṭaḥ pūrvajuṣṭaḥ svayaṃkṛtaḥ /
N3.10c/ yadṛcchayā ca yaḥ kuryād ārtvijyaṃ prītipūrvakam //
N3.11a/ kramāgateṣv eṣa dharmo vṛteṣv ṛtvikṣu ca svayam /
N3.11c/ yādṛcchike tu saṃyājye tattyāge nāsti kilbiṣam //
N3.12a/ śulkasthānaṃ vaṇik prāptaḥ śulkaṃ dadyād yathopagam /
N3.12c/ na tad vyatihared rājñāṃ balir eṣa prakalpitaḥ //
N3.13a/ śulkasthānaṃ pariharan na kāle krayavikrayī /
N3.13c/ mithyoktvā ca parīmāṇaṃ dāpyo 'aṣṭaguṇam atyayam //
N3.14a/ kaścic cet saṃcaran deśāt preyād abhyāgato vaṇik /
N3.14c/ rājāsya bhāṇḍaṃ tad rakṣet yāvad dāyādadarśanam //
N3.15a/ dāyāde 'asati bandhubhyo jñātibhyo vā tad arpayet /
N3.15c/ tadabhāve suguptaṃ tad dhārayed daśatīḥ samāḥ //
N3.16a/ asvāmikam adāyādaṃ daśavarṣasthitaṃ tataḥ /
N3.16c/ rājā tad ātmasāt kuryād evaṃ dharmo na hīyate //
4.dattāpradānikam
N4.01a/ dattvā dravyam asamyag yaḥ punar ādātum icchati /
N4.01c/ dattāpradānikaṃ nāma tad vivādapadaṃ smṛtam //
N4.02a/ adeyam atha deyaṃ ca dattaṃ cādattam eva ca /
N4.02c/ vyavahāreṣu vijñeyo dānamārgaś caturvidhaḥ //
N4.03a/ tatra hyaṣṭāv adeyāni deyam ekavidhaṃ smṛtam /
N4.03c/ dattaṃ saptavidhaṃ vidyād adattaṃ ṣoḍaśātmakam //
N4.04a/ anvāhitaṃ yācitakam ādhiḥ sādhāraṇaṃ ca yat /
N4.04c/ nikṣepaḥ putradāraṃ ca sarvasvaṃ cānvaye sati //
N4.05a/ āpatsv api hi kaṣṭāsu vartamānena dehinā /
N4.05c/ adeyāny āhur ācāryā yac cānyasmai pratiśrutam //
N4.06a/ kuṭumbabharaṇād dravyaṃ yatkiṃcid atiricyate /
N4.06c/ tad deyam upahṛtyānyad dadad doṣam avāpnuyāt //
N4.07a/ paṇyamūlyaṃ bhṛtis tuṣṭyā snehāt pratyupakārataḥ /
N4.07c/ strīśulkānugrahārthaṃ ca dattaṃ dānavido viduḥ //
N4.08a/ adattaṃ tu bhayakrodhaśokavegarujānvitaiḥ /
N4.08c/ tathotkocaparīhāsavyatyāsacchalayogataḥ //
N4.09a/ bālamūḍhāsvatantrārtamattonmattāpavarjitam /
N4.09c/ kartā mamāyaṃ karmeti pratilābhecchayā ca yat //
N4.10a/ apātre pātram ity ukte kārye cādharmasaṃhite /
N4.10c/ yad dattaṃ syād avijñānād adattaṃ tad api smṛtam //
N4.11a/ gṛhṇāty adattaṃ yo lobhād yaś cādeyaṃ prayacchati /
N4.11c/ adattādāyako daṇḍyas tathādeyasya dāyakaḥ //
5.abhyupetyāśuśrūṣā
N5.01a/ abhyupetya tu śuśrūṣāṃ yas tāṃ na pratipadyate /
N5.01c/ aśuśrūṣābhyupetyaitad vivādapadam ucyate //
N5.02a/ śuśrūṣakaḥ pañcavidhaḥ śāstre dṛṣṭo manīṣibhiḥ /
N5.02c/ caturvidhaḥ karmakaras teṣāṃ dāsās tripañcakāḥ //
N5.03a/ śiṣyāntevāsibhṛtakāś caturthas tv adhikarmakṛt /
N5.03c/ ete karmakarāḥ proktā dāsās tu gṛhajādayaḥ //
N5.04a/ sāmānyam asvatantratvam eṣām āhur manīṣiṇaḥ /
N5.04c/ jātikarmakṛtas tūkto viśeṣo vṛttir eva ca //
N5.05a/ karmāpi dvividhaṃ jñeyam aśubhaṃ śubham eva ca /
N5.05c/ aśubhaṃ dāsakarmoktaṃ śubhaṃ karmakṛtāṃ smṛtam //
N5.06a/ gṛhadvārāśucisthānarathyāvaskaraśodhanam /
N5.06c/ guhyāṅgasparśanocchiṣṭaviṇmūtragrahaṇojjhanam //
N5.07a/ iṣṭataḥ svāminaś cāṅgair upasthānam athāntataḥ /
N5.07c/ aśubhaṃ karma vijñeyaṃ śubham anyad ataḥ param //
N5.08a/ ā vidyāgrahaṇāc chiṣyaḥ śuśrūṣet prayato gurum /
N5.08c/ tadvṛttir gurudāreṣu guruputre tathaiva ca //
N5.09a/ brahmacārī cared bhaikṣam adhaḥśāyy analaṅkṛtaḥ /
N5.09c/ jaghanyaśāyī sarveṣāṃ pūrvotthāyī guror gṛhe //
N5.10a/ nāsaṃdiṣṭaḥ pratiṣṭheta tiṣṭhed vāpi guruṃ kvacit /
N5.10c/ saṃdiṣṭaḥ karma kurvīta śaktaś ced avicārayan //
N5.11a/ yathākālam adhīyīta yāvan na vimanā guruḥ /
N5.11c/ āsīno 'adho guroḥ kūrce phalake vā samāhitaḥ //
N5.12a/ anuśāsyaś ca guruṇā na ced anuvidhīyate /
N5.12c/ avadhenāthavā hanyāt rajjvā veṇudalena vā //
N5.13a/ bhṛśaṃ na tāḍayed enaṃ nottamāṅge na vakṣasi /
N5.13c/ anuśāsyātha viśvāsyaḥ śāsyo rājñānyathā guruḥ //
N5.14a/ samāvṛttaś ca gurave pradāya gurudakṣiṇām /
N5.14c/ pratīyāt svagṛhān eṣā śiṣyavṛttir udāhṛtā //
N5.15a/ svaśilpam icchann āhartuṃ bāndhavānām anujñayā /
N5.15c/ ācāryasya vased ante kālaṃ kṛtvā suniścitam //
N5.16a/ ācāryaḥ śikṣayed enaṃ svagṛhād dattabhojanam /
N5.16c/ na cānyat kārayet karma putravac cainam ācaret //
N5.17a/ śikṣayantam aduṣṭaṃ ca yas tv ācāryaṃ parityajet /
N5.17c/ balād vāsayitavyaḥ syād vadhabandhau ca so 'arhati //
N5.18a/ śikṣito 'api kṛtaṃ kālam antevāsī samāpnuyāt /
N5.18c/ tatra karma ca yat kuryād ācāryasyaiva tatphalam //
N5.19a/ gṛhītaśilpaḥ samaye kṛtvācāryaṃ pradakṣiṇam /
N5.19c/ śaktitaś cānumānyainam antevāsī nivartayet //
N5.20a/ bhṛtakas trividho jñeya uttamo madhyamo 'adhamaḥ /
N5.20c/ śaktibhaktyanurūpā syād eṣāṃ karmāśrayā bhṛtiḥ //
N5.21a/ uttamas tv āyudhīyo 'atra madhyamas tu kṛṣīvalaḥ /
N5.21c/ adhamo bhāravāhaḥ syād ity evaṃ trividho bhṛtaḥ //
N5.22a/ artheṣv adhikṛto yaḥ syāt kuṭumbasya tathopari /
N5.22c/ so 'adhikarmakaro jñeyaḥ sa ca kauṭumbikaḥ smṛtaḥ //
N5.23a/ śubhakarmakarās tv ete catvāraḥ samudāhṛtāḥ /
N5.23c/ jaghanyakarmabhājas tu śeṣā dāsās tripañcakāḥ //
N5.24a/ gṛhajātas tathā krīto labdho dāyād upāgataḥ /
N5.24c/ anākālabhṛtas tadvad ādhattaḥ svāminā ca yaḥ //
N5.25a/ mokṣito mahataś carṇāt prāpto yuddhāt paṇe jitaḥ /
N5.25c/ tavāham ity upagataḥ pravrajyāvasitaḥ kṛtaḥ //
N5.26a/ bhaktadāsaś ca vijñeyas tathaiva vaḍavābhṛtaḥ /
N5.26c/ vikretā cātmanaḥ śāstre dāsāḥ pañcadaśā smṛtāḥ //
N5.27a/ tatra pūrvaś caturvargo dāsatvān na vimucyate /
N5.27c/ prasādād svāmino 'anyatra dāsyam eṣāṃ kramāgatam //
N5.28a/ yaś caiṣāṃ svāminaṃ kaścin mokṣayet prāṇasaṃśayāt /
N5.28c/ dāsatvāt sa vimucyeta putrabhāgaṃ labheta ca //
N5.29a/ anākālabhṛto dāsyān mucyate goyugaṃ dadat /
N5.29c/ saṃbhakṣitaṃ yad durbhikṣe na tac chudhyeta karmaṇā //
N5.30a/ ādhatto 'api dhanaṃ dattvā svāmī yady enam uddharet /
N5.30c/ athopagamayed enaṃ sa vikrītād anantaraḥ //
N5.31a/ dattvā tu sodayam ṛṇaṃ ṛṇī dāsyāt pramucyate /
N5.31c/ kṛtakālābhyupagamāt kṛtako 'api vimucyate //
N5.32a/ tavāham ity upagato yuddhaprāptaḥ paṇe jitaḥ /
N5.32c/ pratiśīrṣapradānena mucyate tulyakarmaṇā //
N5.33a/ rājña eva tu dāsaḥ syāt pravrajyāvasito naraḥ /
N5.33c/ na tasya pratimokṣo 'asti na viśuddhiḥ kathaṃcana //
N5.34a/ bhaktasyopekṣaṇāt sadyo bhaktadāsaḥ pramucyate /
N5.34c/ nigrahād vaḍavāyāś ca mucyate vaḍavābhṛtaḥ //
N5.35a/ vikrīṇīte ya ātmānaṃ svatantraḥ san narādhamaḥ /
N5.35c/ sa jaghanyataras teṣāṃ naiva dāsyāt pramucyate //
N5.36a/ caurāpahṛtavikrītā ye ca dāsīkṛtā balāt /
N5.36c/ rājñā mokṣayitavyās te dāsatvaṃ teṣu neṣyate //
N5.37a/ varṇānāṃ prātilomyena dāsatvaṃ na vidhīyate /
N5.37c/ svadharmatyāgino 'anyatra dāravad dāsatā matā //
N5.38a/ tavāham iti cātmānaṃ yo 'asvatantraḥ prayacchati /
N5.38c/ na sa taṃ prāpnuyāt kāmaṃ pūrvasvāmī labheta tam //
N5.39a/ adhanās traya evoktā bhāryā dāsas tathā sutaḥ /
N5.39c/ yat te samadhigacchanti yasya te tasya tad dhanam //
N5.40a/ svadāsam icched yaḥ kartum adāsaṃ prītamānasaḥ /
N5.40c/ skandhād ādāya tasyāpi bhindyāt kumbhaṃ sahāmbhasā //
N5.41a/ akṣatābhiḥ sapuṣpābhir mūrdhany enam avākiret /
N5.41c/ adāsa iti coktvā triḥ prāṅmukhaṃ tam athotsṛjet //
N5.42a/ tataḥprabhṛti vaktavyaḥ svāmyanugrahapālitaḥ /
N5.42c/ bhojyānnaḥ pratigṛhyaś ca bhavaty abhimataś ca saḥ //
6.vetanasyānapākarma
N6.1a/ bhṛtānāṃ vetanasyokto dānādānavidhikramaḥ /
N6.1c/ vetanasyānapākarma tad vivādapadaṃ smṛtam //
N6.2a/ bhṛtāya vetanaṃ dadyāt karmasvāmī yathākramam /
N6.2c/ ādau madhye 'avasāne vā karmaṇo yad viniścitam //
N6.3a/ bhṛtāvaniścitāyāṃ tu daśabhāgaṃ samāpnuyuḥ /
N6.3c/ lābhagobījasasyānāṃ vaṇiggopakṛṣībalāḥ //
N6.4a/ karmopakaraṇaṃ caiṣāṃ kriyāṃ prati yad āhṛtam /
N6.4c/ āptabhāvena kurvīta na jihmena samācaret //
N6.5a/ karmākurvan pratiśrutya kāryo dattvā bhṛtiṃ balāt /
N6.5c/ bhṛtiṃ gṛhītvākurvāṇo dviguṇāṃ bhṛtim āvahet //
N6.6a/ kāle 'apūrṇe tyajet karma bhṛtināśo 'asya cārhati /
N6.6c/ svāmidoṣād apākrāman yāvat kṛtam avāpnuyāt //
N6.7a/ bhṛtiṣaḍbhāgam ābhāṣya pathi yugyakṛtaṃ tyajan /
N6.7c/ adadat kārayitvā tu karmaivaṃ sodayāṃ bhṛtim //
N6.8a/ anayan bhāṭayitvā tu bhāṇḍavān yānavāhane /
N6.8c/ dāpyo bhṛticaturbhāgaṃ samam ardhapathe tyajan //
N6.9a/ anayan vāhako 'apy evaṃ bhṛtihānim avāpnuyāt /
N6.9c/ dviguṇāṃ tu bhṛtiṃ dāpyaḥ prasthāne vighnam ācaran //
N6.10a/ bhāṇḍaṃ vyasanam āgacched yadi vāhakadoṣataḥ /
N6.10c/ dāpyo yat tatra naṣṭaṃ syād daivarājakṛtād ṛte //
N6.11a/ gavāṃ śatād vatsatarī dhenuḥ syād dviśatād bhṛtiḥ /
N6.11c/ prati samvatsaraṃ gope sadohaś cāṣṭame 'ahani //
N6.12a/ upānayet gā gopāya pratyahaṃ rajanīkṣaye /
N6.12c/ cīṛṇāḥ pītāś ca tā gopaḥ sāyāhne pratyupānayet //
N6.13a/ syāc ced govyasanaṃ gopo vyāyacchet tatra śaktitaḥ /
N6.13c/ aśaktas tūrṇam āgamya svāmine tan nivedayet //
N6.14a/ avyāyac channavikrośan svāmine cānivedayan /
N6.14c/ voḍhum arhati gopas tāṃ vinayaṃ cāpi rājani //
N6.15a/ naṣṭavinaṣṭaṃ kṛmibhiḥ śvahataṃ viṣame mṛtam /
N6.15c/ hīnaṃ puruṣakāreṇa gopāyaiva nipātayet //
N6.16a/ ajāvike tathāruddhe vṛkaiḥ pāle tv anāyati /
N6.16c/ yat prasahya vṛko hanyāt pāle tatkilbiṣam bhavet //
N6.17a/ tāsāṃ caivāniruddhānāṃ carantīnāṃ mitho vane /
N6.17c/ yām utpatya vṛko hanyān na pālas tatra kilbiṣī //
N6.18a/ vighuṣya tu hṛtaṃ caurair na pālo dātum arhati /
N6.18c/ yadi deśe ca kāle ca svāminaḥ svasya śaṃsati //
N6.19a/ etena sarvapālānāṃ vivādaḥ samudāhṛtaḥ /
N6.19c/ mṛteṣu ca viśuddhiḥ syāt pālasyāṅkādidarśanāt //
N6.20a/ śulkaṃ gṛhītvā paṇyastrī necchantī dvis tad āvahet /
N6.20c/ aprayacchaṃs tadā śulkam anubhūya pumān striyam //
N6.21a/ ayonau kramate yas tu bahubhir vāpi vāsayet /
N6.21c/ śulkam aṣṭaguṇaṃ dāpyo vinayas tāvad eva ca //
N6.22a/ parājire gṛhaṃ kṛtvā stomaṃ dattvā vaset tu yaḥ /
N6.22c/ sa tad gṛhītvā nirgacchet tṛṇakāṣṭheṣṭakādikam //
N6.23a/ stomavāhīni bhāṇḍāni pūrṇakālāny upānayet /
N6.23c/ grahītur ābhaved bhagnaṃ naṣṭaṃ cānyatra saṃplavāt //
7.asvāmivikrayaḥ
N7.1a/ nikṣiptaṃ vā paradravyaṃ naṣṭaṃ labdhvāpahṛtya vā /
N7.1c/ vikrīyate 'asamakṣaṃ yad vijñeyo 'asvāmivikrayaḥ //
N7.2a/ dravyam asvāmivikrītaṃ prāpya svāmī samāpnuyāt /
N7.2c/ prakāśaṃ krayataḥ śuddhiḥ kretuḥ steyaṃ rahaḥ krayāt //
N7.3a/ asvāmyanumatād dāsād asataś ca janād rahaḥ /
N7.3c/ hīnamūlyam avelāyāṃ krīṇaṃs taddoṣabhāg bhavet //
N7.4a/ na gūhetāgamaṃ kretā śuddhis tasya tadāgamāt /
N7.4c/ viparyaye tulyadoṣaḥ steyadaṇḍaṃ ca so 'arhati //
N7.5a/ vikretā svāmine 'arthaṃ ca kretur mūlyaṃ ca tatkṛtam /
N7.5c/ dadyād daṇḍaṃ tathā rājñe vidhir asvāmivikraye //
N7.6a/ pareṇa nihitaṃ labdhvā rājany upaharen nidhim /
N7.6c/ rājagāmī nidhiḥ sarvaḥ sarveṣāṃ brāhmaṇād ṛte //
N7.7a/ brāhmaṇo 'api nidhiṃ labdhvā kṣipraṃ rājñe nivedayet /
N7.7c/ tena dattaṃ ca bhūñjīta stenaḥ syād anivedayan //
N7.8a/ svam apy arthaṃ tathā naṣṭaṃ labdhvā rājñe nivedayet /
N7.8c/ gṛhṇīyāt tatra taṃ śuddham aśuddhaṃ syāt tato 'anyathā //
8.krītānuśayaḥ
N8.1a/ vikrīya paṇyaṃ mūlyena kretur yan na pradīyate /
N8.1c/ vikrīyāsaṃpradānaṃ tad vivādapadam ucyate //
N8.2a/ loke 'asmin dvividhaṃ dravyaṃ jaṅgamaṃ sthāvaraṃ tathā /
N8.2c/ krayavikrayadharmeṣu sarvaṃ tat paṇyam ucyate //
N8.3a/ ṣaḍvidhas tasya tu budhair dānādānavidhiḥ smṛtaḥ /
N8.3c/ gaṇimaṃ tulimaṃ meyaṃ kriyayā rūpataḥ śriyā //
N8.4a/ vikrīya paṇyaṃ mūlyena kretur yo na prayacchati /
N8.4c/ sthāvarasya kṣayaṃ dāpyo jaṅgamasya kriyāphalam //
N8.5a/ arghaś ced apahīyeta sodayaṃ paṇyam āvahet /
N8.5c/ sthāyinām eṣa niyamo diglābho digvicāriṇām //
N8.6a/ upahanyeta vā paṇyaṃ dahyetāpahriyeta vā /
N8.6c/ vikretur eva so 'anartho vikrīyāsamprayacchataḥ //
N8.7a/ nirdoṣaṃ darśayitvā tu sadoṣaṃ yaḥ prayacchati /
N8.7c/ mūlyaṃ taddviguṇaṃ dāpyo vinayaṃ tāvad eva ca //
N8.8a/ tathānyahaste vikrīya yo 'anyasmai saṃprayacchati /
N8.8c/ so 'api taddviguṇaṃ dāpyo vineyas tāvad eva ca //
N8.9a/ dīyamānaṃ na gṛhṇāti krītaṃ paṇyaṃ ca yaḥ krayī /
N8.9c/ vikrīṇānas tad anyatra vikretā nāparādhnuyāt //
N8.10a/ dattamūlyasya paṇyasya vidhir eṣa prakīrtitaḥ /
N8.10c/ adatte 'anyatra samayān na vikretur atikramaḥ //
N8.11a/ lābhārthe vaṇijāṃ sarvapaṇyeṣu krayavikrayaḥ /
N8.11c/ sa ca lābho 'argham āsādya mahān bhavati vā na vā //
N8.12a/ tasmād deśe ca kāle ca vaṇig arghaṃ parākramet /
N8.12c/ na jihmena pravarteta śreyān evaṃ vaṇikpathaḥ //
9.vikrīyāsaṃpradānam
N9.1a/ krītvā mūlyena yaḥ paṇyaṃ kretā na bahu manyate /
N9.1c/ krītvānuśaya ity etad vivādapadam ucyate //
N9.2a/ krītvā mūlyena yat paṇyaṃ duṣkrītaṃ manyate krayī /
N9.2c/ vikretuḥ pratideyaṃ tat tasminn evāhny avikṣatam //
N9.3a/ dvitīye 'ahni dadat kretā mūlyāt triṃśāṃśam āvahet /
N9.3c/ dviguṇaṃ tat tṛtīye 'ahni parataḥ kretur eva tat //
N9.4a/ kretā paṇyaṃ parīkṣeta prāk svayaṃ guṇadoṣataḥ /
N9.4c/ parīkṣyābhimataṃ krītaṃ vikretur na bhavet punaḥ //
N9.5a/ tryahād dohyaṃ parīkṣeta pañcāhād vāhyam eva tu /
N9.5c/ muktāvajrapravālānāṃ saptāhaṃ syāt parīkṣaṇam //
N9.6a/ dvipadām ardhamāsaṃ syāt puṃsāṃ taddviguṇaṃ striyāḥ /
N9.6c/ daśāhaṃ sarvabījānām ekāhaṃ lohavāsasām //
N9.7a/ paribhuktaṃ ca yad vāsaḥ kliṣṭarūpaṃ malīmasam /
N9.7c/ sadoṣam api vikrītaṃ vikretur na bhavet punaḥ //
N9.8a/ mūlyāṣṭabhāgo hīyeta sakṛd dhautasya vāsasaḥ /
N9.8c/ dviḥ pādas tris tribhāgas tu catuḥkṛtvo 'ardham eva ca //
N9.9a/ ardhakṣayāt tu parataḥ pādāṃśāpacayaḥ kramāt /
N9.9c/ yāvat kṣīṇadaśaṃ jīrṇaṃ jīrṇasyāniyamaḥ kṣaye //
N9.10a/ lohānām api sarveṣāṃ hetur agnikriyāvidhau /
N9.10c/ kṣayaḥ saṃskriyamāṇānāṃ teṣāṃ dṛṣṭo 'agnisaṃgamāt //
N9.11a/ suvarṇasya kṣayo nāsti rajate dvipalaṃ śatam /
N9.11c/ śatam aṣṭapalaṃ jñeyaṃ kṣayas syāt trapusīsayoḥ //
N9.12a/ tāmre pañcapalaṃ vidyād vikārā ye ca tanmayāḥ /
N9.12c/ taddhātūnām anekatvād ayaso 'aniyamaḥ kṣaye //
N9.13a/ tāntavasya ca saṃskāre kṣayavṛddhī udāhṛte /
N9.13c/ sūtrakārpāsikorṇānāṃ vṛddhir daśapalaṃ śatam //
N9.14a/ sthūlasūtravatāṃ teṣāṃ madhyānāṃ pañcakaṃ śatam /
N9.14c/ tripalaṃ tu susūkṣmāṇām antaḥkṣaya udāhṛtaḥ //
N9.15a/ triṃśāṃśo romaviddhasya kṣayaḥ karmakṛtasya tu /
N9.15c/ kauṣeyavalkalānāṃ tu naiva vṛddhir na ca kṣayaḥ //
N9.16a/ krītvā nānuśayaṃ kuryād vaṇik paṇyavicakṣaṇaḥ /
N9.16c/ vṛddhikṣayau tu jānīyāt paṇyānām āgamaṃ tathā //
N10.1a/ pāṣaṇḍanaigamādīnāṃ sthitiḥ samaya ucyate /
N10.1c/ samayasyānapākarma tad vivādapadaṃ smṛtam //
N10.2a/ pāṣaṇḍanaigamaśreṇīpūgavrātagaṇādiṣu /
N10.2c/ saṃrakṣet samayaṃ rājā durge janapade tathā //
N10.3a/ yo dharmaḥ karma yac caiṣām upasthānavidhiś ca yaḥ /
N10.3c/ yac caiṣāṃ vṛttyupādānam anumanyeta tat tathā //
N10.4a/ pratikūlaṃ ca yad rājñaḥ prakṛtyavamataṃ ca yat /
N10.4c/ bādhakaṃ ca yad arthānāṃ tat tebhyo vinivartayet //
N10.5a/ mithaḥ saṃghātakaraṇam ahitaṃ śastradhāraṇam /
N10.5c/ parasparopaghātaṃ ca teṣāṃ rājā na marṣayet //
N10.6a/ pṛthag gaṇāṃś ca ye bhindyus te vineyā viśeṣataḥ /
N10.6c/ āvaheyur bhayaṃ ghoraṃ vyādhivat te hy upekṣitāḥ //
N10.7a/ doṣavat karaṇaṃ yat syād anāmnāyaprakalpitam /
N10.7c/ pravṛttam api tad rājā śreyaskāmo nivartayet //
N11.1a/ setukedāramaryādāvikṛṣṭākṛṣṭaniścayāḥ /
N11.1c/ kṣetrādhikārā yatra syur vivādaḥ kṣetrajas tu saḥ //
N11.2a/ kṣetrasīmāvirodheṣu sāmantebhyo viniścayaḥ /
N11.2c/ nagaragrāmagaṇino ye ca vṛddhatamā narāḥ //
N11.3a/ grāmasīmāsu ca bahir ye syus tatkṛṣijīvinaḥ /
N11.3c/ gopaśākunikavyādhā ye cānye vanagocarāḥ //
N11.4a/ samunnayeyus te sīmāṃ lakṣaṇair upalakṣitām /
N11.4c/ tuṣāṅgārakapālaiś ca kumbhair āyatanair drumaiḥ //
N11.5a/ abhijñātaiś ca valmīkasthalanimnonnatādibhiḥ /
N11.5c/ kedārārāmamārgaiś ca purāṇaiḥ setubhis tathā //
N11.6a/ nimnagāpahṛtotsṛṣṭanaṣṭacihnāsu bhūmiṣu /
N11.6c/ tatpradeśānumānāc ca pramāṇair bhogadarśanaiḥ //
N11.7a/ atha ced anṛtaṃ brūyuḥ sāmantās tadviniścaye /
N11.7c/ sarve pṛthak pṛthag daṇḍyā rājñā madhyamasāhasam //
N11.8a/ gaṇavṛddhādayas tv anye daṇḍaṃ dāpyāḥ pṛthak pṛthak /
N11.8c/ vineyāḥ prathamena syuḥ sāhasenānṛte sthitāḥ //
N11.9a/ naikaḥ samunnayet sīmāṃ naraḥ pratyayavān api /
N11.9c/ gurutvād asya dharmasya kriyaiṣā bahuṣu sthitā //
N11.10a/ ekaś ced unnayet sīmāṃ sopavāsaḥ samāhitaḥ /
N11.10c/ raktamālyāmbaradharaḥ kṣitim āropya mūrdhani //
N11.11a/ yadā ca na syur jñātāraḥ sīmāyā na ca lakṣaṇam /
N11.11c/ tadā rājā dvayoḥ sīmām uddhared iṣṭataḥ svayam //
N11.12a/ etenaiva gṛhodyānanipānāyatanādiṣu /
N11.12c/ vivādavidhir ākhyātas tathā grāmāntareṣu ca //
N11.13a/ avaskarasthalaśvabhrabhramasyandanikādibhiḥ /
N11.13c/ catuṣpathasurasthānarathyāmārgān na rodhayet //
N11.14a/ parakṣetrasya madhye tu setur na pratiṣidhyate /
N11.14c/ mahāguṇo 'alpabādhaś ca vṛddhir iṣṭā kṣaye sati //
N11.15a/ setus tu dvididho jñeyaḥ kheyo bandhyas tathaiva ca /
N11.15c/ toyapravartanān kheyo bandhyaḥ syāt tannivartanāt //
N11.16a/ nāntareṇodakaṃ sasyaṃ naśyed abhyudakena tu /
N11.16c/ ya evānudake doṣaḥ sa evābhyudake smṛtaḥ //
N11.17a/ pūrvapravṛttam utsannam apṛṣṭvā svāminaṃ tu yaḥ /
N11.17c/ setuṃ pravartayet kaścin na sa tatphalabhāg bhavet //
N11.18a/ mṛte tu svāmini punas tadvaṃśye vāpi mānave /
N11.18c/ rājānam āmantrya tataḥ prakuryāt setukarma tat //
N11.19a/ ato 'anyathā kleśabhāk syān mṛgavyādhānudarśanāt /
N11.19c/ iṣavas tasya naśyanti yo viddham anuvidhyati //
N11.20a/ aśaktapretanaṣṭeṣu kṣetrikeṣv anivāritaḥ /
N11.20c/ kṣetraṃ ced vikṛṣet kaścid aśnuvīta sa tatphalam //
N11.21a/ vikṛṣyamāṇe kṣetre cet kṣetrikaḥ punar āvrajet /
N11.21c/ khilopacāraṃ tat sarvaṃ dattvā svakṣetram āpnuyāt //
N11.22a/ tadaṣṭabhāgāpacayād yāvat sapta gatāḥ samāḥ /
N11.22c/ saṃprāpte tv aṣṭame varṣe bhuktaṃ kṣetraṃ labheta saḥ //
N11.23a/ saṃvatsareṇārdhakhilaṃ khilaṃ tad vatsarais tribhiḥ /
N11.23c/ pañcavarṣāvasannaṃ tu syāt kṣetram aṭavīsamam //
N11.24a/ kṣetraṃ tripuruṣaṃ yat syād gṛhaṃ vā syāt kramāgatam /
N11.24c/ rājaprasādād anyatra na tadbhogaḥ paraṃ nayet //
N11.25a/ utkramya tu vṛtiṃ yatra sasyaghāto gavādibhiḥ /
N11.25c/ pālaḥ śāsyo bhavet tatra na cec chaktyā nivārayet //
N11.26a/ samūlasasyanāśe tu tatsvāmī samam āpnuyāt /
N11.26c/ vadhena pālo mucyeta daṇḍaṃ svāmini pātayet //
N11.27a/ gauḥ prasūtā daśāhāt ca mahokṣājāvikuñjarāḥ /
N11.27c/ nivāryās tu prayatnena teṣāṃ svāmī na daṇḍabhāk //
N11.28a/ māṣaṃ gāṃ dāpayed daṇḍaṃ dvau māṣau mahiṣīṃ tathā /
N11.28c/ ajāvike savatse tu daṇḍaḥ syād ardhamāṣakaḥ //
N11.29a/ adaṇḍyā hastino 'aśvāś ca prajāpālā hi te smṛtāḥ /
N11.29c/ adaṇḍyā garbhiṇī gauś ca sūtikā cābhisāriṇī //
N11.30a/ proktas tu dvir niṣaṇṇānāṃ vasantyāṃ tu caturguṇam /
N11.30c/ pratyakṣacārakāṇāṃ tu cauradaṇḍaḥ smṛṭas tathā //
N11.31a/ yā naṣṭāḥ pāladoṣeṇa gāvaḥ kṣetraṃ samāśritāḥ /
N11.31c/ na tatra gomino daṇḍaḥ pālas taṃ daṇḍam arhati //
N11.32a/ rājagrāhagṛhīto vā vajrāśanihato 'api vā /
N11.32c/ atha sarpeṇa daṣṭo vā giry agrāt patito 'api vā //
N11.33a/ siṃhavyāghrahato vāpi vyādhibhiḥ caiva pātitaḥ /
N11.33c/ na tatra doṣaḥ pālasya na ca doṣo 'asti gominām //
N11.34a/ gobhis tu bhakṣitaṃ dhānyaṃ yo naraḥ pratimārgati /
N11.34c/ sāmantasya śado deyo dhānyaṃ yat tatra vāpitam /
N11.34e/ gavatraṃ gomine deyaṃ dhānyaṃ tatkarṣikasya tu //
N11.35a/ grāmopānte ca yat kṣetraṃ vivītānte mahāpathe /
N11.35c/ anāvṛte cet tannāśe na pālasya vyatikramaḥ //
N11.36a/ pathi kṣetre vṛtiḥ kāryā yām uṣṭro nāvalokayet /
N11.36c/ na laṅghayet paśur nāśvo na bhidyād yāṃ ca sūkaraḥ //
N11.37a/ gṛhaṃ kṣetraṃ ca vijñeyaṃ vāsahetuḥ kuṭumbinām /
N11.37c/ tasmāt tan nākṣiped rājā tad dhi mūlaṃ kuṭumbinām //
N11.38a/ vṛddhe janapade rājño dharmaḥ kośaś ca vardhate /
N11.38c/ hīyate hīyamāne ca vṛddhihetum ataḥ śrayet //
N12.1a/ vivāhādividhiḥ strīṇāṃ yatra puṃsāṃ ca kīrtyate /
N12.1c/ strīpuṃsayoganāmaitad vivādapadam ucyate //
N12.2a/ strīpuṃsayos tu saṃbandhād varaṇaṃ prāg vidhīyate /
N12.2c/ varaṇād grahaṇaṃ pāṇeḥ saṃskāro 'atha dvilakṣaṇaḥ //
N12.3a/ tayor aniyataṃ proktaṃ varaṇaṃ doṣadarśanāt /
N12.3c/ pāṇigrahaṇamantrābhyāṃ niyataṃ dāralakṣaṇam //
N12.4a/ brāhmaṇakṣatriyaviśāṃ śūdrāṇāṃ ca parigrahe /
N12.4c/ svajātyā śreyasī bhāryā svajātyaś ca patiḥ striyāḥ //
N12.5a/ brāhmaṇasyānulomyena striyo 'anyās tisra eva tu /
N12.5c/ śūdrāyāḥ prātilomyena tathānye patayas trayaḥ //
N12.6a/ dve bhārye kṣatriyasyānye vaiśyasyaikā prakīrtitā /
N12.6c/ vaiśyāyā dvau patī jñeyāv eko 'anyaḥ kṣatriyāpatiḥ //
N12.7a/ ā saptamāt pañcamād vā bandhubhyaḥ pitṛmātṛtāḥ /
N12.7c/ avivāhyāḥ sagotrāḥ syuḥ samānapravarās tathā //
N12.8a/ parīkṣyaḥ puruṣaḥ puṃstve nijair evāṅgalakṣaṇaiḥ /
N12.8c/ pumāṃś ced avikalpena sa kanyāṃ labdhum arhati //
N12.9a/ subaddhajatrujānvasthiḥ subaddhāṃsaśirodharaḥ /
N12.9c/ sthūlaghāṭas tanūrutvag avilagnagatisvaraḥ //
N12.10a/ viṭ cāsya plavate nāpsu hlādi mūtraṃ ca phenilam /
N12.10c/ pumān syāṃl lakṣaṇair etair viparītais tu paṇḍakaḥ //
N12.11a/ caturdaśavidhaḥ śāstre sa tu dṛṣṭo manīṣibhiḥ /
N12.11c/ cikitsyaś cācikitsyaś ca teṣām ukto vidhiḥ kramāt //
N12.12a/ nisargapaṇḍo vadhriś ca pakṣapaṇḍas tathaiva ca /
N12.12c/ abhiśāpād guro rogād devakrodhāt tathaiva ca //
N12.13a/ īrṣyāpaṇḍaś ca sevyaś ca vātaretā mukhebhagaḥ /
N12.13c/ ākṣipto moghabījaś ca śālīno 'anyapatis tathā //
N12.14a/ tatrādyāv apratīkarau pakṣākhyo māsam ācaret /
N12.14c/ anukramāt trayasyāsya kālaḥ saṃvatsaraḥ smṛtaḥ //
N12.15a/ īrṣyāpaṇḍādayo ye 'anye catvāraḥ samudāhṛtāḥ /
N12.15c/ saṃtyaktavyāḥ patitavat kṣatayonyā api striyāḥ //
N12.16a/ ākṣiptamoghabījābhyām patyāv apratikarmaṇi /
N12.16c/ patir anyaḥ smṛto nāryā vatsaraṃ saṃpratīkṣya tu //
N12.17a/ śālīnasyāpi dhṛṣṭastrīsaṃyogād bhajyate dhvajaḥ /
N12.17c/ taṃ hīnavegam anyastrībālādyābhir upakramet //
N12.18a/ anyasyām yo manuṣyaḥ syād amanuṣyaḥ svayoṣiti /
N12.18c/ labheta sānyaṃ bhartāram etat kāryaṃ prajāpateḥ //
N12.19a/ apatyārthaṃ striyaḥ sṛṣṭāḥ strī kṣetraṃ bījinaḥ prajāḥ /
N12.19c/ kṣetraṃ bījavate deyaṃ nābījī kṣetram arhati //
N12.20a/ pitā dadyāt svayaṃ kanyām bhrātā vānumate pituḥ /
N12.20c/ mātāmaho mātulaś ca sakulyā bāndhavās tathā //
N12.21a/ mātābhāve tu sarveṣāṃ prakṛtau yadi vartate /
N12.21c/ tasyām aprakṛtisthāyāṃ dadyuḥ kanyāṃ svajātayaḥ //
N12.22a/ yadā tu naiva kaścit syāt kanyā rājānam āvrajet /
N12.22c/ anujñayā tasya varaṃ pratītya varayet svayam //
N12.23a/ savarṇam anurūpaṃ ca kularūpavayaḥśrutaiḥ /
N12.23c/ saha dharmaṃ caret tena putrāṃś cotpādayet tataḥ //
N12.24a/ pratigṛhya ca yaḥ kanyāṃ naro deśāntaraṃ vrajet /
N12.24c/ trīn ṛtūn samatikramya kanyānyaṃ varayed varam //
N12.25a/ kanyā nartum upekṣeta bāndhavebhyo nivedayet /
N12.25c/ te cen na dadyus tāṃ bhartre te syur bhrūṇahabhiḥ samāḥ //
N12.26a/ yāvantaś ca rtavas tasyāḥ samatītā patiṃ vinā /
N12.26c/ tāvatyo bhrūṇahatyāḥ syus tasya yo na dadāti tām //
N12.27a/ ato 'apravṛtte rajasi kanyāṃ dadyāt pitā sakṛt /
N12.27c/ mahad enaḥ spṛśed enam anyathaiṣa vidhiḥ satām //
N12.28a/ sakṛd aṃśo nipatati sakṛt kanyā pradīyate /
N12.28c/ sakṛd āha dadānīti trīṇy etāni sakṛt sakṛt //
N12.29a/ brāhmādiṣu vivāheṣu pañcasv eṣu vidhiḥ smṛtaḥ /
N12.29c/ guṇāpekṣaṃ bhaved dānam āsurādiṣu ca triṣu //
N12.30a/ kanyāyām prāptaśulkāyāṃ jyāyāṃś ced vara āvrajet /
N12.30c/ dharmārthakāmasaṃyuktaṃ vācyaṃ tatrānṛtaṃ bhavet //
N12.31a/ nāduṣṭāṃ dūṣayet kanyāṃ nāduṣṭaṃ dūṣayed varam /
N12.31c/ doṣe tu sati nāgaḥ syād anyonyaṃ tyajatos tayoḥ //
N12.32a/ dattvā nyāyena yaḥ kanyāṃ varāya na dadāti tām /
N12.32c/ aduṣṭaś ced varo rājñā sa daṇḍyas tatra coravat //
N12.33a/ yas tu doṣavatīṃ kanyām anākhyāya prayacchati /
N12.33c/ tasya kuryān nṛpo daṇḍaṃ pūrvasāhasacoditam //
N12.34a/ akanyeti tu yaḥ kanyāṃ brūyād dveṣeṇa mānavaḥ /
N12.34c/ sa śataṃ prāpnuyād daṇḍaṃ tasyā doṣam adarśayan //
N12.35a/ pratigṛhya tu yaḥ kanyām aduṣṭām utsṛjed varaḥ /
N12.35c/ vineyaḥ so 'apy akāmo 'api kanyāṃ tām eva codvahet //
N12.36a/ dīrghakutsitarogārtā vyaṅgā saṃsṛṣṭamaithunā /
N12.36c/ dhṛṣṭānyagatabhāvā ca kanyādoṣāḥ prakīrtitāḥ //
N12.37a/ unmattaḥ patitaḥ klībo durbhagas tyaktabāndhavaḥ /
N12.37c/ kanyādoṣau ca yau pūrvau eṣa doṣagaṇo vare //
N12.38a/ aṣṭau vivāhā varṇānāṃ saṃskārārthaṃ prakīrtitāḥ /
N12.38c/ brāhmas tu prathamas teṣāṃ prājāpatyas tathaiva ca //
N12.39a/ ārṣaś caivātha daivaś ca gāndharvaś cāsuras tathā /
N12.39c/ rākṣaso 'anantaras tasmāt paiśācas tv aṣṭamaḥ smṛtaḥ //
N12.40a/ satkṛtyāhūya kanyāṃ tu brāhme dadyād tv alaṃkṛtām /
N12.40c/ saha dharmaṃ carety uktvā prājāpatyo vidhīyate //
N12.41a/ vastragomithune dattvā vivāhas tv ārṣa ucyate /
N12.41c/ antarvedyāṃ tu daivaḥ syād ṛtvije karma kurvate //
N12.42a/ icchantīm icchate prāhur gāndharvo nāma pañcamam /
N12.42c/ vivāhas tv āsuro jñeyaḥ śulkasaṃvyavahārataḥ //
N12.43a/ prasahya haraṇād ukto vivāho rākṣasas tathā /
N12.43c/ suptamattopagamanāt paiśācas tv aṣṭamo 'adhamaḥ //
N12.44a/ eṣāṃ tu dharmyās catvāro brāhmādyāḥ samudāhṛtāḥ /
N12.44c/ sādhāraṇaḥ syād gāndharvas trayo 'adharmyās tv ataḥ pare //
N12.45a/ parapūrvāḥ striyas tv anyāḥ sapta proktā yathākramam /
N12.45c/ punarbhūs trividhā tāsāṃ svairiṇī tu caturvidhā //
N12.46a/ kanyaivākṣatayonir yā pāṇigrahaṇadūṣitā /
N12.46c/ punarbhūḥ prathamā soktā punaḥ saṃskāram arhati //
N12.47a/ kaumāraṃ patim utsṛjya yānyaṃ puruṣam āśritā /
N12.47c/ punaḥ patyur gṛham yāyāt sā dvitīyā prakīrtitā //
N12.48a/ asatsu devareṣu strī bāndhavair yā pradīyate /
N12.48c/ savarṇāyāsapiṇḍāya sā tṛtīyā prakīrtitā //
N12.49a/ strī prasūtāprasūtā vā patyāv eva tu jīvati /
N12.49c/ kāmāt samāśrayed anyaṃ prathamā svairiṇī tu sā //
N12.50a/ mṛte bhartari yā prāptān devarān apy apāsya tu /
N12.50c/ upagacchet paraṃ kāmāt sā dvitīyā prakīrtitā //
N12.51a/ prāptā deśād dhanakrītā kṣutpipāsāturā ca yā /
N12.51c/ tavāham ity upagatā sā tṛtīyā prakīrtitā //
N12.52a/ deśadharmān apekṣya strī gurubhir yā pradīyate /
N12.52c/ utpannasāhasānyasmai sāntyā vai svairiṇī smṛtā //
N12.53a/ punarbhuvāṃ eṣa vidhiḥ svairiṇīnāṃ ca kīrtitaḥ /
N12.53c/ pūrvā pūrvājaghanyāsāṃ śreyasī tūttarottarā //
N12.54a/ apatyam utpādayitus tāsāṃ yā śulkato hṛtā /
N12.54c/ aśulkopanatāyāṃ tu kṣetrikasyaiva tat phalam //
N12.55a/ kṣetrikasya yad ajñātaṃ kṣetre bījaṃ pradīyate /
N12.55c/ na tatra bījino bhāgaḥ kṣetrikasyaiva tad bhavet //
N12.56a/ oghavātāhṛtaṃ bījaṃ kṣetre yasya prarohati /
N12.56c/ phalabhug yasya tat kṣetraṃ na bījī phalabhāg bhavet //
N12.57a/ mahokṣo janayed vatsān yasya goṣu vraje caran /
N12.57c/ tasya te yasya tā gāvo moghaṃ syanditam ārṣabham //
N12.58a/ kṣetrikānumataṃ bījaṃ yasya kṣetre pramucyate /
N12.58c/ tadapatyaṃ dvayor eva bījikṣetrikayor matam //
N12.59a/ narte kṣetraṃ bhavet sasyaṃ na ca bījaṃ vināsti tat /
N12.59c/ ato 'apatyaṃ dvayor iṣṭaṃ pitur mātuś ca dharmataḥ //
N12.60a/ nāthavatyā paragṛhe saṃyuktasya striyā saha /
N12.60c/ dṛṣṭaṃ saṃgrahaṇaṃ tajjñair nāgatāyāḥ svayaṃ gṛhe //
N12.61a/ praduṣṭatyaktadārasya klībasya kṣamakasya ca /
N12.61c/ svecchayopeyuṣo dārān na doṣaḥ sāhaso bhavet //
N12.62a/ parastriyā sahākāle 'adeśe vā bhavato mithaḥ /
N12.62c/ sthānasaṃbhāṣaṇāmodās trayaḥ saṃgrahaṇakramāḥ //
N12.63a/ nadīnāṃ saṃgame tīrtheṣv ārāmeṣu vaneṣu ca /
N12.63c/ strī pumāṃś ca sameyātāṃ grāhyaṃ saṃgrahaṇaṃ bhavet //
N12.64a/ dūtīprasthāpanaiś caiva lekhāsaṃpreṣaṇair api /
N12.64c/ anyair api vyabhicāraiḥ sarvaṃ saṃgrahaṇaṃ smṛtam //
N12.65a/ striyaṃ spṛśed adeśe yaḥ spṛṣṭo vā marśayet tathā /
N12.65c/ parasparasyānumate tac ca saṃgrahaṇaṃ bhavet //
N12.66a/ bhakṣair vā yadi vā bhojyair vastrair mālyais tathaiva ca /
N12.66c/ saṃpreṣyamānair gandhaiś ca sarvaṃ saṃgrahaṇaṃ smṛtam //
N12.67a/ darpād vā yadi vā mohāc chlāghayā vā svayaṃ vadet /
N12.67c/ mameyaṃ bhuktapūrveti sarvaṃ saṃgrahaṇaṃ smṛtam //
N12.68a/ pāṇau yaś ca nigṛhṇīyad veṇyāṃ vastrāntare 'api vā /
N12.68c/ tiṣṭha tiṣṭheti vā bruyāt sarvaṃ saṃgrahaṇaṃ smṛtam //
N12.69a/ svajātyatikrame puṃsāṃ uktam uttamasāhasam /
N12.69c/ viparyaye madhyamas tu prātilome pramāpaṇam //
N12.70a/ kanyāyām asakāmāyāṃ dvyāṅgulasyāvakartanam /
N12.70c/ uttamāyāṃ vadhas tv eva sarvasvaharaṇaṃ tathā //
N12.71a/ sakāmāyāṃ tu kanyāyāṃ savarṇe nāsty atikramaḥ /
N12.71c/ kiṃtv alaṃkṛtya satkṛtya sa evaināṃ samudvahet //
N12.72a/ mātā mātṛṣvasā śvaśrūr mātulānī pitṛṣvasā /
N12.72c/ pitṛvyasakhiśiṣyastrī bhaginī tatsakhī snuṣā //
N12.73a/ duhitācāryabhāryā ca sagotrā śaraṇāgatā /
N12.73c/ rājñī pravrajitā dhātrī sādhvī varṇottamā ca yā //
N12.74a/ āsām anyatamāṃ gatvā gurutalpaga ucyate /
N12.74c/ śiśnasyotkartanaṃ daṇḍo nānyas tatra vidhīyate //
N12.75a/ paśuyonyām atikrāman vineyaḥ sa damaṃ śatam /
N12.75c/ madhyamaṃ sāhasaṃ goṣu tad evāntyāvasāyiṣu //
N12.76a/ agamyāgāminaḥ śāsti daṇḍo rājñā pracoditaḥ /
N12.76c/ prāyaścittavidhāv atra prāyaścittaṃ viśodhanam //
N12.77a/ svairiṇy abrāhmaṇī veśyā dāsī niṣkāsinī ca yā /
N12.77c/ gamyāḥ syur ānulomyena striyo na pratilomataḥ //
N12.78a/ āsv eva tu bhujiṣyāsu doṣaḥ syāt paradāravat /
N12.78c/ gamyā api hi nopeyās tāś ced anyaparigrahāḥ //
N12.79a/ anutpannaprajāyās tu patiḥ preyād yadi striyāḥ /
N12.79c/ niyuktā gurubhir gacched devaraṃ putrakāmyayā //
N12.80a/ sa ca tāṃ pratipadyeta tathaivā putrajanmataḥ /
N12.80c/ putre jāte nivarteta viplavaḥ syād ato 'anyathā //
N12.81a/ ghṛtenābhyajya gātrāṇi tailenāvikṛtena vā /
N12.81c/ mukhān mukhaṃ pariharan gātrair gātrāṇy asaṃspṛśan //
N12.82a/ striyaṃ putravatīṃ vandhyāṃ nīrajaskām anicchantīm /
N12.82c/ na gacched garbhiṇīṃ nindyām aniyuktāṃ ca bandhubhiḥ //
N12.83a/ aniyuktā tu yā nārī devarāj janayet sutam /
N12.83c/ jārajātam arikthīyaṃ tam āhur dharmavādinaḥ //
N12.84a/ tathāniyukto bhāryāyāṃ yavīyāñ jyāyaso vrajet /
N12.84c/ yavīyaso vā yo jyāyān ubhau tau gurutalpagau //
N12.85a/ kule tadavaśeṣe tu saṃtānārthaṃ na kāmataḥ /
N12.85c/ niyukto gurubhir gacched bhrātṛbhāryāṃ yavīyasaḥ //
N12.86a/ avidyamāne tu gurau rājño vācyaḥ kulakṣayaḥ /
N12.86c/ tatas tadvacanād gacched anuśiṣya striyā saha //
N12.87a/ pūrvoktenaiva vidhinā snātāṃ puṃsavane śuciḥ /
N12.87c/ sakṛd ā garbhādhānād vā kṛte garbhe snuṣaiva sā //
N12.88a/ ato 'anyathā vartamānaḥ pumān strī vāpi kāmataḥ /
N12.88c/ vineyau subhṛśaṃ rājñā kilbiṣī syād anigrahāt //
N12.89a/ īrṣyāsūyasamutthe tu saṃrambhe rāgahetuke /
N12.89c/ dampatī vivadeyātāṃ na jñātiṣu na rājani //
N12.90a/ anyonyaṃ tyajator nāgaḥ syād anyonyaviruddhayoḥ /
N12.90c/ strīpuṃsayor nigūḍhāyā vyabhicārād ṛte striyāḥ //
N12.91a/ vyabhicāre striyā mauṇḍyam adhaḥśayanam eva ca /
N12.91c/ kadannaṃ vā kuvāsaś ca karma cāvaskaroñjhanam //
N12.92a/ strīdhanabhraṣṭasarvasvāṃ garbhavisraṃsinīṃ tathā /
N12.92c/ bhartuś ca vadham icchantīṃ striyaṃ nirvāsayed gṛhāt //
N12.93a/ anarthaśīlāṃ satataṃ tathaivāpriyavādinīm /
N12.93c/ pūrvāśinīṃ ca yā bhartuḥ striyaṃ nirvāsayed budhaḥ //
N12.94a/ vandhyāṃ strījananīṃ nindyāṃ pratikulāṃ ca sarvadā /
N12.94c/ kāmato nābhinandeta kurvann evaṃ sa doṣabhāk //
N12.95a/ anukūlām avāgduṣṭāṃ dakṣāṃ sādhvīṃ prajāvatīm /
N12.95c/ tyajan bhāryām avasthāpyo rājñā daṇḍena bhūyasā //
N12.96a/ ajñātadoṣeṇoḍhā yā nirgatā nānyam āśritā /
N12.96c/ bandhubhiḥ sā niyoktavyā nirbandhuḥ svayam āśrayet //
N12.97a/ naṣṭe mṛte pravrajite klībe ca patite patau /
N12.97c/ pañcasv āpatsu nārīṇāṃ patir anyo vidhīyate //
N12.98a/ aṣṭau varṣāṇy udīkṣeta brāhmaṇī proṣitaṃ patim /
N12.98c/ aprasūtā tu catvāri parato 'anyaṃ samāśrayet //
N12.99a/ kṣatriyā ṣaṭ samās tiṣṭhed aprasūtā samātrayam /
N12.99c/ vaiśyā prasūtā catvāri dve same tv itarā vaset //
N12.100a/ na śūdrāyāḥ smṛtaḥ kālo na ca dharmavyatikramaḥ /
N12.100c/ viśeṣato 'aprasūtāyāḥ saṃvatsaraparā sthitiḥ //
N12.101a/ apravṛttau smṛtaḥ dharma eṣa proṣitayoṣitām /
N12.101c/ jīvati śrūyamāṇe tu syād eṣa dviguṇo vidhiḥ //
N12.102a/ prajāpravṛttau bhūtānāṃ sṛṣṭir eṣā prajāpateḥ /
N12.102c/ ato 'anyagamane strīṇām evaṃ doṣo na vidyate //
N12.103a/ ānulomyena varṇānāṃ yaj janma sa vidhiḥ smṛtaḥ /
N12.103c/ prātilomyena yaj janma sa jñeyo varṇasaṃkaraḥ //
N12.104a/ anantaraḥ smṛtaḥ putraḥ putra ekāntaras tathā /
N12.104c/ dvyantaraś cānulomyena tathaiva pratilomataḥ //
N12.105a/ ugraḥ pāraśavaś caiva niṣādaś cānulomataḥ /
N12.105c/ uttamebhyas trayas tribhyaḥ śūdrāputrāḥ prakīrtitāḥ //
N12.106a/ brāhmaṇyā api cāṇḍālasūtavaidehakā api /
N12.106c/ aparebhyas trayas tribhyā vijñeyaḥ pratilomataḥ //
N12.107a/ ambaṣṭho māgadhaś caiva kṣattā ca kṣatriyāsutāḥ /
N12.107c/ ānulomyena tatraiko dvau jñeyau pratilomataḥ //
N12.108a/ vaiśyāputrās tu dauṣṣantayavanāyogavā api /
N12.108c/ prātilomyena yatraiko dvau jñeyau cānulomajau //
N12.109a/ sūtādyāḥ pratilomās tu ye jātipratilomajāḥ /
N12.109c/ te saṃkarāḥ śvapākādyās teṣāṃ triḥ saptako gaṇaḥ //
N12.110a/ savarṇo brāhmaṇīputraḥ kṣatriyāyām anantaraḥ /
N12.110c/ ambaṣṭhograu tathā putrāv evaṃ kṣatriyavaiśyayoḥ //
N12.111a/ ekāntaras tu dauṣṣanto vaiśyāyāṃ brāhmaṇāt sutaḥ /
N12.111c/ śūdrāyāṃ kṣatriyāt tadvan niṣādo nāma jāyate //
N12.112a/ śūdrā pāraśavaṃ sūte brāhmaṇād uttaraṃ sutam /
N12.112c/ ānulomyena varṇānāṃ putrā hy ete prakīrtitāḥ //
N12.113a/ sūtaś ca māgadhaś caiva putrāv āyogavas tathā /
N12.113c/ prātilomyena varṇānāṃ tadvad ete 'apy anantarāḥ //
N12.114a/ anantaraḥ smṛtaḥ sūto brāhmaṇyāṃ kṣatriyāt sutaḥ /
N12.114c/ māgadhāyogavau tadvad dvī putrau vaiśyaśūdrayoḥ //
N12.115a/ brāhmaṇy ekāntaraṃ vaiśyāt sūte vaidehakaṃ sutam /
N12.115c/ kṣattāraṃ kṣatriyā śūdrāt putram ekāntaraṃ tathā //
N12.116a/ dvyantaraḥ prātilomyena pāpiṣṭhaḥ sati saṃkare /
N12.116c/ cāṇḍālo jāyate śūdrād brāhmaṇī yatra muhyati //
N12.117a/ rājñā parīkṣyaṃ na yathā jāyate varṇasaṃkaraḥ /
N12.117c/ tasmād rājñā viśeṣeṇa trayī rakṣyā tu saṃkarāt //
N13.1a/ vibhāgo 'arthasya pitryasya putrair yatra prakalpyate /
N13.1c/ dāyabhāga iti proktaṃ tad vivādapadaṃ budhaiḥ //
N13.2a/ pitary ūrdhvaṃ mṛte putrā vibhajeyur dhanaṃ pituḥ /
N13.2c/ mātur duhitaro 'abhāve duhitāṃ tadanvayaḥ //
N13.3a/ mātur nivṛtte rajasi prattāsu bhaginīṣu ca /
N13.3c/ niraṣṭe vāpy amaraṇe pitary uparataspṛhe //
N13.4a/ pitaiva vā svayaṃ putrān vibhajed vayasi sthitaḥ /
N13.4c/ jyeṣṭhaṃ śreṣṭhavibhāgena yathā vāsya matir bhavet //
N13.5a/ bibhṛyād vecchataḥ sarvāñ jyeṣṭho bhrātā yathā pitā /
N13.5c/ bhrātā śaktaḥ kaniṣṭho vā śaktyapekṣaḥ kule kriyā //
N13.6a/ śauryabhāryādhane hitvā yac ca vidyādhanaṃ bhavet /
N13.6c/ trīṇy etāny avibhājyāni prasādo yaś ca paitṛkaḥ //
N13.7a/ mātrā ca svadhanaṃ dattaṃ yasmai syāt prītipūrvakam /
N13.7c/ tasyāpy eṣa vidhir dṛṣṭo mātāpīṣṭe yathā pitā //
N13.8a/ adhyagnyadhyāvahanikaṃ bhartṛdāyas tathaiva ca /
N13.8c/ bhrātṛmātṛpitṛbhyaś ca ṣaḍvidhaṃ strīdhanaṃ smṛtam //
N13.9a/ strīdhanaṃ tadapatyānāṃ bhartṛgāmy aprajāsu ca /
N13.9c/ brāhmādiṣu catuḥṣv āhuḥ pitṛgāmītareṣu tu //
N13.10a/ kuṭumbaṃ bibhṛyād bhrātur yo vidyām adhigacchataḥ /
N13.10c/ bhāgaṃ vidyādhanāt tasmāt sa labhetāśruto 'api san //
N13.11a/ vaidyo 'avaidyāya nākāmo dadyād aṃśaṃ svato dhanāt /
N13.11c/ pitṛdravyaṃ tad āśritya na cet tena tad āhṛtam //
N13.12a/ dvāv āṃśau pratipadyeta vibhajann ātmanaḥ pitā /
N13.12c/ samāṃśabhāginī mātā putrāṇāṃ syān mṛte patau //
N13.13a/ jyeṣṭhāyāṃśo 'adhiko deyaḥ jyeṣṭhāya tu varaḥ smṛtaḥ /
N13.13c/ samāṃśabhājaḥ śeṣāḥ syur aprattā bhaginī tathā //
N13.14a/ kṣetrajeṣv api putreṣu tadvaj jāteṣu dharmataḥ /
N13.14c/ varṇāvareṣv aṃśahānir ūḍhājāteṣv anukramāt //
N13.15a/ pitraiva tu vibhaktā ye hīnādhikasamair dhanaiḥ /
N13.15c/ teṣāṃ sa eva dharmaḥ syāt sarvasya hi pitā prabhuḥ //
N13.16a/ kānīnaś ca sahoḍhaś ca gūḍhāyāṃ yaś ca jāyate /
N13.16c/ teṣāṃ voḍhāpitā jñeyas te ca bhāgaharāḥ smṛtāḥ //
N13.17a/ ajñātapitṛko yaś ca kānīno 'anūḍhamātṛkaḥ /
N13.17c/ mātāmahāya dadyāt sa piṇḍaṃ rikthaṃ hareta ca //
N13.18a/ jātā ye tv aniyuktāyām ekena bahubhis tathā /
N13.18c/ arikthabhājas te sarve bījinām eva te sutāḥ //
N13.19a/ dadyus te bījine piṇḍaṃ mātā cec chulkato hṛtā /
N13.19c/ aśulkopagatāyāṃ tu piṇḍadā voḍhur eva te //
N13.20a/ pitṛdviṭ patitaḥ paṇḍo yaś ca syād aupapātikaḥ /
N13.20c/ aurasā api naite 'aṃśaṃ labheran kṣetrajāḥ kutaḥ //
N13.21a/ dīrghatīvrāmayagrastā jaḍonmattāndhapaṅgavaḥ /
N13.21c/ bhartavyāḥ syuḥ kule caite tatputrās tv aṃśabhāginaḥ //
N13.22a/ dvirāmuṣyāyaṇā dadyur dvābhyāṃ piṇḍodake pṛthak /
N13.22c/ rikthād ardhāṃśam ādadyur bījikṣetrikayos tathā //
N13.23a/ saṃsṛṣṭināṃ tu yo bhāgas teṣām eva sa iṣyate /
N13.23c/ ato 'anyathāṃśabhājo hi nirbījiṣv itarān iyāt //
N13.24a/ bhrātām aprajaḥ preyāt kaścic cet pravrajet tu vā /
N13.24c/ vibhajeyur dhanaṃ tasya śeṣās tu strīdhanaṃ vinā //
N13.25a/ bharaṇam cāsya kurvīran strīṇām ā jīvitakṣayāt /
N13.25c/ rakṣanti śayyāṃ bhartuś ced ācchindyur itarāsu tu //
N13.26a/ syād yasya duhitā tasyāḥ pitraṃśo bharaṇe mataḥ /
N13.26c/ ā saṃskārād bhajed enāṃ parato bibhṛyāt patiḥ //
N13.27a/ mṛte bhartary aputrāyāḥ patipakṣaḥ prabhuḥ striyāḥ /
N13.27c/ viniyogātmarakṣāsu bharaṇe ca sa īśvaraḥ //
N13.28a/ parikṣīṇe patikule nirmaṇuṣye nirāśraye /
N13.28c/ tatsapiṇḍeṣu vāsatsu pitṛpakṣaḥ prabhuḥ striyāḥ //
N13.29a/ pakṣadvayāvasāne tu rājā bhartā smṛtaḥ striyāḥ /
N13.29c/ sa tasyā bharaṇaṃ kuryān nigṛhṇīyāt pathaś cyutām //
N13.30a/ svātantryād vipraṇaśyanti kule jātā api striyaḥ /
N13.30c/ asvātantryam atas tāsāṃ prajāpatir akalpayat //
N13.31a/ pitā rakṣati kaumāre bhartā rakṣati yauvane /
N13.31c/ putrā rakṣanti vaidhavye na strī svātantryam arhati //
N13.32a/ yac chiṣṭaṃ pitṛdāyebhyo dattva rṇaṃ paitṛkaṃ ca yat /
N13.32c/ bhrātṛbhis tad vibhaktavyam ṛṇī na syād yathā pitā //
N13.33a/ yeṣāṃ ca na kṛtāḥ pitrā saṃskāravidhayaḥ kramāt /
N13.33c/ kartavyā bhrātṛbhis teṣāṃ paitṛkād eva te dhanāt //
N13.34a/ avidyamāne pitrye 'arthe svāṃśād uddhṛtya vā punaḥ /
N13.34c/ avaśyakāryāḥ saṃskārā bhrātāṃ pūrvasaṃskṛtaiḥ //
N13.35a/ kuṭumbārtheṣu codyuktas tatkāryaṃ kurute ca yaḥ /
N13.35c/ sa bhrātṛbhir bṛṃhaṇīyo grāsāchādanavāhanaiḥ //
N13.36a/ vibhāgadharmasaṃdehe dāyādānāṃ vinirṇaye /
N13.36c/ jñātibhir bhāgalekhyaiś ca pṛthakkāryapravartanāt //
N13.37a/ bhrātām avibhaktānām eko dharmaḥ pravartate /
N13.37c/ vibhāge sati dharmo 'api bhaved eṣāṃ pṛthak pṛthak //
N13.38a/ dānagrahaṇapaśvannagṛhakṣetraparigrahāḥ /
N13.38c/ vibhaktānāṃ pṛthag jñeyāḥ pākadharmāgamavyayāḥ //
N13.39a/ sākṣitvaṃ prātibhāvyaṃ ca dānaṃ grahaṇam eva ca /
N13.39c/ vibhaktā bhrātaraḥ kūryur nāvibhaktā parasparam //
N13.40a/ yeṣām etāḥ kriyā loke pravartante svarikthinām /
N13.40c/ vibhaktān avagaccheyur lekhyam apy antareṇa tān //
N13.41a/ yady ekajātā bahavaḥ pṛthagdharmāḥ pṛthakkriyāḥ /
N13.41c/ pṛthakkarmaguṇopetā na te kṛtyeṣu saṃmatāḥ //
N13.42a/ svān bhāgān yadi dadyus te vikrīṇīrann athāpi vā /
N13.42c/ kuryur yatheṣṭaṃ tat sarvam īśante svadhanasya te //
N13.43a/ aurasaḥ kṣetrajaś caiva putrikāputra eva ca /
N13.43c/ kānīnaś ca sahoḍhaś ca gūḍhotpannas tathaiva ca //
N13.44a/ paunarbhavo 'apaviddhaś ca labdhaḥ krītaḥ kṛtas tathā /
N13.44c/ svayaṃ copagataḥ putrā dvādaśaita udāhṛtāḥ //
N13.45a/ teṣāṃ ṣaḍ bandhudāyādāḥ ṣaḍ adāyādabāndhavāḥ /
N13.45c/ pūrvaḥ pūrvaḥ smṛtaḥ śreyāj jaghanyo yo ya uttaraḥ //
N13.46a/ kramād dhy ete prapadyeran mṛte pitari taddhanam /
N13.46c/ jyāyaso jyāyaso 'abhāve jaghanyas tad avāpnuyāt //
N13.47a/ putrābhāve tu duhitā tulyasaṃtānadarśanāt /
N13.47c/ putraś ca duhitā coktau pituḥ saṃtānakārakau //
N13.48a/ abhāve tu duhitṛṛṇāṃ sakulyā bāndhavās tataḥ /
N13.48c/ tataḥ sajātyāḥ sarveṣām abhāve rājagāmi tat //
N13.49a/ anyatra brāhmaṇāt kiṃtu rājā dharmaparāyaṇaḥ /
N13.49c/ sa strīṇāṃ jīvanaṃ dadyād eṣa dāyavidhiḥ smṛtaḥ //
N14.1a/ sahasā kriyate karma yatkiṃcid baladarpitaiḥ /
N14.1c/ tat sāhasam iti proktaṃ saho balam ihocyate //
N14.2a/ tat punas trividhaṃ jñeyaṃ prathamaṃ madhyamaṃ tathā /
N14.2c/ uttamaṃ ceti śāstreṣu tasyoktaṃ lakṣaṇaṃ pṛthak //
N14.3a/ phalamūlodakādīnāṃ kṣetropakaraṇasya ca /
N14.3c/ bhaṅgākṣepopamardādyaiḥ prathamaṃ sāhasaṃ smṛtam //
N14.4a/ vāsaḥpaśvannapānānām gṛhopakaraṇasya ca /
N14.4c/ etenaiva prakāreṇa madhyamaṃ sāhasaṃ smṛtam //
N14.5a/ vyāpādo viṣaśastrād yaiḥ paradārapradharṣaṇam /
N14.5c/ prāṇoparodhi yac cānyad uktam uttamasāhasam //
N14.6a/ tasya daṇḍaḥ kriyāpekṣaḥ prathamasya śatāvaraḥ /
N14.6c/ madhyamasya tu śāstrajñair jñeyaḥ pañcaśatāvaraḥ //
N14.7a/ vadhaḥ sarvasvaharaṇaṃ purān nirvāsanāṅkane /
N14.7c/ tadaṅgaccheda ity ukto daṇḍa uttamasāhase //
N14.8a/ aviśeṣeṇa sarveṣām eṣa daṇḍavidhiḥ smṛtaḥ /
N14.8c/ vadhād ṛte brāhmaṇasya na vadhaṃ brāhmaṇo 'arhati //
N14.9a/ śiraso muṇḍanaṃ daṇḍas tasya nirvāsanaṃ purāt /
N14.9c/ lalāṭe cābhiśastāṅkaḥ prayāṇaṃ gardabhena ca //
N14.10a/ syātāṃ saṃvyavahāryau tau dhṛtadaṇḍau tu pūrvayoḥ /
N14.10c/ dhṛtadaṇḍo 'apy asaṃbhojyo jñeya uttamasāhase //
N14.11a/ tasyaiva bhedaḥ steyaṃ syād viśeṣas tatra cocyate /
N14.11c/ atisāhasam ākramya steyam āhuś chalena tu //
N14.12a/ tad api trividhaṃ proktaṃ dravyāpekṣaṃ manīṣibhiḥ /
N14.12c/ kṣudramadhyottamānāṃ tu dravyāṇām apakarṣaṇāt //
N14.13a/ mṛdbhāṇḍāsanakhaṭvāsthidārucarmatṛṇādi yat /
N14.13c/ śamīdhānyamudgādīni kṣudradravyam udāhṛtam //
N14.14a/ vāsaḥ kauśeyavarjaṃ ca govarjaṃ paśavas tathā /
N14.14c/ hiraṇyavarjaṃ lohaṃ ca madhyaṃ vrīhiyavā api //
N14.15a/ hiraṇyaratnakauśeyastrīpuṃgogajavājinaḥ /
N14.15c/ devabrāhmaṇarājñāṃ ca dravyaṃ vijñeyam uttamam //
N14.16a/ upāyair vividhair eṣāṃ chalayitvāpakarṣaṇam /
N14.16c/ suptapramattamattebhyaḥ steyam āhur manīṣiṇaḥ //
N14.17a/ sahoḍhagrahaṇāt steyaṃ hoḍhe 'asaty upabhogataḥ /
N14.17c/ śaṅkā tv asajjanaikārthyād anāyavyayatas tathā //
N14.18a/ bhaktāvakāśadātāraḥ stenānāṃ ye prasarpatām /
N14.18c/ śaktāś ca ya upekṣante te 'api taddoṣabhāginaḥ //
N14.19a/ utkrośatāṃ janānāṃ ca hriyamāṇe dhane 'api ca /
N14.19c/ śrutvā ye nābhidhāvanti te 'api taddoṣabhāginaḥ //
N14.20a/ sāhaseṣu ya evoktas triṣu daṇḍo manīṣibhiḥ /
N14.20c/ sa eva daṇḍaḥ steye 'api dravyeṣu triṣv anukramāt //
N14.21a/ gavādiṣu praṇaṣṭeṣu dravyeṣv apahṛteṣu vā /
N14.21c/ padenānveṣaṇaṃ kuryur ā mūlāt tadvido janāḥ //
N14.22a/ grāme vraje vivīte vā yatra saṃnipatet padam /
N14.22c/ voḍhavyaṃ tad bhavet tena na cet so 'anyatra tan nayet //
N14.23a/ pade pramūḍhe bhagne vā viṣamatvāj janāntike /
N14.23c/ yas tv āsannataro grāmo vrajo vā tatra pātayet //
N14.24a/ same 'adhvani dvayor yatra tena prāyo 'aśucir janaḥ /
N14.24c/ pūrvāpadānair dṛṣṭo vā saṃsṛṣṭo vā durātmabhiḥ //
N14.25a/ grāmeṣv anveṣaṇaṃ kuryuś caṇḍālavadhakādayaḥ /
N14.25c/ rātrisaṃcāriṇo ye ca bahiḥ kuryur bahiścarāḥ //
N14.26a/ steneṣv alabhyamāneṣu rājā dadyāt svakād dhanāt /
N14.26c/ upekṣamāṇo hy enasvī dharmād arthāc ca hīyate //
N15-16.1a/ deśajātikulādīnām ākrośanyaṅgasaṃhitam /
N15-16.1c/ yad vacaḥ pratikūlārthaṃ vākpāruṣyaṃ tad ucyate //
N15-16.2a/ niṣṭhurāślīlatīvratvāt tad api trividhaṃ smṛtam /
N15-16.2c/ gauravānukramād asya daṇḍo 'apy atra kramād guruḥ //
N15-16.3a/ sākṣepaṃ niṣṭhuraṃ jñeyam aślīlaṃ nyaṅgasaṃyutam /
N15-16.3c/ pātanīyair upakrośais tīvram āhur manīṣiṇaḥ //
N15-16.4a/ paragātreṣv abhidroho hastapādāyudhādibhiḥ /
N15-16.4c/ bhasmādibhiś copaghāto daṇḍapāruṣyam ucyate //
N15-16.5a/ tasyāpi dṛṣṭaṃ traividhyaṃ mṛdumadhyottamaṃ kramāt /
N15-16.5c/ avagūraṇaniḥsaṅgapātanakṣatadarśanaiḥ //
N15-16.6a/ hīnamadhyottamānāṃ tu dravyāṇām samatikramāt /
N15-16.6c/ trīṇy eva sāhasāny āhus tatra kaṇṭakaśodhanam //
N15-16.7a/ vidhiḥ pañcavidhas tūkta etayor ubhayor api /
N15-16.7c/ viśuddhir daṇḍabhāktvaṃ ca tatra saṃbadhyate yathā //
N15-16.8a/ pāruṣye sati saṃrambhād utpanne kṣubdhayor dvayoḥ /
N15-16.8c/ sa manyate yaḥ kṣamate daṇḍabhāg yo 'ativartate //
N15-16.9a/ pāruṣyadoṣāvṛtayor yugapat saṃpravṛttayoḥ /
N15-16.9c/ viśeṣaś cen na dṛśyeta vinayaḥ syāt samas tayoḥ //
N15-16.10a/ pūrvam ākṣārayed yas tu niyataṃ syāt sa doṣabhāk /
N15-16.10c/ paścād yaḥ so 'apy asatkārī pūrve tu vinayo guruḥ //
N15-16.11a/ dvayor āpannayos tulyam anubadhnāti yaḥ punaḥ /
N15-16.11c/ sa tayor daṇḍam āpnoti pūrvo vā yadi vetaraḥ //
N15-16.12a/ śvapākapaṇḍacaṇḍālavyaṅgeṣu vadhavṛttiṣu /
N15-16.12c/ hastipavrātyadāreṣu gurvācāryāṅganāsu ca //
N15-16.13a/ maryādātikrame sadyo ghāta evānuśāsanam /
N15-16.13c/ na ca taddaṇḍapāruṣye doṣam āhur manīṣiṇaḥ //
N15-16.14a/ yam eva hy ativarterann ete santaṃ janaṃ nṛṣu /
N15-16.14c/ sa eva vinayaṃ kuryān na tadvinayabhāṅ nṛpaḥ //
N15-16.15a/ malā hy ete manuṣyeṣu dhanam eṣāṃ malātmakam /
N15-16.15c/ api tān ghātayed rājā nārthadaṇḍena daṇḍayet //
N15-16.16a/ śataṃ brāhmaṇam ākruśya kṣatriyo daṇḍam arhati /
N15-16.16c/ vaiśyo 'adhyardhaṃ śataṃ dve vā śūdras tu vadham arhati //
N15-16.17a/ vipraḥ pañcāśataṃ daṇḍyaḥ kṣatriyasyābhiśaṃsane /
N15-16.17c/ vaiśye syād ardhapañcāśac chūdre dvādaśako damaḥ //
N15-16.18a/ samavarṇadvijātīnāṃ dvādaśaiva vyatikrame /
N15-16.18c/ vādeṣv avacanīyeṣu tad eva dviguṇaṃ bhavet //
N15-16.19a/ kāṇam apy athavā khañjam anyaṃ vāpi tathāvidham /
N15-16.19c/ tathyenāpi bruvan dāpyo rājñā kārṣāpaṇāvaram //
N15-16.20a/ na kilbiṣeṇāpavadec chāstrataḥ kṛtapāvanam /
N15-16.20c/ na rājñā dhṛtadaṇḍaṃ ca daṇḍabhāk tadvyatikramāt //
N15-16.21a/ loke 'asmin dvāv avaktavyāv adaṇḍyau ca prakīrtitau /
N15-16.21c/ brāhmaṇaś caiva rājā ca tau hīdaṃ bibhṛto jagat //
N15-16.22a/ patitaṃ patitety uktvā cauraṃ caureti vā punaḥ /
N15-16.22c/ vacanāt tulyadoṣaḥ syān mithyā dvir doṣatāṃ vrajet //
N15-16.23a/ nāmajātigrahaṃ teṣām abhidroheṇa kurvataḥ /
N15-16.23c/ nikheyo 'ayomayaḥ śaṅkuḥ śūdrasyāṣṭādaśāṅgulaḥ //
N15-16.24a/ dharmāpadeśaṃ darpeṇa dvijānām asya kurvataḥ /
N15-16.24c/ taptam āsecayet tailaṃ vaktre śrotre ca pārthivaḥ //
N15-16.25a/ yenāṅgenāvaro varṇo brāhmaṇasyāparādhnuyāt /
N15-16.25c/ tad aṅgaṃ tasya chettavyam evaṃ śuddhim avāpnuyāt //
N15-16.26a/ sahāsanam abhiprepsur utkṛṣṭasyāvakṛṣṭajaḥ /
N15-16.26c/ kaṭyāṃ kṛṭāṅko nirvāsyaḥ sphigdeśaṃ vāsya kartayet //
N15-16.27a/ avaniṣṭhīvato darpād dvāv oṣṭhau chedayen nṛpaḥ /
N15-16.27c/ avamūtrayataḥ śiśnam avaśardhayato gudam //
N15-16.28a/ keśeṣu gṛhṇato hastau chedayed avicārayan /
N15-16.28c/ pādayor nāsikāyāṃ ca grīvāyāṃ vṛṣaṇeṣu ca //
N15-16.29a/ upakruśya tu rājānaṃ vartmani sve vyavasthitam /
N15-16.29c/ jihvāchedād bhavec chuddhiḥ sarvasvaharaṇena vā //
N15-16.30a/ rājani prahared yas tu kṛtāgasy api durmatiḥ /
N15-16.30c/ śūle tam agnau vipaced brahmahatyāśatādhikam //
N15-16.31a/ putrāparādhe na pitā na śvavāñ śuni daṇḍabhāk /
N15-16.31c/ na markaṭe ca tatsvāmī tair eva prahito na cet //
N17.1a/ akṣavardhraśalākādyair devanaṃ jihmakāritam /
N17.1c/ paṇakrīḍā vayobhiś ca padaṃ dyūtasamāhvayam //
N17.2a/ sabhikaḥ kārayed dyūtaṃ deyaṃ dadyāc ca tatkṛtam /
N17.2c/ daśakaṃ tu śataṃ vṛddhis tasya syād dyūtakāritā //
N17.3a/ dvirabhyastāḥ patanty akṣā glahe yasyākṣadevinaḥ /
N17.3c/ jayaṃ tasyāparasyāhuḥ kitavasya parājayam //
N17.4a/ kitaveṣv eva tiṣṭheyuḥ kitavāḥ saṃśayaṃ prati /
N17.4c/ ta eva tasya draṣṭāraḥ syus ta eva ca sākṣiṇaḥ //
N17.5a/ aśuddhaḥ kitavo nānyad āśrayed dyūtamaṇḍalam /
N17.5c/ pratihanyān na sabhikaṃ dāpayet tat svam iṣṭataḥ //
N17.6a/ kūṭākṣadevinaḥ pāpān nirbhajed dyūtamaṇḍalāt /
N17.6c/ kaṇṭhe 'akṣamālām āsajya sa hy eṣāṃ vinayaḥ smṛtaḥ //
N18.1a/ prakīrṇake punar jñeyā vyavahārā nṛpāśrayāḥ /
N18.1c/ rājñām ājñāpratīghātas tatkarmakaraṇaṃ tathā //
N18.2a/ purapradānaṃ saṃbhedaḥ prakṛtīnāṃ tathaiva ca /
N18.2c/ pāṣaṇḍanaigamaśreṇīgaṇadharmaviparyayāḥ //
N18.3a/ pitṛputravivādaś ca prāyaścittavyatikramaḥ /
N18.3c/ pratigrahavilopaś ca kopa āśramiṇām api //
N18.4a/ varṇasaṃkaradoṣaś ca tadvṛttiniyamas tathā /
N18.4c/ na dṛṣṭaṃ yac ca pūrveṣu tat sarvaṃ syāt prakīrṇake //
N18.5a/ rājā tv avahitaḥ sarvān āśramān paripālayet /
N18.5c/ upāyaiḥ śāstravihitaiś caturbhiḥ prakṛtais tathā //
N18.6a/ yo yo varṇo 'avahīyeta yo vodrekam anuvrajet /
N18.6c/ taṃ taṃ dṛṣṭvā svato mārgāt pracyutaṃ sthāpayet pathi //
N18.7a/ aśāstrokteṣu cānyeṣu pāpayukteṣu karmasu /
N18.7c/ prasamīkṣyātmano rājā daṇḍaṃ daṇḍyeṣu pātayet //
N18.8a/ śrutismṛtiviruddhaṃ ca janānām ahitaṃ ca yat /
N18.8c/ na tat pravartayed rājā pravṛttaṃ ca nivartayet //
N18.9a/ nyāyāpetaṃ yad anyena rājñājñānakṛtaṃ ca yat /
N18.9c/ tad apy anyāyavihitaṃ punar nyāye niveśayet //
N18.10a/ rājñā pravartitān dharmānyo naro nānupālayet /
N18.10c/ daṇḍyaḥ sa pāpo vadhyaś ca lopayan rājaśāsanam //
N18.11a/ āyudhāny āyudhīyānāṃ vāhyādīn vāhyajīvinām /
N18.11c/ veśyāstrīṇām alaṃkāraṃ vādyātodyāni tadvidām //
N18.12a/ yac ca yasyopakaraṇaṃ yena jīvanti kārukāḥ /
N18.12c/ sarvasvaharaṇe 'apy etān na rājā hartum arhati //
N18.13a/ anādiś cāpy anantaś ca dvipadāṃ pṛthivīpatiḥ /
N18.13c/ dīptimatvāc chucitvāc ca yadi na syāt pathaś cyutaḥ //
N18.14a/ yadi rājā na sarveṣāṃ varṇānāṃ daṇḍadhāraṇam /
N18.14c/ kuryāt patho vyapetānāṃ vinaśyeyur imāḥ prajāḥ //
N18.15a/ brāhmaṇyaṃ brāhmaṇo jahyāt kṣatriyaḥ kṣātram utsṛjet /
N18.15c/ svakarma jahyād vaiśyas tu śūdraḥ sarvān viśeṣayet //
N18.16a/ rājānaś cen nābhaviṣyan pṛthivyāṃ daṇḍadhāraṇam /
N18.16c/ śūle matsyān ivāpakṣyan durbalān balavattarāḥ //
N18.17a/ satām anugraho nityam asatāṃ nigrahas tathā /
N18.17c/ eṣa dharmaḥ smṛto rājñām arthaś cāmitrapīḍanāt //
N18.18a/ na lipyate yathā vahnir dahañ chaśvad imāḥ prajāḥ /
N18.18c/ na lipyate tathā rājā daṇḍaṃ daṇḍyeṣu pātayan //
N18.19a/ ājñā tejaḥ pārthivānāṃ sā ca vāci pratiṣṭhitā /
N18.19c/ te yad brūyur asat sad vā sa dharmo vyavahāriṇām //
N18.20a/ rājā nāma caraty eṣa bhūmau sākṣāt sahasradṛk /
N18.20c/ na tasyājñām atikramya saṃtiṣṭheran prajāḥ kvacit //
N18.21a/ rakṣādhikārād īśatvād bhūtānugrahadarśanāt /
N18.21c/ yad eva rājā kurute tat pramāṇam iti sthitiḥ //
N18.22a/ nirguṇo 'api yathā strīṇāṃ pūjya eva patiḥ sadā /
N18.22c/ prajānāṃ viguṇo 'apy evaṃ pūjya eva narādhipaḥ //
N18.23a/ tapaḥkrītāḥ prajā rājñā prabhur āsāṃ tato nṛpaḥ /
N18.23c/ tatas tadvacasi stheyaṃ vārtā cāsāṃ tadāśrayā //
N18.24a/ pañca rūpāṇi rājāno dhārayanty amitaujasaḥ /
N18.24c/ agner indrasya somasya yamasya dhanadasya ca //
N18.25a/ kāraṇād animittaṃ vā yadā krodhavaśaṃ gataḥ /
N18.25c/ prajā dahati bhūpālas tadāgnir abhidhīyate //
N18.26a/ yadā tejaḥ samālambya vijigīṣur udāyudhaḥ /
N18.26c/ abhiyāti parān rājā tadendraḥ sa udāhṛtaḥ //
N18.27a/ vigatakrodhasaṃtāpo hṛṣṭarūpo yadā nṛpaḥ /
N18.27c/ prajānāṃ darśanaṃ yāti soma ity ucyate tadā //
N18.28a/ dharmāsanagataḥ śrīmān daṇḍaṃ dhatte yadā nṛpaḥ /
N18.28c/ samaḥ sarveṣu bhūteṣu tadā vaivasvataḥ yamaḥ //
N18.29a/ yadā tv arthiguruprājñabhṛtyādīn avanīpatiḥ /
N18.29c/ anugṛhṇāti dānena tadā sa dhanadaḥ smṛtaḥ //
N18.30a/ tasmāt taṃ nāvajānīyān nākrośen na viśeṣayet /
N18.30c/ ājñāyāṃ cāsya tiṣṭheta mṛtyuḥ syāt tadvyatikramāt //
N18.31a/ tasya vṛttiḥ prajārakṣā vṛddhaprājñopasevanam /
N18.31c/ darśanaṃ vyavahārāṇām ātmanaś cābhirakṣaṇam //
N18.32a/ brāhmaṇān upaseveta nityaṃ rājā samāhitaḥ /
N18.32c/ saṃyuktaṃ brāhmaṇaiḥ kṣatraṃ mūlaṃ lokābhirakṣaṇe //
N18.33a/ brāhmaṇasyāparīhāro rājanyāsanam agrataḥ /
N18.33c/ prathamaṃ darśanaṃ prātaḥ sarvebhyaś cābhivādanam //
N18.34a/ agraṃ navebhyaḥ sasyebhyo mārgadānaṃ ca gacchataḥ /
N18.34c/ bhaikṣahetoḥ parāgāre praveśas tv anivāritaḥ //
N18.35a/ samitpuṣpodakādāneṣv asteyaṃ saparigrahāt /
N18.35c/ anākṣepaḥ parebhyaś ca saṃbhāṣaś ca parastriyā //
N18.36a/ nadīṣv avetanas tāraḥ pūrvam uttaraṇaṃ tathā /
N18.36c/ tareṣv aśulkadānaṃ ca na ced vāṇijyam asya tat //
N18.37a/ vartamāno 'adhvani śrānto gṛhṇann anivasan svayam /
N18.37c/ brāhmaṇo nāparādhnoti dvāv ikṣū pañca mūlakān //
N18.38a/ nābhiśastān na patitān na dviṣo na ca nāstikāt /
N18.38c/ na sopadhān nānimittaṃ na dātāraṃ prapīḍya ca //
N18.39a/ arthānāṃ bhūribhāvāc ca deyatvāc ca mahātmanām /
N18.39c/ śreyān pratigraho rājñāṃ anyeṣāṃ brāhmaṇād ṛte //
N18.40a/ brāhmaṇaś caiva rājā ca dvāv apy etau dhṛtavratau /
N18.40c/ naitayor antaraṃ kiṃcit prajādharmābhirakṣaṇāt //
N18.41a/ dharmajñasya kṛtajñasya rakṣārthaṃ śāsato 'aśucīn /
N18.41c/ medhyam eva dhanaṃ prāhus tīkṣṇasyāpi mahīpateḥ //
N18.42a/ śucīnām aśucīnāṃ ca saṃnipāto yathāmbhasām /
N18.42c/ samudre samatāṃ yāti tadvad rājño dhanāgamaḥ //
N18.43a/ yathā cāgnau sthitaṃ dīpte śuddhim āyāti kāñcanam /
N18.43c/ evam evāgamā sarve śuddhim āyānti rājasu //
N18.44a/ ya eva kaścit svadravyaṃ brāhmaṇebhyaḥ prayacchati /
N18.44c/ tad rājñāpy anumantavyam eṣa dharmaḥ sanātanaḥ //
N18.45a/ anyaprakārād ucitād bhūmeḥ ṣaḍbhāgasaṃjñitāt /
N18.45c/ baliḥ sa tasya vihitaḥ prajāpālanavetanam //
N18.46a/ śakyaṃ tat punar ādātuṃ yad abrāhmaṇasātkṛtam /
N18.46c/ brāhmaṇāya tu yad dattaṃ na tasya haraṇaṃ punaḥ //
N18.47a/ dānam adhyayanaṃ yajñas tasya karma trilakṣaṇam /
N18.47c/ yājanādhyāpane vṛttis tṛtīyas tu pratigrahaḥ //
N18.48a/ svakarmaṇi dvijas tiṣṭhed vṛttim āhārayet kṛtām /
N18.48c/ nāsadbhyaḥ pratigṛhṇīyād varṇebhyo niyame 'asati //
N18.49a/ aśucir vacanād yasya śucir bhavati puruṣaḥ /
N18.49c/ śuciś caivāśuciḥ sadyaḥ kathaṃ rājā na daivatam //
N18.50a/ vidur ya eva devatvaṃ rājño hy amitatejasaḥ /
N18.50c/ tasya te pratigṛhṇanto na lipyante dvijātayaḥ //
N18.51a/ loke 'asmin maṅgalāny aṣṭau brāhmaṇo gaur hutāśanaḥ /
N18.51c/ hiraṇyaṃ sarpir āditya āpo rājā tathāṣṭamaḥ //
N18.52a/ etāni satataṃ paśyen namasyed arcayec ca tān /
N18.52c/ pradakṣiṇaṃ ca kurvīta tathā hy āyur na hīyate //
pariśiṣṭam
N19.1a/ dvividhās taskarā jñeyāḥ paradravyāpahāriṇaḥ /
N19.1c/ prakāśāś cāprakāśāś ca tān vidyād ātmavān nṛpaḥ //
N19.2a/ prakāśavañcakās tatra kūṭamānatulāśritāḥ /
N19.2c/ utkoṭakāḥ sāhasikāḥ kitavāḥ paṇyayoṣitaḥ //
N19.3a/ pratirūpakarāś caiva maṅgaloddeśavṛttayaḥ /
N19.3c/ ity evamādayo jñeyāḥ prakāśalokavañcakāḥ //
N19.4a/ aprakāśāś ca vijñeyā bahirabhyantarāśritāḥ /
N19.4c/ suptān pramattāṃś ca narā muṣṇanty ākramya caiva te //
N19.5a/ deśagrāmagṛhaghnāś ca pathighnā granthimocakāḥ /
N19.5c/ ity evamādayo jñeyā aprakāśāś ca taskarāḥ //
N19.6a/ tān viditvā sukuśalaiś cārais tatkarmakāribhiḥ /
N19.6c/ anusṛtya gṛhītavyā gūḍhapraṇihitair naraiḥ //
N19.7a/ sabhāprapāpūpaśālāveśamadyānnavikrayāḥ /
N19.7c/ catuṣpathāś caityavṛkṣāḥ samājāḥ prekṣaṇāni ca //
N19.8a/ śūnyāgārāṇy araṇyāni devatāyatanāni ca /
N19.8c/ cārair vineyāny etāni cauragrahaṇatatparaiḥ //
N19.9a/ tathaivānye praṇihitāḥ śraddheyāś citravādinaḥ /
N19.9c/ carā hy utsāhayeyus tāṃs taskarān pūrvataskarāḥ //
N19.10a/ annapānasamādānaiḥ samājotsavadarśanaiḥ /
N19.10c/ tathā cauryāpadeśaiś ca kuryus teṣāṃ samāgamam //
N19.11a/ ye tatra nopasarpanti sṛtāḥ praṇihitā api /
N19.11c/ te 'abhisārya gṛhītavyāḥ saputrapaśubāndhavāḥ //
N19.12a/ yāṃs tatra caurān gṛhṇīyāt tān vitāḍya viḍambya ca /
N19.12c/ avaghuṣya ca sarvatra vadhyāś citravadhena te //
N19.13a/ na tv ahoḍhānvitāś caurā rājñā vadhyā hy anāgamāḥ /
N19.13c/ sahoḍhān sopakaraṇān kṣipraṃ caurān praśāsayet //
N19.14a/ svadeśaghātino ye syus tathā panthāvarodhinaḥ /
N19.14c/ teṣāṃ sarvasvam ādāya bhūyo nindāṃ prakalpayet //
N19.15a/ ahoḍhān vimṛśec caurān gṛhītān pariśaṅkayā /
N19.15c/ bhayopadhābhiś citrābhir brūyus tathā yathākṛtam //
N19.16a/ deśaṃ kālaṃ diśaṃ jātiṃ nāma vā saṃpratiśrayam /
N19.16c/ kṛtyaṃ karmakarā vā syuḥ praṣṭavyās te vinigrahe //
N19.17a/ varṇasvarākārabhedāt sasaṃdigdhanivedanāt /
N19.17c/ adeśakāladṛṣṭatvād vāsasyāpy aviśodhanāt //
N19.18a/ asadvyayāt pūrvacauryād asatsaṃsargakāraṇāt /
N19.18c/ leśair apy avagantavyā na hoḍhenaiva kevalam //
N19.19a/ dasyuvṛtte yadi nare śaṅkā syāt taskare 'api vā /
N19.19c/ yadi spṛśyeta leśena kāryaḥ syāc chapathaḥ tataḥ //
N19.20a/ caurāṇāṃ bhaktadā ye syus tathāgnyudakadāyakāḥ /
N19.20c/ āvāsadā deśikadās tathaivottaradāyakāḥ //
N19.21a/ kretāraś caiva bhāṇḍānāṃ pratigrāhiṇa eva ca /
N19.21c/ samadaṇḍāḥ smṛtā hy ete ye ca pracchādayanti tān //
N19.22a/ rāṣṭreṣu rāṣṭrādhikṛtāḥ sāmantāś caiva coditāḥ /
N19.22c/ abhyāghāteṣu madhyasthā yathā caurās tathaiva te //
N19.23a/ gocare yasya muṣyeta tena caurāḥ prayatnataḥ /
N19.23c/ mṛgyā dāpyo 'anyathā moṣaṃ padaṃ yadi na nirgatam //
N19.24a/ nirgate tu pade tasmin naṣṭe 'anyatra nipātite /
N19.24c/ sāmantān mārgapālāṃś ca dikpālāṃś caiva dāpayet //
N19.25a/ gṛhe vai muṣite rājā cauragrāhāṃs tu dāpayet /
N19.25c/ ārakṣakān rāṣṭrikāṃś ca yadi cauro na labhyate //
N19.26a/ yadi vā dāpyamānānāṃ tasmin moṣe tu saṃśayaḥ /
N19.26c/ muṣitaḥ śapathaṃ śāpyo moṣe vaiśodhyakāraṇāt //
N19.27a/ acaure dāpite moṣaṃ cauryavaiśodhyakāraṇāt /
N19.27c/ caure labdhe labheyus te dviguṇaṃ pratipāditāḥ //
N19.28a/ caurahṛtaṃ prayatnena sarūpaṃ pratipādayet /
N19.28c/ tadabhāve tu mūlyaṃ syād daṇḍaṃ dāpyaś ca tatsamam //
N19.29a/ kāṣṭhakāṇḍatṛṇādīnāṃ mṛnmayānāṃ tathaiva ca /
N19.29c/ veṇuvaiṇavabhāṇḍānāṃ vetrasnāyvasthicarmaṇām //
N19.30a/ śākaharitamūlānāṃ haraṇe phalapuṣpayoḥ /
N19.30c/ gorasekṣuvikārāṇāṃ tathā lavaṇatailayoḥ //
N19.31a/ pakvānnānāṃ kṛtānnānāṃ madyānām āmiṣasya ca /
N19.31c/ sarveṣām alpamūlyānāṃ mūlyāt pañcaguṇo damaḥ //
N19.32a/ tulādharimameyānāṃ gaṇimānāṃ ca sarvaśaḥ /
N19.32c/ ebhyas tūtkṛṣṭamūlyānāṃ mūlyād daśaguṇo damaḥ //
N19.33a/ dhānyaṃ daśabhyaḥ kumbhebhyo harato 'abhyadhikaṃ vadhaḥ /
N19.33c/ nyūnaṃ tv ekādaśaguṇaṃ daṇḍaṃ dāpyo 'abravīn manuḥ //
N19.34a/ suvarṇarajatādīnām uttamānāṃ ca vāsasām /
N19.34c/ ratnānāṃ caiva mukhyānāṃ śatād abhyadhikaṃ vadhaḥ //
N19.35a/ puruṣaṃ harataḥ pātyo daṇḍa uttamasāhasaḥ /
N19.35c/ sarvasvaṃ strīṃ tu harataḥ kanyāṃ tu harato vadhaḥ //
N19.36a/ mahāpaśūn stenayato daṇḍa uttamasāhasaḥ /
N19.36c/ madhyamo madhyamapaśuṃ pūrvaḥ kṣudrapaśuṃ haran //
N19.37a/ caturviṃśāvaraḥ pūrvaḥ paraḥ ṣaṇṇavatir bhavet /
N19.37c/ śatāni pañca tu paro madhyamo dviśatāvaraḥ //
N19.38a/ sahasraṃ tūttamo jñeyaḥ paraḥ pañcaśatāvaraḥ /
N19.38c/ trividhaḥ sāhaseṣv eva daṇḍaḥ proktaḥ svayaṃbhuvā //
N19.39a/ prathame granthibhedānām aṅgulyaṅguṣṭhayor vadhaḥ /
N19.39c/ dvitīye caiva taccheṣaṃ daṇḍaḥ pūrvaś ca sāhasaḥ //
N19.40a/ goṣu brāhmaṇasaṃsthāsu sthūrāyāś chedanaṃ bhavet /
N19.40c/ dāsīṃ tu harato nityam ardhapādavikartanam //
N19.41a/ yena yena viśeṣeṇa stenāṅgena viceṣṭate /
N19.41c/ tat tad evāsya chettavyaṃ tan manor anuśāsanam //
N19.42a/ garīyasi garīyāṃsam agarīyasi vā punaḥ /
N19.42c/ stene nipātayed daṇḍaṃ na yathā prathame tathā //
N19.43a/ daśa sthānāni daṇḍasya manuḥ svāyaṃbhuvo 'abravīt /
N19.43c/ triṣu varṇeṣu yāni syur brāhmaṇo rakṣitaḥ sadā //
N19.44a/ upastham udaraṃ jihvā hastau pādau ca pañcamam /
N19.44c/ cakṣur nāsā ca karṇau ca dhanaṃ dehas tathaiva ca //
N19.45a/ aparādhaṃ parijñāya deśakālau ca tattvataḥ /
N19.45c/ sārānubandhāv ālokya daṇḍān etān prakalpayet //
N19.46a/ na mitrakāraṇād rājñā vipulād vā dhanāgamāt /
N19.46c/ utsraṣṭavyaḥ sāhasikas tyaktātmā manur abravīt //
N19.47a/ yāvān avadhyasya vadhe tāvān vadhyasya mokṣaṇe /
N19.47c/ bhavaty adharmo nṛpater dharmas tu viniyacchataḥ //
N19.48a/ na jātu brāhmaṇaṃ hanyāt sarvapāpeṣv api sthitam /
N19.48c/ nirvāsaṃ kārayet kāmam iti dharmo vyavasthitaḥ //
N19.49a/ sarvasvaṃ vā hared rājā caturthaṃ vāvaśeṣayet /
N19.49c/ bhṛtyebhyo 'anusmaran dharmaṃ prājāpatyam iti sthitiḥ //
N19.50a/ brāhmaṇasyāparādhe tu catuḥsv aṅko vidhīyate /
N19.50c/ gurutalpe surāpāne steye brāhmaṇahiṃsane //
N19.51a/ gurutalpe bhagaḥ kāryaḥ surāpāne dhvajaḥ smṛtaḥ /
N19.51c/ steye tu śvapadaṃ kṛtvā śikhipittena kūṭayet //
N19.52a/ viśirāḥ puruṣaḥ kāryo lalāṭe bhrūṇaghātinaḥ /
N19.52c/ asaṃbhāṣyaś ca kartavyas tan manor anuśāsanam //
N19.53a/ rājā stenena gantavyo muktakeśena dhāvatā /
N19.53c/ ācakṣāṇena tatsteyam evaṃ kartāsmi śādhi mām //
N19.54a/ anenā bhavati stenaḥ svakarmapratipādanāt /
N19.54c/ rājānaṃ tat spṛśed ena utsṛjantaṃ sakilbiṣam //
N19.55a/ rājabhir dhṛtadaṇḍās tu kṛtvā pāpāni mānavāḥ /
N19.55c/ nirmalāḥ svargam āyānti santaḥ sukṛtino yathā //
N19.56a/ śāsanād vā vimokṣād vā steno mucyate kilbiṣāt /
N19.56c/ aśāsanāt tu tad rājā stenasyāpnoti kilbiṣam //
N19.57a/ gurur ātmavatāṃ śāstā śāstā rājā durātmanām /
N19.57c/ atha pracchannapāpānāṃ śāstā vaivasvato yamaḥ //
N19.58a/ aṣṭāpādyaṃ tu śūdrasya steye bhavati kilbiṣam /
N19.58c/ dvir aṣṭāpādyaṃ vaiśyasya dvātriṃśat kṣatriyasya tu //
N19.59a/ brāhmaṇasya catuḥṣaṣṭīty evaṃ svāyaṃbhuvo 'abravīt /
N19.59c/ tatrāpi ca viśeṣeṇa vidvatsv abhyadhikaṃ bhavet //
N19.60a/ śārīraś cārthadaṇḍaś ca daṇḍas tu dvividhaḥ smṛtaḥ /
N19.60c/ śārīrā daśadhā proktā arthadaṇḍās tv anekadhā //
N19.61a/ kākaṇyādis tv arthadaṇḍaḥ sarvasvāntas tathaiva ca /
N19.61c/ śārīras tv avarodhādir jīvitāntas tathaiva ca //
N19.62a/ kākaṇyādis tu yo daṇḍaḥ sa tu māṣāparaḥ smṛtaḥ /
N19.62c/ māṣāvarādyo yaḥ proktaḥ kārṣāpaṇaparas tu saḥ //
N19.63a/ kārṣāpaṇāparādyas tu catuḥkārṣāpaṇaḥ paraḥ /
N19.63c/ dvyavaro 'aṣṭāparaś cānyas tryavaro dvādaśottaraḥ //
N19.64a/ kārṣāpaṇādyā ye proktāḥ sarve te syuś caturguṇāḥ /
N19.64c/ evam anye tu vijñeyāḥ prāk ca te pūrvasāhasāt //
N19.65a/ kārṣāpaṇo dakṣiṇasyāṃ diśi raupyaḥ pravartate /
N19.65c/ paṇair nibaddhaḥ pūrvasyāṃ ṣoḍaśaiva paṇāḥ sa tu //
N19.66a/ māṣo viṃśatibhāgas tu jñeyaḥ kārṣāpaṇasya tu /
N19.66c/ kākaṇī tu caturbhāgo māṣasya ca paṇasya ca //
N19.67a/ pāñcanadyāḥ pradeśe tu saṃjñā yā vyāvahārikī /
N19.67c/ kārṣāpaṇapramāṇaṃ tu nibaddham iha vai tayā //
N19.68a/ kārṣāpaṇo 'aṇḍikā jñeyāś catasras tās tu dhānakaḥ /
N19.68c/ taddvādaśa suvarṇasya dīnāraś citrakaḥ smṛtaḥ //
N19.69a/ vārttāṃ trayīṃ cāpy atha daṇḍanītim /
rājānuvartet saṃtatāpramattaḥ /
N19.69c/ hanyād upāyair nipuṇair gṛhītān /
pure ca rāṣṭre nigṛhṇīyāt pāpān //
N20.1a/ yadā sākṣī na vidyate vivāde vadatāṃ nṛṇām /
N20.1c/ tadā divyaiḥ parīkṣeta śapathaiś ca pṛthagvidhaiḥ // 1
N20.2a/ satyaṃ vāhanaśastrāṇi gobījarajatāni ca /
N20.2c/ devatāpitṛpādāś ca dattāni sukṛtāni ca // 2
N20.3a/ mahāparādhe divyāni dāpayet tu mahīpatiḥ /
N20.3c/ alpeṣu ca naraḥ śreṣṭhaḥ śapathaiḥ śāpayen naram // 3
N20.4a/ ete hi śapathāḥ proktāḥ sukarās svalpasaṃśaye /
N20.4c/ sāhaseṣv abhiśāpe ca vidhir divyaḥ prakīrtitaḥ // 4
N20.5a/ saṃdigdhe 'arthe 'abhiyuktānāṃ pracchanneṣu viśeṣataḥ /
N20.5c/ divyaḥ pañcavidho jñeya ity āha bhagavān manuḥ // 5
N20.6a/ dhaṭo 'agnir udakaṃ caiva viṣaṃ kośaś ca pañcamaḥ /
N20.6c/ uktāny etāni divyāni dūṣitānāṃ viśodhane // 6
N20.7a/ saṃdigdheṣv abhiyuktānāṃ viśuddhyarthaṃ mahātmanā /
N20.7c/ nāradena punaḥ proktāḥ satyānṛtavibhāvanāḥ /
N20.7e/ vādino 'anumatenainaṃ kārayen nānyathā budhaḥ // 7
[dhaṭaḥ]
N20.8a/ caturhastau tulāpādāv ucchrayeṇa prakīrtitau /
N20.8c/ṣaḍḍhastaṃ tu tayor dṛṣṭaṃ pramāṇaṃ parimāṇataḥ // 8
N20.9a/ pādayor antaraṃ hastaṃ bhaved adhyardham eva ca /
N20.9c/ śikyadvayaṃ samāsajya dhaṭe karkaṭake dṛḍhe // 9
N20.10a/ tulayitvā naraṃ pūrvaṃ cihnaṃ kuryād dhaṭasya tu /
N20.10c/ kakṣāsthānena taṃ tulyam avatārya tato dhaṭāt // 10
N20.11a/ samayaiḥ parigṛhyainaṃ punar āropayen naraḥ /
N20.11c/ tasminn evaṃ kṛte sā cet kakṣe sthāpya suniścalā // 11
N20.12a/ tulito yadi vardheta śuddhaḥ syān nātre saṃśayaḥ /
N20.12c/ samo vā hīyamāno vā na viśuddho bhaven naraḥ // 12
N20.13a/ dharmaparyāyavacanair dhaṭa ity abhidhīyase /
N20.13c/ tvaṃ vetsi sarvabhūtānāṃ pāpāni sukṛtāni ca /
N20.13e/ tvam eva dhaṭa jānīṣe na vidur yāni mānuṣāḥ // 13
N20.14a/ vyavahārābhiśasto 'ayaṃ mānuṣas tulyate tathā /
N20.14c/ tad eva saṃśayāpannaṃ dharmatas trātum arhasi // 14
[agniḥ]
N20.15a/ ata ūrdhvaṃ pravakṣyāmi lohasya vidhim uttamam /
N20.15c/ dvātriṃśadaṅgulāni tu maṇḍalān maṇḍalāntaram // 15
N20.16a/ aṣṭābhir maṇḍalair evam aṅgulānāṃ śatadvayam /
N20.16c/ caturviṃśat samākhyātaṃ saṃkhyātattvārthadarśibhiḥ // 16
N20.17a/ kalpitair maṇḍalair evam uṣitasya śucer api /
N20.17c/ saptāśvatthasya pattrāṇi sūtreṇāveṣṭya hastayoḥ // 17
N20.18a/ vidadhyāt taptalohasya pañcāśatpalam saṃmitam /
N20.18c/ hastābhyāṃ piṇḍam ādāya śanaiḥ saptapadaṃ vrajet // 18
N20.19a/ na maṇḍalam atikrāmen nāpy arvāk pādayet padam /
N20.19c/ na ca pātayetāprāptaḥ yāvadbhūmir prakalpitā // 19
N20.20a/ tīrtvānena vidhānena maṇḍalāni samāhitaḥ /
N20.20c/ adagdhaḥ sarvato yas tu sa viśuddho bhaven naraḥ // 20
N20.21a/ bhayād vā pātayate yas tv adagdho yo vibhāvyate /
N20.21c/ punas taṃ hārayel lohaṃ sthitir eṣā purātanī /
N20.21e/ anena vidhinā kāryo hutāśasamayaḥ smṛtaḥ // 21
N20.22a/ tvam agne sarvabhūtānām antaścarasi sākṣivat /
N20.22c/ sukṛtaṃ duḥkṛtaṃ lokenājñātaṃ vidyate tvayā // 22
N20.23a/ pracchannāni manuṣyāṇāṃ pāpāni sukṛtāni ca /
N20.23c/ yathāvad eva jānīṣe na vidur yāni mānuṣāḥ // 23
N20.24a/ vyavahārābhiśasto 'ayaṃ puruṣaḥ śuddhim icchati /
N20.24c/ tad enaṃ saṃśayāpannaṃ dharmatas trātum arhasi // 24
[jalam]
N20.25a/ ataḥ paraṃ pravakṣyāmi toyasya vidhim uttamam /
N20.25c/ nātikrūreṇa dhanuṣā prerayet sāyakatrayam // 25
N20.26a/ madhyamas tu śaro grāhyaḥ puruṣeṇa yavīyasā /
N20.26c/ pratyānītasya tasyātha sa viśuddho bhaven naraḥ // 26
N20.27a/ anyathā na viśuddhaḥ syād ekāṅgam api darśayet /
N20.27c/ sthānād anyatra vā gacched yasmin pūrvaṃ niveṣitaḥ // 27
N20.28a/ striyas tu na balāt kāryā na pumān api durbalaḥ /
N20.28c/ bhīrutvād yoṣito mṛtyuḥ kṛśasyāpi balāt kuryāt /
N20.28e/ sahasā prāpnuyāt sarvāṃs tasmād etān na majjayet // 28
N20.29a/ toyamadhye manuṣyasya gṛhītvorū susaṃyataḥ // 29
N20.30a/ satyānṛtavibhāgasya toyāgnī spaṣṭakṛttamau /
N20.30c/ yataś cāgnir abhūd asmāt tatas toyaṃ viśiṣyate // 30
N20.31a/ kriyate dharmatattvajñair dūṣitānāṃ viśodhanam /
N20.31c/ tasmāt satyena bhagavañ jaleśa trātum arhasi // 31
[viṣam]
N20.32a/ ataḥ paraṃ pravakṣyāmi viṣasya vidhim uttamam /
N20.32c/ tulayitvā viṣaṃ pūrvaṃ deyam etad dhimāgame // 32
N20.33a/ na pūrvāhṇe na madhyāhne na saṃdhyāyāṃ tu dharmavit /
N20.33c/ śaradgrīṣmavasanteṣu varṣāsu ca na dāpayet // 33
N20.34a/ bhagnaṃ ca dāritaṃ caiva dhūpitaṃ miśritaṃ tathā /
N20.34c/ kālakūṭam alaṃbuṃ ca viṣaṃ yatnena varjayet // 34
N20.35a/ śārṅgahaimavataṃ śastaṃ gandhavarṇarasānvitam /
N20.35c/ mahādoṣavate deyaṃ rājñā tattvabubhutsayā // 35
N20.36a/ na bālāturavṛddheṣu naiva svalpāparādhiṣu /
N20.36c/ viṣasya tu yavān sapta dadyāc chodye ghṛtaplutān // 36
N20.37a/ viṣasya palaṣaḍbhāgād bhāgo viṃśatimas tu yaḥ /
N20.37c/ tam aṣṭabhāgahīnaṃ tu śodhye dadyād ghṛtaplutam // 37
N20.38a/ yathoktena vidhānena viprān sprṣṭvānumoditaḥ /
N20.38c/ sopavāsaś ca khādeta devabrāhmaṇasaṃnidhau // 38
N20.39a/ viṣaṃ vegaklamāpetaṃ sukhena yadi jīryate /
N20.39c/ viśuddham iti taṃ jñātvā rājā satkṛtya mokṣayet // 39
N20.40a/ tvaṃ viṣa brahmaṇaḥ putraḥ satyadharmaratau sthitaḥ /
N20.40c/ śodhayainaṃ naraṃ pāpāt satyenāsyāmṛtībhava // 40
[kośaḥ]
N20.41a/ ataḥ paraṃ pravakṣyāmi kośasya vidhim uttamam // 41
N20.42a/ pūrvāhṇe sopavāsasya snātasyārdrapaṭasya ca /
N20.42c/ saśūkasyāvyasaninaḥ kośapānaṃ vidhīyate // 42
N20.43a/ yadbhaktaḥ so 'abhiyuktaḥ syāt taddaivatyaṃ tu pāyayet /
N20.43c/ saptāhād yasya dṛśyate dvisaptāhena vā punaḥ /
N20.43e/ pratyātmikaṃ tu yatkiṃcit saiva tasya vibhāvanā // 43
N20.44a/ dvisaptāhāt paraṃ yasya mahad vā vaikṛtaṃ bhavet /
N20.44c/ nābhiyojyaḥ sa viduṣāṃ kṛtakālavyatikramāt // 44
N20.45a/ mahāparādhe nirdharme kṛtaghne klībakutsite /
N20.45c/ nāstikavrātyadāseṣu kośapānaṃ vivarjayet // 45
N20.46a/ yathoktena prakāreṇa pañca divyāni dharmavit /
N20.46c/ dadyād rājābhiyuktānāṃ pretya ceha ca nandati // 46
N20.47a/ na viṣaṃ brāhmaṇe dadyān na lohaṃ kṣatriyo haret /
N20.47c/ na nimajjyāpsu vaiśyaś ca śūdraḥ kośaṃ na pāyayet // 47
N20.48a/ varṣāsu na viṣaṃ dadyāt hemante nāpsu majjayet /
N20.48c/ na lohaṃ hārayed grīṣme na kośaṃ pāyayen niśi //
