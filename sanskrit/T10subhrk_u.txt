I Puṇyaprotsāhanakathā
mānuṣyaṃ samavāpya duṣkaraśatair labdhvā durāpaṃ kṣaṇaṃ
mṛtyau niṣpratikāradāruṇatare nityaṃ puraḥsthāyini 
pātheyaṃ damadānasaṃyamamayaṃ yair na prabhūtaṃ kṛtaṃ
saṃsārogramaruprapātapatitāḥ prāpsyanti duḥkhāni te  SRKK 
mānuṣyaṃ durlabhaṃ prāpya vidyutsaṃpātacañcalam 
bhavakṣaye matiḥ kāryā bhavopakaraṇeṣu vā  SRKK 
manuṣyatvaṃ samāsādya vidyujjvālormicañcalam 
puṇyam evātra kurvīta yataś cintāmaṇir nṛṇām  SRKK 
yasyānubhāvān mānuṣyaṃ prāptaṃ bhūyo 'pi sāṃpratam 
puṇyaṃ tad vardhyasveha yasmād dhetuḥ sukhasya te  SRKK 
mānuṣyaṃ yadupāśrayeṇa bhavatā labdhaṃ punaḥ sāṃprataṃ
rūpaudāryakulonnatiprabhṛtibhir yuktaṃ vicitrair guṇaiḥ 
tat puṇyaṃ suhṛd eka eva jagatāṃ bandhuś ca janmāntare
tasmāt tūrṇam idaṃ kuru tvam asakṛt sarvārthasaṃpatkaram  SRKK 
lakṣmīniketaṃ yadupāśrayeṇa prāpto 'si lokābhimataṃ prabhutvam 
tāny eva puṇyāni vivardhayethā na karṣaṇīyo hy upakāripakṣaḥ  SRKK 
viramata pāpataḥ kuruta puṇyam udārataraṃ
damayata durdamaṃ viṣayalolamanasturagam 
bhavata munīndravat parahitābhiratāḥ satataṃ
daśati na yāvad eva maraṇāhir asahyaviṣaḥ  SRKK 
 iti puṇyaprotsāhanakathā 
II Dharmaśravaṇaprotsāhanakathā
jalanidhikūrmakanṭhayugarandhrasamāgamavat
kṣaṇam anavāpyam adbhutam imaṃ samavetya calam 
praśamapuraikavartma vinipātabhayāpaharaṃ
śṛṇuta sudurlabhaṃ kṣaṇam apīha muner vacanam  SRKK 
yad durlabham kalpaśatair anekair mānuṣyam aṣṭākṣaṇadoṣamuktam 
tat sāṃprataṃ prāptam ato bhavadbhiḥ kāryo hi dharmaśravaṇāya yatnaḥ  SRKK 
pallavāgrajalabinducañcale kleśajālapariveṣṭite bhave 
yo na cintayati karmasatpatham tasya janma bhavatīha niṣphalam  SRKK 
na narakagataiḥ pretais tiryaggatair vikalendriyair
amaragurubhiḥ pratyantasthaiḥ kudṛkkaravikṣataiḥ 
munisavitari prajñālokena cānudite jine
sanaravibudhaiḥ śakyaṃ pātuṃ munīndravacomṛtam  SRKK 
tasmāt kukāryam vyapahāya sarvaṃ matvā svakāryaṃ paramāryadharmam 
śrotavya eva prayatena dharmo yasmād ataḥ sarvaguṇā bhavanti  SRKK 
maunīndraṃ vākyaratnam janayati sudhiyām etad ādau pramodaṃ
śrotrāpāte tataś ca prabalagurughanadhvāntavṛndaṃ nihanti 
cintādhyānāvasāne sphuṭayati sakalam janmacakraprabandhaṃ
niḥśeṣātaṅkapaṅktiṃ vighaṭayati sadā sarvasaṃpannidhānam  SRKK 
harati tīvrabhavaprabhavāpadaṃ diśati nirvṛtisaukhyam anuttaram 
tad idam evam avetya muner vacaḥ śṛṇuta saṃprati nirmalamānasāḥ  SRKK 
 iti dharmaśravanaprotsāhanakathā 
III Durlabhamanuṣyakatha
yat prāpya janmajaladher api yānti pāram āropayanti śivam uttamabodhibījam 
cintāmaṇer api samabhyadhikaṃ guṇaughair mānuṣyakaṃ ka iha tad viphalī karoti  SRKK 
yo manuṣyaṃ kuśalavibhavaiḥ prāpya kalpair analpair
mohāt puṇyadraviṇam iha na svalpam apy ācinoti 
so 'smāl lokāt param upagatas tīvram abhyeti śokaṃ
ratnadvīpād vaṇig iva gataḥ svaṃ gṛhaṃ śūnyahastaḥ  SRKK 
nākuśalaiḥ karmapathair mānuṣyaṃ labhyate punaḥ 
alabhyamāne mānuṣye duḥkham eva kutaḥ sukham  SRKK 
nātaḥ paraṃ vañcanāsti na ca moho 'sty ataḥ param 
yad īdṛśaṃ kṣaṇaṃ prāpya na kuryāt kuśalaṃ bahu  SRKK 
ekakṣaṇakṛtāt pāpād avīcau kalpam āsyate 
naikajanmakṛtāt pāpāt kā punaḥ sugatau kathā  SRKK 
ata evāha bhagavān mānuṣyam atidurlabham 
mahārṇavayugacchidrakūrmagrīvārpanopamam  SRKK 
 iti durlabhamānuṣyakathā 
IV Dānakathā
annapānaśayanāsanasaṃpad ratnamālyavasanābharaṇāni 
kīrtir uttamaguṇāś ca yuvatyo dānataḥ kathitam etad aśesam  SRKK 
ājñādīptir bhogasaṃpat prakṛṣṭā rūpaudāryaṃ varṇamādhuryam ojaḥ 
vāksaubhāgyaṃ kāntir ārogyam āyus tat tad dānād iṣṭam iṣṭaṃ phalaṃ ca  SRKK 
aśvāḥ kṣaumāṇi nāgā bahukusumasitaṃ cāmaraṃ cātapatraṃ
saudhaṃ saṃgītigarbhaṃ madhupaṭaharavāḥ puṣpamālā yuvatyaḥ 
bhojyaṃ ratnāni hārāḥ puranagaramahīṃ kuṅkumaṃ devalokaḥ
saṃbuddhatvaṃ ca buddhaiḥ kathitam iha phalaṃ dānakalpadrumasya  SRKK 
yan nīlotpalakomalāmaladalapraspardhinetrāḥ striyaś
cañcanmekhalacumbitorujaghanā visrastaraktāṃśukāḥ 
dāsyaṃ yānti vikampitastanataṭā vyāvalgitabhrūlatās
tan mātsaryakapāṭapāṭanapaṭor dānasya visphūrjitam  SRKK 
aśvaiś cāmarabhāranāmitaśirorūpaiḥ khalīnonmukhair
nāgair bhinnamadaiś ca yan naravarā gacchanti chattrocchrayaiḥ 
bhṛtyaiḥ sābharaṇaiḥ kṛtāñjalipuṭair abhyarcyamānāḥ sadā
tad dānasya phalaṃ vadanti munayaḥ pūrvārjitasyedṛśam  SRKK 
hārair vajravicitrahemavalayair yat pārthivā bhūṣitāḥ
keyūrair mukuṭaiś ca ratnakhacitaiḥ siṃhāsanasthāḥ sadā 
madhye 'ntaḥpurikājanasya vividhaiḥ krīḍanti vikrīḍitais
tad dānasya phalaṃ vadanti munayaḥ śārdūlavikrīḍitam  SRKK 
prāsāde maṇiratnahemakhacite chattradhvajālaṃkṛte
vīṇāvallariveṇugītamudite ratnaprabhodbhāsite 
yac chakro ramate śacīsahacaro yoṣitsahasrākule
tad dānasya phalaṃ vadanti munayaḥ pūrvārjitasyedṛśam  SRKK 
dātā priyatvam upayāti janasya śaśvat saṃsevyate ca baḥubhiḥ samupetya sadbhiḥ 
kīrtiś ca dikṣu visaraty amalaṃ yaśo 'sya tat tat padaṃ samupayāti viśārado 'sau  SRKK 
bhedāt kāyasya deveṣv avikalavividhottaptabhogāspadeṣu
prāpyotpattiṃ vicitrastabakakusumitasphītakalpadrumeṣu 
udyāneṣu prakāmaṃ suciram atisukhaṃ nandanādiṣv akhinnaḥ
prāpnoty utkṛṣṭarūpāmarayuvatijanaiḥ sevyamānaḥ pradānāt  SRKK 
dānaṃ nāma mahānidhānam anugaṃ caurādyasādhāraṇaṃ
dānaṃ matsaralobhadoṣarajasaḥ prakṣālaṇaṃ cetasaḥ 
saṃsārādhvapariśramāpanayanaṃ dānaṃ sukhaṃ vāhanaṃ
dānaṃ naikasukhopadhānasumukhaṃ sanmitram ātyantikam  SRKK 
śroṇīsaṃgatamekhalāḥ kalagiro līlācalaikabhruvaḥ
karṇāsannaviśālacārunayanāḥ keśāntasaktasrajaḥ 
yad dāsyaṃ svayam aṅganāḥ sukṛtinām āyānti pīnoravas
tan māhātmyam uvāca saṃbhṛtaphalaṃ dānasya śauddhodaniḥ  SRKK 
paryasyatsahakārabhaṅgasurabhi preṅkhannimagnotpalaṃ
śrīmatkāñcanabhājane vinihutaṃ bandhūkatāmraṃ madhu 
kāminyā śapathopanītam asakṛd yat pīyate kāminā
hetuṃ tatra vadanti śuddhamatayo dānaṃ paraṃ śreyasaḥ  SRKK 
iti dānaguṇān niśamya saumya prayatātmā kuru dāna eva yatnam 
tribhavogramahābhaye narāṇāṃ na hi dānāt param asti bandhur anyaḥ  SRKK 
 iti dānakathā 
V Puṇyakathā
yad dṛśyate jagati cārutaraṃ priyaṃ vā rūpaṃ kulaṃ priyajano vibhavāḥ sukhaṃ vā 
tat puṇyaśilpikṛtam eva vadanti santaḥ kalyāṇakāripuruṣasya na puṇyatulyam  SRKK 
atyucchritonnatasitadhvajapaṅkticitrair nāgāśvapattirathasaṃkṣubhitair balaughaiḥ 
uddhūtacāmaravirājitagātraśobhāḥ puṇyādhikāḥ kṣitibhujo bhuvi saṃcaranti  SRKK 
kauśeyakāśikadukūlavicitravastrā muktāvalīkanakaratnavibhūṣitāṅgāḥ 
yat ke cid eva puruṣāḥ śriyam udvahanti puṇyasya pūrvacaritasya kṛtajñatā sā  SRKK 
āyuḥ sudīrghaṃ sukule ca janma kāntaṃ vapur vyādhibhayaṃ na cāsti 
dhanaṃ prabhūtaṃ parivārasaṃpad bhavanti puṇyasya mahāvipākāḥ  SRKK 
yac cakravartī pravarais tu ratnaiḥ sahasraputraiś ca samanvito 'pi
samudrasīmāṃ bubhuje dharitrīṃ tat puṇyaratnasya phalaṃ viśālam  SRKK 
vicitrapadmāsanamadhyasaṃsthitaḥ surāsurendrādinamaskṛtaḥ sadā 
yad brahmalokaṃ tv abhibhūya tejasā brahmā sadā bhāti tad eva puṇyataḥ  SRKK 
yad devanāgāsurasiddhasaṃghair gandharvayakṣottamakinnaraiś ca 
saṃpūjyate devaguruḥ sadaiva tat puṇyaratnasya phalaṃ viśālam  SRKK 
rūpaṃ vīryaṃ ca śilpaṃ ca vihāya vivaśā narāḥ 
paralokam ito yānti karmavāyubhir īritāḥ  SRKK 
puṇyaṃ tv ekam ihātyantam anugāmi sukhodayam 
puṇyam anyair ahāryatvād dhanānāṃ pravaraṃ dhanam  SRKK 
ye merum api vegena vikiranti diśo daśa 
te 'pi puṇyasya bhaṅgāya nālaṃ pralayavāyavaḥ  SRKK 
saṃvartasalilodvṛttaniraṅkuśavisarpiṇā
puṇyaṃ na kledam āyāti catuḥsāgaravāriṇā  SRKK 
pradīptakiraṇāṅgāraiḥ saptabhir bhāskarānalaiḥ 
kṣitau vā dahyamānāyāṃ puṇyam ekaṃ na dahyate  SRKK 
 iti puṇyakathā 
VI Bimbakathā
āḍhyo nirnaṣṭaśokaḥ kṣatasakalakalir locanānandapātraṃ
saubhāgyaśrīnidhānaṃ samupacitabalākrāntagātro yaśasvī
tejasvī kāntarūpaḥ pravacanacaturo dāntasarvendriyāśvo
vyakto dhīmān pradātā bhavati bhagavato buddhabimbaṃ vidhāya  SRKK 
yāvantaḥ paramāṇavo bhagavataḥ stūpeṣu bimbeṣu vā
tatkartur divi bhūtale ca niyataṃ tāvanti rājyāny api 
rūpārūpyasamādhisaṃpad akhilaṃ bhuktvā ca sarvaṃ sukham
ante janmajarāvipattirahitaṃ prāpnoti bauddhaṃ padam  SRKK 
dvātriṃśatā bhūṣitacārugātraḥ sallakṣaṇair lakṣitacakravartī 
bhavej jino 'nte jitadoṣaśatruḥ tāthāgatīṃ yaḥ pratimāṃ vidhatte  SRKK 
indriyāṇām avaikalyaṃ strītvadurgatidūratā 
janma mānuṣyakaṃ vaṃśa uccair ādeyavākyatā  SRKK 
jātiḥ śrutiḥ smṛtir dhairyam abhivāñchitasaṃpadaḥ 
sthāneṣv abhiniveśaś ca rāgādibhir abādhanā  SRKK 
saṃbodhir iti jāyante viśeṣāḥ sādhusaṃmatāḥ 
vidhāya buddhapratimāṃ stūpaṃ vā prāṇināṃ sadā  SRKK 
na yāti dāsyaṃ na daridrabhāvaṃ na preṣyatāṃ nāpi ca hīnajanma 
na cāpi vaikalyam ihendriyāṇāṃ yo lokanāthapratimāṃ karoti  SRKK 
 iti bimbakathā 
VII Snānakathā
nānāgandhaiḥ sugandhaiḥ snapayati sugataṃ puṣpadhūpāṅgarāgair
yo vā pūjāṃ karoti pramuditamanasā śravyavāditraśabdaiḥ 
mandākinyāṃ vijṛmbhatkanakamayasarojasya kiñjalkareṇu
vyāptāyāṃ snāti so 'nte sakalakalimalakṣālito yāti mokṣam  SRKK 
divyastrīpīnatuṅgastanajaghanaghanāghātavikṣobhitāyāṃ
jṛmbhajjāmbūnadābjacyutasurabhirasodgāragandhaṃ kṣipatyām 
mandākinyāṃ suraughāḥ pratidinam udakakrīḍayā yad ramante
nānāgandhodakena snapanaphalam idaṃ buddhabhaṭṭārakasya  SRKK 
mṛgamadacandanaṃ vidhusukuṅkumasevyarasaṃ
surabhimanoramāsitasitāruṇapītaruci 
snapanam idaṃ ya eva vidadhāti muner manujaḥ
sa bhavati vītamānasamalo jagur astamalāḥ  SRKK 
 iti snānakathā 
VIII Kuṅkumādikathā
majjadvāravilāsinīkarakucaśroṇyūruvisphāritāṃ
yat sphītasphuṭapaṅkajāṃ surapatir mandākinīṃ gāhate 
kāntābhiḥ smaravihvalābhir asakṛl lokottamāyādarāt
tad gandhodakapādyadhūpakusumasraggandhadānāt phalam  SRKK 
yad rājā cakravartī viyati gataghanaiḥ kuṅkumāmbhaḥpravāhaiḥ
karpūrāmodavadbhir malayajasurabhiśleṣaśītair yutāyām 
gaṅgāyām aṅgasaukhyaṃ paramam anubhavan modate sundarībhis
tat tyāgāt kuṅkumāder guṇamaṇinidhaye buddhabhaṭṭārakāya  SRKK 
mṛdaṅgavīṇāpaṭahapradānaiḥ kṛtvā tu pūjāṃ sugatottamānām 
śṛṇoti śabdān suramānuṣāṇāṃ śrotraṃ ca divyaṃ labhate viśiṣṭam  SRKK 
 iti kuṅkumādikathā 
IX Chattrakathā
gajaturagapadātisyandanaiḥ saptaratnair
vrajati sutasahasrair vyomni yac cakravartī 
śaśadharapariveṣacchattraruddārkapādas
tad api phalam udāraṃ chattradānāt prasūtam  SRKK 
vācālapracalālicakracaraṇavyālolapuṣpotkaraṃ
nānāvarṇasugandhibhūrikusumanyāsena citrīkṛtam 
chattraṃ cāruvicitrapattasahitaṃ caityāya yo yacchati
prāpnoti kṣitipārcitaṃ sa hi caturdvīpeśvaratvaṃ dhruvam  SRKK 
hemacchattratiraskṛtārkakiraṇāḥ śrīmadvinītadvipa
skandhasthā bahuratnabhūṣaṇavarāḥ śakrarddhivispardhinaḥ 
cāturdvīpakacakravartyavanipā yad yānti khe līlayā
tat tāthāgatadhātucaityakusumacchattrapradānāt phalam  SRKK 
 iti chattrakathā 
X Dhātvāropaṇakathā
pade sugatasaṃpadāṃ sapadi satpratiṣṭho bhuvi
prakāśitayaśā bhavaty akhilasattvadhātvāśrayaḥ 
samunnatatarasthiraprakṛtisaṃpadā saṃśrito
jinapratikṛtau janena yadi dhātur āropyate  SRKK 
śākrīṃ samantād adhigamya lakṣmīṃ dvīpāṃś ca bhuktvā caturo narendrāḥ 
ante viśuddhaṃ padam āpnuvanti dhātoḥ samāropaṇato jinasya  SRKK 
dṛśyante kāntimantaḥ śaśadharavadanāḥ subhruvo dīrghanetrā
martyā yan martyaloke varakanakanibhāḥ kṣāntisauratyayuktāḥ 
pṛthvīṃ yac cāpi rājā jalanidhivasanāṃ pālayaṃś cakravartī
tat sarvaṃ buddhabimbe bhavati tanubhṛtāṃ dhātum āropya bhaktyā  SRKK 
 iti dhātvāropaṇakathā 
XI Maṇḍalakathā
bhavati kanakavarṇaḥ sarvarogair vimuktaḥ suramanujaviśiṣṭaś candravad dīptakāntiḥ 
dhanakanakasamṛddho jāyate rājavaṃśe sugatavaragṛhe 'smin maṇḍalaṃ yaḥ karoti  SRKK 
te prāpnuvanti sahasaiva janādhipatyaṃ dīrghāyuṣo vividharogabhayair vimuktāḥ 
buddhasya ye hi bhuvanatrayapūjitasya kṛtvā bhavanti kusumaiḥ saha maṇḍalāni  SRKK 
dānaṃ gomayam ambunā ca sahitaṃ śīlaṃ ca saṃmārjanaṃ
kṣāntiḥ kṣudrapipīlikāpanayanaṃ vīryaṃ kriyotthāpanam 
dhyānaṃ tatkṣaṇam ekacittakaraṇaṃ prajñā surekhojjvalā
etāḥ pāramitāḥ ṣaḍ eva labhate kṛtvā muner maṇḍalam  SRKK 
divyaiḥ sukhaiḥ sakalabhogavaraiś ca yuktā martyā bhavanti kanakādhikacāruvarṇāḥ 
padmānanāḥ svavikalāṅgaviśālanetrāḥ puṣpair gaṇasya vividhair vasudhāṃ vicitrya  SRKK 
 iti maṇḍalakathā 
XII Bhojanakathā
kāntāpāṇisarojapattravidhṛtāṃ sadvarṇagandhojjvalāṃ
svāḍusparśasukhāṃ surāḥ surapure yad devavṛndārakaiḥ 
bhāsvatkāñcanabhājaneṣu nihitām aśnanti divyāṃ sudhāṃ
tad buddhapramukhāryasaṃghaviṣaye nyastānnadānāt phalam  SRKK 
maitryā yaḥ saha kiṃkaraiḥ smararipuṃ nirjitya vajrāsane
kleśārīn api yo durantaviṣayān antaścarān durjanān 
skandhārātim api prasahya sugato mṛtyuṃ ca nītvā vaśaṃ
prāptaḥ sarvarasāgrabhogavaśitāṃ so 'py annadānodayāt  SRKK 
saṃpūrṇasarvāṅgasamanvitaṃ ca śrīmatsukhādyapratibhānayuktam 
āyur balaṃ varṇam udārarūpaṃ prāpnoti vidvān aśanapradānāt  SRKK 
nirjitya śatrūn balavīryayuktān lakṣmīṃ samāsādya ca ye narendrāḥ 
svādūni bhojyāni samāpnuvanti bhojyapradānād dhi sadā tad etat  SRKK 
 iti bhojanakathā 
XIII Pānakathā
preṅkhannīlasarojagarbham amalaṃ yat padmarāgāruṇaṃ
kāmyaṃ kāñcanabhājane vinihitaṃ prāleyamiśraṃ madhu 
kiṃcittāmravilocanapriyatamāpratyarpitaṃ pīyate
saṃgītadhvanisaṃgataṃ naravarais tat pānadānāt phalam  SRKK 
yad vaiḍūryendranīlapravaramaṇicitair bhājanaiḥ śātakaumbhair
devā divyāṅganābhiḥ stanakalaśabharavyāptavakṣaḥsthalābhiḥ 
pānaṃ prītiprasaktāḥ saha madhu madhuraṃ mādhavaṃ vā pibanti
proktaṃ prājñaiḥ phalaṃ tad guṇanicitagaṇe pānadānasya ramyam  SRKK 
yat pānaṃ varṇagandhaprabhṛtiguṇayutaṃ kalpitaṃ tṛḍvināśi
śleśmāghātogravātapraśamanacaturaṃ pipphalīkhaṇḍacūrṇam 
grīṣme prāleyabhinnaṃ śaśikarasadṛśe bhājane saṃskṛtaṃ tad
dattvā saṃghāya bhaktyāmarabhavanagato divyam āpnoti pānam  SRKK 
madhumadhuram udāram ādareṇa pravaragaṇāya dadāti pānakaṃ yaḥ 
divi bhuvi sakale sa pānam agryaṃ pibati ciraṃ pravarāṅganopanītam  SRKK 
śraddhāprasannamanaso bhuvi ye manuṣyāḥ saṃghāya pānakavaraṃ pradiśanti kāle 
saṃsāraparvatadarītaṭavāsasaṃsthās te prāpnuvanti satataṃ madhuraṃ supānam  SRKK 
 iti pānakathā 
XIV Vastrakathā
ye nīlapītaharitāruṇaśuklacitravarṇaprabhedaracitojjvalavastramālām 
yacchanti lokagurave sagaṇottamāya te prāpnuvanty abhimatapravarāmbarāṇi  SRKK 
yaḥ saṃghāyāśeṣagaṇānāṃ pravarāya śrāddho bhaktyā cīvaramālāṃ pradadāti 
sa prāpnoti hrīvasanaṃ vastravariṣṭhaṃ kāṣāyaṃ ca kleśakaṣāyapratipakṣam  SRKK 
dattvā satpiṅgacitrastabakaviracitā nīlapītāvadātai
raktair anyaiś ca ramyaiḥ suruciravasanaiś cīvaraiś cārumālāḥ 
divyaṃ vāmuktavastraṃ sugatasutagaṇāyābhirūpo manojño
hrīvastrālaṃkṛtātmā bhavati paṭumatiḥ sarvadharmeśvaraḥ saḥ  SRKK 
 iti vastrakathā 
XV Puṣpādikathā
śakrādhikāḥ pravarabhogasamanvitās te padmendukāntivapuṣo varakīrtiyuktāḥ 
śatrūn vijitya rabhasā satataṃ bhavanti saṃghasya ye sukusumaiḥ prakiranti pūjām  SRKK 
nīlotpalapracayatulyaśarīragandhā vikhyātakīrtivimalāyatacārunetrāḥ 
ratnopamā bhuvi caranti manuṣyabhūtā dattvā jine pravaradhūpam udāragandham  SRKK 
vaiḍūryamuktāmaṇibhūṣitāṅgāḥ kauśeyavastrāvṛtasarvakāyāḥ 
narottamāḥ sarvajanair upetā bhavanti buddhe surabhipradānāt  SRKK 
rogādibhiḥ prabaladuḥkhakarair vimuktāḥ snigdhānanāḥ kanakatulyamanojñavarṇāḥ 
rājyaṃ hi ye vigatakaṇṭakam āpnuvanti bhaiṣajyadānavidhinā tad uśanti saṃghe  SRKK 
 iti puṣpādikathā 
XVI Praṇāmakathā
yac cakravartī kṣitipapradhānaiḥ kṛtvāñjaliṃ kuṇḍalacārugaṇḍaiḥ 
bhaktyā svamūrdhnā bahu vandyate tad buddhapraṇāmāt kathayanti tajjñāḥ  SRKK 
ye jātamātrāḥ prabhutāṃ prayānti śreṣṭhe kule janma sadaiva yeṣām 
hastyaśvayānaiś ca paribhramanti kṛtvā tu te śreṣṭhatare praṇāmam  SRKK 
prathayati yaśo dhatte śreyo vivardhayati dyutiṃ
harati duritaṃ sarvaṃ sarvaṃ hy arātim apāhate 
sugatiniyatāṃ loke nṝṇāṃ karoti ca saṃtatiṃ
phalati ca śivāyānte 'vaśyaṃ munīndranamaskriyā  SRKK 
cakrī nṛpo yad balakīrtiyukto dvātriṃśatā lakṣaṇabhūṣitāṅgaḥ 
saṃjāyate vai kṣitipapradhāno buddhapraṇāmād dhi phalaṃ tad uktam  SRKK 
evaṃ bahuguṇaṃ matvā matvā kāyaṃ ca bhaṅguram 
buddhapraṇāmāt ko vidvān kāyakarmānyad ācaret  SRKK 
kas taṃ na namaḥ kuryād dṛṣṭvā dūrāt punarbhavād bhītaḥ 
kṛtvaikanamaskāraṃ bhavapāram avāpa yaddhetoḥ  SRKK 
 iti praṇāmakathā 
XVII Ujjvālikādānakathā
nānāsāraṅgarūpaprabhavamṛdumahadromasaṃślāghyavastrā
hemante garbhagehe priyatamavanitābāhuyugmopagūḍhāḥ 
yat krīḍanti kṣitīśā vividharasavarair annapānaiḥ samṛddhās
tat syād ujjvālikāyāḥ phalam atimadhuraṃ bhikṣusaṃghārpitāyāḥ  SRKK 
jvālātaraṅgavikasaddahanopagūḍhāṃ bhīmasvanāṃ śiśiraśītavināśakartrīm 
ujjvālikāṃ munivarapravarāya dattvā dīptaprabho bhavati devamanuṣyaloke  SRKK 
gandharvāsurakinnaraiḥ sahacarā dedīpyamānānanā
vidyujjvālaśaracchaśāṅkasadṛśāḥ kāntābhir āliṅgitāḥ 
svarge yad vicaranti dīptavapuṣo līlāyamānāḥ surās
tad dattvāryagaṇāya śītasamaye cojjvālikāṃ śraddhayā  SRKK 
jitvā ripūn ye gajavājiyuktān pṛthvīṃ samantād anuśāsayanti 
dīptānanā hemavibhūṣitāṅgā ujjvālikāyāḥ phalam eva teṣām  SRKK 
 ity ujjvālikādānakathā 
XVIII Pradīpakathā
dharādharatiraskṛtaṃ paramadūradeśasthitaṃ
susūkṣmam api vastu cātitimirotkarair āvṛtam 
karāgra iva saṃsthitaṃ yad aniruddhabhikṣur dṛśā
dadarśa sugatasya dīpaparibodhanāt tat phalam  SRKK 
buddhatvaṃ kila sugataḥ pradīpakena vyākārṣīn nanu nagarāvalambikāyāḥ 
ko dadyād bhagavati na pradīpamālāṃ prāptyarthaṃ vimalamunīndralocanasya  SRKK 
dūraṃ sūkṣmaṃ vyavahitaṃ dṛśyaṃ paśyanti ye janāḥ 
jinapradīpamālāyās tat phalaṃ munayo jaguḥ  SRKK 
dṛśyante yat kṣitīśāḥ śaśadharavapuṣo dīrghanīlotpalākṣā
devā yad devalokaṃ varakanakanibhā bhāsayanti svakāntyā 
rājā yac cakravartī maṇikiraṇaśatair bhāsayan gāṃ prayāti
tat sarvaṃ dīpadānād bhavati tanubhṛtāṃ śākyasiṃhāya bhaktyā  SRKK 
loke yad bhānti martyāḥ kuvalayanayanāḥ subhruvo hemavarṇāḥ
śakro yad devarājo daśaśatanayano bhāti divyāsanasthaḥ 
yad brahmā vītakāmaḥ pravarasuranato bhāti divye vimāne
dattvā tad dīpamālāṃ prabhavati suphalaṃ śāstṛcaitye narāṇām  SRKK 
 iti pradīpakathā 
XIX Vihārakathā
sarvarturamyavaraharmyatale narendrāḥ saṃgītigarbhajayajīvagirā ramante 
śuddhāntavāravanitābhir aśītatāyāś cāturdiśāryayatisaṃghavihāradānāt  SRKK 
buddhapracodanavaco 'pi muner aśeṣam ārocya sāryayatisaṃghavihārahetoḥ 
yaj jāgrato 'pi carataḥ svapataḥ sthitasya puṇyābhivṛddhir upariprabhavāpramāṇā  SRKK 
prajñāvajraprahārapravidalitakalikṣmādharasya prasādāt
saṃghasyoddiśya sarvopakaraṇasubhagaṃ yo vihāraṃ karoti 
prāsāde vaijayante pravaramaṇimaye stambhabhittau priyābhiḥ
sārdhaṃ sarvarturamye ciram abhiramate devaloke sa eva  SRKK 
śrīmadvitānavarapaṅkajacitravastraṃ nīlādisaṃsthagitabhittigṛhaṃ pradhānam 
dattvā gaṇāya guṇine pravarāya śākraṃ prāsādaratnam adhigacchati vaijayantam  SRKK 
 iti vihārakathā 
XX Śayanāsanadānakathā
paryaṅkaviṣṭarasamāstṛtatūlikāsu sīmantinīghanapayodharapīḍitāṅgāḥ 
saṃśerate kṣitibhujo niśi yaiḥ pradattaṃ śayyāsanaṃ śamitadoṣagaṇottamāya  SRKK 
divyastrīcārikāṇāṃ kalaravakalite citravastrāvṛtāyām
śayyāyāṃ ratnamayyāṃ surabhiparimalāmodavatyāṃ mahatyām 
kāntābāhūpadhānaś ciraṃ amarapure nirbhayas tatra śete
yat tac chayyāsanānāṃ phalam idam uditaṃ bhikṣusaṃghāya dānāt  SRKK 
karpūracandanavarāguruliptagātrā divyāṅganāstanayugāntaravartidehāḥ 
nityaṃ svapanti varavastrasutūlikāyāṃ stūpāya cātra śayanāsanadānatas tat  SRKK 
 iti śayanāsanadānakathā 
XXI Kṣetrakathā
yad dvīpāṃś caturo vijitya rabhasād yāto maghonaḥ puraṃ
māndhātā tridaśādhipāc ca mudito lebhe yad ardhāsanam 
saptāhaṃ ca hiraṇyavṛṣṭir atulāyātāsya yan mandire
tat pātrapratipāditasya mahato dānasya citraṃ phalam  SRKK 
tac ca pātraṃ caturdhā tu gatiduḥkhādibhedataḥ 
pṛthak pṛthak phalaṃ tasmād viśiṣṭaṃ jāyate nṛṇām  SRKK 
vṛttānanāḥ kuvalayendusamānavarṇā martyāḥ sadā vimaladṛṣṭiviśālavakṣāḥ 
dānān manuṣyagatikeṣu samāpnuvanti ramyāṇi yānaśayanāsanabhojanāni  SRKK 
glāneṣu yan naravarāḥ pradiśanti dānaṃ dīneṣu durbaladhaneṣu kṛpānvitā ye 
lakṣmīṃ hi te samadhigamya narendratulyāḥ krīḍanti nityamuditāḥ saha putrabhṛtyaiḥ  SRKK 
candrānanāḥ pravaradehaviśālanetrā bālārkatulyavapuṣaḥ śubhakīrtiyuktāḥ 
rājyaṃ narā vigataśatrubhayaṃ labhante sarvaṃ hi tat svagurumātṛjaneṣu dānāt  SRKK 
yad gacchanti kṣitīśā hayarathakaribhir vandyamānā janaughaiś
chattraiḥ sauvarṇadaṇḍaiḥ śaśikarasadṛśai ruddhatīkṣṇārkapādaḥ 
rājā yac chakravartī varanṛpatiśatair yāti sārdhaṃ pṛthivyāṃ
kṣetre samyak tad etat pravaraguṇaphalaṃ śodhite dānabījāt  SRKK 
māndhātā mudgadānāt kṣitipatir abhavat pāṃśudānād aśoko
rājā vai kapphiṇākhyas tridaśapatir abhūt pañcasārapradānāt 
citrākhyaḥ kṣīradānān madhu panasayutaṃ kṣīṇadoṣāya dattvā
prāptaṃ vai kṣmāpatitvaṃ surapatibhavane siṃhanāmnādhipatyam  SRKK 
dattaṃ bahv api naiva tad bahuphalaṃ satpātrahīnaṃ dhanaṃ
kṣiptaṃ balbajakaṇṭakākulatale kṣetre kṣite bījavat 
rāgadveṣatamomalavyapagate pātre guṇālaṃkṛte
dānaṃ svalpam api prayāti bahutāṃ nyagrodhabījaṃ yathā  SRKK 
 iti kṣetrakathā 
XXII Vicitrakathā
yo dharmaratnaṃ likhatīha nityaṃ śṛṇoti tac cintayate sadaiva 
saṃbhāvanāṃ vā yadi cātra kuryāj jātismaratvaṃ labhate sa nityam  SRKK 
yad devaloke varakalpavṛkṣāḥ sarvārthasaṃsiddhikarā bhavanti 
devottamānāṃ sukhahetubhūtās tat gopradānasya phalaṃ viśālam  SRKK 
yad garbhe paripuṣṭim eti śucibhiḥ pronnīyamāno rasair
bālye yan madhusarpiṣī ca pibati kṣīraṃ ca kāle punaḥ 
bhinnendīvarakesaradyutiyutaṃ pānaṃ ca yad yauvane
vṛddhatve ca yathepsitaṃ vararasaṃ tad gopradānodbhavam  SRKK 
siṃhāsanaṃ pramudito ruciraṃ gaṇāya bhaktyā dadāti vidhivat khalu yaḥ sa dātā 
siṃhāsanāni labhate pravarāṇy abhedyaṃ vajrāsanaṃ ca surapannagasiddhavandyam  SRKK 
sauvarṇapātre satataṃ narendrā yat kṣīram aśnanti rasādiyuktam 
lakṣmīsamṛddhāś ca narīr labhante padmānanās tan mahiṣīpradānāt  SRKK 
yānapradānena sadāturāṇāṃ sudurbalānāṃ vahanena caiva 
saṃmānanāṃ vai kurute gurūṇām ṛddhiṃ samāpnoti naras tu tena  SRKK 
aśvair vicitraiḥ satataṃ vahanti suvarṇapattracchuritair narendrāḥ 
ṛddhyā ca gacchanti sudūradeśaṃ yānapradānāt tu tad eva martyāḥ  SRKK 
hārārdhahāraiḥ kaṭakair upetāḥ krīḍanti deveṣu manojñavarṇāḥ 
sārdhaṃ hi yat tat tridaśādhipena niḥsaṅgadānāt pravadanti santaḥ  SRKK 
bhītān samāśvāsayate sadaiva dhīmān naro vākpratipādanena 
sarvair na māraiḥ paribhūyate 'sau vākyaṃ ca nityaṃ madhuraṃ śṛṇoti  SRKK 
yad arhayantīha jinasya vākyaiḥ kleśāribhaṅgair bhuvi dharmadhātum 
saṃsārasaukhyaṃ tv anubhūya sarvaṃ dharmeśvaratvaṃ pravaraṃ labhante  SRKK 
pratiśrayaṃ te pradiśanti santaḥ sarvatra kāle śramapīḍitānām 
te yānti nākaṃ satataṃ prahṛṣṭāḥ śakreṇa sārdhaṃ ca sadā ramante  SRKK 
ye ropayantīha sukānanāni vṛkṣāṃś ca puṣpāṇi ca gandhavanti 
cyutvāpi te yānti divaṃ manuṣyā udyānamālādyupabhogayuktāḥ  SRKK 
kurvanti setuṃ viṣame pradeśe pānīyamadhye 'pi ca ye manuṣyāḥ 
svargaṃ sadā bhogasamanvitaṃ hi yānty uttamaṃ te varahemagātrāḥ  SRKK 
vāpītaḍāgāni suśobhanāni kṛtvā narāḥ svargam avāpnuvanti 
ihaiva loke ca manuṣyabhūtā rājyāni ramyāṇi sukhāvahāni  SRKK 
kūpān maṭhān sattvasamāśrayāṃś ca vātātapatrāṇanimittabhūtān 
ye kārayanti pravarān manuṣyās te devabhūtāḥ sukhino bhavanti  SRKK 
chattrāṇi ye vā pratipādayanti sūryāṃśutāpena suduḥkhiteṣu 
chattropagās te jitaśatrusaṃghā bhavanti nityaṃ varasaukhyayuktāḥ  SRKK 
pādāśrayaṃ citram upānahau ca sarveṣu sattveṣu diśanti bhaktyā 
yānottamais te suciraṃ prayānti deveṣu martyesu sadopapannāḥ  SRKK 
śaṃsanti ye jinavaraṃ guṇakīrtanena kāyapraṇāmakriyayā ca gurūṃś ca sarvān 
saṃmānanāṃ gurukulāt samavāpnuvanti jātiṃ tathaiva vacanapratisaṃvidaṃ ca  SRKK 
mṛdaṅgavīṇāpaṭahādibhir ye kurvanti pūjāṃ sugatottamānām 
manuṣyabhūtāḥ sumanojñavākyāḥ śṛṇvanti śabdān sumanojñarūpān  SRKK 
yaṣṭiṃ samāropayati prahṛṣṭaś chattraṃ ca ghaṇṭāṃ sugatasya caitye 
chattrāvalīṃ vā kurute sa tena lakṣmīṃ samāpnoti naro viśālām  SRKK 
manuṣyabhūto bhuvi yaḥ samantād īśatvam āpnoti balena yuktaḥ 
keyūramuktābharaṇair upeto bhūmipradānāt tad uśanti santaḥ  SRKK 
bimbaṃ karoti pravaraṃ jinasya stūpaṃ ca vā chattravarair upetam 
dhātuṃ samāropayatīha yaś ca svargaṃ samāpnoti naras tu tena  SRKK 
ye buddham uddiśya mahānti nityaṃ kurvanti mṛdgomayalepanāni 
puṣpaṃ phalaṃ bhojanapānakaṃ vā yacchanti te rājabalaṃ labhante  SRKK 
dīpān udārān vividhāṃś ca gandhān puṣpāṇi dhūpaṃ guḍapānakaṃ vā 
diśanti saṃghasya tathā ca hema bhavanti te devasukhena yuktāḥ  SRKK 
stūpāṅganaṃ dhātuvaraṃ vihāraṃ ye śodhayantīha narāḥ prayatnaiḥ 
nirmālyam ebhyaś ca samudvahanti te hemavarṇāḥ sudṛśo bhavanti  SRKK 
ujjvālikāṃ ye pradiśanti sadbhyaḥ śītāgame vastram athāpi geham 
pānaṃ vicitraṃ varakanyakāṃ vā te janmabhūmau sukhino bhavanti  SRKK 
dīrghāyur eva bhuvi sarvarujā vimuktaḥ prāpnoti saukḥyam atulaṃ satataṃ prahṛṣṭaḥ 
devodbhavāni vividhāni sukhāni bhuṅkte prāṇātipātavirataḥ khalu yas tu vidvān  SRKK 
dṛṣṭvā parasya vibhavaṃ na karoti cauryaṃ guptiṃ ca yaḥ prakurute parirakṣaṇārtham 
prāpnoty asau draviṇasaṃpadam aprameyāṃ sarvais tu taskaranṛpādiśatair ahāryām  SRKK 
dārān parasya parivarjayatīha yo 'sau dārān asau labhata eva manojñarūpān 
śatrūdbhavo na hi janasya kadā cid eva lokasya vai bhavati viśvasanīya eva  SRKK 
nīlotpalasyaiva yathā hi gandho manojñarūpaḥ satataṃ pravāti 
tadvan manuṣyasya hi vāti gandho mukhād asatyaṃ tu na vakti yaś ca  SRKK 
sanmitrasamdhiṃ nṛpateś ca pūjāṃ bhaktyānvitaṃ putrakalatrabhṛtyam 
bhogān udārān sukham aprameyaṃ prāpnoti nityaṃ piśunād vimuktaḥ  SRKK 
ānandaśabdaṃ madhuraṃ śṛṇoti vākyāni nityaṃ sumanojñakāni 
deveṣu martyeṣu ca jāyate 'sau pāruṣyavākyād virato naro yaḥ  SRKK 
dharmārthasatyaniratā khalu yasya vāṇī loke sadā priyatamā bhavatīha nityam 
saṃpūjanāṃ sa labhate bahuratnajātair yāyāc cyuto vibudhalokam anantasaukhyam  SRKK 
sa tīvrarāgo bhavatīha naiva bhogair udāraiḥ satataṃ ca yuktaḥ 
ādeyavākyaḥ pṛthukīrtiyuktaḥ parasvatṛṣṇāvirato hi yo vai  SRKK 
prāsādikatvaṃ labhate sa nityaṃ sphītaṃ sukhaṃ rājyadhanādi loke 
brahmatvam āsādayatīha samyaṅ maitrasya cittasya vaśān manuṣyaḥ  SRKK 
svargāpavargaṃ samavāptukāmair narais tu nityaṃ samupārjanīyā 
astitvadṛṣṭiḥ paramā hi yasmāt sarvasya sā vai kuśalasya mūlam  SRKK 
śraddhānirākṛtamater na virohatīha puṇyaṃ hy udārabhuvanatrayasaukhyakāri 
tasmān nareṇa viduṣā satataṃ niṣevyā śraddhā samastaguṇaratnanidhānabhūtā  SRKK 
śraddhā śubhasya jananī jananī yathaiva saivādito manasi sādhujanair niveśyā 
śraddhākarena rahito na hi bodhipakṣasaddharmaratnanikaragrahaṇe samarthaḥ  SRKK 
bhraṣṭo yathādhipatyād aiśvaryaphalāni na hy avāpnoti 
śraddhendriyavibhraṣṭo na tathāryaphalāny avāpnoti  SRKK 
tasmān nareṇa viduṣā sugatādikeṣu kāryaṃ manaḥprasadanaṃ satataṃ hiteṣu 
niḥśeṣadoṣaśamanāya na cānyad asti śraddhā yathā dahati doṣagaṇaṃ samastam  SRKK 
dīnāḥ kuvāsavo mūḍhāḥ kapālāṅkitapāṇayaḥ 
darśayanty eva lokasya hy adātuḥ phalam īdṛśam  SRKK 
dagdhasthūṇasamucchrayāḥ pratigṛhaṃ pretopamā bhaikṣukāḥ
śaśvat kṣudvihatā bhramanti yad amī dehīti bāhūcchritāḥ 
dūropadrutasārameyanivahā vyāvṛtya tiṣṭhanty api
prāyo 'lpaṃ sakṛd apy amībhir aśanam dattaṃ na kasmai cana  SRKK 
sūcīmukhāḥ kuharanetraviśuṣkagātrāḥ keśāmbarā ravikaraiḥ paripītabhāsaḥ 
pretāḥ sadā salilalālasayā yad ārtās tat pānadānavikalasya phalaṃ vadanti  SRKK 
dānaṃ sarvasukhaṃ mahābhayaharaṃ bhāgyaṃ mahac cārthadaṃ
nānākāraviśālakauśalapadaṃ sarvair guṇālaṃkṛtam 
tasmād dānam anekadoṣaśamanaṃ saṃsāraghorāpahaṃ
kṣuttṛṣṇādisuśoṣaṇaṃ śubhakaraṃ kuryur narā yatnataḥ  SRKK 
 iti vicitrakathā 
Saṃgrahaślokāḥ
puṇyotsāhanaṃ śravaṇaṃ durlabhaṃ tyāgapuṇyayoḥ 
bimbaṃ snānaṃ tathā gandhaś chattraṃ dhātoś ca ropaṇam   
maṇḍalaṃ bhojanaṃ pānaṃ vastraṃ puṣpādivarṇanam 
praṇāmojjvālikādīpavihāraśayanāsanam   
kṣetraṃ vicitraṃ caivānta ity etā bahudhā bhṛśam 
kathā dvāviṃśatiḥ proktā bhūyo dānasya varṇane   
XXIII Śīlakathā
yathāmbupūrṇaḥ sabhujaṅgamo hradaḥ praphullaśākhaś ca sakaṇṭako drumaḥ 
śrutena vittena kulena cānvitas tathāvidhaḥ śīlaparāṅmukho janaḥ  SRKK 
varaṃ daridro 'pi suśīlavān bhaven na cārthavān apy analaṃkṛto guṇaiḥ 
daridrabhāve 'pi hi sajjanaḥ stuto raso guṇānām amṛtād viśiṣyate  SRKK 
saṃmānayanti guravo guṇavantam āryaṃ tejasvino 'pi dhanino 'pi manasvino 'pi 
tasmān naro narapater api yaḥ sakāśāt saṃmānam icchati sa rakṣatu śīlam eva  SRKK 
loke sukhaṃ viṣayajaṃ sabhayaṃ savairaṃ dharmātmanaḥ kṛtamateḥ sukham uttamaṃ tu 
tasmān naraḥ sukham udāram ahāryam āryaṃ yaḥ prāptum icchati sa rakṣatu śīlam eva  SRKK 
yo bhraṣṭaśīlavinayasya vināśakāle trāsaḥ samāviśati śīlavato na so 'sti 
tasmāt prahṛṣṭavinayaḥ paralokam ante yo gantum icchati sa rakṣatu śīlam eva  SRKK 
śīlena niścayadṛḍhena divaṃ prayāti nātmaklamena na kudṛṣṭikṛtair vimārgaiḥ 
tasmād ṛte 'pi vanavāsam ṛte 'pi liṅgaṃ yaḥ svargam icchati sa rakṣatu śīlam eva  SRKK 
śīlaṃ vināśaharaṇāvaraṇādirakṣā śīlaṃ dhanaṃ paramam āryam ahāryam anyaiḥ 
śīlaṃ sthiraṃ vyupaśame 'py anugāmi mitraṃ śīlaṃ vibhūṣaṇam ṛte 'pi vibhūṣaṇebhyaḥ  SRKK 
na hy asti śīlasadṛśaṃ hitakāri mitraṃ snigdhāśayo na khalu śīlasamo 'sti bandhuḥ 
mātā pitā ca tanayāya vidhātum icched yaḥ śīlam ūrjitaphalaṃ hitam ādadhātu  SRKK 
 iti śīlakathā 
XXIV Kṣāntikathā
sarvam etat sucaritaṃ dānaṃ sugatapūjanam 
kṛtaṃ kalpasahasrair yat pratighaḥ pratihanti tat  SRKK 
na ca dveṣasamaṃ pāpaṃ na ca kṣāntisamaṃ tapaḥ 
tasmāt kṣāntiṃ prayatnena bhāvayed vividhair nayaiḥ  SRKK 
manaḥ śamaṃ na gṛhṇāti na prītisukham aśnute 
na nidrāṃ na dhṛtiṃ yāti dveṣaśalye hṛdi sthite  SRKK 
na dviṣantaḥ kṣayaṃ yānti yāvajjīvam api ghnataḥ 
krodham ekaṃ tu yo hanyāt tena sarvadviṣo hatāḥ  SRKK 
vikalpendhanadīptena jantuḥ krodhahavirbhujā 
dahaty ātmānam evādau paraṃ dhakṣyati vā na vā  SRKK 
jarā rūpavatāṃ krodhaḥ tamaś cakṣuṣmatām api
vadho dharmārthakāmānāṃ tasmāt krodhaṃ nivārayet  SRKK 
matkarmacoditā hy ete jātā mayy apakāriṇaḥ 
yena yāsyanti narakān mayaivaite hatā nanu  SRKK 
etān āśritya me pāpaṃ kṣīyate kṣamato bahu 
mām āśritya tu yānty ete narakān dīrghavedanān  SRKK 
aham evāpakāry eṣāṃ mamaite copakāriṇaḥ 
kasmād viparyayaṃ kṛtvā khalacetaḥ prakupyasi  SRKK 
mukhyaṃ daṇḍādikaṃ hitvā prerake yadi kupyasi 
dveṣeṇa preritaḥ so 'pi dveṣe dveṣo 'stu me varam  SRKK 
 iti kṣāntikathā 
XXV Vīryakathā
vīryaṃ hi sarvaguṇaratnanidhānabhūtaṃ sarvāpadas tarati vīryamahāplavena 
naivāsti taj jagati vastu vicintyamānaṃ nāvāpnuyād yad iha vīryarathādhirūḍhaḥ  SRKK 
yuddheṣu yat karituraṅgapadātimatsu nārācatomaraparaśvadhasaṃkuleṣu 
hatvā ripūñ jayam anuttamam āpnuvanti visphūrjitaṃ tad iha vīryamahābhaṭasya  SRKK 
ambhonidhīn makaravṛndavighaṭṭitāmbūttuṅgākulākulataraṅgavibhaṅgabhīmān 
vīryeṇa goṣpadam iva pravilaṅghya śūrāḥ kurvanty anarghaguṇaratnadhanārjanāni  SRKK 
rāgādīn uragān ivogravapuṣo viṣkambhavīryānvitāḥ
śīlaṃ sajjanacittanirmalataraṃ samyak samādāpayan 
martyāḥ kāntatareṣu meruśikharopānteṣu vīryānvitā
modante surasundarībhujalatāpāśopagūḍhāś ciram  SRKK 
yad devā viyati vimānavāsino ye nirdvandvāḥ samanubhavanti saumanasyam 
atyantaṃ vipulaphalaprasūtihetor vīryasya sthiravihitasya sā vibhūtiḥ  SRKK 
 iti vīryakathā 
XXVI Dhyānakathā
kleśārivargaṃ tv abhibhūya dhīrāḥ saṃbodhilakṣmīpadam āpnuvanti 
bodhyaṅgadānaṃ pradiśanti sadbhyo dhyānaṃ hi tatra pravadanti hetum  SRKK 
janmaprabandhakaraṇaikanimittabhūtān rāgādidoṣanicayān pravidārya sarvān 
ākāśatulyamanasaḥ samaloṣṭahemā dhyānād bhavanti manujā guṇahetubhūtāḥ  SRKK 
jitvā kleśārivṛndaṃ śubhabalamathane sarvathālabdhalakṣyaṃ
prāptāḥ saṃbodhilakṣmīṃ pravaraguṇamayīṃ durlabhām anyabhūtaiḥ 
sattve jñānādhipatyaṃ vigataripubhayāḥ kurvate yan narendrā
dhyānaṃ tatraikahetuṃ sakalaguṇanidhiṃ prāhur āryā guṇaughāḥ  SRKK 
mohāndhakāraṃ pravidārya śaśvaj jñānāvabhāsaṃ kurute samantāt 
saṃbuddhasūryaḥ suramānuṣāṇāṃ hetuḥ sa tatra pravaraḥ samādhiḥ  SRKK 
 iti dhyānakathā 
XXVII Prajñākathā
prajñādhanena vikalaṃ tu narasya rūpam ālekhyarūpam iva sāravihīnam antaḥ 
buddhyānvitasya phalam iṣṭam udeti vīryād vīryaṃ tu buddhirahitaṃ svavadhāya śatruḥ  SRKK 
yo 'nekajanmāntaritaṃ svajanma bhūtaṃ bhaviṣyat kulanāmagotraiḥ 
madhyāntavidyo 'pi janaḥ pravetti prajñābalaṃ tat kathayanti tajjñāḥ  SRKK 
yad buddho martyaloke malatimiragaṇaṃ dārayitvā mahāntaṃ
jñānālokaṃ karoti praharati ca sadā doṣavṛndaṃ narāṇām 
ādeṣṭā cendriyāṇāṃ paramanujamano vetti sarvaiḥ prakāraiḥ
prajñāṃ tatrāpi nityaṃ śubhavarajananīṃ hetum utkīrtayanti  SRKK 
kāryārṇave cāpi drdhaṃ nimagnāḥ saṃgrāmamadhye manujāḥ pradhānāḥ 
prajñāvaśāt te vijayaṃ labhante prajñā yataḥ sā śubhahetubhūtā  SRKK 
tasmāt sarvaguṇārthasādhanakarī prajñaiva saṃvardhyatāṃ
na prajñāvikalā vibhānti puruṣāḥ prātaḥ pradīpā iva 
matvaivaṃ svaparātmabhadracaraṇe saddharmasaṃsādhane
jitvā kleśagaṇāñ chubhārthaniratāḥ krīḍantu dharmārthinaḥ   
 iti prajñākathā 
svargāpavargaguṇaratnanidhānabhūtā etāḥ ṣaḍ eva bhuvi pāramitā narāṇām 
jñātvā naraḥ svahitasādhanatatparaḥ san kuryān na kaḥ satatam āsu dṛḍhaṃ prayatnam  SRKK 
 iti pāramitāparikathā subhāṣitaratnakaraṇḍake samāptā 
kṛtir ācāryaśūrasya 
